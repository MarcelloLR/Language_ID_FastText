<CHAPTER ID=1>
Επανάληψη της συνόδου
<SPEAKER ID=1 NAME="Πρόεδρος">
Κηρύσσω την επανάληψη της συνόδου του Ευρωπαϊκού Κοινοβουλίου που είχε διακοπεί την Παρασκευή 17 Ιουλίου 1998.
<P>
Ελπίζω όλοι σας να περάσατε πολύ καλές διακοπές και εύχομαι κατά τον φετινό τελευταίο χρόνο της κοινοβουλευτικής μας περιόδου οι εργασίες μας να είναι καρποφόρες.

<CHAPTER ID=2>
Νεκρολογία
<SPEAKER ID=2 NAME="Πρόεδρος">
Θα ήθελα να αποτίσω φόρο τιμής στον Δρ. Allan Macartney που πέθανε ξαφνικά στο σπίτι του στο Aberdeen στις 25 Αυγούστου. Χάσαμε έναν συνάδελφο που έχαιρε του σεβασμού όλου του πολιτικού φάσματος και στην πατρίδα του τη Σκοτία κι εδώ στο Ευρωπαϊκό Κοινοβούλιο.
<P>
Ο Allan Macartney, που εξελέγη στο Ευρωπαϊκό Κοινοβούλιο το 1994 ως εκπρόσωπος της εκλογικής περιφέρειας της βορειοανατολικής Σκοτίας, υπήρξε πολύ δραστήριος ευρωβουλευτής. Ως αντιπρόεδρος της Επιτροπής Αλιείας αγωνίσθηκε ακούραστα για τα συμφέροντα της αλιευτικής βιομηχανίας. Ως μέλος, επίσης, της Επιτροπής Ανάπτυξης και Συνεργασίας μπόρεσε να προσφέρει τη μεγάλη του εμπειρία και αφοσίωση στην Αφρική.
<P>
Ο Allan Macartney υπήρξε μέλος του Εθνικού Κόμματος της Σκοτίας για 40 περίπου χρόνια και ήταν ο ιδρυτής της φοιτητικής ομάδας του κόμματος, της οποίας προήδρευσε. Κατείχε διάφορες θέσεις στο κόμμα πριν γίνει αναπληρωτής αρχηγός το 1992. Ήταν ο εκπρόσωπος του κόμματος για ευρωπαϊκά θέματα και εξωτερικές υποθέσεις και συμμετείχει πολύ ενεργά στην προετοιμασία του κόμματός του για το νέο Κοινοβούλιο της Σκοτίας. Ανέλαβε την τελευταία του δημόσια δέσμευση μία μέρα πριν πεθάνει, όταν παρουσίασε λεπτομερώς τις προτάσεις του για την ανάπτυξη δεσμών μεταξύ του νέου Κοινοβουλίου της Σκοτίας και της Ευρώπης.
<P>
Η σύζυγος του Allan, Anne, και άλλα μέλη της οικογενείας του είναι μαζί μας σήμερα στο θεωρείο. Θα σας παρακαλούσα να σταθείτε όρθιοι μαζί τους και να τηρήσετε ενός λεπτού σιγή στη μνήμη του συναδέλφου μας.
<P>
(Το Σώμα, όρθιο, τηρεί ενός λεπτού σιγή)

<CHAPTER ID=3>
Διάταξη των εργασιών
<SPEAKER ID=3 NAME="Πρόεδρος">
Η ημερήσια διάταξη προβλέπει τον καθορισμό της διάταξης των εργασιών.
<P>
Το τελικό σχέδιο της ημερήσιας διάταξης, που κατάρτισε η Διάσκεψη των Προέδρων, σύμφωνα με το άρθρο 95 του Κανονισμού, έχει διανεμηθεί.
<P>
Τον λόγο έχει η κυρία Theato.

<SPEAKER ID=4 NAME="Theato">
Κύριε Πρόεδρε, έμαθα από ανεπίσημες πηγές ότι η έκθεση του κυρίου Bφsch για την ανεξαρτησία της Ομάδας Συντονισμού για την Καταπομέληση των Περιπτώσεων Απάτης (ΟΣΚΠΑ) αποσύρθηκε από την ημερήσια διάταξη και ότι βρίσκεται καθ' οδόν μία επιστολή απευθυνόμενη σε μένα ως Πρόεδρο της επιτροπής. Το βρίσκω κάπως περίεργο να πληροφορούμαι τόσο αργά την απόσυρση της έκθεσης από την ημερήσια διάταξη. Η Γενική Διεύθυνση Ι, μετά από την υπερψήφιση της έκθεσης από την πλειοψηφία, στις 4 Σεπτεμβρίου, επεσήμανε ότι η εν λόγω έκθεση θα περιληφθεί στην ημερήσια διάταξη. Δεν δόθηκε, ωστόσο, η άδεια να διανεμηθεί η έκθεση, η οποία ακόμα και σήμερα δεν είναι διαθέσιμη, και συνεπώς ήταν αδύνατη η υποβολή τροπολογιών.
<P>
Τους λόγους για την απόσυρση της έκθεσης από την ημερήσια διάταξη τους γνωρίζω μόνο από έγγραφα της διοίκησης, ενώ στην επιτροπή μας δεν έχει δοθεί ακόμα πολιτική αιτιολόγηση. Θέλω να επισημάνω ότι η συγκεκριμένη έκθεση βασίζεται στο άρθρο 206 της Συνθήκης ΕΚ, διότι πρόκειται για μία έκθεση που προκύπτει από την ειδική έκθεση αριθ. 8/98 του Ελεγκτικού Συνεδρίου. Αυτή η νομική βάση επαρκεί και, συνεπώς, δεν χρειάζεται να εφαρμοσθεί κατά την άποψή μου το άρθρο 50 του Κανονισμού.
<P>
Πρόκειται εξάλλου για ένα πολιτικό ζήτημα. Τα μέσα μαζικής ενημέρωσης αναφέρουν υπόνοιες που υπάρχουν όσον αφορά την ανθρωπιστική βοήθεια και σχετικές παρατυπίες στον τομέα αυτό. Από πολιτική άποψη θα ήταν πολύ καλό να μπορούσαμε να ψηφίσουμε για την έκθεση του κ. Bφsch κατά την τρέχουσα εβδομάδα, ώστε να δείξουμε ξεκάθαρα την αντίδραση του Κοινοβουλίου, προκειμένου να μπορέσει να λάβει προληπτικά μέτρα σχετικά με απάτες ή ακόμα και να προβεί στη δίωξή τους. Για τον λόγο αυτό ζητώ να καταγραφεί η διαμαρτυρία αυτή την οποία εκφράζω ως Πρόεδρος της κοινοβουλευτικής επιτροπής. Η συγκεκριμένη έκθεση, μολονότι είχε υπερψηφισθεί στο πλαίσιο της επιτροπής, δεν εμφανίζεται δυστυχώς στην ημερήσια διάταξη, όπως είχε προβλεφθεί. Διαμαρτύρομαι και θα ήθελα να μάθω πότε θα είναι διαθέσιμη η εν λόγω έκθεση.
<P>
(Χειροκροτήματα από τη δεξιά πτέρυγα)

<SPEAKER ID=5 NAME="Πρόεδρος">
Κυρία Theato, σας απάντησα ουσιαστικά με επιστολή μου στις 11 του μηνός, λέγοντάς σας ότι είχα διαβάσει την επιστολή σας και ότι ήμουν υποχρεωμένος να επιλαμβάνομαι της συμμόρφωσης των εκθέσεων προς τις Συνθήκες και τον Κανονισμό. Λυπάμαι πάρα πολύ που δεν είχατε λεπτομερέστερες πληροφορίες, και θα φροντίσω να τις λάβετε το συντομότερο δυνατόν. Όπως πολύ καλά είπατε, το πρόβλημα είναι ότι στην έκθεση δεν γίνεται μνεία της νομικής βάσης, γεγονός απαραίτητο προκειμένου να μπορούμε να την ψηφίσουμε με την πλειοψηφία που απαιτείται για να εξασφαλισθεί η ισχύς της, ούτε παρουσιάζεται το δημοσιονομικό δελτίο.
<P>
Πιστεύω ότι η επιτροπή σας θα μπορέσει να ικανοποιήσει τις δύο αυτές αξιώσεις του άρθρου 50 του Κανονισμού για την πρώτη περίοδο συνόδου του Οκτωβρίου. Γι' αυτόν τον λόγο η Διάσκεψη των Προέδρων προέβλεψε να συζητηθεί η εν λόγω έκθεση κατά την πρώτη περίοδο συνόδου του Οκτωβρίου βάσει των πολιτικών λόγων που μόλις μας εξηγήσατε. Το θέμα είναι απλά να γίνεται στην έκθεση μνεία της νομικής βάσης, εφόσον εσείς γνωρίζετε καλύτερα από εμένα ότι, προκειμένου να δεσμευθεί η Επιτροπή να λάβει υπόψη την πρόταση νομοθετικού περιεχομένου που εσείς ζητάτε, είναι απαραίτητο να επικαλεσθείτε το άρθρο 138 Β και να επιτευχθεί απόλυτη πλειοψηφία. Αν δεν επικαλεσθείτε το εν λόγω άρθρο, γνωρίζετε ότι η πρόταση δεν έχει την ίδια δεσμευτική ισχύ για την Επιτροπή. Η κοινοβουλευτική σας επιτροπή πρέπει να αποφασίσει ποια διαδικασία θα ακολουθήσει, αλλά και να κατονομάσει. Το άρθρο 50 του Κανονισμού μας απαιτεί επίσης ένα δημοσιονομικό δελτίο. Φαντάζομαι πως η Επιτροπή Ελέγχου του Προϋπολογισμού πρέπει να γνωρίζει αρκετά καλά πόσο κοστίζει μία οργάνωση με 300 θέσεις εργασίας. Πιστεύω ότι η συζήτηση αυτού του θέματος κατά την πρώτη περίοδο συνόδου του Οκτωβρίου δεν αποτελεί πρόβλημα.

<SPEAKER ID=6 LANGUAGE="FR" NAME="Fabre-Aubrespy">
Κύριε Πρόεδρε, θα ήθελα να παρέμβω στο ίδιο θέμα βάσει του άρθρου 96. Σας επισημαίνω εξάλλου ότι, λόγω του αιτήματος που υπέβαλε η κ. Theato ως Πρόεδρος της Επιτροπής Ελέγχου του Προϋπολογισμού, πρέπει να διεξαχθεί ψηφοφορία για το αίτημα να επανεγγραφεί η έκθεση Bφsch στην ημερήσια διάταξη. Εκ μέρους της πολιτικής ομάδας μου και σύμφωνα με το άρθρο 96, σας ζητώ την επανεγγραφή της εν λόγω έκθεσης.
<P>
Δεν είστε καλά ενημερωμένος, κ. Πρόεδρε. Αυτό που μόλις μας είπατε στερείτε νομικής βάσης. Η περίπτωσή μας δεν εμπίπτει στο πλαίσιο του άρθρου 50 του Κανονισμού του Κοινοβουλίου, ούτε του άρθρου 138Β της Συνθήκης, και επικαλούμαι γι'αυτό τη μαρτυρία όλων των βουλευτών. Δεν υπεβλήθη έκθεση πρωτοβουλίας, ούτε υπήρξε εξουσιοδότηση από τη Διάσκεψη των Προέδρων για την εκπόνηση της έκθεσης αυτής. Η εν λόγω έκθεση εμπίπτει στο πλαίσιο της διαδικασίας απαλλαγής και αποτελεί συνέχεια μίας ειδικής έκθεσης του Ελεγκτικού Συνεδρίου ως προς τον τρόπο λειτουργίας της ΟΣΚΠΑ, μίας έκθεσης καταπέλτη για τις απάτες που λαμβάνουν χώρα σε βάρος του κοινοτικού προϋπολογισμού.
<P>
Συνεπώς, η έκθεση δεν εμπίπτει στο πλαίσιο του άρθρου 50 και δεν χρειαζόμαστε ούτε νομική βάση, ούτε δημοσιονομικά δελτία. Δεν είναι άλλωστε η πρώτη φορά που η Επιτροπή Ελέγχου του Προϋπολογισμού προτείνει στις εκθέσεις της παρόμοιες διατάξεις, και μιλώ με πλήρη επίγνωση, καθώς, όπως ίσως έχετε προσέξει, μου έχει τύχει να μην τις ψηφίσω. Η Επιτροπή Ελέγχου του Προϋπολογισμού ζητεί από την Επιτροπή να αναλάβει μία πρωτοβουλία. Δεν πρόκειται καθόλου για νομοθετική πρόταση, όπως λανθασμένα σας αναφέρθηκε.
<P>
Η εν λόγω έκθεση πρέπει, λοιπόν, να επανεγγραφεί στην ημερήσια διάταξη, διότι, εάν περιμένουμε την πρώτη περίοδο συνόδου του Οκτωβρίου, δεν προλαβαίνουμε την Επιτροπή Προϋπολογισμών που συνέρχεται στις 28 Σεπτεμβρίου. Συνεπώς, πρέπει να υπάρξουν επείγουσες διατάξεις, διατάξεις δημοσιονομικού χαρακτήρα, και επαφίεται στην Επιτροπή Προϋπολογισμών να αναλάβει τις ευθύνες της από τις 28 Σεπτεμβρίου. Γι' αυτόν τον λόγο και κατ' εφαρμογή του άρθρου 96, ζητώ την επανεγγραφή της έκθεσης αυτής στην ημερήσια διάταξη.
<P>
(Χειροκροτήματα από τη δεξιά πτέρυγα)

<SPEAKER ID=7 NAME="Πρόεδρος">
Κύριε Fabre-Aubrespy, είστε νομικός, μέλος της Επιτροπής Κανονισμού, και γνωρίζετε ότι το άρθρο 138Β της Συνθήκης δεν περιορίζει τις νομοθετικές προτάσεις αυτού του είδους σε εκείνες που εντάσσονται στο πλαίσιο της έκθεσης πρωτοβουλίας. Γνωρίζετε επίσης ότι, όταν υποβάλλεται αίτημα νομοθετικής πρότασης στην Επιτροπή - πρόκειται για το θέμα των παραγράφων 2 και 3 του ψηφίσματος - πρέπει να εφαρμόζεται το άρθρο 138Β της Συνθήκης, εκτός εάν η αρμόδια κοινοβουλευτική επιτροπή διευκρινίσει ότι δεν επιθυμεί την εφαρμογή του άρθρου 138Β για το αίτημά της.
<P>
Για τον λόγο αυτό είναι λυπηρό το γεγονός ότι η Επιτροπή Ελέγχου του Προϋπολογισμού δεν προσδιόρισε τη νομική της βάση, διότι αυτό έχει επιπτώσεις στην απαιτούμενη πλειοψηφία. Εάν πρόκειται για την πλειοψηφία του άρθρου 138Β, μιλάμε για απόλυτη πλειοψηφία, ενώ, εάν δεν πρόκειται για την πλειοψηφία αυτή, η αρμόδια επιτροπή δεν δεσμεύεται από το άρθρο 138Β και, συνεπώς, μιλάμε για απλή πλειοψηφία. Για τον λόγο αυτό το άρθρο 50 του Κανονισμού του ΕΚ απαιτεί να προσδιορίζεται στο κείμενο του αντίστοιχου ψηφίσματος η νομική βάση. Δυστυχώς, από την πλευρά μου, το μόνο που μπορώ να κάνω είναι να τηρήσω τον Κανονισμό.
<P>
Είναι αρκετά εύκολο να αντιμετωπισθεί το πρόβλημα, όπως νομίζω επίσης ότι είναι αρκετά εύκολο να δοθεί στο Κοινοβούλιο η δυνατότητα να αποφανθεί σχετικά με μία πρόταση δημιουργίας 300 νέων θέσεων βάσει του δημοσιονομικού δελτίου. Αυτός είναι ο σκοπός του άρθρου 50 και είναι πάρα πολύ απλό. Δεν μπορώ να θεωρηθώ υπεύθυνος για το γεγονός ότι η Επιτροπή Ελέγχου του Προϋπολογισμού, που έπρεπε να διαθέτει αριθμητικά στοιχεία, δεν τα ανέφερε. Οι υπηρεσίες μου επεσήμαναν το πρόβλημα και δεν είχα άλλη επιλογή από το να ζητήσω την κατά το δυνατό συντομότερη εκπόνηση της έκθεσης.
<P>
Εάν έχετε κάποια αμφιβολία, ευχαρίστως θα απευθυνθώ στην Επιτροπή Κανονισμού για τη σχετική ερμηνεία.

<SPEAKER ID=8 LANGUAGE="DE" NAME="Mόller">
Κύριε Πρόεδρε, πριν λάβω θέση σχετικά με τον Κανονισμό, επιθυμώ να εκφράσω τις ευχαριστίες μου για κάτι το οποίο απασχολεί έντονα την πολιτική ομάδα μου από τότε που βρίσκομαι στο Σώμα. Επιτέλους, επιτέλους επαναλαμβάνω, ανακάλυψα ότι το γραφείο μου διαθέτει κάλαθο αχρήστων με διαχωρισμό των απορριμμάτων. Υπάρχουν καινούριοι κάδοι και θέλω να εκφράσω τις ευχαριστίες μου γι' αυτό το βήμα που έγινε!
<P>
Ας περάσω τώρα στο σοβαρότερο θέμα. Σε σχέση με έρευνες που αφορούν το Ευρωπαϊκό Γραφείο Ανθρωπιστικής Βοήθειας Εκτάκτου Ανάγκης (ECHO), έχω ζητήσει προσωπικά από την Επιτροπή να προβεί σε δήλωση αυτή την εβδομάδα. Η πολιτική ομάδα μου σας έχει υποβάλει και εγγράφως το αίτημα αυτό. Ωστόσο, πριν από μία ώρα περίπου έλαβα - όπως και άλλα μέλη της Επιτροπής Ελέγχου του Προϋπολογισμού - από τον κ. Trojan έναν λεπτομερή φάκελο με τοποθετήσεις στις αντίστοιχες ερωτήσεις που είχαμε θέσει στο πλαίσιο της Επιτροπής Ελέγχου του Προϋπολογισμού. Επομένως, εάν οι Επίτροποι μας απευθύνουν σοβαρή πρόσκληση να συζητήσουμε, υποθέτω ότι θα καταφέρουμε να συνεννοηθούμε μαζί τους αυτή ή την επόμενη εβδομάδα. Για τον λόγο αυτό παραιτούμαι προς στιγμή από την αίτησή μου να συζητηθεί το ζήτημα στην Ολομέλεια.
<P>
Θα ήθελα, ωστόσο, να σημειώσω ότι, εάν οι έρευνές μας όσον αφορά το ECHO συνέπιπταν άμεσα με την έκθεση Bφsch, θα μπορούσε να διεξαχθεί σήμερα στις 17: 00 μία ακριβής, λεπτομερής και τεκμηριωμένη συζήτηση στο Σώμα σχετικά με τον τρόπο αντιμετώπισης παρατυπιών και υπονοιών για απάτες στο δικό μας πλαίσιο. Κύριε Πρόεδρε, λυπάμαι που αναγκάζομαι να σας πω ότι, όπως και να δει κανείς τα νομικά επιχειρήματα που προβάλατε, είναι εμφανέστατος αυτός ο πολιτικός χειρισμός και θα ήθελα να σας επισημάνω σχετικά ότι η παραπομπή στο άρθρο 50 του Κανονισμού είναι κατά την άποψή μου εντελώς αβάσιμη!
<P>
Κατέστη από την αρχή σαφές ότι η έκθεση Bφsch ήταν μία έκθεση βάσει του άρθρου 206. Εάν το Προεδρείο θεωρούσε ότι δεν το γνώριζε, το λιγότερο που θα μπορούσε να κάνει ήταν ένα τηλεφώνημα στην κυρία Theato ή στον εισηγητή. Αντ' αυτού επιφορτίζονται οι Γενικές Διευθύνσεις με παραπομπές, παρατηρήσεις και νομικές πιθανολογίες, για να εξηγηθούν πράγματα για τα οποία συμφωνούν απόλυτα εκείνοι που υπερψήφισαν με πλειοψηφία την εν λόγω έκθεση στην Επιτροπή Ελέγχου του Προϋπολογισμού. Κύριε Πρόεδρε, δεν είναι σωστό να υπονομεύετε με νομικά επιχειρήματα την πολιτική διαβούλευση. Επιπλέον, εκτός από αυτά που ζήτησε ο κ. Fabre-Aubrespy, ζητώ η έκθεση που ψήφισε η αρμόδια κοινοβουλευτική επιτροπή να διατεθεί σε όλους τους βουλευτές, σε όλες τις γλώσσες, μέχρι αύριο στις 12: 00!

<SPEAKER ID=9 NAME="Πρόεδρος">
Κυρία Mόller, δεν θα σχολιάσω τους υπαινιγμούς σας. Καθήκον μου είναι απλά να εφαρμόζω τον Κανονισμό, και, όταν ένα κοινοβούλιο, όπως αυτό, αποκτά όλο και περισσότερες αρμοδιότητες, έχει και μεγαλύτερη υποχρέωση να γνωρίζει τους κανόνες οι όποιοι πρέπει να διέπουν την άσκηση των εξουσιών του, και, επομένως, να τους σέβεται. Είναι απλούστατο, κυρία Mόller. Το θέμα δεν είναι τι θα ήθελε να κάνει η κάθε επιτροπή, αλλά τι μπορεί να κάνει σύμφωνα με τους κανόνες. Η δική μου υποχρέωση είναι αυτή, και όποιος προτείνει διαφορετική ερμηνεία ας την υποβάλει στην Επιτροπή Κανονισμού, και το λέω αυτό με όλον τον σεβασμό που τρέφω για τις απόψεις σας.
<P>
Τον λόγο έχει ο κ. Crowley.

<SPEAKER ID=10 LANGUAGE="EN" NAME="Crowley">
Κύριε Πρόεδρε, όσον αφορά τη διάταξη των εργασιών, θα ήθελα να καταγραφούν στα επίσημα πρακτικά τα συγχαρητήριά μου στον συνάδελφο της εκλογικής μου περιφέρειας και καλό φίλο κ. Cox για την εκλογή του ως προέδρου της Ομάδας του Ευρωπαϊκού Κόμματος των Φιλελευθέρων Δημοκρατών και Μεταρρυθμιστών. Είναι μεγάλη τιμή για τον ίδιο και την οικογένειά του, ιδιαίτερα δε μεγάλη τιμή για την Ιρλανδία να υπάρχει Ιρλανδός πρόεδρος κοινοβουλευτικής πολιτικής ομάδας.

<SPEAKER ID=11 NAME="Πρόεδρος">
Ευχαριστώ πολύ, κύριε Crowley. Προσωπικά είχα ήδη την ευκαιρία να συγχαρώ απευθείας τον κύριο Cox, αλλά κατ' αυτόν τον τρόπο εκφράσθηκε και από το Σώμα.
<P>
(Εγκρίνεται η διάταξη των εργασιών)

<CHAPTER ID=4>
Ασφάλεια των αεροσκαφών τρίτων χωρών
<SPEAKER ID=12 NAME="Πρόεδρος">
Η ημερήσια διάταξη προβλέπει τη συζήτηση της σύστασης για τη δεύτερη ανάγνωση (Α4-0295/98) του κ. Gonzαlez Triviρo, εξ ονόματος της Επιτροπής Μεταφορών και Τουρισμού, σχετικά με τηv κoιvή θέση τoυ Συμβoυλίoυ εvόψει της έγκρισης oδηγίας τoυ Συμβoυλίoυ για τη θέσπιση διαδικασίας εκτίμησης της ασφάλειας τωv αερoσκαφώv τρίτωv χωρώv πoυ χρησιμoπoιoύv κoιvoτικoύς αερoλιμέvες (C4-0338/98-97/0039(SYN)).
<P>
Τον λόγο έχει ο κ. Dary ως αναπληρωτής εισηγητής.

<SPEAKER ID=13 NAME="Dary">
Κύριε Πρόεδρε, η παρούσα πρόταση προέρχεται από μία οδηγία που θεσπίζει μία διαδικασία εκτίμησης της ασφάλειας των αεροσκαφών των τρίτων χωρών τα οποία χρησιμοποιούν τους κοινοτικούς αερολιμένες. Αποτελεί δε το πρώτο από μία σειρά μέτρων που εισηγήθηκε μία ομάδα εργασίας υψηλού επιπέδου επιφορτισμένη με τον καθορισμό μίας κοινοτικής στρατηγικής με στόχο τη βελτίωση της ασφάλειας των αερομεταφορών.
<P>
Από την 1η Ιανουαρίου 1992 η Ευρωπαϊκή Κοινότητα διαθέτει για τους αερομεταφορείς της ένα σύνολο εναρμονισμένων απαιτήσεων ασφαλείας, γεγονός που κατατάσσει τους Ευρωπαίους αερομεταφορείς ανάμεσα στους ασφαλέστερους στον κόσμο.
<P>
Αντίθετα, οι επιδόσεις ορισμένων αεροσκαφών τρίτων χωρών στον τομέα της ασφάλειας δεν εμπνέουν τόσο μεγάλη εμπιστοσύνη. Η κατάσταση αυτή επηρεάζει προφανώς τόσο τους Ευρωπαίους πολίτες, όσο και τους αερομεταφορείς, όταν αυτές οι αεροπορικές εταιρείες χρησιμοποιούν τους κοινοτικούς αερολιμένες. Το πρόβλημα έγινε ιδιαίτερα εμφανές όταν, τον Φεβρουάριο του 1996, συνετρίβη μισθωμένο τουρκικό αεροσκάφος, προκαλώντας τον θάνατο 176 επιβατών, δυστύχημα που δεν αποτελεί, δυστυχώς, μεμονωμένο περιστατικό.
<P>
Πρόσφατα αμφισβητήθηκε η ασφάλεια παλαιών αεροσκαφών Boeing 737 και 747 και, κατά συνέπεια, στις ΗΠΑ ανακλήθηκαν για επιθεώρηση 152 από τα αεροσκάφη αυτά. Όλοι οι Ευρωπαίοι αερομεταφορείς, όπως και όλοι οι αερομεταφορείς που χρησιμοποιούν αεροσκάφη αυτού του τύπου, οφείλουν να πραγματοποιούν παρόμοιες επιθεωρήσεις.
<P>
Επιπλέον, στο διάστημα από το τέλος Αυγούστου και μετά, ένα αεροσκάφος που τέθηκε σε λειτουργία είκοσι χρόνια πριν συνετρίβη στο Κίτο, στον Ισημερινό, και ένα ακόμα πιο σύγχρονο αεροσκάφος της Swiss Air έπεσε στη θάλασσα κοντά στο Χάλιφαξ για λόγους που παραμένουν ακόμα άγνωστοι.
<P>
Η πρόταση που συζητούμε αποσκοπεί στη συλλογή πληροφοριών από πιλότους, επιβάτες, τεχνικούς συντήρησης και άλλους και, όταν υπάρχει υποψία για μη συμμόρφωση προς τα διεθνή πρότυπα, στην πραγματοποίηση επιθεωρήσεων στα αμφισβητούμενα αεροσκάφη και, ενδεχομένως, στην αναβάθμισή τους ώστε να πληρούν τους κανόνες ασφαλείας. Ως έσχατη λύση, εάν δεν τηρηθούν οι κανόνες, η πρόταση θα επιτρέπει την απαγόρευση απογείωσης των αεροσκαφών ή τη χρήση των κοινοτικών αερολιμένων από τον αερομεταφορέα.
<P>
Τα κύρια στοιχεία της πρότασης οδηγίας που παρουσιάζεται από την Επιτροπή είναι τα ακόλουθα: Πρώτον, οι αεροπορικές αρχές συγκεντρώνουν και μοιράζονται όλες τις πληροφορίες σχετικά με τους ελέγχους διαδρόμου, δεύτερον, καθορίζονται οι προϋποθέσεις για την κίνηση διαδικασίας ελέγχου διαδρόμου και, τελικώς, απαγόρευσης απογείωσης, και τρίτον, σχεδιάζεται συλλογική δράση σε επίπεδο κοινότητας, που θα κυμαίνεται από τον ορισμό του περιεχομένου και των διαδικασιών επιθεώρησης διαδρόμου έως την επιβολή απαγορεύσεων σε συγκεκριμένους αερομεταφορείς.
<P>
Το τελευταίο αυτό σημείο, που αποτελεί και την ουσία της οδηγίας, προκάλεσε διαφωνίες με το Συμβούλιο. Ουσιαστικά η Επιτροπή πρότεινε να προβλέπεται, εάν είναι απαραίτητο, η διεξαγωγή ειδικής επιθεώρησης σε αερομεταφορέα τρίτης χώρας ή η απαγόρευση στον αερομεταφορέα μιας συγκεκριμένης χώρας της χρησιμοποίησης των κοινοτικών αερολιμένων. Το πρόσφατο παράδειγμα των αερομεταφορέων τρίτων χωρών που καταστρατήγησαν απαγόρευση ενός κράτους μέλους με την προσγείωση των αεροσκαφών τους στην άλλη πλευρά των συνόρων γειτονικού κράτους μέλους, σε αερολιμένα ευκαιρίας, φαίνεται να αιτιολογεί τη συλλογική αυτή κοινοτική δράση.
<P>
Κατά την πρώτη ανάγνωση το Κοινοβούλιο υιοθέτησε πλήρως την πρόταση της Επιτροπής για βελτίωση της ασφάλειας των αλλοδαπών αερομεταφορέων, εκτιμώντας ότι η ασφάλεια δεν μπορεί και δεν πρέπει να αμφισβητείται. Ενέκρινε, ωστόσο, 14 τροπολογίες που αποσκοπούσαν στην ενίσχυση της συλλογικής δράσης, τη διεύρυνση των πηγών πληροφόρησης και την καθιέρωση ενός επιπέδου διαφάνειας με την πρόβλεψη της δημοσίευσης των απαγορεύσεων απογείωσης σε περίπτωση άμεσης απειλής για την ασφάλεια. Η τελευταία αυτή πτυχή φαίνεται ουσιαστικής σημασίας, καθώς το Κοινοβούλιο θεωρούσε ανέκαθεν τη δημοσίευση πληροφοριών σχετικά με την ασφάλεια των αερομεταφορών αναπόσπαστο στοιχείο της κοινοτικής πολιτικής στον τομέα της ασφάλειας.
<P>
Η Επιτροπή δέχθηκε όλες σχεδόν τις τροπολογίες και παρουσίασε μια τροποποιημένη πρόταση. Ωστόσο, το Συμβούλιο στην κοινή του θέση δέχθηκε μόνο τις μισές από τις τροπολογίες αυτές και απέρριψε όλα τα σημαντικότερα και προοδευτικότερα στοιχεία, ιδιαίτερα αυτά που προβλέπουν τη δημοσίευση των απαγορεύσεων απογείωσης.
<P>
Ο εισηγητής, τον οποίο εκπροσωπώ σήμερα ενώπιόν σας, καταγγέλλει με δριμύτητα το κείμενο της κοινής θέσης του Συμβουλίου. Υπό το πρίσμα των δηλώσεων της βρετανική προεδρίας, όσον αφορά την ανάγκη να δοθεί προτεραιότητα στην ασφάλεια στο πλαίσιο της κοινής πολιτικής των μεταφορών, το κείμενο που υπεβλήθη δεν προσθέτει κανένα νέο στοιχείο στον τομέα αυτό και περιορίζεται στην αναγνώριση των δικαιωμάτων που ήδη ασκούν τα κράτη μέλη, χωρίς να εκχωρεί στην Επιτροπή την εξουσία λήψης αποφάσεων σχετικά με γενικές κυρώσεις που να ισχύουν σε ολόκληρο το έδαφος της Ευρωπαϊκής Ένωσης έναντι των κρατών, των αεροσκαφών ή των αερομεταφορέων που δεν συμμορφώνονται προς τα διεθνή πρότυπα ασφαλείας.
<P>
Η τροπολογία επιβεβαιώνει απλώς την άποψη του Κοινοβουλίου ότι, όλα τα αεροσκάφη τρίτων χωρών που προσγειώνονται σε κοινοτικούς αερολιμένες και για τα οποία υπάρχουν υπόνοιες ότι δεν συμμορφώνονται προς τα διεθνή πρότυπα ασφαλείας, πρέπει να υπόκεινται σε επιθεωρήσεις διαδρόμου. Πρόκειται για το ελάχιστο που μπορεί να προβλεφθεί σε σχέση με την ασφάλεια. Επιπλέον, ο εισηγητής εκτιμά ότι η διάταξη αυτή πρέπει να ισχύει για όλους τους αερολιμένες που είναι ανοικτοί σε διεθνή αεροπορική κυκλοφορία μεταφοράς επιβατών και εμπορευμάτων, και όχι μόνο για τους κυριότερους, δεδομένου ότι πολλά από τα ατυχήματα που αναφέρονται αφορούν ξένες εταιρείες εμπορευματικών αερομεταφορών ή μισθωμένων πτήσεων, που χρησιμοποιούν περιφερειακούς αερολιμένες για εξοικονόμηση τελών προσγείωσης.
<P>
Οι τροπολογίες αριθ. 3 και 4 αναφέρονται στην εξουσία της Επιτροπής να αποφασίζει σχετικά με την επιβολή κυρώσεων.

<SPEAKER ID=14 LANGUAGE="DE" NAME="Schmidbauer">
Κύριε Πρόεδρε, η έκθεση του συναδέλφου κ. Gonzαles Triviρo σχετικά με την εκτίμηση της ασφάλειας των αεροσκαφών τρίτων χωρών έγινε και στη δεύτερη ανάγνωση, όπως άλλωστε και στην πρώτη, ομόφωνα αποδεκτή από την επιτροπή. Η έκθεση έχει ιδιαίτερη σημασία επειδή αφορά την ασφάλεια και τη ζωή του πληρώματος και των επιβατών. Όταν η Ευρωπαϊκή Ένωση εγγυάται την ελεύθερη διακίνηση των ατόμων, πρέπει να αναλάβει και την ευθύνη για την ασφάλειά τους.
<P>
Ειδικά οι επιβάτες που χρησιμοποιούν προσφορές για φθηνές πτήσεις δεν συνειδητοποιούν τις περισσότερες φορές τους κινδύνους που κρύβει το ταξίδι τους, καθώς δεν μπορούν να λάβουν αξιόπιστες πληροφορίες κατά πόσο, πού και σε ποιές αεροπορικές εταιρείες έχουν διαπιστωθεί ελλείψεις ως προς την ασφάλεια. Με το σχέδιο της οδηγίας έχουμε προχωρήσει αρκετά προς την εκτεταμένη ασφάλεια όλων των επιβατών των αερομεταφορών. Κατά τη συζήτηση σχετικά με την οδηγία το Κοινοβούλιο και η Επιτροπή συμφώνησαν πολύ γρήγορα ότι μπορούμε να εξασφαλίσουμε αποτελεσματική προστασία των επιβατών, μόνο στην περίπτωση που οι επιθεωρήσεις θα πραγματοποιούνται παντού και σε όλα τα αεροσκάφη, σύμφωνα με έναν κατάλογο επιθεώρησης που θα έχει καταρτισθεί από κοινού.
<P>
Τα κράτη μέλη θα πρέπει να ενημερώνουν επισταμένως το ένα το άλλο, καθώς και την Επιτροπή, σχετικά με τα αποτελέσματα των επιθεωρήσεων και των μέτρων που έχουν λάβει για τα αεροσκάφη των τρίτων χωρών. Τέλος, τα κράτη μέλη πρέπει να λάβουν από κοινού μέτρα κατά των αεροσκαφών που παρουσιάζουν ελλείψεις στον τομέα της ασφάλειας. Στην Ευρωπαϊκή Ένωση θα επιτύχουμε τη μεγαλύτερη δυνατή ασφάλεια στους αερολιμένες, μόνο εάν υπάρξει ενιαίο σύστημα επιθεώρησης και εάν τα αεροσκάφη των τρίτων χωρών δεν μπορούν πια να το παρακάμπτουν, πηγαίνοντας από το ένα κράτος μέλος στο άλλο ή από αερολιμένα σε αερολιμένα.
<P>
Το δίχτυ ασφαλείας που θα απλώσουμε δεν θα πρέπει να έχει μεγάλους βρόχους, ώστε να μη μπορεί να ξεγλιστρά κανείς απαρατήρητος. Σε αυτή τη βάση δεν μπορώ να κατανοήσω, όπως ασφαλώς και κανείς σχεδόν από τους συναδέλφους στο Κοινοβούλιο, γιατί το Συμβούλιο στην κοινή του θέση περιορίζει σημαντικά τις αρχικές προτάσεις της Επιτροπής και του Κοινοβουλίου. Είναι επίσης ακατανόητο γιατί δεν εκδίδει αυτόνομα η Επιτροπή απαγορεύσεις απογείωσης για όλη την επικράτεια της ΕΕ. Σεβόμαστε φυσικά την ελευθερία των κρατών μελών στη λήψη αποφάσεων. Ωστόσο, σε ποιόν τομέα αρμόζει περισσότερο να λαμβάνει η Επιτροπή κεντρικές αποφάσεις για την επιβολή κυρώσεων, εάν όχι στον τομέα της ασφάλειας στην Ευρώπη;
<P>
Εάν αφήσουμε στην περίπτωση αυτή υπερβολικά μεγάλο περιθώριο για τη λήψη μεμονωμένων αποφάσεων εκ μέρους των κρατών μελών, κινδυνεύουμε να μην πετύχουμε ούτε αυτή τη φορά τον στόχο αυτής της οδηγίας, δηλαδή την ασφάλεια. Δεν πρέπει να συγχέουμε την ελευθερία των κρατών μελών στη λήψη αποφάσεων και την ιδέα της επικουρικότητας με εθνικούς εγωισμούς. Για τον λόγο αυτό ευγνωμονώ τον εισηγητή για τον τεκμηριωμένο και δίκαιο συμβιβασμό που πρότεινε με τις τροπολογίες του και τον οποίο υπερψηφίσαμε ομόφωνα. Η πολιτική ομάδα μου στηρίζει ανεπιφύλακτα τον εν λόγω συμβιβασμό. Πιστεύω ότι με τον τρόπο αυτό επετεύχθη η γεφύρωση της απόστασης μεταξύ των αιτημάτων του Κοινοβουλίου και της Επιτροπής αφενός και των ενδοιασμών των κρατών μελών αφετέρου.

<SPEAKER ID=15 LANGUAGE="DE" NAME="Ferber">
Κύριε Πρόεδρε, κύριε Επίτροπε, αγαπητοί συνάδελφοι, θα είμαι σύντομος, κι ελπίζω να ανακτηθεί έτσι ο χρόνος που καταχρηστικά χρησιμοποίησαν οι συνάδελφοι.
<P>
Κατ' αρχάς επιθυμώ να εκφράσω τα θερμά μου συγχαρητήρια στον εισηγητή, που δυστυχώς απουσιάζει σήμερα, για την εξαιρετική του έκθεση, όπου έκανε πραγματικά καλή δουλειά, και θα ήθελα να συμφωνήσω με την κριτική που ασκεί στο Συμβούλιο. Δεν επιθυμούμε κάτι ανέφικτο, επιθυμούμε ασφαλή αεροσκάφη, ακόμα κι αν αυτά δεν προέρχονται από κράτη της ΕΕ. Για τα κράτη μέλη της Ένωσης το θέμα έχει ρυθμισθεί ήδη από το 1992. Δεν επιθυμούμε υπερβολική γραφειοκρατία, παρά ανταλλαγή πληροφοριών και δυνατότητες ενημέρωσης του κοινού. Όλα αυτά δεν είναι υπερβολικά. Το αίτημά μας είναι να επιτύχουμε για τους Ευρωπαίους πολίτες κάτι εύλογο, δηλαδή την τήρηση των προτύπων ασφαλείας στο υψηλότερο δυνατό επίπεδο.
<P>
Για τον λόγο αυτό η Ομάδα του Ευρωπαϊκού Λαϊκού Κόμματος υποστηρίζει όλες τις τροπολογίες της Επιτροπής Μεταφορών, όπως ήδη πράξαμε στο πλαίσιο της επιτροπής. Θεωρούμε ότι στο σημείο αυτό βρέθηκε ένας λογικός συμβιβασμός. Ταυτόχρονα περιμένουμε από την Επιτροπή να υποστηρίξει τις προτάσεις αυτές που εκφράζουν ρητά τη βούληση του Σώματος στις διαπραγματεύσεις της με το Συμβούλιο κατά τη δεύτερη ανάγνωση. Θα ήταν δε συνετό εκ μέρους του Συμβούλιου να αποδεχθεί τις προτάσεις μας.

<SPEAKER ID=16 NAME="Κακλαμάνης">
Κύριε Πρόεδρε, θέλω κι εγώ να συγχαρώ τον απουσιάζοντα εισηγητή για την επιμονή του σε πάρα πολύ σωστές απόψεις. Ταυτόχρονα, θέλω να δηλώσω την πλήρη υποστήριξη της πολιτικής μου ομάδος στην συγκεκριμένη έκθεση, αλλά και στις προσπάθειες του Επιτρόπου κ. Kinnock και επίσης να καταγγείλω την πολιτική του Συμβουλίου.
<P>
Το Συμβούλιο πρέπει να καταλάβει ότι οι πολιτικές σκοπιμότητες ή οι πολιτικοί συμβιβασμοί μπορεί να έχουν θέση όταν συζητούνται κάποια άλλα θέματα. 'Οταν όμως συζητούνται θέματα που έχουν να κάνουν με τις ζωές τις δικές μας, των οικογενειών μας ή των παιδιών μας, τότε το Συμβούλιο δεν έχει κανένα, μα απολύτως κανένα δικαίωμα να καταλήγει σε αποφάσεις πολιτικού συμβιβασμού. Λυπούμαι ιδιαίτερα διότι οι πληροφορίες που όλοι έχουμε είναι ότι το Συμβούλιο δεν είναι διατεθειμένο να δεχθεί ούτε το συμβιβαστικό κείμενο, τις συμβιβαστικές τροπολογίες της δεύτερης ανάγνωσης.
<P>
Σε μία τέτοια περίπτωση, θα πρέπει, κύριε Πρόεδρε και κύριοι συνάδελφοι, να εξουσιοδοτήσουμε, αλλά και να σταθούμε δίπλα στον Επίτροπο Kinnock και, σε τελική άρνηση του Συμβουλίου, να το καταγγείλουμε δημόσια: ο ευρωπαίος πολίτης οφείλει να γνωρίζει ποιοί θα είναι οι ηθικοί αυτουργοί σε περίπτωση θανατηφόρου αεροπορικού δυστυχήματος που οφείλεται είτε σε έλλειψη πληροφόρησης, είτε σε ελλιπείς κανόνες ασφάλειας. Σε θέματα ζωής του ευρωπαίου πολίτη κανένας Υπουργός και κανένα Συμβούλιο δεν έχει το δικαίωμα να παίρνει αυθαίρετες αποφάσεις.

<SPEAKER ID=17 LANGUAGE="NL" NAME="Van Dam">
Κύριε Πρόεδρε, άμεση αφορμή για την οδηγία υπήρξε το αεροπορικό δυστύχημα που έγινε τον Φεβρουάριο του 1996 στη Δομινικανή Δημοκρατία και στοίχισε τη ζωή σε 176 άτομα. Τώρα, δυόμισι χρόνια αργότερα, και μετά από το πρόσφατο και ακόμα πιο σοβαρό αεροπορικό δυστύχημα στον Καναδά, η κατάσταση δεν έχει βελτιωθεί. Δυστυχώς δεν μπορούμε να προλάβουμε όλα τα δυστυχήματα, αλλά οφείλουμε να χρησιμοποιήσουμε όσα μέσα διαθέτουμε για να προλάβουμε ό, τι μπορούμε. Η ανθρώπινη ζωή δεν πληρώνεται με τίποτα και τα κράτη μέλη οφείλουν να την προστατεύουν με όλα τα μέσα.
<P>
Η κοινοτική νομοθεσία αποτελεί σημαντικό μέσο. Δικαιολογημένα υπάρχουν αυστηρά τεχνικά πρότυπα για τους αερομεταφορείς της Κοινότητας. Οι κανόνες βασίζονται κατά μεγάλο μέρος στη Συνθήκη του Σικάγο, την οποία υπέγραψαν όλα τα κράτη μέλη. Η Κοινότητα δεν μπορεί να επιβάλει αυτούς τους κανόνες σε άλλες χώρες. Ωστόσο, ο καθορισμός προϋποθέσεων για την προσγείωση σε κοινοτικούς αερολιμένες μπορεί να αποτελέσει κίνητρο ώστε οι τρίτες χώρες να σεβασθούν τους κανόνες. Η ασφάλεια των επιβατών θα αυξηθεί πολύ όταν η νομοθεσία θα ισχύσει τόσο για τους αερομεταφορείς της Κοινότητας, όσο και για αερομεταφορείς τρίτων χωρών που προσγειώνονται στους αερολιμένες της ΕΕ.
<P>
Συμφωνώ με τον συνάδελφο κ. Gonzαlez Triviρo ότι πρέπει να βελτιωθεί τόσο η ενεργητική, όσο και η παθητική ασφάλεια του επιβάτη. Η ενεργητική ασφάλεια μπορεί να αυξηθεί με τον έλεγχο της πτητικής ικανότητας των αεροσκαφών, με επιτόπου επιθεωρήσεις στους αερολιμένες. Τέτοιου είδους επιθεωρήσεις και ό, τι συνεπάγονται για τους αερομεταφορείς πρέπει να έχουν γερές βάσεις. Οι επιθεωρήσεις πρέπει να πραγματοποιούνται κάθε φορά που υπάρχει βάσιμη αμφιβολία για την ασφάλεια ορισμένων αεροσκαφών. Για να αποφύγουμε τη φυγή προς άλλους αερολιμένες τα αρνητικά αποτελέσματα των επιθεωρήσεων πρέπει να ανακοινώνονται και στα άλλα κράτη μέλη. Η παθητική ασφάλεια μπορεί να αυξηθεί με τη σωστή και πλήρη ενημέρωση για τους διάφορους αερομεταφορείς. Έτσι ο καταναλωτής μπορεί, πριν κλείσει το εισιτήριό του, να αποφασίσει βάσει μιας όσο το δυνατόν πληρέστερης ενημέρωσης εάν θέλει να αναλάβει το ρίσκο μιας πτήσης με κάποιον αερομεταφορέα. Πρέπει, επομένως, να δημοσιεύονται τα σχετικά στοιχεία, όπως προτείνει και ο εισηγητής.
<P>
Τελειώνοντας, ελπίζω ότι το Συμβούλιο δεν θα αγνοήσει και πάλι τη γνωμοδότηση του Κοινοβουλίου.

<SPEAKER ID=18 LANGUAGE="DA" NAME="Sindal">
Κύριε Πρόεδρε, κύριε Επίτροπε, πλησιάζουμε στο τέλος αυτής της πρότασης οδηγίας κι ελπίζω ότι θα συμφωνήσουμε σε κάποια λογική πρόταση. Η ασφάλεια των μεταφορών είναι κάτι που μας απασχολεί όλους, και δυστυχώς κάθε τόσο θυμόμαστε ότι είναι αναγκαίο να τη σκεφτόμαστε. Τόσο τα ανθρώπινα, όσο και τα τεχνικά σφάλματα πρέπει να αποσοβηθούν μέσω ορθών διαδικασιών και εκπαίδευσης. Διατηρώ, ως εκ τούτου, κάποιες αμφιβολίες ως προς το αν θα επιτύχουμε με την παρούσα πρόταση τον επιθυμητό στόχο.
<P>
Θα μπορούσαμε να κάνουμε έναν παραλληλισμό με τις θαλάσσιες μεταφορές, όπου υφίσταται ο έλεγχος από το κράτος του λιμένα , διαδικασία ελέγχου των σκαφών, και μπορούμε να ισχυριστούμε με ότι καταφέραμε έως κάποιο βαθμό να εντοπίσουμε τα πραγματικά άθλια σκάφη. Σε μια διατύπωση όπως αυτή της τροπολογίας 1, σύμφωνα με την οποία «Κάθε κράτος μέλος θεσπίζει τα κατάλληλα μέσα, προκειμένου να εξασφαλίσει ότι τα αεροσκάφη τρίτων χωρών για τα οποία υπάρχουν υπόνοιες ότι δεν ανταποκρίνονται...», οι φράσεις «κατάλληλα μέσα» και «υπόνοιες» αποτελούν εξαιρετικά ασαφείς διατυπώσεις. Οι υπόνοιες δεν επαρκούν. Θα έπρεπε πραγματικά να υπάρχει κάπως μεγαλύτερη βεβαιότητα και όχι μια απλή υπόνοια για να απαγορευθεί σε ένα αεροσκάφος η απογείωση. Ωστόσο, ούτε τα εμπορικά συμφέροντα, ούτε οι φιλικές σχέσεις θα πρέπει να επεισέλθουν στις εν λόγω εκτιμήσεις στους αερολιμένες. Ελπίζω πραγματικά ο κ. Kinnock, μαζί με την επιτροπή και το Συμβούλιο, να μπορέσουν να εξεύρουν κάποιες μορφές επιθεώρησης, ώστε η οδηγία να καταφέρει να ανταποκριθεί στις προθέσεις μας. Δεν ωφελεί να εκπονήσουμε μια οδηγία χωρίς πρακτική εφαρμογή.
<P>
Θέλω επίσης να αναφέρω ότι οι αερομεταφορείς στην Ευρώπη παροπλίζουν σταδιακά τα τελευταία χρόνια μεγάλο τμήμα των στόλων τους, και εισάγουν νέα μέσα και αεροσκάφη που εξοικονομούν ενέργεια, γεγονός αναμφισβήτητα καλό. Δυστυχώς βλέπουμε πολλά από τα παροπλισμένα αεροσκάφη - ηλικίας συχνά άνω των είκοσι ετών - να λειτουργούν με νέα μορφή εντός του ευρωπαϊκού χώρου υπό διαφορετική σημαία. Αυτό καταδεικνύει πόσο απαραίτητη είναι η παρούσα οδηγία, καταδεικνύει ότι δεν πρέπει να λάβουμε υπόψη μας μόνο τα εμπορικά συμφέροντα ή την τήρηση φιλικής στάσης, αλλά ότι πρέπει πράγματι να οργανώσουμε ένα σύστημα που θα λειτουργεί. Ελπίζω πραγματικά να μπορέσουμε να συμφωνήσουμε σε κάτι που όντως θα λειτουργεί. Πρέπει να ψηφίσουμε ένα χαρτί που όχι μόνο θα φαίνεται καλό, αλλά και που θα μπορεί πραγματικά να εφαρμοστεί στα κράτη μέλη, και το οποίο τα κράτη μέλη θα είναι σε θέση να τηρήσουν. Αυτή είναι ουσιαστικά και η μεγαλύτερη ανησυχία μου.

<SPEAKER ID=19 LANGUAGE="EN" NAME="Andrews">
Κύριε Πρόεδρε, νομίζω ότι είναι πολύ θλιβερό να συζητάμε το θέμα της ασφάλειας των αεροσκαφών σε τόσο σύντομο διάστημα μετά από την τραγική συντριβή αεροσκάφους της Swissair πριν από 10 ημέρες ανοιχτά των ακτών της Νέας Σκοτίας.
<P>
Θα ήθελα κι εγώ να εκφράσω από κοινού με τους συναδέλφους μου τα συλλυπητήριά μας στους φίλους και τις οικογένειες των θυμάτων του αεροπορικού αυτού δυστυχήματος.
<P>
Νομίζω ότι η Ευρωπαϊκή Ένωση και τα κράτη μέλη δεν έχουν κάνει αρκετά σε πολιτικό επίπεδο, ώστε να αντιμετωπίσουν το θέμα της συμφόρησης στους αιθέρες μας. Η Ένωση Ευρωπαίων Αερομεταφορέων έφθασε στο σημείο να ανακοινώσει ότι μερικές κυβερνήσεις, ιδιαίτερα η βρετανική, διακατέχονται από κάποια αυταρέσκεια ως προς τη σοβαρή αντιμετώπιση του προβλήματος της συμφόρησης της εναέριας κυκλοφορίας. Οι στατιστικές είναι ιδιαίτερα τρομακτικές.
<P>
Οι αεροπορικές καθυστερήσεις στην Ευρώπη έχουν φθάσει στο χειρότερο επίπεδο σε διάστημα εννέα ετών. 30 % όλων των προγραμματισμένων πτήσεων στην Ευρώπη απογειώνονται με καθυστέρηση στο 45 % των περιπτώσεων. Οι πτήσεις με μισθωμένα αεροσκάφη παρουσιάζουν μεγάλες καθυστερήσεις. Ο εναέριος χώρος με τη μεγαλύτερη κυκλοφορία στην Ευρώπη βρίσκεται πάνω από την νοτιοανατολική Αγγλία, όπου μόνο κατά το τρέχον έτος οι ελεγκτές εναέριας κυκλοφορίας κατέγραψαν ρεκόρ αναφορών υπερφόρτωσης. Αναφέρονται δε συχνότερα αεροπορικά δυστυχήματα που απεφεύχθησαν την τελευταία στιγμή. Η λειτουργία ενός νέου κέντρου ελέγχου εναέριας κυκλοφορίας στην Αγγλία έχει καθυστερήσει κατά τέσσερα χρόνια. Δύο τρίτα των καθυστερήσεων των πτήσεων οφείλονται στη συμφόρηση της εναέριας κυκλοφορίας. Νομίζω ότι έφθασε πλέον η στιγμή για την Επιτροπή και τις κυβερνήσεις των κρατών μελών της ΕΕ να συσκεφθούν και να δράσουν επειγόντως από κοινού για να αντιμετωπίσουν το πρόβλημα. Τα τελευταία τρία χρόνια δεν έχω ταξιδέψει με αεροσκάφος που να έφυγε ή να έφθασε εγκαίρως. Κάτι δεν πάει καλά, κύριε Πρόεδρε.

<SPEAKER ID=20 NAME="Kinnock, Neil">
Κύριε Πρόεδρε, κατ' αρχάς θα επαναλάβω όσα ειπώθηκαν ενωρίτερα από τον Πρόεδρο του Κοινοβουλίου για τη βαθιά θλίψη που προκάλεσε ο ξαφνικός και τραγικός θάνατος του Δρ. Allan Macartney.
<P>
Όπως όλοι γνωρίζουν στο Κοινοβούλιο, υπήρξε κάποιος που έχαιρε του σεβασμού και της συμπάθειας όλων, πέρα από την πολιτική διαμάχη. Διαβιβάζουμε, λοιπόν, τα συλλυπητήριά μας στα αγαπημένα του πρόσωπα και τονίζουμε ότι θα λείψει πολύ σε όλους μας, και φυσικά στους ψηφοφόρους του.
<P>
Επίσης, μαζί με τον κ. Andrews διαβιβάζουμε τα συλλυπητήριά μας σε όσους πενθούν και υποφέρουν για τον χαμό αγαπημένων προσώπων, ως αποτέλεσμα της φρικτής και τραγικής συντριβής αεροσκάφους της Swissair, μόλις πριν από 10 ημέρες, ανοιχτά των ακτών της Νέας Σκοτίας.
<P>
Θα ήθελα να συγχαρώ τον εισηγητή κ. Gonzαlez Triviρo για την εξαιρετική εργασία του κατά τη δεύτερη ανάγνωση αυτής της πρότασης της Επιτροπής που κατατέθηκε σήμερα στο Σώμα, και να ευχαριστήσω, επίσης, τον κ. David που αντικατέστησε σήμερα τον συνάδελφό του λόγω της αναπόφευκτης απουσίας του κ. Gonzαlez Triviρo.
<P>
Όπως και κατά την πρώτη ανάγνωση, ο εισηγητής έχει υιοθετήσει μία πολύ ενθαρρυντική στάση στη σύστασή του και είμαι στην ευχάριστη θέση να πω ότι οι τέσσερις τροπολογίες που πρότεινε, παρέχουν τη βάση για έναν αποδεκτό συμβιβασμό μεταξύ της κοινής θέσης του Συμβουλίου και της πρότασης της Επιτροπής. Όπως θα ενθυμείται το Σώμα, η αρχική πρόταση εισηγείτο αεροσκάφη τρίτων χωρών, για τα οποία υπάρχουν υπόνοιες ότι δεν ανταποκρίνονται στα διεθνή πρότυπα ασφαλείας, να ελέγχονται στους αερολιμένες της Κοινότητας. Όπως υποστηρίζει ο κ. Sindal, πρόκειται για μια σχετικά μέτρια αρχική πρόταση που ελπίζουμε ότι θα εξελιχθεί σε πληρέστερη, αλλά που είναι σίγουρα απαραίτητη.
<P>
Φυσικά οι εθνικές αρχές είναι ήδη ελεύθερες να ασκούν το δικαίωμα επιθεώρησης, εποπτείας και απαγόρευσης απογείωσης, αλλά η προστιθέμενη αξία της πρότασης της Επιτροπής έγκειται στο ότι εισάγει την ευχέρεια ανάληψης κοινής δράσης κατά των μη ασφαλών αεροσκαφών ή αερομεταφορέων που χρησιμοποιούν αυτά τα αεροσκάφη ή των χωρών προέλευσής τους που συμβιβάζονται με αυτά τα πρότυπα. Δυστυχώς αυτό το σημείο δεν αναγνωρίσθηκε στην κοινή θέση, ούτε ελήφθησαν υπόψη τα νόμιμα συμφέροντα του κοινού να ενημερώνεται για την ασφάλεια των αερομεταφορέων που χρησιμοποιεί. Το λιγότερο που μπορεί να ειπωθεί είναι ότι το γεγονός αυτό ενέχει κάποια αντίφαση, ειδικά στα κράτη μέλη όπου ο νόμος ήδη υποχρεώνει τις κυβερνητικές οργανώσεις να δημοσιεύουν όλες τις πληροφορίες που λαμβάνουν.
<P>
Το Σώμα γνωρίζει ότι σε ζητήματα ασφάλειας εμείς στην Επιτροπή επιδιώκουμε πάντα να επιτυγχάνουμε τη λεπτή ισορροπία μεταξύ της παροχής των νομίμων πληροφοριών για το ευρύ κοινό και της εξασφάλισης ως προς τη δημοσίευση των πληροφοριών που μπορεί να είναι επιβλαβείς για άτομα ή επιχειρήσεις και έχουν ως αποτέλεσμα την αποσιώπηση των πηγών πληροφόρησης που νομίζουμε ότι είναι ζωτικής σημασίας για τη βελτίωση της ασφάλειας και των προτύπων ασφαλείας.
<P>
Καμία από τις προτάσεις μας δεν θα παρέκλινε από αυτόν τον κανόνα της ευαίσθητης και σοβαρής ισορροπίας. Χαίρομαι, συνεπώς, που οι τροπολογίες που προτάθηκαν από τον εισηγητή θα επιτρέψουν στην Επιτροπή να προτείνει κοινή δράση κατά των επικίνδυνων αερομεταφορέων και θα συντελέσουν επίσης στην επίτευξη της σωστής ισορροπίας μεταξύ της διάδοσης και της προστασίας των πληροφοριών που σχετίζονται με την ασφάλεια.
<P>
Γι' αυτόν τον λόγο η Επιτροπή υποστηρίζει και τις τέσσερις τροπολογίες στη σύσταση του κ. Gonzαlez Triviρo, με την προϋπόθεση να τροποποιηθεί ελαφρά η διατύπωση της τροπολογίας αριθ. 2 σχετικά με τη διάθεση πληροφοριών σε ενώσεις επιβατών. Θα κάνουμε αυτήν την αλλαγή απλώς επειδή θεωρούμε ότι το θέμα καλύπτεται ήδη επαρκώς σε προηγούμενο τμήμα της ίδιας τροπολογίας.
<P>
Συμπερασματικά, είμαι ιδιαίτερα ευτυχής που ο δρόμος είναι τώρα ανοιχτός για την ταχεία έγκριση και εφαρμογή της ευρωπαϊκής νομοθεσίας, η οποία θα πρέπει να συμβάλλει στη βελτίωση της ασφάλειας όσων ταξιδεύουν αεροπορικώς, αλλά και άλλων, και, βεβαίως, ειδικά αυτών που μένουν δίπλα σε αερολιμένες.
<P>
Είμαι φυσικά ευγνώμων στον κ. Gonzαlez Triviρo και στους συναδέλφους του για την αποτελεσματική εργασία τους και για τη συνεχή τους συνεργασία στην προσπάθεια προαγωγής των επιπέδων ασφαλείας για το επιβατικό κοινό.

<SPEAKER ID=21 NAME="Πρόεδρος">
Η συζήτηση έληξε.
<P>
Η ψηφοφορία θα διεξαχθεί αύριο στις 12.00.

<CHAPTER ID=5>
Νομική προστασία σχεδίων και υποδειγμάτων
<SPEAKER ID=22 NAME="Πρόεδρος">
Η ημερήσια διάταξη προβλέπει τη σύσταση για τη δεύτερη ανάγνωση (Α4-0315/98) του κ. Medina Ortega, εξ ονόματος της αντιπροσωπείας του Κοινοβουλίου στην επιτροπή συνδιαλλαγής, σχετικά με το κοινό σχέδιο που εγκρίθηκε από την επιτροπή συνδιαλλαγής επί οδηγίας του Ευρωπαϊκού Κοινοβουλίου και του Συμβουλίου περί της νομικής προστασίας των σχεδίων και υποδειγμάτων (C4-0467/98-00/0464(CΟD)).

<SPEAKER ID=23 NAME="Medina Ortega">
Κύριε Πρόεδρε, η πρόταση που συζητούμε σήμερα - το κοινό κείμενο που ενέκρινε η επιτροπή συνδιαλλαγής - είναι το αποτέλεσμα ενός αρκετά μακρού έργου του Κοινοβουλίου, του Συμβουλίου, και βέβαια της Επιτροπής.
<P>
Πριν από πέντε χρόνια, το 1993, η Επιτροπή υπέβαλε την πρώτη πρόταση οδηγίας όσον αφορά αυτό το θέμα, μαζί με μια πρόταση οδηγίας για κανονισμό. Η οδηγία αφορά την εναρμόνιση του δικαίου των κρατών μελών στον εν λόγω τομέα, αλλά το τελευταίο στάδιο θα είναι, προφανώς, ένας κανονισμός όπου ακριβώς θα προσδιορίζεται ένα κοινοτικό δίκαιο με δικό του κοινοτικό μητρώο και δικούς του κοινοτικούς κανόνες.
<P>
Ωστόσο, από την αρχή αντιμετωπίζουμε μια δυσκολία, ένα είδος εμποδίου στον δρόμο μας, μια δυσκολία η οποία οφείλεται σε μία ρήτρα, την αποκαλούμενη "ρήτρα για τις επισκευές», βάσει της οποίας το δικαίωμα του κατόχου του υποδείγματος ή του σχεδίου ενός αυτοκινήτου ερχόταν σε αντίθεση με μια πρακτική, ακόμα δε και με νομικούς κανόνες, των διαφόρων κρατών μελών, βάσει των οποίων, όταν αντικαθίσταται ένα μέρος το οποίο τοποθετείται στη θέση κάποιου εξωτερικού, ορατού τμήματος του οχήματος, υπάρχουν κατασκευαστές που έχουν τη δυνατότητα να το αναπαράγουν χωρίς να διαθέτουν απαραιτήτως εξουσιοδότηση από τον κατασκευαστή του οχήματος.
<P>
Πρόκειται για ένα θέμα με σοβαρές οικονομικές επιπτώσεις εφόσον, όπως γνωρίζουμε, κάθε μέρα γίνονται χιλιάδες τροχαία δυστυχήματα. Ο Επίτροπος Kinnock μίλησε πριν από λίγο για αεροπορικά δυστυχήματα, αλλά γνωρίζουμε ότι υπάρχουν περισσότεροι νεκροί στους δρόμους και ως θύματα τροχαίων, και, βέβαια, οι υλικές ζημιές που υφίσταται κάθε μέρα η Κοινότητά μας είναι πραγματικά αστρονομικές. Μιλάμε για πολλά δισεκατομμύρια Εcu, πολλές ώρες εργασίας κ.λπ., και για ένα ζήτημα με επιπτώσεις στην πνευματική ιδιοκτησία.
<P>
Δεν πρόκειται, επομένως, για ασήμαντο παρά για σημαντικό θέμα, καθώς επηρεάζει και την απασχόληση σε συγκεκριμένες κοινοτικές περιοχές και χώρες όπου ο τομέας αυτός είναι σημαντικός, ενώ, από την άλλη πλευρά, οι κατασκευαστές αυτοκινήτων ενδιαφέρονται για την ύπαρξη ενός είδους δικαίου, λαμβάνοντας υπόψη τις διαφορές της νομοθεσίας από χώρα σε χώρα.
<P>
Πέντε χρόνια αργότερα το μόνο αποτέλεσμα ήταν ένα είδος εκεχειρίας. Το Κοινοβούλιο γνωμοδότησε υπέρ της δημιουργίας ενός δικαίου για την κατασκευή ανταλλακτικών με την καταβολή αποζημίωσης στους κατασκευαστές αυτοκινήτων, αλλά δεν επετεύχθη συμφωνία στο Συμβούλιο. Σε τελευταία ανάλυση, το τελικό κείμενο θέτει ένα είδος εκεχειρίας - όπως προανέφερα - εφόσον το άρθρο 14, το οποίο θα ρύθμιζε τη ρήτρα για τις επισκευές, μετατράπηκε σε μεταβατική διάταξη, και στο άρθρο 18 προβλέπεται ότι εντός τριών ετών η Επιτροπή θα προβεί σε ανάλυση της κατάστασης και θα υποβάλει προτάσεις για την ολοκλήρωση της οδηγίας. Κατά συνέπεια, αυτήν τη στιγμή υπάρχει μια κατάσταση ακινητοποιήσεως, βάσει της οποίας κάθε κράτος μέλος διατηρεί την ισχύουσα νομοθεσία του και θα καταβληθεί προσπάθεια, στο μέτρο του δυνατού, να μην αναμειχθεί στην εσωτερική αγορά, με δέσμευση εκ μέρους των κρατών μελών ότι, σε περίπτωση τροποποίησης της νομοθεσίας, αυτό δεν θα γίνει για να προκληθούν επιπλέον δυσχέρειες στην εσωτερική αγορά αυτών των προϊόντων, αλλά προκειμένου να διευκολυνθεί η ελευθέρωση της εσωτερικής αγοράς.
<P>
Ίσως να μην είμαστε πολύ υπερήφανοι για το μέχρι τώρα έργο, αλλά αποφύγαμε τον πόλεμο μέσω της εκεχειρίας.
<P>
Ωστόσο, η οδηγία δεν αφορά μόνο τη ρήτρα για τις επισκευές: υπάρχει ακόμα μια σειρά τομέων όπου αναμενόταν αυτή η οδηγία, προκειμένου να καταστεί δυνατή η παγίωση των δικαιωμάτων τους, και στο κείμενο αυτό βρίσκουμε διατάξεις τις οποίες προσωπικά θεωρώ χρήσιμες γιατί εμφανίζεται ένας ορισμός του σχεδίου ή του υποδείγματος. Γίνεται, για παράδειγμα, αναφορά στο βασικό χαρακτηριστικό που πρέπει να έχει ένα σχέδιο ή ένα υπόδειγμα χρησιμότητας προκειμένου να αναγνωρισθεί ως τέτοιο, και αυτό είναι το χαρακτηριστικό της καινοτομίας. Κυρίως, όμως, η καινοτομία αυτή ορίζεται από κάποιον ορατό χαρακτήρα, ώστε κάθε ενημερωμένος χρήστης να μπορεί να διακρίνει αυτήν την καινοτομία από κάποιο προηγούμενο προϊόν.
<P>
Πρόκειται για ένα θέμα το οποίο δρομολογείται αναμφίβολα με αυτήν την οδηγία, η οποία θα πρέπει να ενσωματωθεί στη νομοθεσία των διαφόρων κρατών μελών.
<P>
Χωρίς αμφιβολία, η υφιστάμενη κοινοτική νομοθεσία και η νομοθεσία του Ευρωπαϊκού Δικαστηρίου θα μας βοηθήσει στην εξέλιξη αυτού του ζητήματος. Ελπίζω η οδηγία να καταλήξει σε κάποια οριστική μορφή, και επιπλέον να προχωρήσουν εν τω μεταξύ το Κοινοβούλιο και το Συμβούλιο στην έγκριση του κανονισμού σχετικά με το σχέδιο και το υπόδειγμα χρησιμότητας, βάσει του οποίου θα καταλήξουμε σε μια κοινοτική νομοθεσία που θα επιτρέπει την ελεύθερη κυκλοφορία όλων αυτών των προϊόντων.

<SPEAKER ID=24 LANGUAGE="DE" NAME="Gebhardt">
Αξιότιμε κύριε Πρόεδρε, αγαπητοί συνάδελφοι, η οδηγία σχετικά με τη νομική προστασία σχεδίων και υποδειγμάτων που αποτελεί το θέμα της σημερινής μας συζήτησης έχει πίσω της μία μακρά και δύσκολη πορεία, κι ακόμα δεν έχει ξεπεράσει όλες τις δυσκολίες. Το αποτέλεσμα της διαδικασίας συνδιαλλαγής το οποίο επετεύχθη μεταξύ Κοινοβουλίου και Συμβουλίου άφησε σημαντικά ζητήματα σε εκκρεμότητα. Εν όψει των παραπάνω θέλω να ευχαριστήσω και εξ ονόματος της πολιτικής μου ομάδας τον συνάδελφο κ. Manuel Medina για την επιμονή με την οποία υποστήριξε τα αιτήματα του Ευρωπαϊκού Κοινοβουλίου απέναντι στο Συμβούλιο και την Επιτροπή.
<P>
Η επιμονή του έγινε ιδιαίτερα αισθητή στον αγώνα σχετικά με τη ρήτρα για τις επισκευές. Αρκεί να ρίξουμε μια ματιά στον τομέα των αυτοκινήτων και θα αναγνωρίσουμε αμέσως τη σημασία της συγκεκριμένης λεπτομέρειας. Το Ευρωπαϊκό Κοινοβούλιο έχει βρει μία συμβιβαστική λύση μεταξύ των συμφερόντων της αυτοκινητοβιομηχανίας, των κατασκευαστών ανταλλακτικών και των καταναλωτών. Η αποδοχή της πρότασής μας εκ μέρους του Συμβουλίου θα ήταν για τους πολίτες μία απόδειξη για τη χρησιμότητα της Ευρωπαϊκής Ένωσης. Ωστόσο, η λύση απέτυχε λόγω του εγωισμού των μεμονωμένων κρατών μελών και το γεγονός αυτό δεν αποτελεί θετικό δείγμα ως προς την ικανότητα της ΕΕ να επιλύει προβλήματα της Ευρώπης.
<P>
Το αποτέλεσμα της διαδικασίας συνδιαλλαγής με το οποίο συμφωνούμε, αν και δυσανασχετούμε, δεν αποτελεί λύση: απλά την αναβάλλει επ' αόριστον. Θα συμφωνήσουμε με αυτό το "πάγωμα» της νομοθεσίας, μόνον επειδή έτσι δεν χειροτερεύουν τα πράγματα κι επειδή θεωρούμε ότι θα είναι παρ' όλα αυτά δυνατόν να επιτευχθεί μια ικανοποιητική ρύθμιση στο θέμα των ανταλλακτικών. Η εν λόγω ρύθμιση πρέπει να παρεμποδίσει έναν ανασταλτικό για τον ανταγωνισμό μονοπώλιο και ταυτόχρονα να εξασφαλίσει στους καταναλωτές ότι οι επισκευές θα γίνονται σε ευνοϊκές τιμές και με ανταλλακτικά της επιλογής τους.
<P>
Η Ευρωπαϊκή Επιτροπή έχει αναλάβει να υλοποιήσει τον στόχο κατά την επόμενη επταετία. Κύριε Επίτροπε, εμείς ως Κοινοβούλιο, και ειδικά η πολιτική μου ομάδα, θα ελέγξουμε επακριβώς κατά πόσο και με ποιον τρόπο θα επιτευχθεί ο εν λόγω στόχος.

<SPEAKER ID=25 LANGUAGE="FR" NAME="Fontaine">
Κύριε Πρόεδρε, αγαπητοί συνάδελφοι, πρόκειται ίσως για μία από τις δυσκολότερες διαδικασίες συνδιαλλαγής που χρειάσθηκε να πραγματοποιήσουμε έως τώρα.
<P>
Η διαφορά δεν αφορούσε αυτή τη φορά θεσμικό θέμα ή θέμα σχετικό με τον προϋπολογισμό. Επρόκειτο για ουσιαστική απόκλιση απόψεων μεταξύ Κοινοβουλίου και Συμβουλίου ως προς ένα σημαντικό σημείο της οδηγίας. Το Ευρωπαϊκό Κοινοβούλιο υποστήριζε βεβαίως τη λεγόμενη ρήτρα για τις επισκευές που ψηφίσαμε σε δεύτερη ανάγνωση με πολύ μεγάλη πλειοψηφία, αλλά το Συμβούλιο, πό την πλευρά του, την απέρριψε ομόφωνα.
<P>
Ύστερα από εβδομάδες μακρών ανεπίσημων διαπραγματεύσεων που δυστυχώς απέβησαν άκαρπες - ο κ. Medina υπενθύμισε προ ολίγου ότι το θέμα αυτό παραμένει άλυτο από το 1993 - βρισκόμαστε, κ. Πρόεδρε, μπροστά σε μια ιδιαίτερα δυσάρεστη εναλλακτική λύση. Ή πρέπει να εξεύρουμε με το Συμβούλιο μια συμβιβαστική λύση ως προς το επίμαχο θέμα των ανταλλακτικών, ή πρέπει να καταλήξουμε στη μη εξεύρεση συμβιβαστικής λύσης, κινδυνεύοντας έτσι να πλήξουμε σοβαρά πολλούς τομείς δραστηριότητας που είχαν μεγάλες προσδοκίες από τη συγκεκριμένη οδηγία.
<P>
Είμαι ευγνώμων στην αντιπροσωπεία μας, και ειδικότερα στον εισηγητή της κ. Manuel Medina Ortega, που επιτέλεσε εξαιρετική εργασία με ιώβειο υπομονή, εάν μου επιτρέπεται η έκφραση, και οξυδέρκεια. Η κοινοβουλευτική αντιπροσωπεία εκτίμησε, κατόπιν ώριμης σκέψης και μιας συζήτησης που δεν ήταν πάντοτε εύκολη, ότι η εναρμόνιση της νομικής προστασίας των σχεδίων και των υποδειγμάτων σε όλους τους τομείς της ευρωπαϊκής βιομηχανίας ήταν πραγματικά απαραίτητη και ότι δεν μπορούσαμε να αναλάβουμε την ευθύνη περαιτέρω αναβολής της. Έπρεπε λοιπόν να βρούμε τη συμβιβαστική λύση, την καλύτερη δυνατή ή τη λιγότερο κακή, όσον αφορά την προστασία και τη χρησιμοποίηση των ανταλλακτικών για επισκευές αυτοκινήτων.
<P>
Καθ' όλη τη διάρκεια αυτής της κοπιαστικής αναζήτησης δύο θέματα μου έκαναν εντύπωση, τα οποία θα ήθελα να αναφέρω διότι μου φαίνεται ότι σηματοδοτούν μια θετική εξέλιξη της διαδικασίας συνδιαλλαγής. Κατά τη διάρκεια της πρώτης συνάντησης της επιτροπής προχωρήσαμε σε μια πολύ εκτεταμένη και σε βάθος συζήτηση κατά τη διάρκεια της οποίας τόσο τα μέλη της αντιπροσωπείας, όσο και τα μέλη του Συμβουλίου, μπόρεσαν να εκφράσουν αναλυτικά τις αποκλίνουσες απόψεις τους.
<P>
Αυτό φαίνεται φυσιολογικό, όμως ήταν κατά κάποιον τρόπο μια πρεμιέρα. Το οφείλουμε στη βούληση του λόρδου Simon να φέρει σε πέρας το θέμα αυτό, καθώς και στο πολύ αναπτυγμένο λόγω μακράς πείρας πολιτικό του αισθητήριο - και οφείλω να τον επαινέσω γι' αυτό - αλλά και στο πνεύμα διαλόγου το οποίο προοδευτικά αναπτύχθηκε ανάμεσα στα δύο όργανα της νομοθετικής εξουσίας.
<P>
Το δεύτερο γεγονός που θα ήθελα να επισημάνω αφορά την ενεργό συνδρομή που παρέσχε προσωπικά στην υπόθεση αυτή ο Επίτροπος Monti. Ορισμένες φορές λέγεται ότι η Επιτροπή δεν πρέπει να αισθάνεται άνετα σε αυτή τη διαδικασία συνδιαλλαγής διότι έχει ενδεχομένως δευτερεύοντα ρόλο, τον οποίο - πρέπει βεβαίως να αναγνωρίσουμε - δεν είναι συνηθισμένη να παίζει. Αντίθετα, νομίζω λοιπόν ότι από την Επιτροπή και μόνο εξαρτάται να δείξει όλες τις ικανότητές της στην τελευταία παράγραφο του άρθρου 189-Β4 της Συνθήκης της Ευρωπαϊκής Ένωσης. Ο Επίτροπος Monti το κατάλαβε καλά. Όπως και τον Επίτροπο Kinnock σε άλλες περιστάσεις - αναφέρομαι στα διευρωπαϊκά δίκτυα μεταφορών -, ειλικρινά τον ευχαριστώ για την αποτελεσματική του συμβολή στην απελευθέρωση του θέματος από το τέλμα όπου είχε κολλήσει.
<P>
Ως προς την ουσία της συμβιβαστικής λύσης, ο εισηγητής μας και άλλοι συνάδελφοι έχουν ήδη εκφράσει την άποψή τους, και θα προσθέσω μόνο ότι, κατά τη γνώμη μου, η ρήτρα της ακινητοποιήσεως συνδυασμένη και με την πολύ σημαντική δέσμευση της Επιτροπής, πρέπει να διευκολύνει την επιθυμητή συμφωνία μεταξύ των ενδιαφερομένων πλευρών. Νομίζω ότι η ολομέλεια του ΕΚ πρέπει να ψηφίσει το κοινό σχέδιο συνδιαλλαγής που της παρουσιάσαμε, επιμένοντας στην επιτακτική ανάγκη να τηρηθεί και ως προς το γράμμα και ως προς το πνεύμα του. Σε λίγο ο Επίτροπος Kinnock θα αναλάβει βεβαίως και πάλι τη σχετική δέσμευση εξ ονόματος της Επιτροπής, και το Ευρωπαϊκό Κοινοβούλιο, από την πλευρά του, θα μεριμνήσει για το θέμα αυτό.

<SPEAKER ID=26 LANGUAGE="SV" NAME="Thors">
Κύριε Πρόεδρε, θέλω πραγματικά να ευχαριστήσω την κ. Fontaine, η οποία ηγήθηκε της αντιπροσωπείας μας. Οι υπόλοιποι ομιλητές περιέγραψαν προηγουμένως τις εργασίες. Πιστεύω ότι οι σημερινές παρατηρήσεις της κ. Fontaine για την πορεία της συνδιαλλαγής είναι σημαντικές για τη συνέχεια, ο δε ρόλος της υπήρξε βασικότατος. Ένα θερμό ευχαριστώ στην κ. Fontaine.
<P>
Όπως ανέφερε η προηγούμενη ομιλήτρια, η ρήτρα για τις επισκευές απετέλεσε το επίκεντρο. Δεν θα πρέπει να λησμονούμε ότι αυτή η οδηγία θα επεκτείνει τη διάρκεια της νομικής προστασίας σχεδίων και υποδειγμάτων σε πολλά κράτη μέλη και θα ενισχύσει το ενδιαφέρον για την προστασία του δίκαιου περιεχομένου των αιτημάτων των σχεδιαστών.
<P>
Ένα ερώτημα που με απασχολεί, και παραδείγματα του οποίου έχω δεί στην πατρίδα μου, είναι τί κάνουμε με προϊόντα που εισέρχονται στην Ένωση και τα οποία δεν έχουν αυτή την προστασία; Πρόκειται ίσως για ένα ζήτημα που θα απασχολήσει μελλοντικά τις τελωνειακές μας υπηρεσίες.
<P>
Ούτε η δική μας πολιτική ομάδα θεωρεί τέλειο το τελικό αποτέλεσμα όσον αφορά τη ρήτρα για τις επισκευές, αλλά πρέπει να το δεχτούμε. Η Επιτροπή έχει υποσχεθεί γραπτώς να διεξάγει διαβουλεύσεις για να προτείνει τροπολογίες, κάτι που έχει δημοσιευθεί και αποτελεί υπόσχεση που πρέπει να τηρηθεί. Εξακολουθεί να μας προβληματίζει το γεγονός ότι η ενιαία αγορά δεν λειτουργεί ακόμα άψογα, αν και προσθέσαμε στο κείμενο μία ρήτρα η οποία λαμβάνει υπόψη της το γεγονός αυτό. Ελπίζουμε ότι η Επιτροπή θα επαγρυπνεί πραγματικά και γι' αυτό το θέμα, ώστε να μην τεθούν αδικαιολόγητοι φραγμοί στην ελεύθερη αγορά, και ότι μαζί με την Επιτροπή επαγρυπνούμε όλοι ώστε να μην τροποποιηθεί η νομοθεσία και η πρακτική κατά τρόπο που έρχεται σε αντίθεση με τη ρήτρα της ακινητοποιήσεως.

<SPEAKER ID=27 LANGUAGE="ES" NAME="Sierra Gonzαlez">
Κύριε Πρόεδρε, η οδηγία βάσει αυτού του σχεδίου έκθεσης αποσκοπούσε στην εξασφάλιση ενός δίκαιου ανταγωνισμού, ιδιαίτερα προς όφελος των καταναλωτών. Το ερώτημα είναι εάν αυτό επιτεύχθηκε. Αυτή τη στιγμή, σχεδόν έναν χρόνο μετά από τη συνδιαλλαγή, όχι μόνο δεν έχουν ληφθεί υπόψη οι αρχικές προτάσεις του Κοινοβουλίου, αλλά στη συμφωνία δεν γίνεται μνεία της ρήτρας για τις επισκευές, μιας ρήτρας η συμπερίληψη της οποίας ήταν βασική προκειμένου να καταστεί δυνατή η θέσπιση ενός πλαισίου δίκαιου ανταγωνισμού μεταξύ κατασκευαστών ανταλλακτικών και κατασκευαστών οχημάτων με κινητήρα.
<P>
Η συμφωνία με την οποία εκφράζεται η επιθυμία να μην επιδεινωθεί η νομική κατάσταση των κατασκευαστών ανταλλακτικών δεν επιλύει το βασικό πρόβλημα, το οποίο δεν επιλύει ούτε η εναπόθεση της αντιμετώπισης αυτής της σύγκρουσης συμφερόντων στη βούληση αυτορρύθμισης των κατασκευαστών ανταλλακτικών και των κατασκευαστών οχημάτων, καθώς δεν υπόκεινται στις ίδιες συνθήκες, ούτε έχουν την ίδια δυνατότητα επιρροής. Η στάση αυτή βλάπτει τα συμφέροντα των καταναλωτών, και σε αυτό δεν βοηθά πολύ η έγκριση του άρθρου 10 της οδηγίας, σύμφωνα με το οποίο δίδεται χρονική προθεσμία έως 25 έτη για την προστασία του σχεδίου ή του υποδείγματος.
<P>
Το μόνο που μπορώ να δηλώσω είναι ότι διαφωνούμε με μια στάση η οποία ευνοεί τη μεγάλη αυτοκινητοβιομηχανία χωρίς να λαμβάνει υπόψη τα συμφέροντα των απλών πολιτών, για την υπεράσπιση των οποίων έχουμε εκλεγεί.

<SPEAKER ID=28 LANGUAGE="EN" NAME="Oddy">
Κύριε Πρόεδρε, θα ήθελα να ευχαριστήσω τον εισηγητή, και ιδιαίτερα την κ. Fontaine, που εργάστηκαν σκληρά για την ολοκλήρωση αυτής της δύσκολης διαπραγμάτευσης, καθώς και τους συναδέλφους μου στην επιτροπή συνδιαλλαγής, οι οποίοι υιοθέτησαν μία πολύ ρεαλιστική προσέγγιση.
<P>
Χαίρομαι ιδιαίτερα που αυτή η συμφωνία επετεύχθη κατά την πρώτη προεδρία των Εργατικών στο Ηνωμένο Βασίλειο. Ένα μέλος της Βουλής των Λόρδων, ο λόρδος Simon, είχε την ευκαιρία να δει από πρώτο χέρι πόσο σκληρά και επιμελώς εργαζόμαστε στο Ευρωπαϊκό Κοινοβούλιο.
<P>
Αυτή η συμφωνία είναι μία νίκη για την κοινή λογική. Εκπροσωπώ μία εκλογική περιφέρεια στην οποία υπάρχει μία πολύ μεγάλη περιοχή με αυτοκινητοβιομηχανίες, όπως π.χ. η Peugeot, η Rover και η Jaguar. Υπάρχουν επίσης ακόμα περισσότερες επιχειρηματικές μονάδες των μητρικών εταιρειών. Ανυπομονούσα, επομένως, ιδιαίτερα να επιτευχθεί συμβιβαστική λύση που να επιτρέπει τη διατήρηση θέσεων εργασίας, και αυτή η λύση στοχεύει σε αυτό ακριβώς.

<SPEAKER ID=29 LANGUAGE="IT" NAME="Casini C.">
Κύριε Πρόεδρε, όλοι οι συνάδελφοι που μίλησαν πριν από μένα τόνισαν την ταλαιπωρία που συνεπαγόταν αυτή η οδηγία, ταλαιπωρία που οφείλεται κυρίως στη δυσκολία να αποφασίσουμε με ισορροπημένο τρόπο σχετικά με την λεγόμενη ρήτρα για τις επισκευές των αποσπώμενων μερών πιο σύνθετων προϊόντων, όπως ακριβώς είναι τα αυτοκίνητα. Αυτή η ταλαιπωρία αποδεικνύεται όχι μόνο από τη μακρόχρονη περίοδο που μεσολάβησε ανάμεσα στην πρόταση της Επιτροπής, το 1993, και την πρώτη κοινή θέση, το 1997, όχι μόνο από την περίοδο αναμονής μέχρι να φθάσουμε στην επιτροπή συνδιαλλαγής, όχι μόνο από την αντίθεση μεταξύ των τροπολογιών που εγκρίθηκαν από το Κοινοβούλιο και της θέσης του Συμβουλίου, αλλά και από το αντικειμενικό γεγονός ότι μαζί με την οδηγία είχε παρουσιασθεί μια πρόταση κανονισμού. Η πρόταση αυτή πρέπει επίσης να εξετασθεί, αλλά με την απόφαση της Επιτροπής Νομικών Θεμάτων ορίσθηκε, ακριβώς, να αναμένουμε πρώτα την ολοκλήρωση της υπό εξέτασης οδηγίας που αφορά την εναρμόνιση και να εξετασθεί στη συνέχεια ο κανονισμός, για να αποφασίσουμε σχετικά με ένα κοινοτικό υπόδειγμα και ένα κοινοτικό σχέδιο.
<P>
Δεν πρέπει να μας εκπλήσσουν αυτές οι δυσκολίες γιατί τα οικονομικά και τα νομικά προβλήματα δεν ήταν απλά. Τα νομικά προβλήματα δεν αφορούσαν μόνο τον καθορισμό των κριτηρίων, των όρων αξιολόγησης της καινοτομίας και της πρωτοτυπίας του σχεδίου ή του υποδείγματος, ούτε μόνο τον προσδιορισμό του ορατού χαρακτήρα τους, αλλά επίσης και κυρίως την κατανόηση εάν, από νομική άποψη, είναι σωστό να αξιολογούμε την αισθητική πλευρά σε σχέση με ένα και μόνο στοιχείο ή αποκλειστικά με βάση το σύνολο. Πρόκειται για νομικό ζήτημα που κούρασε τα Ανώτατα Ακυρωτικά Δικαστήρια των κρατών μελών, και το ίδιο το Δικαστήριο με μία απόφαση του «95. Δεν αναφέρω έπειτα πόσο σοβαρά ήταν τα οικονομικά ζητήματα που αφορούν τον κίνδυνο να κλείσουν ορισμένες επιχειρήσεις, τη σύνδεση ανάμεσα στην πρόληψη των ατυχημάτων και την επιλογή των μερών που πρέπει ή όχι να καλύπτονται με νομική προστασία, και πάει λέγοντας. Συμπερασματικά, φθάσαμε σε έναν συμβιβασμό που προσωπικά θεωρώ αποδεκτό και γιατί προσανατολίζεται ακριβώς προς έναν μεγαλύτερο ανταγωνισμό, και συνεπώς μεγαλύτερη εμπορική ελευθερία, ακόμα κι αν αυτή την στιγμή τα πράγματα μπορούν να παραμείνουν ως έχουν, χωρίς καμία εναρμόνιση, και κατά συνέπεια κάθε κράτος κάνει αυτό που του αρέσει.
<P>
Για τον λόγο αυτόν πιστεύω ότι πρέπει να υπερψηφίσουμε την έκθεση, ευχόμενοι ότι η Επιτροπή θα εκπονήσει αποτελεσματικές προτάσεις όσον αφορά τον κανονισμό. Μπορούμε να ακολουθήσουμε συνεπώς και αυτή την κατεύθυνση, και γι' αυτό ακριβώς ενδιαφέρομαι ιδιαίτερα κι εγώ, ως εισηγητής αυτού του κανονισμού.

<SPEAKER ID=30 LANGUAGE="ES" NAME="Gasςliba i Bφhm">
Κύριε Πρόεδρε, κυρίες και κύριοι, θέλω κατ' αρχάς να εκφράσω - όπως και η συνάδελφος κυρία Thors - την υποστήριξή μας προς αυτήν την έκθεση και τη συμφωνία μας με τις θέσεις που έχουν ληφθεί στην επιτροπή συνδιαλλαγής, τόσο από τον κ. Medina Ortega, όσο και από την κυρία Fontaine.
<P>
Είχα την ευκαιρία να αναλύσω σε βάθος αυτό το θέμα ως συντάκτης γνωμοδότησης στην Επιτροπή Οκονομικής, Νομισματικής και Βιομηχανικής Πολιτικής, και θα ήθελα να υπενθυμίσω ότι αυτή η οδηγία αποσκοπούσε, από οικονομική σκοπιά, στην επίτευξη δύο στόχων: αφενός στην υλοποίηση μιας εσωτερικής αγοράς και στη διευκόλυνση της ελεύθερης κυκλοφορίας εμπορευμάτων με ίση προστασία για τα προϊόντα του τομέα που αναφέρεται στην παρούσα οδηγία, και αφετέρου, στην προστασία από αντίγραφα ή προϊόντα που θα μπορούσαν να προέρχονται από τρίτες χώρες και θα έβλαπταν τη βιομηχανία μας.
<P>
Έχουν περάσει πέντε χρόνια. Αυτό σημαίνει πως δεν μπορούμε να είμαστε ιδιαίτερα ικανοποιημένοι, αν σε αυτό διάστημα δεν έχουμε καταφέρει να επιλύσουμε δύο θέματα τα οποία επηρεάζουν αισθητά την ευρωπαϊκή βιομηχανία, τόσο στην εσωτερική της αγορά, όσο και ως προς τον διεθνή ανταγωνισμό. Επιπλέον, ούτε το αποτέλεσμα, όπως αναφέρθηκε είναι ικανοποιητικό. Έχει αποφευχθεί μια παλινδρόμηση, έχει επιτευχθεί μια ελάχιστη συμφωνία, αλλά, προφανώς, δεν έχουν επιτευχθεί οι αρχικοί στόχοι της οδηγίας.
<P>
Είμαι ικανοποιημένος από το γεγονός ότι έχει ληφθεί υπόψη μία από τις πτυχές που πρότεινε η Επιτροπή Οικονομικής, Νομισματικής και Βιομηχανικής Πολιτικής στη δική μου έκθεση, δηλαδή μια ανάλυση του ζητήματος και η δέσμευση ότι θα μπορεί να αναθεωρηθεί εντός συγκεκριμένου χρονικού διαστήματος. Ας ελπίσουμε να μπορέσει να επιτευχθεί ο τελικός στόχος, αν και με μια βραδύτητα ανάρμοστη για την προστασία της βιομηχανίας μας σε επίπεδο επαρκούς διεθνούς ανταγωνισμού.

<SPEAKER ID=31 LANGUAGE="DA" NAME="Sindal">
Κύριε Πρόεδρε, θα ήθελα να συγχαρώ τον κ. Medina και την κ. Fontaine για το καλό αποτέλεσμα. Όπως αναφέρει και ο κ. Medina στην έκθεση, δεν είναι το αποτέλεσμα που όλοι ευχόμασταν, αλλά μάλλον το καλύτερο αποτέλεσμα στο πλαίσιο του δυνατού. Η απόφαση του "παγώματος» είναι κατά τη γνώμη μου καλή. Η αντιπαράθεση μεταξύ των βιομηχανιών ανταλλακτικών και των αυτοκινητοβιομηχανιών σίγουρα θα συνεχισθεί για πολύ καιρό ακόμα. Η διαβούλευση και οι εκούσιες συμφωνίες ίσως μπορέσουν να οδηγήσουν σε μια νέα, τελική οδηγία και να θέσουν τέρμα στις συγκρούσεις απόψεων. Θεωρώ ότι δεν πρέπει να λυπόμαστε τόσο πολύ για το αποτέλεσμα, όπως ο προηγούμενος ομιλητής, ειδικά δε αν σκεφθούμε το εύρος της οδηγίας και την πολλαπλότητα των κλάδων που θα καλύψει. Πιστεύω ότι μπορεί να αποδειχθεί καλή μέθοδος που θα καλύπτει την εσωτερική αγορά και τις πολλές διιστάμενες αντιλήψεις των κρατών μελών.

<SPEAKER ID=32 LANGUAGE="EN" NAME="Cassidy">
Κύριε Πρόεδρε, θα ήθελα να επαινέσω κι εγώ τις προσπάθειες του εισηγητή κ. Medina Ortega και της προέδρου της επιτροπής συνδιαλλαγής κ. Fontaine. Τους συγχαίρω και τους δύο για την υπομονή τους κατά τη διάρκεια μιας πολύ μακράς περιόδου ενασχόλησής τους με αυτήν την πρόταση, η οποία, εξάλλου, δεν είναι καινούρια, αφού βρίσκεται στην ημερήσια διάταξη του ΕΚ από το 1993. Πολλοί έξω από το Σώμα, ιδιαίτερα εκπρόσωποι ομάδων καταναλωτών, των κατασκευαστών ανταλλακτικών, ακόμα και οπαδών της μοτοσικλέτας, περίμεναν ότι θα καταλήγαμε σε κάποια απόφαση πολύ καιρό πριν.
<P>
Φυσικά κανένας συμβιβασμός - γιατί για συμβιβασμό πρόκειται - δεν πετυχαίνει ποτέ να ικανοποιήσει απόλυτα όλα τα ενδιαφερόμενα μέρη. Τότε, όμως, το Ευρωπαϊκό Κοινοβούλιο ασχολείται με συμβιβασμούς και η Ευρωπαϊκή Κοινότητα λειτουργεί βάσει συμβιβασμών. Δεν δυσκολεύομαι καθόλου να υποστηρίξω τον συγκεκριμένο συμβιβασμό, επειδή επιτρέπει την ανάπτυξη της ενιαίας αγοράς σε προϊόντα όπως ανταλλακτικά οχημάτων, χωρίς ταυτόχρονα να παρεμποδίζει την ανάπτυξη της προστασίας σχεδίων και υποδειγμάτων όπου χρειάζεται.
<P>
Ένα από τα πράγματα που με ανησύχησε ιδιαίτερα, όσον αφορά τη μεγάλη καθυστέρηση για την εφαρμογή της συγκεκριμένης οδηγίας, είναι τα επιζήμια αποτελέσματα που ίσως να έχει σε άλλες βιομηχανίες οι οποίες εξαρτώνται από τα σχέδια και υποδείγματα, όπως, για παράδειγμα, η βιομηχανίας της μόδας, η υφαντουργία, κ.λπ.τα συμφέροντα των οποίων φάνηκαν να ακολουθούν σε κάποια φάση τα συμφέροντα της αυτοκινητοβιομηχανίας. Ελπίζω ότι όλοι εκτός Κοινοβουλίου θα είναι ευχαριστημένοι με την εργασία που επιτελέσθηκε. Ελπίζω ότι αύριο μπορούμε να στηριζόμαστε στο Σώμα για να υπερψηφίσουμε με συντριπτική πλειοψηφία τις συστάσεις της επιτροπής συνδιαλλαγής.

<SPEAKER ID=33 LANGUAGE="DE" NAME="Pirker">
Κύριε Πρόεδρε, κύριε Επίτροπε, δεν μπόρεσα να καταλάβω τον αρνητικό υπαινιγμό της άκρας αριστεράς. Σημειώσαμε πρόοδο στο σημείο αυτό και επιτύχαμε κάτι θετικό. Γεγονός είναι ότι 180 εκατομμύρια οδηγοί αυτοκινήτων και μοτοποδηλάτων μπορούν πλέον να ανασάνουν, και τούτο επειδή η επιτροπή συνδιαλλαγής του Ευρωπαϊκού Κοινοβουλίου μπόρεσε να αποτρέψει για το εγγύς μέλλον το επερχόμενο κύμα ακρίβειας. Οι ευχαριστίες μας ανήκουν προπάντων στους διαπραγματευτές της επιτροπής συνδιαλλαγής. Μπορούν, όμως, να ανασάνουν και όλα τα ανεξάρτητα συνεργεία, καθώς και το εμπόριο ανταλλακτικών με τους υπαλλήλους του, και οι πολυάριθμες μικρές και μεσαίες επιχειρήσεις.
<P>
Το Ευρωπαϊκό Κοινοβούλιο τηρώντας σαφή στάση - ακόμα κι εδώ στην ολομέλεια κατά τη διάρκεια της συζήτησης - παρεμπόδισε την υπαγόρευση των τιμών από τους διεθνείς ομίλους επιχειρήσεων της αυτοκινητοβιομηχανίας. Διότι αυτές θα ήταν οι συνέπειες, εάν είχαμε αποδεχθεί την πρόταση αυτή. Αποφεύγεται, λοιπόν, το μονοπώλιο που θα δημιουργούνταν έμμεσα, δεν θα υπάρξουν δηλαδή οι υψηλές τιμές που θα συνεπάγονταν η αποδοχή της πρότασης, ακόμα και στις ασφάλειες, δεν θα κλείσουν επιχειρήσεις, ούτε θα καταργηθούν θέσεις εργασίας.
<P>
Έχω κατανόηση για τους κατασκευαστές, γιατί ο σχεδιασμός κοστίζει πολλά. Πρέπει, επομένως, να εξευρεθεί ρύθμιση που θα λαμβάνει υπόψη της την προστασία των σχεδίων και των υποδειγμάτων, καθώς και αντίστοιχη αποζημίωση για τον σχεδιαστή. Στο μέλλον πρέπει, όμως, να υπάρξει ελεύθερη αγορά και η δυνατότητα απομίμησης υπό ορισμένους όρους. Γι' αυτά έχουμε τρία χρόνια καιρό έως ότου βρεθεί η κατάλληλη ρύθμιση Πιστεύω ότι αυτό που πετύχαμε αποτελεί επιτυχία για τον πολίτη, για τον καταναλωτή και για τις πολυάριθμες μικρομεσαίες επιχειρήσεις, επειδή στο μέλλον θα υπάρχουν παράλληλα πρωτότυπα, αντιγραφές, ανεξάρτητα και εξουσιοδοτημένα συνεργεία, προς όφελος των καταναλωτών, των εργαζομένων και του μεγάλου αριθμού των οικονομικά αδύναμων ανθρώπων: πρόκειται για επιτυχία της επιμονής των κοινοβουλευτικών εκπροσώπων του Ευρωπαϊκού Κοινοβουλίου.

<SPEAKER ID=34 LANGUAGE="NL" NAME="Oomen-Ruijten">
Κύριε Πρόεδρε, κατ' αρχάς ένα θερμό ευχαριστώ στον εισηγητή κ. Medina, αλλά και στην πρόεδρο της επιτροπής συνδιαλλαγής κ. Fontaine και σε όλους τους άλλους συναδέλφους για τον μόχθο και την αφοσίωσή τους σε ένα δύσκολο και περίπλοκο θέμα.
<P>
Κύριε Πρόεδρε, δεύτερη παρατήρηση είναι η εξής: από τις συζητήσεις και όσα γράφτηκαν δημιουργείται η εντύπωση ότι το μόνο θέμα της οδηγίας για τα σχέδια και τα υποδείγματα είναι η ρήτρα για τις επισκευές. Ήταν μεν το στοιχείο της οδηγίας που τράβηξε τη μεγαλύτερη προσοχή, μια που ενδιέφερε τόσους πολλούς, την αυτοκινητοβιομηχανία, τον τομέα των επισκευών και τους καταναλωτές, αλλά παρ' όλα αυτά η οδηγία έχει μεγαλύτερη εμβέλεια. Γι' αυτόν τον λόγο προέκυψε το τελικό συμπέρασμα της συνδιαλλαγής στη σημερινή του μορφή.
<P>
Κύριε Πρόεδρε, όσον αφορά το μέρος που προσήλκυσε το μεγαλύτερο ενδιαφέρον, δηλαδή τη ρήτρα για τις επισκευές, το Ευρωπαϊκό Κοινοβούλιο είχε εκπονήσει μια ισορροπημένη πρόταση: απελευθέρωση και συγχρόνως αμοιβή στον κάτοχο του σχεδίου. Αυτή η ισορροπημένη πρόταση του ΕΚ δυστυχώς δεν πέρασε. Με τη σκέψη ότι "κάλλιο πέντε και στο χέρι παρά δέκα και καρτέρι» θεώρησα, λοιπόν, φρόνιμο να εξευρεθεί μια συμβιβαστική λύση.
<P>
Κύριε Πρόεδρε, αφού η Ευρωπαϊκή Επιτροπή μαζεύει όλους τους ενδιαφερόμενους στο τραπέζι των διαπραγματεύσεων, σε μια προσπάθεια να επιτύχουν από κοινού ένα είδος συμφωνίας για αυτοέλεγχο, πιστεύω ότι θα μπορέσουμε να δώσουμε σάρκα και οστά στον παρόντα συμβιβασμό. Βρίσκεται στο δικό μας χέρι να καταστήσουμε σαφές, ως μέλη του Κοινοβουλίου, στους ενδεχομένους επικριτές από τα κράτη μέλη ότι δεν ευθύνεται το Κοινοβούλιο παρά το Συμβούλιο, που παρεμπόδισε την υλοποίηση της λύσης μας.
<P>
Κύριε Πρόεδρε, εάν μαζί με τις ενδιαφερόμενες οργανώσεις ασκήσουμε κάποιες πιέσεις, πιστεύω ότι θα επιτευχθεί καλή συμφωνία. Τώρα πρόκειται να δώσουμε στο θέμα όσο το δυνατόν μεγαλύτερη δημοσιότητα. Ευχαριστώ πολύ και πάλι όλους όσους εργάστηκαν γι' αυτό το δύσκολο θέμα.

<SPEAKER ID=35 NAME="Kinnock, Neil">
Κύριε Πρόεδρε, η Επιτροπή εκφράζει τη μεγάλη της ικανοποίηση που μετά από πέντε χρόνια έντονων και περίπλοκων συζητήσεων επετεύχθη συμφωνία σχετικά με την οδηγία περί σχεδίων και υποδειγμάτων στα πλαίσια της διαδικασίας συνδιαλλαγής. Είμαι σίγουρος ότι οι αξιότιμοι βουλευτές θα συμμεριστούν αυτή την ικανοποίηση, ιδιαίτερα δε η κ. Fontaine και ο κ. Medina Ortega, οι οποίοι, από διαφορετικές θέσεις, ενεπλάκησαν σε μεγάλο βαθμό σε αυτό το θέμα. Ακουσα πράγματι την κ. Fontaine να περιγράφει την υπομονή του κ. Medina ως ιώβεια, και, καθώς άκουγα τη συζήτηση, δεν μπορούσα παρά να σκεφθώ ότι μεταξύ του λόρδου Simon και του κ. Medina με την αγγελική μορφή του Ιώβ η διαδικασία συνδιαλλαγής πρέπει να ήταν σε αυτήν την περίπτωση μια θεσπέσια εμπειρία, και σχεδόν ζηλεύω που δεν ήμουν παρών. Έπειτα, όμως, συλλογίζομαι τη δική μου εμπειρία σε διαδικασίες συνδιαλλαγής και παραχωρώ την εμπειρία σε όλους τους άλλους.
<P>
Η συμφωνία σχετικά με την οδηγία περί σχεδίων και υποδειγμάτων αποτελεί προφανώς ένα σημαντικό βήμα προς την ολοκλήρωση της εσωτερικής αγοράς στο βιομηχανικό σχέδιο και υπόδειγμα, και μπορούμε να είμαστε βέβαιοι ότι θα ενθαρρύνει κατά πάσα πιθανότητα τις επενδύσεις στις κατασκευαστικές βιομηχανίες και, συνεπώς, θα συνδράμει στην ενίσχυση του ανταγωνισμού και, ευελπιστώ, της απασχόλησης.
<P>
Όπως θα γνωρίζουν οι αξιότιμοι βουλευτές, κατά την πενταετή διάρκεια των συζητήσεων για την πρόταση της οδηγίας, η ρήτρα για τις επισκευές, όπως ανέφεραν ορισμένοι βουλευτές κατά τη συζήτηση, απετέλεσε το αντικείμενο διεξοδικών συζητήσεων μεταξύ όλων των εμπλεκομένων θεσμικών οργάνων, και κατά τη διάρκεια της διαδικασίας συνδιαλλαγής κατέστη σαφές ότι, παρ' όλες τις προσπάθειες, η συμφωνία για τη ρήτρα αυτή εξακολουθεί να είναι, προς στιγμή, ανέφικτη. Όλα τα εμπλεκόμενα μέρη, εντούτοις, αναγνώρισαν ότι η σημασία της οδηγίας για το ευρωπαϊκό βιομηχανικό σχέδιο εν γένει σήμαινε ότι η έγκριση δεν θα έπρεπε να παρεμποδιστεί λόγω των προβλημάτων που σχετίζονται με τη μεμονωμένη ρήτρα για τις επισκευές.
<P>
Η Επιτροπή χαιρετίζει, συνεπώς, την επίτευξη συμφωνίας για το "πάγωμα» των υφιστάμενων νομικών διατάξεων που σχετίζονται με την προστασία των σχεδίων και των υποδειγμάτων και με τη χρησιμοποίηση ανταλλακτικών, προκειμένου να εξετασθούν εν τω μεταξύ οι συνέπειες της οδηγίας στο προβλεπόμενο μέλλον. Η περίφημη ρήτρα για "περαιτέρω πάγωμα» διασφαλίζει ότι κάθε κράτος μέλος οφείλει να διατηρεί σε ισχύ τις διατάξεις του νόμου περί σχεδίων και υποδειγμάτων σε σχέση τόσο με τα κριτήρια για την προστασία των σχεδίων και των υποδειγμάτων των ανταλλακτικών, όσο και για την ελεύθερη χρησιμοποίηση ανταλλακτικών σε επισκευές. Επιπλέον, μόνο τα κράτη μέλη μπορούν να εισάγουν νέες διατάξεις για τη χρησιμοποίηση ανταλλακτικών στο βαθμό που στόχος τους είναι να απελευθερώσουν την αγορά των ανταλλακτικών. Επιπλέον, η Επιτροπή θα εκπληρώσει την υπόσχεσή της να ξεκινήσει διαβούλευση, ιδιαίτερα με τις αυτοκινητοβιομηχανίες και τους παραγωγούς ανταλλακτικών, ούτως ώστε να εξετάσει τις πιθανότητες επίτευξης εθελοντικής συμφωνίας στο θέμα των ανταλλακτικών.
<P>
Τέλος, όπως προβλέπει και η συμφωνία, τρία χρόνια μετά από την εφαρμογή της οδηγίας η Επιτροπή θα υποβάλει ανάλυση των επιπτώσεων της οδηγίας, ειδικότερα για τον τομέα των οχημάτων με κινητήρα. Θα τηρήσουμε αυτές τις υποσχέσεις, και είμαι σίγουρος ότι οι αξιότιμοι βουλευτές που αναζητούν επιβεβαίωση σε αυτό το σημείο θα δεχθούν αυτό που λέω εκ μέρους του συναδέλφου μου Mario Monti και των υπολοίπων συναδέλφων μου στην Επιτροπή. Αυτή είναι μία απαραιτήτως ρεαλιστική προσέγγιση που επιτρέπει σημαντική πρόοδο.
<P>
Ολοκληρώνω, συνεπώς, εκφράζοντας τις ευχαριστίες μου στον εισηγητή κ. Medina Ortega για την οδηγία περί σχεδίων και υποδειγμάτων, ο οποίος μεγάλωσε μέσα από την εμπειρία ή, τουλάχιστον, με τα χρόνια που μεσολάβησαν, αν και η εμφάνισή του διαψεύδει το πέρασμα αυτών των ετών, καθώς και στην πρόεδρο της επιτροπής συνδιαλλαγής, στην οποία αφιερώνω τα λόγια του Σαίξπηρ "Η ηλικία δεν μπορεί να την μαράνει, ούτε η συνήθεια να ξεθυμάνει την ατέρμονη πληθωρικότητά της " - που αναφέρονται, φυσικά, στην Κλεοπάτρα - για τον αποφασιστικό ρόλο που διαδραμάτισαν και οι δύο, μαζί με τους συναδέλφους τους, στην επίτευξη μιας πραγματοποιήσιμης συμφωνίας σχετικά με τη σημαντική αυτή οδηγία.

<SPEAKER ID=36 NAME="Πρόεδρος">
Σας ευχαριστώ, κύριε Επίτροπε. Επιτρέψετε μου να εκφράσω κι εγώ, ως πρόεδρος της συνεδρίασης, τα συγχαρητήριά μου σε όλους όσους κατέστησαν δυνατή την ολοκλήρωση της δύσκολης αυτής έκθεσης, και ιδιαίτερα στον λόρδο Simon, στον Επίτροπο Monti και στον εισηγητή μας κ. Medina Ortega, καθώς και στην κ. Fontaine, που προήδρευσε της αντιπροσωπείας μας. Χρειάσθηκαν πράγματι πολλά αγγελάκια και αρχάγγελοι γι' αυτό το μικρό θαύμα.
<P>
Η συζήτηση έληξε.
<P>
Η ψηφοφορία θα διεξαχθεί αύριο στις 12.00.

<CHAPTER ID=6>
Εκχυλίσματα καφέ και κιχωρίου
<SPEAKER ID=37 NAME="Πρόεδρος">
Η ημερήσια διάταξη προβλέπει τη σύσταση για τη δεύτερη ανάγνωση (Α4-0278/98), εξ ονόματος της Επιτροπής Περιβάλλοντος, Δημόσιας Υγείας και Προστασίας των Καταναλωτών, σχετικά με την κοινή θέση του Συμβουλίου εν όψει της έγκρισης οδηγίας του Ευρωπαϊκού Κοινοβουλίου και του Συμβουλίου για τα εκχυλίσματα καφέ και τα εκχυλίσματα κιχωρίου (C4-0306/98-96/0117(COD)).

<SPEAKER ID=38 NAME="Lannoye">
Κύριε Πρόεδρε, πρόκειται πράγματι για προϊόν που καταναλώνεται για πρωινό και για το οποίο δεν είναι και τόσο κατάλληλη στιγμή να μιλήσουμε τώρα, αφού άλλωστε όσα διακυβεύονται σε πολιτικό επίπεδο δεν είναι στ' αλήθεια σημαντικά. Κατά συνέπεια, μάλλον δεν θα χρησιμοποιήσω τα πέντε λεπτά του χρόνου ομιλίας μου.
<P>
Θα ήθελα να υπενθυμίσω ότι πρόκειται για μία από τις επτά κάθετες οδηγίες σχετικά με τα προϊόντα διατροφής και ότι το πρόβλημα των εκχυλισμάτων καφέ και κιχωρίου εξετάσθηκε στο ίδιο επίπεδο με το πρόβλημα της σοκολάτας, αν και σαφώς πιο αμφισβητούμενο από το τελευταίο.
<P>
Ο γενικός στόχος της πρότασης είναι η απλοποίηση, ούτως ώστε να διευκολυνθεί η ελεύθερη διακίνηση των προϊόντων. Το πρόβλημα που απασχόλησε την Επιτροπή Περιβάλλοντος, Δημόσιας Υγείας και Προστασίας των Καταναλωτών είναι ότι η απλοποίηση αυτή δεν μπορεί να πραγματοποιηθεί σε βάρος του καταναλωτή, και ιδιαίτερα σε βάρος της ποιότητας των προϊόντων. Αυτό ακριβώς αποτέλεσε και το κίνητρό μας για την κατάθεση τριών τροπολογιών κατά την πρώτη ανάγνωση, οι οποίες απορρίφθηκαν από την Επιτροπή και το Συμβούλιο.
<P>
Η πρώτη έχει αρκετά τεχνικό χαρακτήρα, και δεν νομίζω ότι αξίζει τον κόπο να αναφερθούμε σε αυτή. Αντίθετα, οι δύο άλλες θίγουν ένα πρόβλημα που μπορεί να είναι σημαντικό για τον καταναλωτή, εφόσον πρόκειται για τροπολογίες σχετικά με τον περιορισμό του φάσματος των βαρών που παρέχονται από τον διανομέα στον καταναλωτή. Όταν το φάσμα επιτρέπει τα πάντα, ιδιαίτερα δε όταν συναντάμε βάρη που δεν διαφέρουν και πολύ μεταξύ τους, ο κίνδυνος σύγχυσης για τον καταναλωτή δεν είναι αμελητέος. Αυτός είναι ο λόγος για τον οποίο θελήσαμε να διατηρήσουμε αυτά που υπήρχαν στην αρχική οδηγία, ήτοι τον καθορισμό ενός φάσματος βαρών με αρκετή διαφορά μεταξύ τους, ώστε να μην προκαλείται σύγχυση.
<P>
Πιστεύουμε λοιπόν, μετά από τη συζήτηση κατά τη δεύτερη ανάγνωση, ότι είναι ορθή η επανεισαγωγή των τριών αυτών τροπολογιών, περιλαμβανομένης και της τεχνικής τροπολογίας, πράγμα που έπραξε η Επιτροπή Περιβάλλοντος, Δημόσιας Υγείας και Προστασίας των Καταναλωτών με συντριπτική πλειοψηφία. Νομίζω μάλιστα ότι η απόφαση ελήφθη ομόφωνα, κάτι που δεν συμβαίνει συχνά, αλλά συνέβη στη συγκεκριμένη περίπτωση.
<P>
Θα ήθελα να προσθέσω μια σύντομη παρατήρηση όσον αφορά τις δύο τροπολογίες που εισήγαγα εξ ονόματος της Ομάδας των Πρασίνων, αφού δεν πραγματοποιήθηκε συζήτηση στο πλαίσιο της Επιτροπής Περιβάλλοντος, διότι πιεζόμασταν από μία ολόκληρη σειρά άλλων θεμάτων και το συγκεκριμένο θέμα μας φάνηκε σχετικά ήσσονος σημασίας. Επανεισήγαγα δύο τροπολογίες σε σχέση με την επιτροπολογία, για να αποδώσω στην Επιτροπή την αρμοδιότητά της στο θέμα της προσαρμογής στην τεχνική πρόοδο και όχι, όπως δυστυχώς αναφέρεται στο κείμενο των τροπολογιών, για να αποκτήσει η Επιτροπή αρμοδιότητα όσον αφορά την προσαρμογή στην κοινοτική νομοθεσία και στις γενικές κοινοτικές διατάξεις που ισχύουν για τα προϊόντα διατροφής, αφού αυτό απορρίφθηκε από το Κοινοβούλιο κατά την πρώτη ανάγνωση. Ζητώ, επομένως, να γίνει η διευκρίνιση τη στιγμή της ψηφοφορίας, ώστε να διορθωθεί μέσω της ψηφοφορίας ένα σφάλμα για το οποίο ευθύνομαι απολύτως και για το οποίο ζητώ συγγνώμη από τους συναδέλφους μου.

<SPEAKER ID=39 LANGUAGE="NL" NAME="Thyssen">
Κύριε Πρόεδρε, η κοινή θέση σχετικά με την οδηγία για εκχυλίσματα καφέ και κιχωρίου αποτελεί φαινομενικά τεχνικό ζήτημα, αλλά όποιος μελετήσει προσεκτικά αυτή την υπόθεση και άλλες υποθέσεις για είδη διατροφής, διαπιστώνει ότι τίθενται συχνά και πολιτικα θέματα.
<P>
Ο εισηγητής ανέφερε μερικά επιπλέον θέματα που επιθυμούμε να ρυθμίσουμε μέσω τροπολογίων. Στο πλαίσιο της Επιτροπής Περιβάλλοντος η πολιτική ομάδα μας τήρησε και συνεχίζει να τηρεί την ίδια γραμμή. Συμφωνούμε λοιπόν απόλυτα με τις θέσεις που ανέπτυξε ο εισηγητής.
<P>
Θα ήθελα να πω λίγα λόγια για τη διαδικασία της επιτροπολογίας. Κατά την πρώτη ανάγνωση το Κοινοβούλιο επέλεξε να δεχθεί την διαδικασία της επιτροπολογίας για την προσαρμογή στην τεχνική πρόοδο, αλλά να μην τη δεχθεί για την προσαρμογή των γενικών οδηγιών-πλαισίων για τα είδη διατροφής. Νομίζω ότι πρέπει να εμμείνουμε σε αυτή την γραμμή. Είχαμε υποβάλει μία τροπολογία που εγκρίθηκε τότε. Στην κοινή θέση, όμως, εγκρίθηκε ακριβώς το αντίθετο σύστημα, δηλαδή η επιτροπολογία όχι για την τεχνική πρόοδο, αλλά για την προσαρμογή των γενικών νομοθεσιών για τα είδη διατροφής. Εδώ νομίζω ότι πρέπει να επιμείνουμε στη δική μας θέση.
<P>
Για ορισμένες υποθέσεις, όπως για το κακάο, διαπιστώσαμε ότι κατά την προσαρμογή των γενικών κανόνων τίθενται συχνά πολιτικά θέματα τα οποία προκαλούν έντονες συζητήσεις. Όταν τίθενται πολιτικά θέματα, θεωρούμε σημαντικό να διαδραματίζει και το Κοινοβούλιο τον ρόλο του και να εφαρμόζεται πλήρως η διαδικασία συναπόφασης: αυτή πρέπει να είναι η γραμμή μας.
<P>
Το συζήτησα με τον εισηγητή και χαίρομαι διότι μας πληροφόρησε ότι επιθυμεί πράγματι να τεθούν σε ψηφοφορία οι σχετικές τροπολογίες που υπεβλήθησαν την τελευταία στιγμή. Υποθέτω ότι μάλλον θα διεξαχθεί χωριστή ψηφοφορία για αυτές τις τροπολογίες. Καλώ, λοιπόν, τις άλλες πολιτικές ομάδες να εμμείνουν σε αυτή την γραμμή, να διαβάσουν προσεκτικά τις τροπολογίες και να φροντίσουν ώστε να διατυπώσουμε μια ενιαία θέση.

<SPEAKER ID=40 NAME="Bangemann">
Κύριε Πρόεδρε, θέλουμε κι εμείς να ευχαριστήσουμε τον κύριο Lannoye. Και η Επιτροπή, όπως ο Μπαλζάκ, πίνει καφέ από το πρωί μέχρι αργά τη νύχτα για να μπορεί να ανταπεξέρχεται στα καθήκοντά της. Συνεπώς δεν είναι για μας ασυνήθιστο να μιλάμε τέτοια ώρα για τον καφέ.
<P>
Από τις πέντε τροπολογίες απερρίφθησαν ήδη τρεις από την Επιτροπή στην πρώτη ανάγνωση. Οι εν λόγω τροπολογίες υπεβλήθησαν εκ νέου με τους αριθμούς 1, 2 και 3, και προστέθηκαν δύο νέες τροπολογίες, οι υπ' αριθ. 4 και 5, τις οποίες μπορούμε να αποδεχθούμε, διότι αντιστοιχούν στην αρχική μας ιδέα.
<P>
Θέλω να εξηγήσω εν συντομία γιατί δεν μπορούν να γίνουν αποδεκτές οι τροπολογίες αριθ. 1 και 2. Σύμφωνα με τις τροπολογίες πρέπει να επανεισαχθούν οι διατάξεις για το επιτρεπόμενο φάσμα προσυσκευασμένων προϊόντων, όπως υπάρχουν στην ισχύουσα οδηγία. Δεν μπορούμε να τις αποδεχθούμε, επειδή η πρόταση για την οδηγία αφορά, τουλάχιστον στην ουσία της, μόνο θέματα που έχουν σχέση με τη σύνθεση και τη σήμανση. Το φάσμα των προϊόντων δεν εμπίπτει επομένως στο πλαίσιο αυτό, επειδή δεν περιλαμβάνεται στην προκειμένη πρόταση οδηγίας. Το εν λόγω φάσμα θα πρέπει να συζητηθεί στο πλαίσιο των οδηγιών που αφορούν το φάσμα προσυσκευασμένων προϊόντων. Κατά τον καθορισμό της κοινής θέσης δηλώσαμε επιπλέον ότι είμαστε πρόθυμοι να ελέγξουμε, σε συνεννόηση με τους εμπλεκομένους, εάν θα πρέπει να εισαγάγουμε στην αντίστοιχη νομοθεσία φάσμα προσυσκευασμένων προϊόντων σε σχέση με τα εκχυλίσματα καφέ και κιχωρίου. Αυτή είναι, λοιπόν, η πρόθεσή μας. Ελπίζω να κατανοεί το Κοινοβούλιο ότι, για λόγους συστηματοποίησης, δεν μπορούμε να πράξουμε κάτι τέτοιο εδώ και τώρα, καθόσον επεξεργαζόμαστε την παρούσα πρόταση οδηγίας.
<P>
Η τροπολογία αριθ. 3 επιχειρεί να καταστήσει δεσμευτικό το πρότυπο ISO - 11292 για τον προσδιορισμό της συνολικής περιεκτικότητας του διαλυτού καφέ σε ελεύθερους υδατάνθρακες. Αυτό δεν αντιστοιχεί ούτε στην πολιτική μας, ούτε στη σημασία των προτύπων ISO, που αποτελούν εξ ορισμού προαιρετικά πρότυπα στα οποία φυσικά μπορεί να γίνει αναφορά όταν κυκλοφορούν προϊόντα για πρώτη φορά, στη διαφήμιση κ.λπ. Ωστόσο, πρόκειται σε κάθε περίπτωση για προαιρετικά και όχι για υποχρεωτικά πρότυπα.
<P>
Όσον αφορά την προσαρμογή των κοινοτικών μεθόδων ανάλυσης, πρέπει να σημειωθεί ότι ήδη έχουμε αναλάβει την υποχρέωση να προσαρμόσουμε τις υπάρχουσες μεθόδους ανάλυσης για τον καφέ. Σε αυτήν την υποχρέωση αναφερθήκαμε για μία ακόμα φορά στη δήλωσή μας κατά τον καθορισμό της κοινής θέσης.
<P>
Όσον αφορά τις τροπολογίες αριθ. 4 και 5, θέλουμε να εκφράσουμε τις ευχαριστίες μας, γιατί αντιστοιχούν στις δικές μας θέσεις και, συνεπώς, μπορούμε φυσικά να τις αποδεχθούμε.

<SPEAKER ID=41 NAME="Πρόεδρος">
Η συζήτηση έληξε.
<P>
Η ψηφοφορία θα διεξαχθεί αύριο στις 12.00.

<CHAPTER ID=7>
Διατλαντικές σχέσεις/Σύστημα ECHELON
<SPEAKER ID=42 NAME="Πρόεδρος">
Η ημερήσια διάταξη προβλέπει τη δήλωση της Επιτροπής σχετικά με τις διατλαντικές σχέσεις ύστερα από τη Διάσκεψη Κορυφής μεταξύ της Ευρωπαϊκής Ένωσης και των Ηνωμένων Πολιτειών της Αμερικής της 18ης Μαΐου 1998, καθώς και για τη χρησιμοποίηση τεχνικών ελέγχου στον τομέα των ανακοινώσεων (Σύστημα ECHELON).

<SPEAKER ID=43 NAME="Bangemann">
Κύριε Πρόεδρε, με την άδειά σας θα ήθελα να προβώ σε δύο χωριστές δηλώσεις, με πρώτη τη δήλωση στην οποία θα προέβαινε ευχαρίστως ο συνάδελφός μου Sir Leon. Δυστυχώς, όμως, το θέμα αυτό περιελήφθη μόλις την Παρασκευή στη σημερινή ημερήσια διάταξη και, ως εκ τούτου, ζητώ την κατανόησή σας για το γεγονός ότι με παρακάλεσε να μιλήσω εγώ για το συγκεκριμένο θέμα. Δεδομένου ότι συνεργαζόμαστε πολύ στενά, τουλάχιστον όσον αφορά οικονομικοπολιτικά ζητήματα που εμφανίζονται στις σχέσεις μας με τις ΗΠΑ, ελπίζω ότι θα μπορέσω να απαντήσω στα ερωτήματά σας.
<P>
Εφόσον συμφωνείτε, θα ήθελα να προβώ στη δεύτερη δήλωσή μου μετά από τη συζήτηση για το σημείο στο οποίο βρίσκονται οι σχέσεις μας με τις ΗΠΑ, επειδή πιστεύω ότι αυτό θα άρμοζε καλύτερα στη διαδικασία. Ξεκινώ, επομένως, με τη δήλωση της Επιτροπής σχετικά με τις σχέσεις μεταξύ ΕΕ και ΗΠΑ.
<P>
Χαρήκαμε ιδιαιτέρως που με την ευκαιρία αυτή θα υπάρξει ανταλλαγή απόψεων με το Κοινοβούλιο γι' αυτό το σημαντικό θέμα, καθώς από τον περασμένο Νοέμβριο που ο Sir Leon μίλησε για το θέμα αυτό σημειώθηκε μία σειρά θετικών εξελίξεων. Ειδική αναφορά θα πρέπει να γίνει στη Διάσκεψη Κορυφής ΕΕ και ΗΠΑ στο Λονδίνο, στις 18 Μαΐου, η οποία οδήγησε στη σύναψη της διατλαντικής οικονομικής εταιρικής σχέσης. Στην εν λόγω Διάσκεψη συνήφθησαν και συμφωνίες σχετικά με τον νόμο Helms-Burton και άλλα συναφή ζητήματα.
<P>
Είναι γνωστή η μεγάλη σημασία των οικονομικών σχέσεων ΗΠΑ και ΕΕ. Είμαστε και οι δύο οι εκάστοτε μεγαλύτεροι επενδυτές στις εκάστοτε αγορές μας. Στην Αμερική ανά δώδεκα εργάτες στη βιομηχανία ένας εργάζεται για κάποια ευρωπαϊκή επιχείρηση, και οι αμερικανικές επιχειρήσεις απασχολούν στην Ευρώπη τρία εκατομμύρια εργαζόμενους. Αυτή η στενή σύνδεση των δύο οικονομικών μας συστημάτων αντικατοπτρίζεται φυσικά και στις κλασικές οικονομικές σχέσεις και ισχυροποιείται χρόνο με τον χρόνο.
<P>
Φυσικά αυτό εκφράζει επίσης τη σύμπτωση των βασικών μας αξιών. Με ενωμένες δυνάμεις προσπαθούμε να προωθήσουμε σε όλη την υφήλιο αυτά τα κοινά συμφέροντα και τις κοινές αξίες, υποστηρίζοντας την πολιτική σταθερότητα, τη δημοκρατία, το ελεύθερο εμπόριο, καθώς και διαφυλάσσοντας και προσπίζοντας τα ανθρώπινα δικαιώματα.
<P>
Έχει επανειλημμένα ειπωθεί ότι πρόκειται για μία άνιση εταιρική σχέση, ότι οι ΗΠΑ, ως παγκόσμια δύναμη, θεωρούν την Ευρωπαϊκή Ένωση υποδεέστερο εταίρο στη σχέση αυτή, γεγονός, όμως, που δεν αληθεύει. Διαμορφώνουμε τις εξωτερικές μας σχέσεις με όλο και μεγαλύτερη συνοχή. Στην παγκόσμια σκηνή εμφανιζόμαστε όλο και περισσότερο ως δρώντες και, ακόμα και στις περιπτώσεις που παρουσιάζονται διαφορές ανάμεσα σε μας και στις ΗΠΑ - και όντως παρουσιάζονται, χωρίς όμως ιδιαίτερη βαρύτητα - η σχέση παραμένει παρ' όλα αυτά μία διαρκής σχέση μεταξύ δύο ισότιμων εταίρων.
<P>
Ίσως να είναι ειδικά αυτός και ένας από τους λόγους που μιλάμε ανοικτά, ακόμα κι όταν υπάρχουν διαφωνίες. Μπορούμε να το κάνουμε επειδή οι σχέσεις μας στηρίζονται σε γερά θεμέλια. Φυσικά αυτό συνεπάγεται και υποχρεώσεις για τους δύο εταίρους. Αναμφίβολα στο πλαίσιο των Ηνωμένων Εθνών έχουμε ένα μεγάλο μέρος της ευθύνης για τα σημερινά δεδομένα, και ίσως να αντιστοιχεί στις ΗΠΑ ακόμα μεγαλύτερο μερίδιο. Ωστόσο, μοιραζόμαστε όλο και περισσότερο την ευθύνη αυτή. Έτσι, από την αρχή της κρίσης στην Ασία και στη Ρωσία η Ευρωπαϊκή Ένωση και οι ΗΠΑ βρίσκονται στο επίκεντρο του ενδιαφέροντος. Οι αντιδράσεις μας παρακολουθούνται με μεγάλη προσοχή και οι εμπλεκόμενοι ζητούν και λαμβάνουν την υποστήριξή μας και τις συμβουλές μας. Φέρουμε, επομένως, μαζί με τις ΗΠΑ σαφώς μία μεγάλη ευθύνη ως προς τη δυνατότητα παροχής συνεκτικής καθοδήγησης. Αυτά προσδοκώνται από εμάς και έχουμε καθήκον να ανταποκριθούμε σε αυτές τις προσδοκίες.
<P>
Υπ' αυτήν την έννοια, η νέα διατλαντική ατζέντα έχει μεγάλη σημασία. Διαθέτουμε ένα πλαίσιο για την εξέλιξη του κοινού μας ρόλου. Όταν πριν από τρία περίπου χρόνια έγιναν οι συμφωνίες για τη νέα διατλαντική ατζέντα, και οι δύο πλευρές ήταν της άποψης ότι θα χρειαζόταν ένα εκτεταμένο πλαίσιο για την προώθηση της συνεργασίας μας σε πολλούς τομείς. Στη νέα διατλαντική ατζέντα ορίσθηκαν τέσσερα μεγάλα πεδία συνεργασίας που έχουν προτεραιότητα: η προώθηση της ειρήνης, της σταθερότητας, της δημοκρατίας και της ανάπτυξης, απαντήσεις σε παγκόσμιες προκλήσεις, η διεύρυνση του παγκόσμιου εμπορίου και η εντατικοποίηση των οικονομικών σχέσεων, καθώς και η προσέγγιση των λαών.
<P>
Σε όλα αυτά τα πεδία ίσως κατά τα τελευταία τρία χρόνια να μην είχαμε τα αποτελέσματα που ελπίζαμε, αλλά σημειώσαμε, παρ' όλα αυτά, αρκετά σημαντικές προόδους και θα επεκτείνουμε ακόμα περισσότερο τη συνεργασία μας. Σημειώνουμε προόδους στην καταπολέμηση προβλημάτων παγκόσμιας εμβέλειας, όπως τα ναρκωτικά, το οργανωμένο έγκλημα και το εμπόριο γυναικών. Με τη συνεργασία μας σε διεθνείς οργανισμούς, όπως ο ΠΟΕ, καθώς και στο πλαίσιο των διμερών μας συμφωνιών, καταφέραμε να προσφέρουμε στις επιχειρήσεις μας και στους πολίτες μας συγκεκριμένα πλεονεκτήματα.
<P>
Πέρυσι είχα βρεθεί και πάλι στην ίδια θέση με τη σημερινή για τη συζήτηση της έκθεσης που είχε υποβάλει η κ. Mann σχετικά με τη νέα διατλαντική ατζέντα, καθώς και της έκθεσης του κ. Souchet με θέμα τις σχέσεις μεταξύ ΗΠΑ και ΕΕ, και συμφωνήσαμε ότι η συνεργασία αυτή παρουσιάζει μεγάλες δυνατότητες για το μέλλον. Σε αυτό το πλαίσιο θα διαδραματίσει φυσικά αποφασιστικό ρόλο και η διατλαντική οικονομική εταιρική σχέση. Σε αυτό το πεδίο πετύχαμε ήδη τα πρώτα συγκεκριμένα και ευχάριστα - και ίσως μάλιστα μερικές φορές μη αναμενόμενα- αποτελέσματα. Το ίδιο το Ευρωπαϊκό Κοινοβούλιο ζήτησε τον Ιανουάριο του τρέχοντος έτους μία συνολική εικόνα, ένα πλαίσιο, ένα διάγραμμα εκτέλεσης εργασιών, ένα χρονοδιάγραμμα και μία συγκεκριμένη ημερομηνία για την ολοκλήρωση της νέας διατλαντικής αγοράς. Μετά από αυτό επεξεργασθήκαμε μία πρόταση γύρω από την οποία πραγματοποιήθηκαν διεξοδικές συζητήσεις τόσο στο Συμβούλιο, όσο και με την κυβέρνηση των ΗΠΑ, με πρώτο αποτέλεσμα το γεγονός ότι στη ΔιάσκεψηΚορυφής του Λονδίνου επετεύχθη μία φιλόδοξη κοινή δήλωση για τη διατλαντική οικονομική εταιρική σχέση.
<P>
Ουσιαστικά δύο είναι οι στόχοι μας: πρώτον, η άρση των εμποδίων για το εμπόριο, τα οποία εξακολουθούν να περιορίζουν σοβαρά το διατλαντικό εμπόριο, και η κατάργηση των οποίων συνεπάγεται νέες σημαντικές οικονομικές δυνατότητες για τις επιχειρήσεις και τους καταναλωτές μας, αλλά και για τις επιχειρήσεις και τους καταναλωτές των ΗΠΑ. Δεύτερον, θέλουμε να ενισχύσουμε την πολυμερή ελευθέρωση, βελτιώνοντας τη συνεργασία μας με τις ΗΠΑ στα πολυμερή φόρουμ του εμπορίου, ιδιαίτερα στον ΠΟΕ, και γνωρίζω ότι, ακόμα και στο Κοινοβούλιο, αυτές οι δύο δυνατότητες συνεργασίας αντιμετωπίζονται συχνά ως αντικρουόμενες, σαν η μία να αποκλείει την άλλη. Πιστεύουμε ότι μπορούν να γίνουν και τα δύο. Φυσικά και είναι δυνατόν να προχωρά κανείς σε διμερές επίπεδο και ταυτόχρονα να προωθεί τη συνεργασία σε πολυμερές επίπεδο.
<P>
Για τον λόγο αυτό στη δήλωση για τη διατλαντική οικονομική εταιρική σχέση που έγινε στη Διάσκεψη Κορυφής καταστήσαμε σαφές ότι οι στόχοι της ΕΕ και των ΗΠΑ ως προς την πολιτική του εμπορίου, τόσο στο πλαίσιο του ΠΟΕ, όσο και σε συνεργασία με άλλα μέλη του ΠΟΕ, έχουν υψηλή προτεραιότητα. Κεντρικά στοιχεία της πολυμερούς συνεργασίας είναι: πρώτον, η κοινή προσπάθεια της ΕΕ και των ΗΠΑ για διαπραγματεύσεις σχετικά με μία φιλελευθεροποίηση μεγάλης εμβέλειας, δεύτερον, μία στενή συνεργασία, ώστε να μπορούν να επιτευχθούν φιλόδοξοι στόχοι κατά τις επικείμενες διαπραγματεύσεις της ΓΣΔΕ 2000, και, τρίτον, η επιβεβαίωση των συμφωνιών για τις μελλοντικές διαπραγματεύσεις στο πλαίσιο του ΠΟΕ σχετικά με τη μεταρρύθμιση του γεωργικού τομέα.
<P>
Το ουσιαστικό στοιχείο της διμερούς συνεργασίας είναι η ευρύτατη κατάργηση ρυθμιστικών εμποδίων και, κατά συνέπεια, το μεγαλύτερο άνοιγμα των αγορών μας τόσο για αγαθά, όσο και για υπηρεσίες, συμπεριλαμβανομένων των τομέων των δημοσίων συμβάσεων και της πνευματικής ιδιοκτησίας. Στη διάρκεια των εργασιών αυτών είμαστε φυσικά αποφασισμένοι να ακούσουμε τα εμπλεκόμενα μέρη και να τα συμπεριλάβουμε στον διάλογο. Είναι προφανής η επιτυχία του διατλαντικού επιχειρηματικού διαλόγου, ο οποίος συνέβαλε στη σημαντική αύξηση της διαφάνειας στις διαδικασίες λήψης αποφάσεων. Και τα άμεσα προβλήματα μπορούν να αντιμετωπισθούν καλύτερα με τον συγκεκριμένο διάλογο που οδηγεί και σε μία σειρά περαιτέρω προσπαθειών, όπως ο παγκόσμιος επιχειρηματικός διάλογος. Αυτό σημαίνει ότι θα προωθήσουμε φυσικά αυτή τη δυνατότητα διατλαντικού διαλόγου για να διασφαλίσουμε ότι θα μπορέσουμε να επιτύχουμε τους στόχους μας με τη συναίνεση των εμπλεκομένων. Πιθανότατα η Επιτροπή να αποδεχθεί ήδη αυτήν την εβδομάδα μία σύσταση προς το Συμβούλιο ως προς τη διατλαντική οικονομική εταιρική σχέση, με το αντίστοιχο σχέδιο κατευθυντηρίων γραμμών των διαπραγματεύσεων, καθώς και ένα πρόγραμμα δράσης. Ελπίζουμε ότι μέχρι τη Διάσκεψη Κορυφής μεταξύ της ΕΕ και των ΗΠΑ τον Δεκέμβριο θα έχουμε συμφωνήσει οριστικά σχετικά με το σχέδιο και ότι θα μπορέσουμε να αρχίσουμε την υλοποίησή του. Η συγκεκριμένη οικονομική συνεργασία έχει παγκόσμια σημασία και είναι απαραίτητη για την ενίσχυση του πολυμερούς συστήματος.
<P>
Στη Διάσκεψη Κορυφής του Λονδίνου σημειώθηκε και μία άλλη ουσιαστική επιτυχία που αφορά τις διιστάμενες απόψεις σχετικά με τους νόμους Helms-Burton και d'Amato, για τους οποίους γνωρίζετε τη διαμάχη. Οι συμφωνίες που συνήφθησαν στο Λονδίνο προσφέρουν πλεονεκτήματα στην Ευρώπη και στις ευρωπαϊκές επιχειρήσεις, καθώς ανοίγουν πραγματικές προοπτικές για μία εξουδετέρωση των επιπτώσεων της ετεροδικίας ως αποτέλεσμα του νόμου Helms-Burton και του νόμου για την επιβολή κυρώσεων στο Ιράν και τη Λιβύη.
<P>
Επιτρέψτε μου στο σημείο αυτό να είμαι απόλυτα σαφής: Η ΕΕ δεν χάρισε τίποτα! Οι συμφωνίες είναι μία λύση πακέτο: θα εκπληρώσουμε τις δικές μας υποχρεώσεις μόνον αφού εκπληρώσουν οι ΗΠΑ τις δικές τους. Μόνον όταν καταστούν δυνατές παρεκκλίσεις σύμφωνα με τον τίτλο 4 του νόμου Helms-Burton θα υλοποιήσει η ΕΕ τη συμφωνία σχετικά με τους κανόνες για τη βελτίωση της προστασίας των επενδύσεων. Με τη συμφωνία αυτή το πρόβλημα Helms-Burton δεν ανάγεται σε πολυμερές επίπεδο. Όπως γνωρίζετε, οι ΗΠΑ ήθελαν με τον εν λόγω νόμο να περιορίσουν σε μεγάλο βαθμό το εμπόριο με την Κούβα και τις επενδύσεις στην χώρα αυτή, αλλά στην πραγματικότητα διευκολύνονται μέσω της συμφωνίας οι νόμιμες επενδύσεις των επιχειρήσεων της ΕΕ.
<P>
Από τη συγκεκριμένη συμφωνία θίγεται μόνο ένα ελάχιστο ποσοστό των μελλοντικών επενδύσεων στην Κούβα, και τούτο μόνο στον βαθμό που εξαρτώνται από κρατικές ενισχύσεις. Οι κανόνες που συμφωνήθηκαν δεν περιέχουν απαγορεύσεις για επενδύσεις σε απαλλοτριωμένες ιδιοκτησίες, και επενδύσεις που έχουν ήδη γίνει παραμένουν εντελώς άθικτες.
<P>
Πέραν τούτου, η συμφωνία αποτελεί ένα σημαντικό βήμα στην πολιτική για την προστασία των επενδύσεων που ξεπερνά κατά πολύ το ζήτημα ενδεχόμενων παράνομων απαλλοτριώσεων στην Κούβα. Οι κανόνες για τη βελτίωση της προστασίας των επενδύσεων διασφαλίζουν την απεριόριστη εθνική κυριαρχία των κρατών μελών, δεδομένου ότι μπορούν να ορίσουν τα ίδια ποιες απαλλοτριώσεις ήταν παράνομες και να εφαρμόσουν από μόνα τουςτο μεγαλύτερο μέρος των κανόνων που έχουν συμφωνηθεί.
<P>
Στη δήλωση για τη διατλαντική εταιρική σχέση στον τομέα της πολιτικής συνεργασίας η κυβέρνηση των ΗΠΑ αναλαμβάνει την υποχρέωση να μην επιδιώξει, ούτε να προτείνει, αλλά, αντίθετα, να προσπαθήσει να αποτρέψει οικονομικές κυρώσεις που καθορίζονται από την εξωτερική πολιτική και θα ωθήσουν τις ευρωπαϊκές επιχειρήσεις σε συμπεριφορές παρόμοιες με εκείνες της δικής τους οικονομίας. Αυτές είναι οι εκφράσεις που χρησιμοποιήθηκαν.
<P>
Τούτο θα πρέπει να αποκλείει σε μεγάλο βαθμό τη μελλοντική ψήφιση νομοθεσίας με επιπτώσεις ετεροδικίας, όπως ο νόμος Helms-Burton και ο νόμος για την επιβολή κυρώσεων στο Ιράν και τη Λιβύη. Όσον αφορά τον νόμο d'Amato, δηλαδή τον νόμο για την επιβολή κυρώσεων στο Ιράν και τη Λιβύη, προσφέρεται ασφάλεια δικαίου στους επενδυτές μας μέσω της κατάργησης των κυρώσεων εναντίον της επιχείρησης Total, σύμφωνα με την παράγραφο 9, εδάφιο γ, και μέσω της προοπτικής ότι σε παρόμοιες περιπτώσεις θα λαμβάνονται αντίστοιχες αποφάσεις για τις ευρωπαϊκές επιχειρήσεις. Οπωσδήποτε έτσι μειώνεται κάπως ο τρόμος σχετικά με τον νόμο για την επιβολή κυρώσεων στο Ιράν και τη Λιβύη. Η συμφωνία του Λονδίνου προσφέρει στις επιχειρήσεις της ΕΕ μεγάλες ευκαιρίες, και μάλιστα πολλά πλεονεκτήματα ως προς τον ανταγωνισμό.
<P>
Όσον αφορά την υλοποίηση της εν λόγω συμφωνίας, η κ. Albright προσπαθεί αυτές τις μέρες να πείσει το Κογκρέσο για την αναγκαιότητά να τροποποιηθεί ο τίτλος 4 κατά τρόπο που να καθιστά δυνατές τις παρεκκλίσεις. Είναι πλέον υπόθεση της αμερικανικής κυβέρνησης να πετύχει την αποδοχή εκ μέρους του Κογκρέσου, και φυσικά θα την υποστηρίξουμε όσο το δυνατόν περισσότερο σε αυτή της την προσπάθεια. Ο Sir Leon Brittan θα επισκεφθεί την Ουάσινγκτον στις 24 και 25 Σεπτεμβρίου για το ζήτημα αυτό.
<P>
Εκτός από όλους τους υπόλοιπους τομείς διατλαντικής συνεργασίας, στους οποίους δεν μπορώ να αναφερθώ λεπτομερώς λόγω έλλειψης χρόνου, οι συμφωνίες για τη διατλαντική οικονομική εταιρική σχέση και για τον νόμο Helms-Burton δείχνουν ότι η συνεργασία μας είναι εντατική και εποικοδομητική. Τα δεσμά και οι κοινές αξίες που συνδέουν τους πολίτες και τις κυβερνήσεις των δύο πλευρών του Ατλαντικού έχουν ισχύ ασύγκριτα μεγαλύτερη από παροδικές διαφωνίες. Οι δε αντιπρόσωποι του ΕΚ, όπως φυσικά και του Κογκρέσου, έχουν αναλάβει κεντρικό ρόλο στην εντατικοποίηση των σχέσεων αυτών.
<P>
Με αφορμή την τελευταία συνάντηση των υπουργών της ΕΕ και των ΗΠΑ στις 3 Σεπτεμβρίου στη Βιέννη, τόσο ο Πρόεδρος του Συμβουλίου κ. Schhssel, όσο και ο Sir Leon Brittan, υπογράμμισαν στην κ. Albright τη μεγάλη σημασία που έχει μία περαιτέρω διεύρυνση των σχέσεων ανάμεσα στα κοινοβούλια της ΕΕ και των ΗΠΑ. Χαιρετίζουμε όλες τις προσπάθειες που έχουν γίνει από τη δικά σας πλευρά για το ζήτημα αυτό. Πολλοί βουλευτές του Ευρωπαϊκού Κοινοβουλίου είχαν δραστηριοποιηθεί ιδιαίτερα εδώ, όπως π.χ. οι κ.κ. Alan Donnelly, James Elles, η κ. Mann, καθώς και ο κ. Elmar Brok.
<P>
Επιτρέψτε μου να τελειώσω με μία τελευταία παρατήρηση για τη διατλαντική οικονομική εταιρική σχέση. Έχουν περάσει μόλις τέσσερις μήνες από τη Διάσκεψη Κορυφής του Λονδίνου, όπου γεννήθηκε η πρωτοβουλία αυτή. Στο διάστημα αυτό η ευρωπαϊκή πλευρά δούλεψε εντατικά και με μεγάλο ζήλο για να εφαρμόσει τη διατλαντική οικονομική εταιρική σχέση. Είμαι δε βέβαιος ότι και η αμερικανική πλευρά καταβάλλει παρόμοιες προσπάθειες για να συμβάλει με το δικό της μερίδιο. Αυτές οι κοινές προσπάθειες στηρίζουν την ελπίδα μας ότι η επόμενη Διάσκεψη Κορυφής μεταξύ της ΕΕ και των ΗΠΑ, πριν το τέλος του τρέχοντος έτους, θα πετύχει σημαντικά και συγκεκριμένα αποτελέσματα τόσο προς το συμφέρον της ΕΕ, όσο και προς το συμφέρον των ΗΠΑ, και, κατά συνέπεια, προς το συμφέρον προπάντων εκείνων που θα έπρεπε να αποτελούν τον πρωταρχικό στόχο της καθημερινής μας εργασίας, δηλαδή προς το συμφέρον των πολιτών.

<SPEAKER ID=44 LANGUAGE="DE" NAME="Mann, Erika">
Κύριε Πρόεδρε, κύριε Bangemann, είμαι πολύ ευτυχής που στη σύντομή σας δήλωση αναφέρατε τα ουσιαστικά σημεία. Ωστόσο, πρέπει να σας πω με απόλυτη ειλικρίνεια ότι θα επιθυμούσα να κάναμε τη συζήτηση αυτή τον Νοέμβριο ή τον Δεκέμβριο, όταν δηλαδή θα συζητήσουμε εκ νέου την έκθεση σχετικά με τη διατλαντική οικονομική εταιρική σχέση. Μέχρι τότε θα είχε αποφασίσει και η Επιτροπή Εξωτερικών Οικονομικών Σχέσεων. Όμως μερικές φορές τα πράγματα έρχονται διαφορετικά απ' ό, τι σχεδιάζουμε.
<P>
Γνωρίζουμε πόσο δύσκολο είναι να διατηρεί κανείς μία καλά ισορροπημένη διατλαντική σχέση. Η βάση μας είναι καλή, αξιόπιστη και στέρεη, και βλέπουμε πόσο σημαντικό είναι αυτό κοιτάζοντας γύρω μας τους παγκόσμιους στροβιλισμούς. Οι Ευρωπαίοι περιμένουν από τις διατλαντικές σχέσεις προπάντων σταθερότητα και αξιοπιστία. Σε θέματα ανθρωπίνων δικαιωμάτων, δημοκρατίας, και σχετικά με την εισαγωγή εργασιακών και κοινωνικών προτύπων στο πακέτο πολυμερών διαπραγματεύσεων μπορούμε να προχωρήσουμε από κοινού με τους Αμερικάνους. Στα σημεία αυτά το ευρωπαϊκό και το αμερικάνικο πρότυπο είναι αρκετά συμβατά.
<P>
Ωστόσο, στα ευαίσθητα θέματα, ιδιαίτερα δε στον τομέα του εμπορίου, αντιμετωπίζουμε σημαντικές διαφορές και απώλειες λόγω προστριβών. Ένα σημαντικό σημείο που ήδη αναφέρατε είναι φυσικά ο νόμος Helms-Burton. Μονομερείς κυρώσεις, όπως κατέστη σαφές στις περιπτώσεις Helms-Burton, d'Amato και ILSA, απέδειξαν την όχι και τόσο καλή πλευρά της αμερικανικής οικονομικής πολιτικής, και ανέκυψε επανειλημμένα το ερώτημα κατά πόσο συγχέεται εδώ η οικονομική με την εξωτερική πολιτική. Ωστόσο, εκείνοι που προκάλεσαν αυτές τις συγκρούσεις ήταν οι συνάδελφοί μας στο Κογκρέσο και τη Γερουσία. Είμαι σίγουρη ότι μπορούμε να αποφύγουμε αυτές τις δίχως νόημα διαμάχες, μόνο εάν καταφέρουμε να τυποποιήσουμε τις κοινοβουλευτικές σχέσεις. Το ευρώ θα φροντίσει για τα υπόλοιπα.
<P>
Η αμερικανική αποστολή, υπό την καθοδήγηση του Allen Donnelly, έχει υποβάλει εξαιρετικές προτάσεις για το θέμα αυτό, τις οποίες θα πρέπει να συζητήσουμε στο πλαίσιο της έκθεσης για τη διατλαντική οικονομική εταιρική σχέση τον Νοέμβριο και τον Δεκέμβριο. Χαίρομαι για τις προτάσεις και για τις επιτυχίες που έχετε σημειώσει στον τομέα αυτό, κι ελπίζω ότι θα μπορέσουμε να βρούμε έναν κοινό παρονομαστή, τόσο με την Επιτροπή όσο και με τα κράτη μέλη.
<P>
Πολλές από τις διαφορές εξηγούνται με βάση την ένταση που επικρατεί ανάμεσα στα κοινά συμφέροντα και τις κοινές αξίες που μοιραζόμαστε, και τον παγκόσμιο οικονομικό ανταγωνισμό μεταξύ ΕΕ και ΗΠΑ, γεγονός που κατέστη ιδιαίτερα εμφανές στο πλαίσιο των διαπραγματεύσεων της ΓΣΔΕ και θα επανεμφανισθεί ασφαλώς με την έναρξη του νέου γύρου. Εδώ έρχεται να προστεθεί και η προτίμηση των Αμερικανών για μονομερείς διαπραγματεύσεις. Πολλές από τις διαφορές προκύπτουν, όμως, και από τον ανταγωνισμό που βιώνεται συναισθηματικά και αφορά την αρχηγία στη διαχείριση διεθνών συγκρούσεων, και στο σημείο αυτό είναι ιδιαίτερα εμφανής η αδυναμία της Ευρώπης.
<P>
Στις διαβουλεύσεις που θα ακολουθήσουν εύχομαι να κατορθώσουμε να εισαγάγουμε τον κοινοβουλευτικό έλεγχο και να εδραιώσουμε δημοκρατικές σχέσεις μεταξύ του Κογκρέσου και του Ευρωπαϊκού Κοινοβουλίου, καταφέρνοντας έτσι να παραμερίσουμε ένα μεγάλο μέρος των δυσκολιών. Σε αντίθετη περίπτωση πιστεύω ότι κάθε φορά θα καταλήγουμε στο ίδιο αδιέξοδο.

<SPEAKER ID=45 LANGUAGE="ES" NAME="Salafranca Sαnchez-Neyra">
Κύριε Πρόεδρε, θέλω να ευχαριστήσω ιδιαιτέρως τον Επίτροπο Bangemann για την παρουσία του και για το γεγονός ότι κατέστη δυνατόν να διεξαχθεί αυτή η συζήτηση.
<P>
Συμπληρώνοντας την παρέμβαση της συναδέλφου μου κ. Mann, θα ήθελα να πω πως θα ήταν σίγουρα επιθυμητό και συμφέρον να μπορέσει ο αρμόδιος επίτροπος κ. Brittan να εμφανιστεί ενώπιον των αρμόδιων κοινοβουλευτικών επιτροπών, της Επιτροπής Εξωτερικών Υποθέσεων, Ασφάλειας και Αμυντικής Πολιτικής και της Επιτροπής Εξωτερικών Οικονομικών Σχέσεων, κατά την επιστροφή του από τις Ηνωμένες Πολιτείες, για να διατυπώσει κάποια σχόλια και εντυπώσεις από το ταξίδι του.
<P>
Πιστεύω, κύριε Πρόεδρε, ότι από τη δική μας σκοπιά μπορούμε να συμφωνήσουμε με τις γενικές γραμμές που μας έχει παρουσιάσει ο Επίτροπος Bangemann σχετικά με τους στόχους των υπερατλαντικών σχέσεων, ιδιαίτερα αυτή τη στιγμή της παγκόσμιας κρίσης.
<P>
Ωστόσο, κύριε Πρόεδρε, υπάρχει ένα σημείο σχετικά με το οποίο η Επιτροπή δεν υπήρξε αρκετά σαφής και στο οποίο θα ήθελα να εμβαθύνω. Αναφέρομαι στους νόμους για υπεράκτιες την ετεροδικία, και συγκεκριμένα στη μονομερή ερμηνεία εκ μέρους της Υπουργού Εξωτερικών των Ηνωμένων Πολιτειών κυρίας Albright του νόμου Helms-Burton, σε επιστολή που έστειλε στις 7 Αυγούστου στον κύριο Helms, Πρόεδρο της Επιτροπής Εξωτερικών Υποθέσεων της Γερουσίας των Ηνωμένων Πολιτειών.
<P>
Βάσει της επιστολής της κυρίας Albright θα μπορούσε να δοθεί η εντύπωση πως οι εν λόγω συμφωνίες, οι οποίες συνήφθησαν στο πλαίσιο της διάσκεψης σχετικά με τις διατλαντικές σχέσεις, οδηγούν σε αναγνώριση εκ μέρους της Ευρώπης του νόμου Helms-Burton. Είναι βέβαιο ότι οι συμφωνίες της 18ης Μαΐου είναι εκ φύσεως περίπλοκες ως προς τη σύνταξή τους, και ακόμα πιο δύσκολες ως προς την ερμηνεία τους. Αλλά είναι εξίσου βέβαιο ότι η Ευρωπαϊκή Ένωση, τόσο στο πλαίσιο αυτών των συμφωνιών του Μαΐου, όσο και σε διάφορες επανειλημμένες παρεμβάσεις του Προέδρου Santer και του ίδιου του Επιτρόπου Brittan ενώπιον της Επιτροπής Εξωτερικών Υποθέσεων, κατέστησε σαφή τον μη νόμιμο χαρακτήρα αυτών των νόμων, ιδιαίτερα λόγω των επιπτώσεων του για την ετεροδικία.
<P>
Αναρωτιέμαι, κύριε Πρόεδρε, και θα ήθελα να ρωτήσω και τον Επίτροπο Bangemann, αν αυτή η ερμηνεία της Υπουργού Εξωτερικών των Ηνωμένων Πολιτειών στην επιστολή της είναι η λογική απάντηση στην καλή θέληση της Ευρωπαϊκής Ένωσης, η οποία επέτρεψε να εξασθενίσει η ισχύς της καταγγελίας της ενώπιον των αρχών του Παγκοσμίου Οργανισμού Εμπορίου, ενώ σε άλλες διαμάχες, όπως στην περίπτωση των μπανανών ή των ορμονών, οι συνάδελφοι, φίλοι και εταίροι μας των ΗΠΑ υπήρξαν αδέκαστοι.
<P>
Όπως μας υπενθύμισε ο κ. Bangemann πριν από λίγο, η Ευρωπαϊκή Ένωση αναγνώρισε αυτήν τη συμφωνία μέσω του Υπουργικού Συμβουλίου Γενικών Υποθέσεων, ενώ η κυβέρνηση Clinton δεν το έχει πράξει ακόμα ζητώντας από το Κογκρέσο των Ηνωμένων Πολιτειών την τροποποίηση του τίτλου IV.
<P>
Γι' αυτόν τον λόγο είμαι πολύ ικανοποιημένος από το γεγονός ότι ο Επίτροπος Bangemann δήλωσε ότι, εφόσον δεν πληρούνται αυτές οι προϋποθέσεις, ούτε η Ευρωπαϊκή Ένωση θα τηρήσει τις δικές της.
<P>
Αναρωτιέμαι, κύριε Πρόεδρε, και θα ήθελα να ρωτήσω την Επιτροπή, αν η Ευρωπαϊκή Ένωση θα συνεχίσει τη στάση που τηρεί μέχρι τώρα, προσφέροντας μονομερείς αποδείξεις γενναιοδωρίας, χωρίς οι Ηνωμένες Πολιτείες να τηρούν από την πλευρά τους τις ανειλημμένες δεσμεύσεις τους.
<P>
Γνωρίζω πως αυτό είναι ένα θέμα λεπτό από πολιτική άποψη και σημαντικό από οικονομική, και πιστεύω ότι η Ευρωπαϊκή Επιτροπή θα πρέπει να λάβει μια θέση σχετικά με την ερμηνεία των συμφωνιών αυτών στην προαναφερθείσα επιστολή της Υπουργού Εξωτερικών προς τον Πρόεδρο της Επιτροπής Εξωτερικών Υποθέσεων της Γερουσίας, ώστε να εξαλείψει πλήρως οποιαδήποτε αμφιβολία σχετικά με το θέμα.
<P>
Πιστεύω, κύριε Πρόεδρε, πως πρέπει να είμαστε καλοί φίλοι και πιστοί εταίροι των Ηνωμένων Πολιτειών στις μεγάλες πολιτικές προκλήσεις που υπάρχουν σήμερα παγκοσμίως, αλλά, όπως συνηθίζω να λέω, σε οικονομικά και εμπορικά θέματα, η Ευρωπαϊκή Ένωση πρέπει να αφήσει τις ευχές και να πιάσει τα λογιστικά βιβλία.

<SPEAKER ID=46 LANGUAGE="NL" NAME="Plooij-Van Gorsel">
Κύριε Πρόεδρε, κύριοι συνάδελφοι, Επίτροπε Bangemann, χαίρομαι που είστε σήμερα εδώ στην θέση του κ. Brittan, διότι αυτό μου δίνει την ευκαιρία να σας κάνω μερικές ερωτήσεις.
<P>
Συνάδελφοι, η Ομάδα του Ευρωπαϊκού Κόμματος των Φιλελευθέρων Δημοκρατών και Μεταρρυθμιστών (ΦΙΛ) αποδίδει μεγάλη σημασία στην ελευθέρωση του διεθνούς εμπορίου, και στον τομέα αυτό η κατάργηση των εμπορικών φραγμών μεταξύ της ΕΕ και των ΗΠΑ διαδραματίζει σημαντικό ρόλο. Η διατλαντική αγορά αποτελεί τη σημαντικότερη εμπορική σχέση του κόσμου, όχι μόνο από άποψη εμπορικού τζίρου και επενδύσεων, αλλά επίσης, και κυρίως, από άποψη απασχόλησης. Η πολιτική ομάδα μου χαιρετίζει τις προτάσεις για μια νέα διατλαντική οικονομική εταιρική σχέση και την υπόσχεση κατάργησης των εμπορικών και επενδυτικών εμποδίων σε πολλούς τομείς. Τα τελευταία χρόνια ο διατλαντικός επιχειρηματικός διάλογος έκανε πολλή και χρήσιμη δουλειά. Ωστόσο, η ομάδα του ΦΙΛ τονίζει τη σημασία της δημοκρατικής πτυχής της αναπτυσσόμενης διατλαντικής αγοράς. Απαιτεί, λοιπόν, το Ευρωπαϊκό Κοινοβούλιο και το Κογκρέσο των ΗΠΑ να ενημερώνονται και να συμμετέχουν πλήρως στις περαιτέρω διαπραγματεύσεις, ώστε να διασφαλισθεί ο σωστός δημοκρατικός έλεγχος. Ερωτώ λοιπόν την Επιτροπή πώς σκοπεύει να διασφαλίσει στο Κοινοβούλιο τη συμμετοχή του στις διαπραγματεύσεις και τον σωστό δημοκρατικό έλεγχο. Έχει μεγάλη σημασία για τη διατλαντική οικονομική εταιρική σχέση να δημιουργηθούν στέρεες βάσεις υποστήριξης εκ μέρους των πολιτών και από τις δύο πλευρές. Ο πυλώνας των ανθρώπων ( "people to people» ) διαδραματίζει ανεκτίμητο ρόλο. Η ομάδα του ΦΙΛ υποστηρίζει, επομένως, θερμά τις σχετικές προτάσεις προϋπολογισμού της Επιτροπής, ώστε να μπορέσουν να συνεχισθούν και να επεκταθούν τα προγράμματα διατλαντικών υπηρεσιών ανταλλαγής πληροφοριών (TIES ) που ξεκίνησαν πέρυσι, καθώς και τα δέκα ευρωπαϊκά ινστιτούτα σε αμερικανικά πανεπιστήμια, η συνεργασία στον τομέα της επιστήμης και της τεχνολογίας και άλλες κοινωνικές πρωτοβουλίες. Τα παραπάνω αφορούν τη διατλαντική σχέση στον οικονομικό τομέα.
<P>
Το δεύτερο θέμα στο οποίο θα αναφερθώ είναι η ειδησεογραφία γύρω από το δικτύο ECHELON και η σχετική έρευνα της STOA, και γι' αυτό χαίρομαι που παρευρίσκεται σήμερα ο Επίτροπος Bangemann. Σχετικά με την ύπαρξη και τις συνέπειες αυτού του υφιστάμενου αμερικανικού συστήματος παρακολούθησης έθεσα ήδη τον Φεβρουάριο, εξ ονόματος της ομάδας του ΦΙΛ, ερωτήσεις προς το Συμβούλιο, το οποίο δήλωσε άγνοια. Αναρωτιέμαι μήπως ο αξιότιμος Επίτροπος μπορεί να προβεί σε σχετική δήλωση στο Συμβούλιο. Σήμερα, όμως, θέλω να ρωτήσω τον κ. Bangemann μήπως ενημερώθηκε επιτέλους για το γεγονός ότι οι ΗΠΑ παρακολουθούν συστηματικά όλες τις τηλεπικοινωνίες στα κράτη μέλη της Ευρωπαϊκής Ένωσης - τηλέφωνα, φαξ, ηλεκτρονικά ταχυδρομεία και τέλεξ. Κι αν το ξέρει, μπορεί να μας διαβεβαιώσει ότι αυτό έγινε εν γνώσει και με τη σύμφωνη γνώμη κρατών μελών της Ευρωπαϊκής Ένωσης; Μήπως παρακολουθούνταν οι τηλεπικοινωνίες μας σε μεγάλη κλίμακα και κατά τον γύρο διαπραγματεύσεων στα πλαίσια της ΓΣΔΕ;
<P>
Κύριε Επίτροπε, ρώτησα αν η Επιτροπή γνώριζε ότι λάμβανε χώρα παρακολούθηση σε μεγάλη κλίμακα εκ μέρους και μεταξύ των ιδίων των κρατών μελών εντός της Ευρωπαϊκής Ένωσης, και σας ρωτώ συγκεκριμένα τί θα πράξει η Επιτροπή για να διασφαλίσει τον εμπιστευτικό χαρακτήρα των ευρωπαϊκών τηλεπικοινωνιών και να κλείσει το κενό του συστήματος ECHELON. Και τούτο διότι θεωρώ την ασφάλεια των τηλεπικοινωνιών βασική προϋπόθεση για την κοινωνική αποδοχή νέων μέσων επικοινωνίας.

<SPEAKER ID=47 LANGUAGE="FR" NAME="Pompidou">
Κύριε Πρόεδρε, αγαπητοί συνάδελφοι, ο Επίτροπος Bangemann εξέθεσε με τρόπο εντυπωσιακό τις διατλαντικές σχέσεις, αλλά δεν αναφέρθηκε πραγματικά στο σύστημα ECHELON, που περιλαμβάνεται στην ημερήσια διάταξη. Nομίζω ότι θα μιλήσει γι' αυτό στη συνέχεια.
<P>
Η δήλωση που εγκρίθηκε ομόφωνα από τα κράτη μέλη στη Διάσκεψη Κορυφής του Λονδίνου, στις 18 Μαΐου, ενισχύει τη διατλαντική οικονομική εταιρική σχέση και την καθιστά θεμελιώδες εργαλείο. Πρόκειται για την ανάπτυξη μιας πραγματικής διατλαντικής εταιρικής σχέσης, στηριζόμενης σε μια ουσιαστική αμοιβαιότητα ως προς τις σχέσεις συνεργασίας ανάμεσα στην Ευρωπαϊκή Ένωση και τις ΗΠΑ. Κατ' αυτόν τον τρόπο θα επιτύχουμε τους κοινούς μας στόχους προς όφελος της δημοκρατίας, της ειρήνης και της οικονομικής ανάπτυξης.
<P>
Στο πλαίσιο αυτό η ταχεία πρόοδος των τεχνολογιών της πληροφορίας και των επικοινωνιών παρέχει πρόσβαση σε νέα οικονομικά μέσα εποπτείας και ενημέρωσης. Τα εν λόγω μέσα έχουν προσδιορισθεί σε μία έκθεση της Υπηρεσίας STOA που ζητήθηκε από την Επιτροπή Πολιτικών Ελευθεριών με στόχο την προστασία των πολιτών έναντι των νέων τεχνολογιών ελέγχου, γεγονός άλλωστε που με οδήγησε στην κατ' επανάληψη υποβολή ενός ερωτήματος προς την Επιτροπή με το οποίο θα μπορέσουμε να ασχοληθούμε σήμερα το βράδυ.
<P>
Η παρούσα έκθεση επιβεβαίωσε με πιο συγκεκριμένο τρόπο την εφαρμογή και την ενίσχυση ενός συστήματος παγκόσμιου καταμερισμού των τηλεπικοινωνιών. Πρόκειται για ένα δίκτυο λήψεων και ανάλυσης των επικοινωνιών μέσω δορυφόρου, που λειτουργεί άλλωστε με πλήρη νομιμότητα. Το δίκτυο ECHELON εντάσσεται στο πλαίσιο μιας διμερούς συμφωνίας μεταξύ της Μεγάλης Βρετανίας και των Ηνωμένων Πολιτειών, που ενισχύθηκε μετά από το τέλος του ψυχρού πολέμου και προορίζεται έκτοτε για την οικονομική ενημέρωση. Το θέμα δεν είναι να επανεξετασθούν οι διμερείς συμφωνίες μεταξύ ενός κράτους μέλους και των ΗΠΑ, αλλά να κινητοποιηθούν οι οικονομικοί παράγοντες της Ευρωπαϊκής Ένωσης και να παρασχεθεί στην Ένωση ένα αποτελεσματικό σύστημα οικονομικής ενημέρωσης.
<P>
Τι προτίθεται να κάνει η Επιτροπή εν όψει των κινδύνων κατάχρησης που συνδέονται με τη χρησιμοποίηση των νέων εργαλείων ελέγχου της πληροφόρησης; Θα λάβει η Επιτροπή τα αναγκαία μέτρα για την εφαρμογή μιας κατάλληλης για την Ευρωπαϊκή Ένωση πολιτικής σε σχέση με την οικονομική ενημέρωση, χρησιμοποιώντας όλα τα νόμιμα μέσα που διαθέτει; Δεδομένων των μειονεκτημάτων από τα οποία μαστίζεται η ευρωπαϊκή βιομηχανία λόγω του συστήματος ECHELON, εξετάζει η Επιτροπή το ενδεχόμενο να εξοπλιστεί με μέσα προστασίας της οικονομικής της πολιτικής; Εξετάζει τη δυνατότητα να εξασφαλίσει καλύτερη προστασία των εμπιστευτικών πληροφοριών στον κρατικό τομέα, ευνοώντας την πρόσβαση των ευρωπαϊκών επιχειρήσεων σε ένα αξιόπιστο ηλεκτρονικό σύστημα κρυπτογράφησης;
<P>
Τελειώνοντας, νομίζω ότι, ενεργώντας με τον τρόπο αυτό, η Επιτροπή θα αποφύγει κάθε κίνδυνο στρέβλωσης του ανταγωνισμού, που εμπίπτει, άλλωστε, στις αρμοδιότητές της. Πρέπει να δημιουργηθεί ένας κώδικας δεοντολογίας για την οικονομική ενημέρωση, στο πλαίσιο της εταιρικής σχέσης μεταξύ της Ευρωπαϊκής Ένωσης και των ΗΠΑ.

<SPEAKER ID=48 LANGUAGE="FR" NAME="Moreau">
Κύριε Πρόεδρε, τον περασμένο Μάρτιο η πολιτική ομάδα μας εξέφρασε την αντίθεσή της στο σχέδιο διατλαντικής συμφωνίας που απορρυθμίζει τις ανταλλαγές ανάμεσα στην Ευρωπαϊκή Ένωση και τις ΗΠΑ, ενώ κινητοποιήθηκαν δυναμικά τα συνδικάτα και οι οργανώσεις. Η γαλλική κυβέρνηση ζήτησε και πέτυχε την απόρριψη του εν λόγω σχεδίου από το Συμβούλιο. Βάσει των πορισμάτων της Διατλαντικής Διάσκεψης Κορυφής της 18ης Μαΐου, μπορούμε, ωστόσο, να αναρωτηθούμε μήπως οι κατευθύνσεις που απερρίφθησαν τότε επανέλθουν εκ νέου προς συζήτηση. Παρατηρώ ότι στο πρόγραμμά της η αυστριακή προεδρία προετοιμάζει την εφαρμογή της διατλαντικής οικονομικής εταιρικής σχέσης, ιδιαίτερα όσον αφορά την ελευθέρωση των υπηρεσιών, τη γεωργία και την κατάργηση των δασμών. Αυτό θα προεξοφλούσε επικίνδυνα την υπογραφή της πολυμερούς συμφωνίας για τις επενδύσεις (ΠΣΕ), την οποία υπενθυμίζω ότι απέρριψε το ΕΚ και για την οποία οι συζητήσεις θα ξαναρχίσουν σε μερικές εβδομάδες.
<P>
Όσον αφορά τους νόμους για την ετεροδικία, όπως τον νόμο Helms-Burton, το Συμβούλιο, μετά από την Επιτροπή, αμφισβήτησε βεβαίως έντονα τους τρόπους εφαρμογής τους για την Ευρώπη. Παρ' όλα αυτά εγκρίθηκε η ίδια η αρχή που διέπει τους νόμους αυτούς, γεγονός που είναι σοβαρό. Νομίζουμε ότι η Ευρωπαϊκή Ένωση πρέπει να αρνηθεί κάθε εξωεδαφική εφαρμογή των αμερικανικών νόμων και να προσφύγει εκ νέου στον ΠΟΕ.
<P>
Η γαλλική κυβέρνηση, ερωτηθείσα στη γαλλική εθνοσυνέλευση, ανέφερε ότι τα κράτη μέλη δεν δεσμεύονται από τις αποφάσεις της Διάσκεψης Κορυφής του Λονδίνου, γεγονός που είναι τουλάχιστον περίεργο και για το οποίο θα ήθελα ζητήσω διευκρινίσεις. Ποιές δεσμεύσεις ανέλαβε η προεδρία του Συμβουλίου και τί συνεπάγονται σε εθνικό και κοινοτικό επίπεδο; Θεωρώ ότι πρέπει να αποκομίσουμε διδάγματα από την εμπειρία αυτή και να δείξουμε περισσότερη αποφασιστικότητα απέναντι στην ηγεμονική βούληση των ΗΠΑ, προκειμένου να υπερασπισθούμε αποτελεσματικά και να προαγάγουμε τα συμφέροντα και τα πλεονεκτήματα των ευρωπαϊκών κρατών.

<SPEAKER ID=49 LANGUAGE="SV" NAME="Schφrling">
Κύριε Πρόεδρε, οι συνάδελφοι της Ομάδας μου θα αναφερθούν σε άλλες πτυχές της υπερατλαντικής οικονομικής εταιρικής σχέσης και σε τμήματα του εγγράφου εργασίας των μελετών της STOA. Εγώ θα ασκοληθώ εξολοκλήρου με το σύστημα Echelon. Παρατήρησα ότι ο Επίτροπος κ. Bangemann δεν ανέφερε ούτε μία λέξη γι' αυτό, παρόλο που στον κατάλογο των εισηγήσεων αναφέρεται ότι αυτό είναι το θέμα που θα συζητήσουμε εδώ απόψε.
<P>
Η Ομάδα μου, η Ομάδα των Πρασίνων, θεωρεί ότι ένα τέτοιο οικονομικό, ηλεκτρονικό σύστημα παρακολούθησης και ελέγχου όλων των τηλεφωνικών συνομιλιών, των φαξ και του ηλεκτρονικού ταχυδρομείου είναι εντελώς απαράδεκτο.
<P>
Είναι, επίσης, εντελώς απαράδεκτο το γεγονός ότι η ΕΕ αποφάσισε προφανώς, κρυφά και χωρίς καμία σύσκεψη του Συμβουλίου, με φαξ μεταξύ των 15 κρατών μελών, την εγκατάσταση ενός παρομοίου συστήματος σε συνεργασία με το FBI. Τόσο τα εθνικά κοινοβούλια, όσο και το Ευρωπαϊκό Κοινοβούλιο, αποκλείσθηκαν από τη συζήτηση, η οποία διήρκεσε προφανώς πολλά χρόνια.
<P>
Κάποιες από τις προτάσεις ψηφίσματος που διετύπωσε τώρα το Ευρωπαϊκό Κοινοβούλιο - διαβάζω αυτές των άλλων Ομάδων - εκφράζουν μια πολύ μικρή ανησυχία για τα συστήματα παρακολούθησης αυτού του είδους. Πού είναι το αίτημα για συζήτηση με τους πολίτες; Πού είναι το αίτημα για επίβλεψη εκ μέρους των άμεσα εκλεγμένων εκπροσώπων του λαού; Πού είναι το αίτημα για νόμιμες δημοκρατικές αποφάσεις και προστασία των δικαιωμάτων των πολιτών και που είναι το αίτημα για δημοκρατικό έλεγχο και έλεγχο από τη δικαιοσύνη; Θεωρώ ότι για μία κοινωνία δικαίου θα έπρεπε να είναι αυτονόητο ότι μία τέτοια εκτεταμένη τεχνολογία παρακολούθησης θα πρέπει να συζητείται δημόσια.
<P>
Ένα σύστημα σαν το Echelon, το οποίο βασίζεται στο ότι όλες οι τηλεπικοινωνίες θα πρέπει να παρακολουθούνται, δεν μπορεί να είναι σύμφωνο με την Ευρωπαϊκή Συνθήκη για τα ανθρώπινα δικαιώματα, η οποία θέτει ως προϋπόθεση για τη διεξαγωγή παρακολούθησης την ύπαρξη υπονοιών για τέλεση εγκλήματος. Διερωτώμαι πραγματικά όσον αφορά τους νόμους των εθνικών κοινοβουλίων: στη Σουηδία π.χ. είναι αδύνατον να εφαρμοσθεί κάτι τέτοιο διότι εκεί απαιτούνται ειδικές αποφάσεις εισαγγελέα για να μπορεί να διεξαχθεί παρακολούθηση.
<P>
Ποιός θα βάλει τα όρια και πώς θα τεθούν τα όρια του Echelon; Μήπως βρισκόμαστε καθ' οδόν προς μία κοινωνία όπως αυτή ακριβώς που περιγράφει ο Όργουελ; Θέλω να έχω μία απάντηση από τον Επίτροπο Bangemann.

<SPEAKER ID=50 NAME="Πρόεδρος">
Κυρία Schφrling, επειδή και εσείς και ο κ. Pompidou αναφερθήκατε στην εισαγωγική ομιλία του κ. Επιτρόπου, διευκρινίζω ότι ο κ. Επίτροπος είπε ότι θα κάνει ειδική ανακοίνωση στο τέλος.

<SPEAKER ID=51 LANGUAGE="FR" NAME="Sainjon">
Κύριε Πρόεδρε, κατά την τρέχουσα περίοδο νομισματικής κρίσης τόσο στην Ασία, όσο και στη Ρωσία, βλέπουμε σε ποιον βαθμό οι Ηνωμένες Πολιτείες και η Ευρωπαϊκή Ένωση αποτελούν πόλους οικονομικής και εμπορικής σταθερότητας. Μπορούμε για μια στιγμή να φανταστούμε ποια θα μπορούσε να είναι η θέση της Ευρώπης απέναντι σε έναν Αμερικανό Πρόεδρο σε δυσχερή θέση, εάν είχαμε μια πραγματική κοινή εξωτερική πολιτική στηριζόμενη σε ένα ισχυρό ενιαίο νόμισμα.
<P>
Ας επανέλθουμε, όμως, στην εμπορική πτυχή και στη διατλαντική εταιρική σχέση. Η πολιτική ομάδα μου σκοπεύει να δείξει τη μεγαλύτερη δυνατή σύνεση όσον αφορά τις διαπραγματεύσεις αυτές, οι οποίες μου φαίνεται ότι ξεφεύγουν από οποιονδήποτε ουσιαστικό κοινοβουλευτικό έλεγχο και διεξάγονται συχνά στο πλαίσιο ανεπίσημων συναντήσεων.
<P>
Επιβάλλεται στροφή της πολιτικής, όχι μόνο στο επίπεδο αυτής της οικονομικής εταιρικής σχέσης, αλλά και στο επίπεδο του ΟΟΣΑ, του ΠΟΕ και του ΔΝΤ. Σε καθέναν από τους οργανισμούς αυτούς πρέπει να διενεργείται έλεγχος των δημοκρατικά εκλεγμένων συνελεύσεων. Θα μεριμνήσουμε όλως ιδιαιτέρως, ώστε η εταιρική αυτή σχέση να μην επεκταθεί στη γεωργία ή στον τομέα των οπτικοακουστικών υπηρεσιών και του πολιτισμού. Δεν θα επιτρέψουμε ορισμένες κατακτήσεις στον κοινωνικό τομέα ή στον τομέα του περιβάλλοντος να αμφισβητηθούν βάσει μιας κοινής στρατηγικής για τις επενδύσεις.
<P>
Σχετικά με την ελευθερία των ατόμων όλοι γνωρίζουμε ότι οι τεχνολογικές εξελίξεις στον τομέα των επικοινωνιών επιτρέπουν την άρση αρκετών εμποδίων όσον αφορά την ενημέρωση και τις γνώσεις. Οι εκπληκτικές αυτές εξελίξεις δημιουργούν τεράστιες ελπίδες για την προσέγγιση των ανθρώπων του πλανήτη και, την ενίσχυση των σχέσεων φιλίας και αλληλεγγύης, πέρα από διαφορές σε πολιτιστικό, θρησκευτικό ή ηθικό επίπεδο.
<P>
Έτσι το αντιλαμβάνομαι, εν πάση περιπτώσει, και πράγματι αγωνίζομαι ώστε κάθε επιστημονική και τεχνική πρόοδος να τεθεί στην υπηρεσία της ανθρωπότητας. Πώς, όμως, μπορούμε να είμαστε σίγουροι, όταν γνωρίζουμε ότι μάντεις κακών επιδιώκουν να χρησιμοποιήσουν τις πλέον εξελιγμένες τεχνολογίες για την εξυπηρέτηση σκοπών αντίθετων στη χειραφέτηση των κοινωνιών μας;
<P>
Η έρευνα που δημοσιοποιήθηκε σχετικά με δίκτυο κατασκοπείας υπό την ευθύνη της CΙΑ, δηλαδή των ΗΠΑ, του Ηνωμένου Βασιλείου, του Καναδά, της Αυστραλίας και της Νέας Ζηλανδίας, θέτει προς όλους μας ερωτήματα σχετικά με τις απειλές κατά του ιδιωτικού βίου εκατομμυρίων συμπολιτών μας, των μεγάλων βιομηχανιών μας και της ίδιας της ασφάλειάς μας.
<P>
Δεν μπορούμε να ανεχθούμε αυτή την πρακτική φακελώματος των ατόμων, αυτή την ολοφάνερη παραβίαση της ατομικής ελευθερίας, στην οποία εάν παραμείνουμε απαθείς, αναπόφευκτα θα οδηγηθούμε σε μια μορφή σύγχρονης δικτατορίας.
<P>
Πώς γίνεται οι μέθοδοι αυτοί να μην έχουν δημοσιοποιηθεί ενωρίτερα, ενώ το Σύμφωνο Ukusa, που μετονομάσθηκε Echelon, λειτουργεί εδώ και χρόνια χωρίς να προκαλέσει αντιδράσεις εκ μέρους των κυβερνήσεων σε κανένα από τα κράτη μέλη; Προσωπικά θεωρώ θλιβερό ότι ανάμεσα σε αυτά τα κράτη βρίσκουμε ένα κράτος μέλος της Ένωσης, έναν πραγματικό δούρειο ίππο.
<P>
Κατά τη γνώμη μου, ίσως πρόκειται για το μεγαλύτερο σκάνδαλο του τέλους του αιώνα μας, και γι' αυτόν τον λόγο το θέμα αυτό δεν μπορεί να αποσιωπηθεί. Στο σημείο αυτό η πολιτική πρέπει να ανακτήσει τα δικαιώματά της στη διεθνή σκηνή.
<P>
Τέλος, τίθενται δύο προβλήματα. Πρώτον, η εταιρική αυτή σχέση μάς θέτει σε κίνδυνο έναντι του ΠΟΕ, γεγονός που παραδέχεται ο ίδιος ο κ. Ruggieri, γενικός διευθυντής του συγκεκριμένου οργανισμού: δεν μπορεί να υπάρχουν πολλοί τρόποι διευθέτησης διαφορών οι οποίοι να επικαλύπτονται. Δεύτερον, η συμφωνία που συνάφθηκε πρόσφατα ανάμεσα στην Ευρωπαϊκή Ένωση και τις ΗΠΑ για την επίλυση των διαφορών τους σε σχέση με τον νόμο Helms-Burton νομιμοποιεί, ό, τι κι αν πούμε, τις συνέπειες του εν λόγω νόμου για την ετεροδικία, οι οποίες είναι εντελώς παράνομες στο πλαίσιο του διεθνούς δικαίου. Αυτό δεν μπορούμε να το δεχθούμε, ακόμα κι αν κέρδισαν ορισμένες ευρωπαϊκές επιχειρήσεις.
<P>
Τη στιγμή που η νομισματικά ενωμένη Ευρώπη, κ. Πρόεδρε, πρόκειται να κυριαρχήσει στον κόσμο του 21ου αιώνα, ας ετοιμάσουμε το έδαφος για την οικοδόμηση μιας πολιτικά ισχυρής Ευρώπης που δεν θα υποχωρεί στους νομικούς ελιγμούς των ΗΠΑ.

<SPEAKER ID=52 LANGUAGE="FR" NAME="Souchet">
Κύριε Πρόεδρε, ο κ. Bangemann περιέγραψε πολύ θετικά την κατάσταση των διατλαντικών σχέσεων, όμως, όλοι γνωρίζουμε ότι η πρόοδος του διατλαντικού διαλόγου που διεξάγουμε παρακωλύεται σε μεγάλο βαθμό από τη μείζονος σημασίας διαφορά των νόμων για την ετεροδικία, ήτοι των νόμων Helms-Burton και ILSA, θέμα στο οποίο η στάση της Επιτροπής εμφανίζεται ασαφής.
<P>
Διερωτώμαι εάν είναι πράγματι ορθό, στο όνομα του πραγματισμού, να επιχειρούμε να διαπραγματευθούμε απαλλαγές από τις συνέπειες μονομερών νομοθεσιών σε σχέση με την ετεροδικία, ενώ δεν τολμούμε να θέσουμε υπό αμφισβήτηση την ίδια την αρχή τους ούτε καν ενώπιον των κατάλληλων διεθνών οργάνων. Οι παραχωρήσεις που θα κερδίσουμε αξίζουν την άρνησή μας να χρησιμοποιήσουμε τα επίδικα μέσα που είναι στη διάθεση των Ευρωπαίων για να διεκδικούν το δίκιο τους; Αυτού του είδους η διαπραγμάτευση δεν ισοδυναμεί με de facto αναγνώριση της νομιμότητας των νομοθεσιών για την ετεροδικία;
<P>
Διερωτώμαι επίσης εάν ο πραγματικός παράγοντας ανάπτυξης των εμπορικών ανταλλαγών συνίσταται στις απαλλαγές ορισμένων, που είναι πάντοτε επισφαλείς και μπορούν να αμφισβητηθούν, ή σε έναν σαφή και γενικό κανόνα, ο καθορισμός του οποίου είναι, κατά κανόνα, αρμοδιότητα του ΠΟΕ.
<P>
Είναι, εξάλλου, αυτή η διαδικασία διαπραγμάτευσης αποτελεσματική; Σχετικά με την Κούβα, οι πρόοδοι που επετεύχθησαν φαίνονται αρκετά επισφαλείς, όπως μας παρουσιάσθηκαν. Ο κ. Bangemann δεν έκανε λόγο για το αν έχουμε, εξάλλου, σημειώσει πρόοδο στη μη εφαρμογή των διατάξεων για την ετεροδικία, εκτός από τις ομοσπονδιακές αρχές, και από τα ομοσπονδιακά κράτη και τις τοπικές αρχές. Η Ιαπωνία, από την πλευρά της, μόλις κατέθεσε αγωγή κατά της Πολιτείας της Μασσαχουσέτης για τη νομοθεσία της τελευταίας σχετικά με την ετεροδικία στην περίπτωση της Βιρμανίας. Το ερώτημα είναι εάν θα ακολουθήσει η Ευρωπαϊκή Επιτροπή το παράδειγμα της Ιαπωνίας.
<P>
Πρόκειται, κ. Επίτροπε, για ορισμένες ερωτήσεις που θέτουμε στον εαυτό μας και που μας κάνουν να αναρωτιόμαστε ως προς τις συνθήκες υπό τις οποίες η Επιτροπή πραγματεύεται αυτό το θέμα των νομοθεσιών για την ετεροδικία, το οποίο είναι απολύτως θεμελιώδους σημασίας για το μέλλον των διατλαντικών σχέσεων.

<SPEAKER ID=53 LANGUAGE="FR" NAME="Blot">
Κύριε Πρόεδρε, αγαπητοί συνάδελφοι, ακούγοντας την παρουσίαση του κ. Bangemann θυμήθηκα αυτό που έλεγε κάποτε ο Γοργίας, ο συνομιλητής του Πλάτωνα, δίνοντας τον ορισμό της ρητορικής. Η ρητορική, έλεγε, είναι μια μοναδική τέχνη του λόγου που επιτρέπει να μεγεθύνουμε τα μικρά και να υποβαθμίζουμε τα μεγάλα. Στην προκειμένη περίπτωση, παρακολουθήσαμε μια περίτεχνη ομιλία που είχε ως στόχο να μεγεθύνει τα πιθανά πλεονεκτήματα της Ευρωπαϊκής Ένωσης από τη διατλαντική εταιρική σχέση ανάμεσα στην Ευρώπη και τις ΗΠΑ, και να υποβαθμίσει τα μειονεκτήματα της ίδιας εταιρικής σχέσης, τα οποία οφείλονται στο γεγονός ότι πρόκειται για μια εταιρική σχέση μεταξύ δύο βασικά άνισων εταίρων. Ένα ιστορικό φαινόμενο που δεν μπορούμε να αγνοήσουμε όταν θέλουμε να συζητήσουμε για τις διατλαντικές σχέσεις είναι ότι μία χώρα στον κόσμο κέρδισε τρεις μεγάλους παγκόσμιους πολέμους, τον πρώτο, τον δεύτερο και τον ψυχρό πόλεμο. Συνεπώς, είναι προφανές ότι η χώρα αυτή κατέχει μια αδιαμφισβήτητα κυρίαρχη θέση. Αυτό φαίνεται από όλες τις ενδείξεις, οικονομικές, πολιτιστικές, ή πολιτικές. Είναι απολύτως προφανές ότι, κατόπιν των τριών αυτών στρατιωτικών επιτυχιών, εφόσον το ξίφος είναι ο άξονας του κόσμου, οι ΗΠΑ είναι η μόνη δύναμη, η μόνη παγκόσμια υπερδύναμη, με όλους τους κινδύνους κατάχρησης που μπορεί αυτό να συνεπάγεται σήμερα. Είναι αλήθεια ότι στο παρελθόν υπήρχε και μια άλλη υπερδύναμη, η Σοβιετική Ένωση - και είδαμε τα μειονεκτήματα του γεγονότος αυτού - την οποία δεν πάψαμε να πολεμούμε στο όνομα των πάντοτε προσφιλών σε εμάς ιδεών της ελευθερίας και της ανθρώπινης αξιοπρέπειας. Ωστόσο, αληθεύει εξίσου ότι υπήρχε μια ισορροπία. Σήμερα η δύναμη αυτή κατέρρευσε κι έχουμε κυριολεκτικά παραδοθεί, δεμένοι χειροπόδαρα, στους Αμερικανούς φίλους μας, όπως λέγεται.
<P>
Λέτε ότι αυτή η διατλαντική συμφωνία μπορεί να πραγματοποιηθεί διότι στηρίζεται σε μια θεμελιώδη συμφωνία μεταξύ κοινών αξιών. Αναφέρατε τέσσερις από τις αξίες αυτές: την ελευθερία των συναλλαγών, τη δημοκρατία, την ελευθερία και τα ανθρώπινα δικαιώματα. Όμως, ακριβώς για τα τέσσερα αυτά ζητήματα μπορούν πολλά να ειπωθούν. Μήπως η ελευθερία των συναλλαγών συνίσταται στην εφαρμογή νόμων, όπως των νόμων D' Amatο ή Helms-Burton, καθώς και σε πάσης φύσεως μέτρα αποκλεισμού που χρησιμοποιούν οι ΗΠΑ εναντίον συγκεκριμένης χώρας που δεν συμπαθούν; Γνωρίζω καλά ότι είπατε πως οι νόμοι αυτοί δεν θα εφαρμοσθούν πλήρως, ότι οι συμφωνίες του Λονδίνου επιτρέπουν την ενίσχυση της θέσης της Ευρώπης από αυτή την άποψη, αλλά δεν αντιλαμβάνομαι ξεκάθαρα πού βρίσκεται το πνεύμα της ελευθερίας των συναλλαγών σε αυτόν τον τομέα. Αλλωστε, η πρωτοβουλία αυτών των νόμων εξαίρεσης προήλθε από τις ΗΠΑ.
<P>
Ας έλθουμε τώρα στη δημοκρατία που είναι πολύ σχετική. Ακόμη και στις ΗΠΑ μπορούν να τεθούν ερωτήματα ως προς τις συνθήκες λειτουργίας της, δεδομένης της επιρροής που ασκούν ορισμένα σημαντικά λόμπυ στην αμερικανική κυβέρνηση, γεγονός, άλλωστε, γνωστό τοις πάσι. Όσον αφορά τα ευρωπαϊκά κράτη, τα καθεστώτα που γνωρίζουμε μοιάζουν, κατά τη γνώμη μας, σήμερα περισσότερο με ολιγαρχίες, παρά με δημοκρατίες. Υπάρχουν, επομένως, πολλά να ειπωθούν για το θέμα αυτό.
<P>
Στο θέμα των ελευθεριών τώρα: ας μιλήσουμε για την ελευθερία. Προκαλεί έκπληξη το γεγονός ότι επικαλούμαστε την αξία αυτή, ενώ, σύμφωνα με την ημερήσια διάταξη, πρέπει να εξετάσουμε αρχικά το ζήτημα το πρόβλημα του συστήματος ECHELON. Το σύστημα ECHELON, όπως πολύ καλά ανέφεραν ορισμένοι συνάδελφοι, και κυρίως ο κ. Sainjon, είναι ένα σύστημα υποκλοπής των ηλεκτρονικών και τηλεφωνικών επικοινωνιών, το οποίο καλύπτει ολόκληρο τον κόσμο και επιτρέπει στους Αμερικανούς να παρακολουθούν πραγματικά ολόκληρη την υφήλιο. Υπάρχει, βέβαια, ελευθερία για εκείνους που μας ακούν μέσω του συστήματος ECHELON. Όμως, σε ό, τι μας αφορά, οι ελευθερίες μας είναι πολύ περιορισμένες. Σε αυτό μπορούμε να προσθέσουμε τη δημιουργία καρτέλ από τις ΗΠΑ στον τομέα των αγορών, για να μην αναφερθούμε στα άλλα φαινόμενα που εισάγονται από τη χώρα αυτή, όπως η καλπάζουσα εγκληματικότητα που εδώ και τριάντα χρόνια πενταπλασιάσθηκε. Συγχωρείστε μου τη λακωνικότητα: για τους ανθρώπους που ζουν στις πλέον υποβαθμισμένες συνοικίες των κρατών μας αυτό σημαίνει ότι η ελευθερία έχει ακρωτηριασθεί σε σχέση με ό, τι ήταν πριν από μερικές δεκαετίες.
<P>
Όσον αφορά τα ανθρώπινα δικαιώματα νομίζω ότι αποτελεί πράξη ασυνειδησίας να επικαλούμαστε την αξία αυτή τη στιγμή που η διεθνής κοινότητα, με επικεφαλής τις ίδιες τις ΗΠΑ, επιβάλλει έναν παράλογο και απάνθρωπο αποκλεισμό σε μία χώρα όπως το Ιράκ, όπου χιλιάδες παιδιά πεθαίνουν χωρίς φάρμακα και κανείς δεν τολμά πραγματικά να καταγγείλει αυτό το σκάνδαλο διότι δεν θα ήταν πολιτικά ορθό. Στη Γαλλία, για παράδειγμα, μόνο ο Jean-Marie Le Pen είχε το θάρρος να καταδικάσει αυτό το θέμα-ταμπού.
<P>
Δημοκρατία, ελευθερία, ανθρώπινα δικαιώματα, ελευθερία των συναλλαγών... Βεβαίως δεν είναι όλα άσχημα στο σύστημα της Δύσης, όμως υπάρχουν και πολλά αρνητικά στοιχεία. Στο σημείο αυτό, κ. Επίτροπε, πρέπει να παραδεχθώ ότι κάνατε πολύ καλή χρήση της ρητορικής, μεγεθύνοντας τα ήσσονα και υποβαθμίζοντας τα μείζονα ζητήματα.Θα μπορούσαμε να εξετάζουμε επί μακρόν διάφορες υποθέσεις πιο τεχνικού χαρακτήρα. Κάποια στιγμή αναφερθήκατε πολύ σύντομα, ομολογώ, στον γεωργικό τομέα. Νομίζω, λοιπόν, ότι οι αγρότες μας γνωρίζουν την κατάσταση εν όψει των διαδοχικών διαταγμάτων των Αμερικανών, που έχουν ως στόχο να εξαφανίσουν, εξολοκλήρου ή εν μέρει, τον τομέα αυτό στην Ευρώπη.
<P>
Μιλάμε για εταιρική σχέση. Γιατί να μην είμαστε για μια φορά λίγο ειλικρινείς; Ας μιλήσουμε καλύτερα για ένα νεοαποικιακό σύστημα. Αυτό δεν σημαίνει ότι ένα νεοαποικιακό σύστημα δεν είναι επωφελές και για τις δύο πλευρές. Τα αποιακά συστήματα του 19ου αιώνα ήταν επωφελή για τις αποικίες, όπως και για τις μητροπόλεις, φυσικά. Αυτό είναι βέβαιο, ακόμα κι αν κανείς δεν θέλει σήμερα να το παραδεχτεί. Μπορούμε, επομένως, να υποθέσουμε ότι η Ευρώπη επωφελείται από ένα νεοαποικιακό σύστημα και ότι τα δικά της μερίδια των αγορών είναι κατά κάποιον τρόπο τα ψίχουλα από το μεγάλο αμερικανικό φαγοπότι. Γιατί να μην υποστηριχθεί αυτή η άποψη; Πρέπει, ωστόσο, να παραδεχτούμε με πλήρη επίγνωση την κατάσταση και να καταγγείλουμε, εξάλλου, την πολιτική ανισότητα του εν λόγω συστήματος που τώρα ευλογούμε σε αυτή την αίθουσα: διότι η αλήθεια είναι ότι ευλογείτε αυτή την πολιτική ανισότητα μεταξύ των ΗΠΑ και της Ευρώπης. Είναι άλλωστε λογικό, εφόσον μετά από τον δεύτερο παγκόσμιο πόλεμο η οικοδόμηση των δύο μεγάλων πολιτικών δυνάμεων στην Ευρώπη έγινε με αμερικανικά χρήματα και για την προστασία των αμερικανικών συμφερόντων. Αναφέρομαι στους χριστιανοδημοκράτες και στους σοσιαλιστές, και υπάρχουν πολλά παραδείγματα. Είναι, επομένως, φυσιολογικό η Επιτροπή, που είναι αφοσιωμένη σε αυτά τα δύο κύρια ρεύματα, να υπηρετεί πιστά και τα αμερικανικά συμφέροντα. Όσο για μας, θέλουμε να ανακτήσουμε την κυριαρχία μας και να αναζωπυρώσουμε τη φλόγα της ευρωπαϊκής αντίστασης.

<SPEAKER ID=54 LANGUAGE="FI" NAME="Seppδnen">
Αξιότιμε κύριε Πρόεδρε, ο Πρόεδρος της Υπηρεσίας STOA κ. Pompidou αναφέρθηκε με αξιέπαινο τρόπο στην έρευνα που διεξήχθη ειδικά, σχετικά με το σύστημα τηλεφωνικής παρακολούθησης ECHELON. Με εκπλήσσει το γεγονός ότι ο κ. Bangemann δεν αναφέρθηκε καθόλου στην εισαγωγική ομιλία του σε αυτό το υπό εξέταση θέμα. Κατά τη γνώμη μου, ο κύριος Επίτροπος θα έπρεπε να ακούσει τις παρεμβάσεις που γίνονται εδώ, προκειμένου να εκφράσει σχόλια σχετικά με το σύστημα ECHELON, που δεν πρόλαβε ακόμα να κάνει. Δεν καταλαβαίνω, κύριε Επίτροπε, πώς γίνεται να σχολιάζετε εσείς τις θέσεις μας, ενώ εμείς θέλαμε να σχολιάσουμε τη δική σας ομιλία σχετικά με το συγκεκριμένο θέμα. Εσείς κρύβετε γεγονότα. Έχω καταθέσει μία γραπτή ερώτηση σχετικά με το θέμα πρίν από πολλούς μήνες και δεν έχω λάβει ακόμα απάντηση, παρ' όλο που ήταν μια ερώτηση με προτεραιότητα. Η Ευρωπαϊκή Επιτροπή επιθυμεί να τηρήσει στάση σιωπής σχετικά με το σύστημα τηλεφωνικής παρακολούθησης ECHELON και τις ασάφειες που σχετίζονται με αυτό. Παρακαλώ να φροντίζετε να απαντάτε εγκαίρως στις γραπτές ερωτήσεις.
<P>
Όσον αφορά το παρόν θέμα, έχει σχέση με μια μυστική συνεργασία με τις ΗΠΑ. Το γαλλικό περιοδικό Marianne έχει επίσης ισχυρισθεί ότι η Γαλλία και η Γερμανία διατηρούν ανάλογη συνεργασία στην Ευρώπη, θέμα που θα έπρεπε να διερευνηθεί.
<P>
Σήμερα πληροφορίες αναφέρουν ότι το 1995 θα υπήρχε στην Ευρωπαϊκή Ένωση συμφωνία, βάσει της οποίας οι μυστικές υπηρεσίες των κρατών μελών της Ευρωπαϊκής Ένωσης θα είχαν στην διάθεσή τους το σύστημα τηλεφωνικής παρακολούθησης ECHELON μέσω των υπηρεσιών FBI και NSA των ΗΠΑ. Τώρα εσείς, κύριε Επίτροπε, θα πρέπει να αποσαφηνίσετε σε μας τα μέλη του Ευρωπαϊκού Κοινοβουλίου εάν το 1995 συνήφθη όντως τέτοιου είδους συμφωνία, και, εάν ναι, ποιό είναι το περιεχόμενό της. Το δημοκρατικό σύστημα απαιτεί και οφείλει να λάβει μια απάντηση σε αυτό το ερώτημα. Οφείλουμε να μάθουμε εάν παρακολουθούνται διαμέσου των ψηφιακών συστημάτων ISDN οι τηλεφωνικές συνδιαλέξεις και στο Ευρωπαϊκό Κοινοβούλιο και στην Ευρωπαϊκή Ένωση. Είναι λογικό να λάβουμε απαντήσεις από την Επιτροπή σε αυτά τα ερωτήματα. Το παρόν ζήτημα δεν επιτρέπει, κύριε Bangemann, να τηρείτε σιωπή, όπως κάνει η Επιτροπή μέχρι τώρα.

<SPEAKER ID=55 LANGUAGE="FR" NAME="Lannoye">
Κύριε Πρόεδρε, δεν θα επανέλθω στο θέμα του συστήματος Echelon διότι περιμένω με ανυπομονησία τις δηλώσεις του κ. Bangemann σχετικά με αυτό, αλλά θα ήθελα να αναφερθώ περισσότερο στη διμερή συμφωνία με στόχο την ενίσχυση της προστασίας των επενδύσεων, που έγινε αποδεκτή στις 18 του περασμένου Μαΐου.
<P>
Με απασχολεί ιδιαίτερα το περιεχόμενο της συμφωνίας αυτής που έχει τεράστιες επιπτώσεις για την Ευρώπη. Πράγματι προκαλεί έκπληξη το γεγονός ότι, ενώ προχωρούμε σε έναν δρόμο που πολλοί από εμάς θεωρούν επικίνδυνο και επιζήμιο για τα ευρωπαϊκά συμφέροντα, η συμφωνία αυτή έγινε αποδεκτή χωρίς συζήτηση, χωρίς να ενημερωθούν τα εθνικά κοινοβούλια, χωρίς καμία προηγούμενη ενημέρωση του Ευρωπαϊκού Κοινοβουλίου.
<P>
Όσον αφορά το περιεχόμενο, είναι προφανές ότι αποτελεί προάγγελο της πολυμερούς συμφωνίας για τις επενδύσεις, την οποία οφείλω να επισημάνω ότι απορρίπτουν στη σημερινή της μορφή αρκετά κράτη μέλη, όπως και το Ευρωπαϊκό Κοινοβούλιο. Πράγματι, στο παρόν κείμενο διαπιστώνουμε ξεκάθαρα ότι στο σκεπτικό που οδήγησε στη σύνταξη του κειμένου κυριαρχεί η ιδιαίτερα αμφισβητούμενη αμερικανική άποψη για το διεθνές δίκαιο και το δικαίωμα της ιδιοκτησίας.
<P>
Όσον αφορά κυρίως τους νόμους Helms-Burton και d' Amato-Kennedy, η Ευρώπη επαναλαμβάνει ότι είναι αντίθετη, αλλά στην πράξη προφανώς τους αποδέχεται, διότι, σε αντάλλαγμα μιας παρέκκλισης που αφορά τους Ευρωπαίους επενδυτές, θεωρούμε ότι μπορούμε να αποσύρουμε την αγωγή που εγείραμε ενώπιον του ΠΟΕ.
<P>
Κατά τη γνώμη μου, πρόκειται για μια απαράδεκτη στάση κι ελπίζω ότι το Ευρωπαϊκό Κοινοβούλιο θα αποφανθεί κατά της συμφωνίας αυτής.

<SPEAKER ID=56 LANGUAGE="DE" NAME="Voggenhuber">
Κύριε Πρόεδρε, Επίτροπε Bangemann, μου προκαλεί κατάπληξη που χρησιμοποιείτε τηδιαδικασία της μοιρασμένης συζήτησης για να προβείτε στη δήλωση σχετικά με το σύστημα ECHELON στο τέλος της συζήτησης, ούτως ώστε να αποφύγετε βασικά τη συζήτηση σχετικά με το συγκεκριμένο θέμα. Διεξάγουμε μία ενιαία συζήτηση και θα επιθυμούσα δύο δηλώσεις από την πλευρά σας. Με αναστατώνει το γεγονός ότι δεν αναστατώνεστε από το ζήτημα αυτό. Προφανώς δεν σας αναστατώνει και τόσο η ύπαρξη ενός ηλεκτρονικού συστήματος παρακολούθησης με το οποίο παρακολουθούνται οι τηλεφωνικές συνδιαλέξεις, όλες οι τηλεπικοινωνίες των Ευρωπαίων, χωρίς προστασία των βασικών δικαιωμάτων, χωρίς δικαστήριο, χωρίς κοινοβουλευτικό έλεγχο, και χωρίς προστασία των προσωπικών δεδομένων.
<P>
Αυτό αποτελεί ανήκουστη επέμβαση στην ιδιωτική ζωή των ανθρώπων και έχει απολυταρχικά χαρακτηριστικά. Με εκπλήσσει πόσο συγκρατημένος είστε, μολονότι προέρχεστε από μία χώρα το ένα τμήμα της οποίας μόλις τα τελευταία χρόνια ξεπέρασε το σύστημα της αδικίας με πλέον βασικό χαρακτηριστικό τον γενικό χαφιεδισμό εις βάρος των πολιτών. Εν τω μεταξύ το σύστημα αυτό, με αφετηρία τις ΗΠΑ, υποστηρίζεται και λειτουργεί σε πέντε αγγλόφωνες χώρες, μεταξύ των οποίων η μία είναι κράτος μέλος της ΕΕ. Προφανώς αποφασίσθηκε στο πλαίσιο του τρίτου πυλώνα, μυστικά και εκτός της συνόδου του Συμβουλίου, η δημιουργία ενός παρόμοιου συστήματος στην ΕΕ, σε συνεργασία με το FBI.
<P>
Η ΕΕ θεωρεί τον εαυτό της ένα σύστημα αξιών που στηρίζεται σε θεμελιώδη και ανθρώπινα δικαιώματα. Σύμφωνα με τις πεποιθήσεις μας, ο χαφιεδισμός εις βάρος των δικών μας πολιτών και η παράδοσή τους στον χαφιεδισμό έρχεται σε απόλυτη αντίθεση με αυτόν τον τρόπο αυτοσυνείδησης. Μετά από τις τελευταίες εξελίξεις είναι πολύ πιθανό το αμερικανικό σύστημα δικαίου να μην έχει ούτε την πρόθεση, ούτε τη δυνατότητα, να προστατεύσει την αξιοπρέπεια και τα βασικά δικαιώματα του ίδιου του Αμερικανού προέδρου. Ωστόσο, μια τέτοια επίθεση κατά της ιδιωτικής ζωής των δικών μας πολιτών θα πρέπει να οδηγήσει στην ανεπιφύλακτη αντίσταση του Κοινοβουλίου.

<SPEAKER ID=57 NAME="Bangemann">
Κύριε Πρόεδρε, η τελευταία φράση του κ. Voggenhuber μου δίνει ακόμα μια φορά την ευκαιρία να εξηγήσω αυτό που εξήγησα ήδη στην αρχή της συζήτησης, και ευχαριστώ τον κ. Lannoye που είναι προφανώς ένας από τους λίγους που το κατάλαβαν σωστά. Από την αρχή αμέσως είπα ότι θα κάνω δύο δηλώσεις, μία όσον αφορά τις εν γένει σχέσεις με τις ΗΠΑ, με δυνατότητα να επακολουθήσει συζήτηση επ' αυτού, και μία δεύτερη σχετικά με το σύστημα ECHELON, θέμα για το οποίο μπορεί να ακολουθήσει συζήτηση. Και τούτο, διότι είμαι της άποψης, κύριε Voggenhuber, ότι η υπόθεση ECHELON, εάν πρόκειται πράγματι για υπόθεση, δεν θα έπρεπε να μονοπωλήσει τη συνολική συζήτηση γύρω από τις σχέσεις με τις ΗΠΑ. Αυτό θα ήταν περίπου το ίδιο με εκείνο που απετέλεσε το αντικείμενο της κριτικής σας σε σχέση με τον Αμερικανό Πρόεδρο, ότι δηλαδή η παγκόσμια υπερδύναμη ασχολείται αυτή τη στιγμή με προβλήματα που πιθανώς να μην είναι και τα μεγαλύτερα της παγκόσμιας κοινότητας. Αυτά είχα να πω σχετικά κι ελπίζω να μπορείτε να αποδεχθείτε το γεγονός: το είπα στην αρχή, αλλά ίσως να μην ήταν όλοι παρόντες.
<P>
(Παρέμβαση του κ Voggenhuber) Το είπα σαφώς και ξεκάθαρα! Μπορείτε, αν θέλετε, να το διαβάσετε.
<P>
Θα ήθελα τώρα να απαντήσω σε μερικές ερωτήσεις που τέθηκαν όσον αφορά τις γενικές σχέσεις με τις ΗΠΑ. Η επιστολή της Αμερικανίδας Υπουργού Εξωτερικών προς τον πρόεδρο της κοινοβουλευτικής επιτροπής κ. Helms δεν αποτελεί φυσικά επίσημη ερμηνεία όσων συμφωνήσαμε με τις ΗΠΑ. Πρόκειται για μια επιστολή που απηύθυνε στον πρόεδρο της κοινοβουλευτικής επιτροπής κ. Helms, και εκφράζει τον τρόπο με τον οποίο αντιλαμβάνεται η ίδια τα πράγματα. Δεν χρειάζεται να ασχοληθούμε περισσότερο με το θέμα αυτό. Σας είπα πώς αντιλαμβανόμαστε εμείς τα πράγματα και τί έχουμε συμφωνήσει με τους Αμερικάνους. Εξήγησα, εξάλλου, ποιά θα είναι η πορεία των πραγμάτων, ότι δηλαδή αρχικά, πριν κάνουμε το οτιδήποτε, θα περιμένουμε να γίνουν αποδεκτές οι υποχρεώσεις των Αμερικανών από το Κογκρέσο. Φυσικά, εάν κάνουμε κάτι σε νομική βάση, αυτό πρέπει να γίνει με νόμιμες αποφάσεις, να περάσει δηλαδή από το Κοινοβούλιο. Εξάλλου δεν παραιτηθήκαμε από νομικές απόψεις ή δικαιώματα των Ευρωπαίων ή των ευρωπαϊκών επιχειρήσεων. Δεν παραιτηθήκαμε από την αρχή ότι δεν υπάρχει ετεροδικία, ούτε επιφέραμε πλήγματην εν λόγω αρχή. Σε αυτό συνίστατο μάλιστα και από την αρχή η προσπάθειά μας. Φυσικά θα λαμβάνουμε και στο μέλλον υπόψη μας το Κοινοβούλιο, και θα μεταβιβάσουμε στον Sir Leon την παράκληση να εκθέσει στο Κοινοβούλιο τα όσα θα διαδραματισθούν κατά την επίσκεψή του, οποίος θα μπορέσει ασφαλώς να σας ενημερώσει.
<P>
Ζητήσαμε εξάλλου -όπως και οι Ιάπωνες - τη σύσταση ειδικής επιτροπής στον ΠΟΕ λόγω των δύο αυτών προβλημάτων, δηλαδή του νόμου Foreign Sales Corporations Act και του νόμου Burma-Massachusetts Act. Κάναμε δηλαδή το ίδιο που έκανε και η Ιαπωνία. Δεν θέλω να μπω σε λεπτομέρειες λόγω του λιγοστού χρόνου που έχουμε στη διάθεσή μας, κι ενδεχομένως να έχετε ερωτήσεις μετά από τη δήλωσή μου σχετικά με το σύστημα ECHELON. Θέλω μόνο να απαντήσω στον συνάδελφο Souchet, που παρέπεμψε στον διάλογο του Γοργία. Δεν θέλω να αξιολογήσω εάν υπογράμμισα περισσότερο τις θετικές από τις αρνητικές πτυχές, για το οποίο μπορεί να έχετε τη δική σας άποψη. Είχα, όμως, τουλάχιστον μία βάση για να ξεκινήσω την αξιολόγησή μου, ενώ εσείς, όταν μιλάτε για το ελεύθερο εμπόριο, πρέπει να καταβάλετε τεράστιες προσπάθειες για να βρείτε στην ιδεολογία της πολιτικής ομάδας σας και του κόμματός σας τις ελάχιστες αναφορές που είχατε κάνει κάποτε υπέρ του ελεύθερου εμπορίου. Εγώ τουλάχιστον δεν μπορώ να θυμηθώ τίποτα από αυτά.
<P>
Κατά τα άλλα, έχετε μπροστά σας έναν εκπρόσωπο της Επιτροπής που δεν ανήκει ούτε στους χριστιανοδημοκράτες, ούτε στους σοσιαλιστές. Ατυχήσατε, λοιπόν, εάν η επίθεσή σας στρεφόταν εναντίον αυτών των δύο μεγάλων πολιτικών παρατάξεων: εμένα πάντως δεν με θίξατε.
<P>
Θα αναφερθώ τώρα στο σύστημα ECHELON. Θα σας παρακαλέσω να διαχωρίσετε δύο πράγματα: αυτά που γνωρίζουμε επίσημα ως Επιτροπή, ή που ακούσαμε από τα κράτη μέλη, και αυτά που περιέχουν η προσωρινή έκθεση, ή το βιβλίο ενός πρώην συνεργάτη από την Νέα Ζηλανδία, ή ακόμα και η ειδησεογραφία στον Τύπο. Καταλαβαίνετε, βέβαια, ότι η Επιτροπή δεν μπορεί να δράσει βάσει εικασιών, υπονοιών, ή κάποιων βιβλίων και γραπτών δηλώσεων. Αντίθετα, είναι καθήκον μας να ενεργούμε μόνο στην περίπτωση που γνωρίζουμε με βεβαιότητα ότι πρέπει να αναληφθεί δράση. Κύριε Lannoye, δεν υπάρχει καμία αναφορά, ούτε από τα κράτη μέλη, ούτε από οποιονδήποτε άλλο, είτε πολίτη είτε επιχείρηση, των οποίων τα δικαιώματα θα μπορούσαν να έχουν θιγεί, ότι το συγκεκριμένο σύστημα λειτουργεί με τον τρόπο που περιγράφηκε εδώ. Δεν σημαίνει ότι ενδεχομένως να υπάρχει ένα τέτοιο σύστημα επειδή υπήρξε στο παρελθόν, όπου είχε κατασκευασθεί ίσως για εντελώς διαφορετικούς λόγους. Δεν γνωρίζουμε τίποτα για αυτό και, επομένως, δεν μπορώ ούτε να διαψεύσω, ούτε να επιβεβαιώσω την ύπαρξη του συστήματος αυτού. Το μόνο που γνωρίζουμε είναι ότι τα κράτη μέλη δεν μας έχουν επισημάνει τίποτα για το συγκεκριμένο ζήτημα. Σε ερώτηση κοινοβουλευτικού εκπρόσωπου - δεν γνωρίζω για ποιον πρόκειται - προς το Συμβούλιο, η απάντηση ήταν ότι το Συμβούλιο δεν γνωρίζει τίποτα για το συγκεκριμένο ζήτημα. Αν συνέβαινε κάτι, θα έπρεπε να είναι γνωστό στο Συμβούλιο, διότι, όταν θίγεται ένα κράτος μέλος, σύμφωνα με τον ισχυρισμό που ακούσαμε στο Σώμα, πρέπει να λαμβάνει γνώση τοΣυμβούλιο. Αυτό είναι το πρώτο σημείο που ήθελα να επισημάνω.
<P>
Δεύτερον, γνωρίζουμε και υποστηρίζουμε - και σε αυτό ακολουθούμε εξάλλου το συμφέρον και τις παροτρύνσεις του Κοινοβουλίου - την ύπαρξη διεθνούς συνεργασίας για την καταπολέμηση της εγκληματικότητας, του εγκλήματος που οργανώνεται από σπείρες κακοποιών, και άλλων μορφών διεθνούς εγκληματικότητας. Αυτό ρυθμίζεται μεταξύ των κρατών μελών του και σε συμφωνία μαζί μας. Τούτο, όμως, δεν αφορά το εν λόγω σύστημα, όπως περιγράφηκε εδώ, αλλά πρόκειται για μία επίσημη συνεργασία, και όχι για την παραβίαση κάποιων δικαιωμάτων. Διότι, εάν υπήρχε τέτοιο σύστημα, θα αποτελούσε φυσικά κατάφορη παραβίαση δικαιωμάτων, των ατομικών δικαιωμάτων των πολιτών, και θα απειλούσε, φυσικά, την ασφάλεια των κρατών μελών, γεγονός απόλυτα σαφές. Την ίδια στιγμή που θα επιβεβαιωνόταν επισήμως κάτι τέτοιο, θα έπρεπε να αντιδράσει το Συμβούλιο, μαζί, φυσικά, με την Επιτροπή και το Κοινοβούλιο.
<P>
Τρίτον, τώρα ασχολούμαστε με το πρόβλημα σε όλη του τη γενικότητα, διότι το πρόβλημα δημιουργήθηκε με την εξέλιξη της τεχνολογίας. Διαθέτουμε, λοιπόν, σήμερα πολύ μεγαλύτερες δυνατότητες συγκριτικά με πέντε, δέκα ή και είκοσι χρόνια πριν. Για τον λόγο αυτό, έχουμε και την οδηγία για την προστασία της ιδιωτικής σφαίρας των πολιτών. Για τον λόγο αυτό επιμείναμε και σε σχέση με του Αμερικανούς να δοθεί η άδεια για συστήματα κρυπτογράφησης τα οποία να μπορούν να αποκωδικοποιηθούν, μόνον όταν υπάρχουν λόγοι που επιβάλλει ο νόμος. Εξακολουθούμε να είμαστε της άποψης - όπως εξάλλου και όλοι οι άλλοι στον κόσμο - ότι ένα τέτοιο σύστημα κρυπτογράφησης θα καταργήσει σε μεγάλο βαθμό μερικά προβλήματα που αντιμετωπίζουμε ήδη σήμερα στις καθημερινές μας συνδιαλλαγές, οι οποίες εκτελούνται μέσω των σύγχρονων συστημάτων επικοινωνίας. Αυτό σημαίνει - και τα επαναλαμβάνω για μία ακόμα φορά για να καταστούν σαφή - ότι, πρώτον, δεν γνωρίζουμε επισήμως τίποτα για την ύπαρξη συστημάτων, όπως περιγράφονται στην προσωρινή έκθεση.
<P>
Δεύτερον, υπάρχει μία διεθνής νόμιμη συνεργασία για την καταπολέμηση του εγκλήματος στην οποία λαμβάνει φυσικά μέρος η ΕΕ και τα κράτη μέλη της. Τρίτον, κάνουμε ό, τι είναι δυνατόν για να υπάρξει μέριμνα στον τομέα των υποδομών αυτών, προκειμένου να μην μπορεί να σημειωθεί κατάχρηση τέτοιου είδους πληροφοριών ή άλλων ανακοινώσεων. Δεν μπορώ να σας πω περισσότερα. Όταν η έκθεση παραδοθεί οριστικά, η Επιτροπή ασφαλώς θα λάβει αναλυτική θέση. Μπορείτε ευχαρίστως να θέσετε και πάλι ερωτήσεις στο Συμβούλιο. Εάν γνώριζα την ύπαρξη του συστήματος, τότε η Επιτροπή θα χρησιμοποιούσε όλες τις δυνατότητες εναντίον του, προκειμένου να αποτρέψει τα κράτη μέλη να αποκτούν πληροφορίες παράνομα. Δεν είμαι, ωστόσο, σε θέση να σας το επιβεβαιώσω.
<P>
Θεωρώ ότι υπάρχει διαφορά ανάμεσα σε εκείνον που γράφει ένα βιβλίο, ή έναν - και επιτρέψτε μου την παρατήρηση - κοινοβουλευτικό εκπρόσωπο, που μπορεί να διατυπώσει κάποια στιγμή μια εικασία, και σε έναν εκπρόσωπο θεσμικού οργάνου ο οποίος, σε ένα δημοκρατικό σύστημα, μπορεί να δράσει μόνο όταν γνωρίζει κάτι με βεβαιότητα. Και αυτή τη γνώση δεν την έχουμε.

<SPEAKER ID=58 NAME="Πρόεδρος">
Για το θέμα αυτό έχω λάβει οκτώ προτάσεις ψηφίσματος, σύμφωνα με το άρθρο 40, παράγραφος 5 του Κανονισμού .

<SPEAKER ID=59 LANGUAGE="DE" NAME="Mann, Erika">
Κύριε Πρόεδρε, κύριε Bangemann, πιστεύω ότι θα πρέπει να επαναπροσεγγίσουμε το θέμα με ηρεμία. Δεν έχει κανένα νόημα να συνδιαλεγόμαστε εδώ με τέτοια βιασύνη. Θα παρακαλέσω και τους συναδέλφους μου να επιδείξουν τη δέουσα προσοχή και να μην αντιδρούν με υπερβολική νευρικότητα στα όσα προβάλλουν τα μέσα ενημέρωσης, όσο σημαντικά και βαρύνοντα να είναι αυτά. Ωστόσο, κύριε Bangemann, θα μπορούσαμε πάντως να υιοθετήσουμε ένα σημείο ως πρόταση, και συγκεκριμένα να εξετάσουμε από κοινού με το Συμβούλιο - εσείς φυσικά πολύ περισσότερο από ό, τι εμείς ως Κοινοβούλιο - κατά πόσο θα μπορούσε να υπογραφεί ένα είδος κώδικα δεοντολογίας, και μάλιστα τόσο ανάμεσα στα ίδια τα κράτη μέλη, όσο και ανάμεσα στα κράτη μέλη και τις ΗΠΑ. Στόχος του κώδικα θα είναι οι πληροφορίες που λαμβάνει κάποιος - εδώ πρόκειται κυρίως για πληροφορίες και κατασκοπία οικονομικού περιεχομένου - και ανεξάρτητα από πού τις λαμβάνει, να αντιμετωπίζονται πραγματικά με τρόπο ευσυνείδητο.
<P>
Καταλαβαίνω ότι μια τέτοια διατύπωση ή έκφραση είναι λίγο αφελής. Εντούτοις, τέτοιου είδους κώδικες λειτουργούν μετά την υπογραφή τους μεταξύ άλλων και μέσω της υποβολής, και ίσως τούτο να αποτελέσει μία πρόταση για την εύλογη αντιμετώπισή τους.

<SPEAKER ID=60 LANGUAGE="ES" NAME="Salafranca Sαnchez-Neyra">
Κύριε Πρόεδρε, εφόσον διαπιστώνω τον τεράστιο σεβασμό, την αυστηρότητα και το ενδιαφέρον με το οποίο ο Επίτροπος Bangemann αντιμετωπίζει τις σχέσεις του με το Ευρωπαϊκό Κοινοβούλιο, θα ήθελα να διασαφηνίσει πλήρως τα εξής: πρώτον, αν η Επιτροπή είχε λάβει γνώση της επιστολής της κυρίας Albright με την οποία προβαίνει σε μονομερή ερμηνεία των συμφωνιών μεταξύ της Ευρωπαϊκής Ένωσης και της κυβέρνησης Clinton, δεύτερον, αν η Επιτροπή συμμερίζεται την ερμηνεία των συμφωνιών που εκφράζει σε αυτήν της την επιστολή η κυρία Albright, και ιδιαίτερα ως προς το σημείο που αναφέρει ότι οι εν λόγω συμφωνίες αποτελούν - παραθέτω αυτολεξεί το κείμενο - "extraordinary vindication of the principles underlying the Libertad Act» , και τρίτον, αν η Ευρωπαϊκή Επιτροπή σκοπεύει να προβεί σε δημόσια δήλωση σχετικά με τη συμφωνία ή διαφωνία της με τους όρους αυτής της επιστολής.

<SPEAKER ID=61 NAME="Πρόεδρος">
Κύριοι συνάδελφοι, ζητώ την κατανόησή σας. Δεν έχουμε ώρα, μένουν 5 λεπτά. Τον λόγο έχει ο κ. Επίτροπος.
<P>
(Παρέμβαση εκτός μικροφώνου)

<SPEAKER ID=62 NAME="Bangemann">
Κύριε βουλευτή, επιτρέψτε μου να σας παραπέμψω στον δικό σας Κανονισμό, όπου διαβάζουμε ότι η Επιτροπή μπορεί ανά πάσα στιγμή να προβεί σε δηλώσεις. Σήμερα, λοιπόν, χρησιμοποίησα αυτό το προνόμιο της Επιτροπής - γιατί για προνόμιο πρόκειται- για τον λόγο που σας ανέφερα. Ουδόλως κρύβομαι, αλλά είμαι της άποψης ότι δεν θα ήταν αντάξιο των προόδων που έχουν σημειωθεί και των καλών μας σχέσεις με τις ΗΠΑ να διεξαχθεί η συζήτηση από κοινού με τη συζήτηση για τα άλλα προβλήματα.
<P>
Υπάρχει και ένα δεύτερο μέρος. Ήταν αποκλειστικά δικό σας ζήτημα. Επεσήμανα από την αρχή στον Πρόεδρο ότι με τη συγκατάθεσή του θα κάνω πρώτα μία δήλωση σχετικά με τις ΗΠΑ και μετά - θα πρέπει βέβαια να ακούτε τι λέω - θα προχωρήσω στη δεύτερη δήλωση, για την οποία μπορεί φυσικά να επακολουθήσει ομοίως συζήτηση.
<P>
Σχετικά τώρα με τις ερωτήσεις, κυρία Mann, στο ζήτημα του παγκόσμιου επιχειρηματικού διαλόγου προσπαθούμε να καταλήξουμε σε μία τέτοια συμφωνία γύρω από όλα αυτά τα ζητήματα, καθώς και για το σύστημα κρυπτογράφησης και για την ιδιωτική ζωή, ώστε όλοι, όχι μόνο οι ΗΠΑ, αλλά και όλα τα υπόλοιπα μέλη αυτής της παγκόσμιας κοινωνίας των πληροφοριών, να μπορούν να συνεννοηθούν για το τι πρέπει να γίνει από πολιτική άποψη. Κι έτσι απάντησα και στη δική σας ερώτηση, κύριε Colino Salamanca, αλλά μπορώ να το επαναλάβω για άλλη μία φορά: πρώτον, την επιστολή την έχω εδώ μαζί μου, δεύτερον, δεν συμμεριζόμαστε την άποψη που προβάλλεται στην επιστολή αυτή. Πρόκειται για μια ερμηνεία την οποία δεν υποστηρίζουμε, τη δική μας δε ερμηνεία την ανέπτυξα εδώ προ ολίγου.

<SPEAKER ID=63 NAME="Πρόεδρος">
Η συζήτηση έληξε.
<P>
Η ψηφοφορία θα διεξαχθεί αύριο, στις 12 το μεσημέρι .
<P>
(Η συνεδρίαση λήγει στις 20.00)

