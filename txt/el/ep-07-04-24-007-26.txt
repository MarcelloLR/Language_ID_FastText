<CHAPTER ID="007-26">
26. Υπηρεσίες πληρωμής στην εσωτερική αγορά (ψηφοφορία) 
<P>
- Έκθεση Gauzès
<P>
- Πριν από την ψηφοφορία:
<SPEAKER ID="139" NAME="Jean-Paul Gauzès " AFFILIATION="PPE-DE">
εισηγητής. - (FR) Κύριε Πρόεδρε, κυρίες και κύριοι, η έκθεση που σας υποβλήθηκε είναι το αποτέλεσμα εκτεταμένων, συντονισμένων προσπαθειών με το Συμβούλιο Υπουργών και την Επιτροπή να καταλήξουμε σε μια ψηφοφορία στην πρώτη ανάγνωση. Σας καλώ, συνεπώς, να ψηφίσετε υπέρ.
<P>
Από την άλλη πλευρά, σας καλώ να απορρίψετε την τροπολογία στο άρθρο 71, η οποία δεν έχει καμία σχέση με το σχέδιο οδηγίας. Στην πραγματικότητα μιλάμε για ένα ζήτημα που αφορά τη διατήρηση δεδομένων στο σύστημα SWIFT, κυρίως, και, από αυτή την άποψη, πρέπει να ενημερώσω τους συναδέλφους βουλευτές ότι, κατά τη διάρκεια της χθεσινής συζήτησης, η Επιτροπή δήλωσε ότι θα φρόντιζε επιμελώς να διασφαλίσει ότι τα δεδομένα θα φυλάσσονται με ασφάλεια. Μόλις έλαβα, παρεμπιπτόντως, μια επιστολή από τη γερμανική Προεδρία η οποία υποστηρίζει αυτή τη θέση. Θέλω, ως εκ τούτου, να σας ζητήσω να απορρίψετε την τροπολογία στο άρθρο 71. Από την άλλη πλευρά, υποστηρίζω την προφορική τροπολογία που θα κατατεθεί από την κ. Berès κατά τη διάρκεια της ψηφοφορίας επί του νομοθετικού ψηφίσματος.
<P>
Ολοκληρώνοντας, θα ήθελα να ευχαριστήσω όλους εκείνους που συνέβαλαν στην εκπόνηση αυτής της έκθεσης - την επιτροπή, τους σκιώδεις εισηγητές και τους συντάκτες γνωμοδότησης, και όλους τους τεχνικούς συναδέλφους που με βοήθησαν.
<P>
- Πριν από την ψηφοφορία επί του νομοθετικού ψηφίσματος:
<SPEAKER ID="141" NAME="Pervenche Berès" AFFILIATION="PSE">
(FR) Κύριε Πρόεδρε, όπως είπε ο εισηγητής, θα ήθελα να καταθέσω μια προφορική τροπολογία σε αυτή την έκθεση που θα μας επιτρέψει να προσθέσουμε μια αιτιολογική αναφορά, το κείμενο της οποίας θα σας διαβάσω: "έχοντας υπόψη την από 1 Μαρτίου 2007 επιστολή του προέδρου της ομάδας εργασίας που θεσπίστηκε με το άρθρο 29 της οδηγίας 95/46/ΕΚ προς τον Πρόεδρο του Ευρωπαϊκού Κοινοβουλίου, όσον αφορά ζητήματα σχετιζόμενα με την προστασία των δεδομένων και ιδίως τη λειτουργία του συστήματος SWIFT". Καλώ το Κοινοβούλιό μας να εγκρίνει αυτή την προφορική τροπολογία στο εξαίρετο σχέδιο έκθεσης του συναδέλφου μας, κ. Gauzès.
<P>
(Το Σώμα εγκρίνει την προφορική τροπολογία)
