<CHAPTER ID="006-04">
4. Χρονοδιάγραμμα των περιόδων συνόδου του Ευρωπαϊκού Κοινοβουλίου - 2012 (ψηφοφορία) 
<SPEAKER ID="142" NAME="Joseph Daul" AFFILIATION="PPE">
(FR) Κύριε Πρόεδρε, χθες το απόγευμα, η πολιτική μου Ομάδα συζήτησε τροπολογίες, οποίες είναι απαράδεκτες, όπως μας πληροφόρησαν οι υπηρεσίες. Κατά συνέπεια, και μετά από συζήτηση που διεξήγαγα σήμερα το πρωί με τους επικεφαλής των αντιπροσωπειών και τους προέδρους των Ομάδων, ζήτησα να αναβληθεί η ψηφοφορία επί του χρονοδιαγράμματος.
<SPEAKER ID="143" NAME="Martin Schulz" AFFILIATION="S&amp;D">
(DE) Κύριε Πρόεδρε, δεν μας δόθηκε η ευκαιρία να συζητήσουμε το θέμα αυτό ως Ομάδα. Ενημερώθηκα σχετικά από τον κ. Daul πριν από λίγα λεπτά, κατά τη διάρκεια της σημερινής συζήτησης, και συζήτησα με τους επικεφαλής των άλλων πολιτικών Ομάδων, συγκεκριμένα με την κ. Harms και τον κ. Verhofstadt. Θα ήθελα, λοιπόν, να ενημερώσω σχετικά και τα μέλη της Ομάδας μου, εφόσον δεν μας δόθηκε μέχρι στιγμής η ευκαιρία να το συζητήσουμε. Εκτιμώ ότι, με την αναβολή, θα μας δοθεί μια πολύ καλή ευκαιρία να καταλήξουμε σε ευρεία συναίνεση ως προς το χρονοδιάγραμμα του 2012. Κατά συνέπεια, φρονώ ότι σήμερα πρέπει να υπερψηφίσουμε αυτήν την αναβολή.
<SPEAKER ID="144" NAME="Πρόεδρος">
Ο κ. Schulz έλαβε τον λόγο υπέρ της πρότασης του κ. Daul. Δίνω τώρα τον λόγο στον κ. Fox, ο οποίος τάσσεται κατά της πρότασης.
<SPEAKER ID="145" NAME="Ashley Fox" AFFILIATION="ECR">
(EN) Κύριε Πρόεδρε, βρισκόμουν στην παρούσα Αίθουσα το βράδυ της Δευτέρας, όταν η Ομάδα των Πρασίνων ζήτησε την αναβολή. Ο κ. Daul και ο κ. Schulz ήταν παρόντες και ψήφισαν αμφότεροι κατά της αναβολής.
<P>
(Χειροκροτήματα)
<P>
Τι άλλαξε λοιπόν εν τω μεταξύ; Πρόκειται όντως για κάποιο σπουδαίο νομικό ζήτημα, ή μήπως η αλήθεια είναι ότι έχουν συνειδητοποιήσει πως κινδυνεύουν σοβαρά να χάσουν τη μάχη επί της τροπολογίας αριθ. 4 και θέλουν να αναβάλουν την ψηφοφορία, προκειμένου να ασκήσουν πιέσεις στα μέλη των πολιτικών τους Ομάδων;
<P>
(Χειροκροτήματα)
<P>
Αυτό δεν έχει καμία σχέση με την προσχηματική αιτιολόγηση που μας παρουσιάστηκε, και καλώ όλες και όλους τους συναδέλφους να καταψηφίσουν αυτήν την καθυστέρηση και να υποστηρίξουν την τροπολογία αριθ. 4.
<P>
(Χειροκροτήματα)
<SPEAKER ID="146" NAME="Πρόεδρος">
Θα θέσω σε ψηφοφορία το αίτημα αναβολής της ψηφοφορίας το οποίο υποβλήθηκε από τον κ. Daul.
<P>
(Το σώμα εγκρίνει το αίτημα αναβολής της ψηφοφορίας)
