<CHAPTER ID="009-01">
1. Απαλλαγή 2008: Ευρωπαϊκή Αστυνομική Ακαδημία (CEPOL) (
<SPEAKER ID="125" NAME="Véronique Mathieu" LANGUAGE="FR">
Κύριε Πρόεδρε, κυρίες και κύριοι, μετά την ομόφωνη ψηφοφορία στην Επιτροπή Ελέγχου του Προϋπολογισμού, η απόφαση σχετικά με την άρνηση χορήγησης απαλλαγής που υποβλήθηκε σε εσάς σήμερα είναι ζωτικής σημασίας για το θεσμικό μας όργανο.
<P>
Καταρχάς, θέλω να σας υπενθυμίσω τον επαγγελματισμό που επέδειξαν και τις προσπάθειες που κατέβαλαν οι λοιποί ρυθμιστικοί οργανισμοί για να ανταποκριθούν στα πρότυπα χρηστής διοίκησης. Οι προσπάθειες αυτές δεν θα πρέπει να αμαυρώνονται από το κακό παράδειγμα που έδωσε η Ευρωπαϊκή Αστυνομική Ακαδημία (CEPOL). Γι' αυτό το Κοινοβούλιο, ως αρμόδια για την απαλλαγή αρχή, πρέπει να αναλάβει τις ευθύνες του και να αρνηθεί τη χορήγηση απαλλαγής στη CEPOL για το οικονομικό έτος 2008 υπό το πρίσμα των περιστατικών που γνωρίζουμε.
<P>
Συνεπώς, το Κοινοβούλιο δεν μπορεί να δεχτεί τα σοβαρά σφάλματα διαχείρισης του πρώην διευθυντή, και, επιπλέον, δεν μπορεί να παραβλέψει το γεγονός ότι το διοικητικό συμβούλιο δεν ανέλαβε τις ευθύνες του προβαίνοντας στη λήψη των αναγκαίων μέτρων.
<P>
Τέλος, δεδομένου ότι η Ακαδημία έχει αντιμετωπίσει σημαντικότατες δυσκολίες από το 2006 και ότι δεν αναμένεται πρόοδος πριν από το 2014, δεν μπορούμε πλέον να δεχτούμε τον ισχυρισμό ότι η Ακαδημία χρειάζεται τουλάχιστον εννέα χρόνια για να επιτύχει το αποδεκτό επίπεδο χρηστής διοίκησης.
<P>
Ολοκληρώνοντας, θα ήθελα να ευχαριστήσω τους σκιώδεις εισηγητές για την εργασία τους επί του ζητήματος αυτού.
