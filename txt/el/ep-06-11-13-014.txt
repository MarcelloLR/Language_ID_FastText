<CHAPTER ID="014">
Διάταξη των εργασιών
<SPEAKER ID="023" NAME="Πρόεδρος">
Το τελικό σχέδιο της ημερήσιας διάταξης που κατάρτισε η Διάσκεψη των Προέδρων κατά τη συνεδρίαση της 9ης Νοεμβρίου 2006 σύμφωνα με τα άρθρα 130 και 131 του Κανονισμού έχει διανεμηθεί. Έχουν προταθεί οι ακόλουθες τροποποιήσεις.
<P>
Δευτέρα:
<P>
Έλαβα ένα αίτημα από τη Σοσιαλιστική Ομάδα στο Ευρωπαϊκό Κοινοβούλιο να αναβληθεί η συζήτηση της έκθεσης της κ. Bachelot-Narquin σχετικά με την πρόταση κανονισμού του Ευρωπαϊκού Κοινοβουλίου και του Συμβουλίου για τη σύσταση του Ευρωπαϊκού Ταμείου Προσαρμογής στην Παγκοσμιοποίηση.
<P>
Ποιος θα ήθελε να αιτιολογήσει αυτό το αίτημα εξ ονόματος της Σοσιαλιστικής Ομάδας στο Ευρωπαϊκό Κοινοβούλιο;
<SPEAKER ID="024" NAME="Jean Louis Cottigny" AFFILIATION="PSE">
(FR) Κύριε Πρόεδρε, η Σοσιαλιστική Ομάδα στο Ευρωπαϊκό Κοινοβούλιο ζητά την αναβολή της συζήτησης και της ψηφοφορίας για την έκθεση της κ. Bachelot σχετικά με τη σύσταση του Ευρωπαϊκού Ταμείου Προσαρμογής στην Παγκοσμιοποίηση.
<P>
Στην πραγματικότητα, η Επιτροπή Μονίμων Αντιπροσώπων (COREPER) και η φινλανδική Προεδρία ολοκλήρωσαν τη δική τους εκδοχή του κανονισμού την Παρασκευή, 10 Νοεμβρίου, με αποτέλεσμα να φτάσει στα χέρια μας αργά το ίδιο απόγευμα. Κατά συνέπεια, ενώ εργαστήκαμε με τον εισηγητή ολόκληρη την προηγούμενη εβδομάδα, κατά τη διάρκεια ανεπίσημων συνεδριάσεων με το Συμβούλιο και την Επιτροπή, στάθηκε αδύνατον να διεξαγάγουμε μια πρώτη συζήτηση μεταξύ μας, από την Παρασκευή το βράδυ μέχρι σήμερα. Ζητάμε λοιπόν την αναβολή της συζήτησης και των ψηφοφοριών για τη δεύτερη σύνοδο του Νοεμβρίου, ώστε να μπορέσουμε να συνεχίσουμε την εξέταση των προτάσεων του Συμβουλίου.
<SPEAKER ID="025" NAME="Roselyne Bachelot-Narquin " AFFILIATION="PPE-DE">
εισηγήτρια. - (FR) Κύριε Πρόεδρε, θέλω να παρέμβω και εγώ εξ ονόματος της Ομάδας του Ευρωπαϊκού Λαϊκού Κόμματος (Χριστιανοδημοκράτες) και των Ευρωπαίων Δημοκρατών για να υποστηρίξω τη θέση του συνάδελφου Jean-Louis Cottigny και να ζητήσω την αναβολή της ψηφοφορίας και της συζήτησης.
<P>
Πράγματι, όπως μόλις ανέφερε ο κ. συνάδελφος, οι τελευταίες πληροφορίες σχετικά με τις θέσεις του Συμβουλίου έφτασαν στα χέρια μας μόλις πριν από λίγες ώρες. Οι συζητήσεις μας μέχρι στιγμής δείχνουν ότι εμφανίζεται μεγαλύτερη σύγκλιση ανάμεσα στις θέσεις του Συμβουλίου και του Κοινοβουλίου, οι οποίες εκφράζονται μέσω των δύο αρμοδίων επιτροπών, της Επιτροπής Απασχόλησης και Κοινωνικών Υποθέσεων και της Επιτροπής Προϋπολογισμών. Δεν είναι σίγουρο, αλλά, με τα έως τώρα δεδομένα, υπάρχει η πιθανότητα να καταφέρουμε να εξασφαλίσουμε μια συμφωνία στην πρώτη ανάγνωση, κάτι που θα επέτρεπε την έναρξη λειτουργίας αυτού του ταμείου από την αρχή του προσεχούς έτους, όπως επιθυμεί, νομίζω, το σύνολο σχεδόν των συναδέλφων στο Σώμα. Γι' αυτόν τον λόγο, υποστηρίζω τη θέση του κ. Jean-Louis Cottigny.
<P>
(Το Σώμα εγκρίνει την πρόταση)
<P>
(Εγκρίνεται η διάταξη των εργασιών)
<P>

<SPEAKER ID="027" NAME="Jens-Peter Bonde" AFFILIATION="IND/DEM">
(EN) Κύριε Πρόεδρε, το προτεινόμενο Σύνταγμα εγκρίθηκε με 500 ψήφους υπέρ έναντι 137 κατά και επικυρώθηκε με 382 έναντι 125 ψήφων· έτσι, οι αντιτιθέμενοι έχουν τώρα μία στις τέσσερις ψήφους στο Σώμα αλλά, όταν εκπροσωπούμαστε σε συνεδριάσεις στο εξωτερικό με τα εθνικά κοινοβούλια, αυτή η αναλογία είναι μόλις 1 προς 14. Δεν επιτράπηκε η παρουσία της πλευράς του "όχι" ούτε στο Βερολίνο ούτε στο Λονδίνο ούτε στο Παρίσι. Το Κοινοβούλιο έχει στείλει τώρα συνολικά 58 αντιπροσώπους, 54 από την πλευρά του "ναι" και μόλις 4 από την πλευρά του "όχι". Σε 7 από τις 11 συνεδριάσεις, η πλευρά του "όχι" δεν ήταν παρούσα.
<P>
Την περασμένη Πέμπτη, η Διάσκεψη των Προέδρων ενέκρινε αυτή τη διάκριση εις βάρος όσων από εμάς αντιτίθενται στο Σύνταγμα. Πρόκειται για ένα πολύ καλό παράδειγμα του πόσο άσχημα λειτουργεί το σύστημα D'Hondt του Ευρωπαϊκού Κοινοβουλίου σε σχέση με τις μειονότητες μέσα στις μεγάλες ομάδες. Μερικοί από εμάς έχουν προτείνει ένα πρόγραμμα μεταρρύθμισης με την ονομασία "Fair Chair" (Δίκαιη Προεδρία). Ζητάμε δίκαιη Προεδρία αντί για στέψη και δίκαιη εκπροσώπηση αντί για διακρίσεις εις βάρος των μικρών ομάδων και των μειονοτήτων.
<P>
Θα παρουσιάσουμε το πρόγραμμά μας σε συνέντευξη Τύπου αύριο στις 2 μ.μ. στην αίθουσα Τύπου. Κύριε Πρόεδρε, είστε ευπρόσδεκτος.
<SPEAKER ID="028" NAME="Πρόεδρος">
Κύριε Bonde, όπως γνωρίζετε, η Διάσκεψη των Προέδρων έχει εξετάσει ήδη τη θέση σας και έχει επικυρώσει ότι η σύνθεση των αντιπροσωπειών των επιτροπών εμπίπτει στην αρμοδιότητα των μελών των επιτροπών και επομένως η επιτροπή είναι αυτή που πρέπει να αποφασίσει ποια εκπροσώπηση είναι ενδεδειγμένη.
<P>
Κάνατε την παρέμβασή σας σήμερα -και όλοι οι βουλευτές πρέπει να το γνωρίζουν αυτό- αφότου η Διάσκεψη των Προέδρων είχε εξετάσει ήδη την ανησυχία σας και είχε καταλήξει σε μια απόφαση σχετικά.
