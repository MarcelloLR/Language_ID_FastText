<CHAPTER ID="009">
Δήλωση του Προέδρου της Αντιπροσωπείας του Ευρωπαϊκού Κοινοβουλίου στην επιτροπή συνδιαλλαγής - Νέα τρόφιμα (συζήτηση) 
<SPEAKER ID="480" NAME="Πρόεδρος">
" ημερήσια διάταξη προβλέπει τη συζήτηση σχετικά με τη δήλωση του Προέδρου της Αντιπροσωπείας του Ευρωπαϊκού Κοινοβουλίου στην επιτροπή συνδιαλλαγής - νέα τρόφιμα.
<P>
Διαδικασία συνδιαλλαγής για την τροποποίηση του κανονισμού (ΕΚ) αριθ. 1331/2008 και για την κατάργηση του κανονισμού (ΕΚ) αριθ. 258/97 και του κανονισμού (ΕΚ) αριθ. 1852/2001 της Επιτροπής για τα νέα τρόφιμα.
<SPEAKER ID="481" NAME="Gianni Pittella" LANGUAGE="IT">
Κυρία Πρόεδρε, κύριε Επίτροπε, κυρίες και κύριοι, είμαστε απογοητευμένοι που δεν κατέστη δυνατόν να καταλήξουμε σε συμφωνία όσον αφορά τον κανονισμό για τα νέα τρόφιμα και που, κατά συνέπεια, δεν είναι δυνατόν να διασφαλιστεί επαρκής πληροφόρηση για τους καταναλωτές σχετικά με τα τρόφιμα που καταναλώνουμε ή να εξασφαλιστεί ότι η Ευρώπη διαθέτει σαφείς και αυστηρούς κανόνες για τα τρόφιμα που προέρχονται από κλωνοποιημένα ζώα.
<P>
Δεν είναι πρόθεσή μου τα λόγια μου να είναι εριστικά: δεν πρόκειται για σφάλμα του Κοινοβουλίου. Το ότι δεν κατορθώσαμε να ρυθμίσουμε την κλωνοποίηση -ένα από τα βασικά επίμαχα σημεία στις διαπραγματεύσεις αυτές- οφείλεται στο γεγονός ότι οι κυβερνήσεις δεν επέδειξαν επαρκή προθυμία. Ωστόσο -και απευθύνομαι στο σημείο αυτό στις κυβερνήσεις και την Επιτροπή- η ασφάλεια των τροφίμων και η ενημέρωση για τα προϊόντα που φθάνουν στο τραπέζι μας αποτελούν βασικές αρχές της Ευρωπαϊκής Ένωσης. Όλοι το επιβεβαιώνουμε, αλλά θα πρέπει στη συνέχεια να ενεργούμε ανάλογα, διαφορετικά θα μετατραπεί σε ένα σύνθημα στο οποίο οι καταναλωτές δεν θα πιστεύουν.
<P>
Όταν συζητούνται αυτά τα θέματα, το Κοινοβούλιο δεν είναι διατεθειμένο να εθελοτυφλεί και να αρκείται σε γενικές διαβεβαιώσεις παρόμοιες με αυτές που παρείχε το Συμβούλιο κατά τις διαπραγματεύσεις. Σε ένα τόσο ευαίσθητο και σοβαρό θέμα ασφάλειας των τροφίμων, είναι απαράδεκτο απλώς να εξωραΐζουμε την κατάσταση προκειμένου να δημιουργήσουμε μια καλή εντύπωση στους καταναλωτές. Το Κοινοβούλιο ζητούσε μια αξιόπιστη λύση: την επισήμανση όλων των τροφίμων που προέρχονται από κλωνοποιημένα ζώα και από τους απογόνους τους. Αυτό θα αποτελούσε πράγματι ένα βήμα προς τη σωστή κατεύθυνση.
<P>
Θα ήθελα να διατυπώσω μία ακόμα παρατήρηση σε ένα γενικότερο επίπεδο: οι κυβερνήσεις εξακολουθούν να πιστεύουν ότι αποτελεί προνόμιό τους η λήψη όλων των αποφάσεων. Εξακολουθεί να μην τους είναι σαφές ότι υφίσταται ένα θεσμικό όργανο, το Ευρωπαϊκό Κοινοβούλιο, το οποίο συναποφασίζει. Εκλεγόμαστε απευθείας από τους πολίτες και είμαστε αποφασισμένοι να επιβάλουμε τα δικαιώματά μας. Καλώ τις κυβερνήσεις να μελετήσουν προσεκτικά τη Συνθήκη της Λισαβόνας, καθώς είμαι βέβαιος ότι δεν έχουν δώσει τη δέουσα προσοχή σε όλα τα μέρη της.
<P>
Θα ήθελα τώρα να κάνω έκκληση προς την Επιτροπή και τον Επίτροπο Dalli, του οποίου η συμπεριφορά κατά τις διαπραγματεύσεις υπήρξε αξιοθαύμαστη, αν και πιθανώς η Επιτροπή δεν εξήγησε τον ρόλο του όσον αφορά τη συνδιαλλαγή των θέσεων. Κύριε Επίτροπε, σας καλώ να καταθέσετε μια πρόταση για την κλωνοποίηση το συντομότερο δυνατόν προκειμένου να ρυθμιστεί ο τομέας αποτελεσματικά και οριστικά. Αυτό ζητούν οι λαοί της Ευρώπης και αυτό ζητά και το Κοινοβούλιο.
<P>
Θα ήθελα επίσης να συγχαρώ την ουγγρική Προεδρία, η οποία κληρονόμησε αυτό το ακανθώδες πρόβλημα μόνο κατά το τελικό στάδιο της διαδικασίας, διότι κατέβαλε κάθε δυνατή προσπάθεια να αναπληρώσει τον χαμένο χρόνο. Ευχαριστώ όλους τους αντιπροσώπους της ουγγρικής Προεδρίας γι' αυτό. Γνωρίζω ότι δεν φέρουν καμία απολύτως ευθύνη, η οποία αντιθέτως αποδίδεται στο αδιέξοδο που προέκυψε στο Συμβούλιο λόγω των διαφορετικών θέσεων των εθνικών κυβερνήσεων.
<P>
Τέλος, θα ήθελα να ευχαριστήσω την εισηγήτρια, η οποία υπήρξε καταπληκτική, εξαιρετικά αφοσιωμένη, ενθουσιώδης και ικανή. Ασχολήθηκε με τον φάκελο αυτό με μια αγάπη που είναι πραγματικά προς τιμήν της και πιστεύω ότι όλοι της χρωστάμε μια ευχαριστήρια ψήφο, όπως και σε όλη την αντιπροσωπεία του Κοινοβουλίου, σε όλους τους συναδέλφους μας, τον Πρόεδρο της Επιτροπής Περιβάλλοντος, Δημόσιας Υγείας και Ασφάλειας των Τροφίμων και σε όλους τους υπόλοιπους.
<P>
Εργαστήκαμε όλοι μαζί νυχθημερόν για να επιτύχουμε έναν στόχο. Δεν το κατορθώσαμε, αλλά τα θέματα έχουν τεθεί και είμαι βέβαιος ότι, εάν ο Επίτροπος Dalli σταθεί συνεπής προς τις δηλώσεις του, θα έχουμε τη δυνατότητα να βρούμε πάλι έναν τρόπο να παράσχουμε στους εαυτούς μας σωστούς κανονισμούς για την κλωνοποίηση και τα νέα τρόφιμα.
<SPEAKER ID="482" NAME="Πρόεδρος">
Κύριε Pittella, σας ευχαριστώ κυρίως για τον ενθουσιασμό με τον οποίο προβήκατε στη δήλωσή σας.
<P>
Θα δώσω τώρα τον λόγο στην κ. Győri για να απαντήσει εξ ονόματος του Συμβουλίου, παρότι πληροφορήθηκα ότι έχει κλείσει η φωνή σας, και ένας αντιπρόσωπος θα μιλήσει εκ μέρους σας.
<P>
Σας καλώ να λάβετε τον λόγο εξ ονόματος του Συμβουλίου.
<SPEAKER ID="483" NAME="Enikő Győri" LANGUAGE="HU">
Κυρία Πρόεδρε, κύριε Επίτροπε, αξιότιμοι βουλευτές, η σημερινή συζήτηση αποτελεί κατάλληλη ευκαιρία για να σας παρουσιάσω τις παρατηρήσεις της Προεδρίας σχετικά με την πρόσφατα διεξαχθείσα συνδιαλλαγή για την πρόταση κανονισμού σχετικά με τα νέα τρόφιμα. Αποτελεί επίσης εξαιρετική ευκαιρία για να πληροφορηθεί η Προεδρία τη γνώμη του Κοινοβουλίου για το σημαντικό αυτό ζήτημα.
<P>
Τα ευρωπαϊκά θεσμικά μας όργανα έχουν υποστεί μεγάλη συλλογική αποτυχία. Δεν μπορούμε να ακολουθήσουμε άλλη οδό παρά μόνο να διδαχθούμε από την εμπειρία αυτή με εποικοδομητικό τρόπο βάσει επαγγελματικών κριτηρίων. Με αυτό το πνεύμα απευθύνομαι σε εσάς σήμερα. Ήλθα όχι μόνο για να μιλήσω, αλλά και για να σας ακούσω.
<P>
Θα ήθελα να ξεκινήσω επισημαίνοντας ότι η Προεδρία λυπάται πραγματικά για το γεγονός ότι το δικό σας θεσμικό όργανο και το δικό μας, το Συμβούλιο, δεν κατόρθωσαν να καταλήξουν σε συμφωνία. Τούτο αληθεύει ακόμα περισσότερο καθώς τόσο η Προεδρία όσο και το Συμβούλιο είχαν αποδώσει μεγάλη σημασία στην πρόταση αυτή. Επρόκειτο για μια μοναδική ευκαιρία να επικαιροποιήσουμε τον κανονισμό της Ευρωπαϊκής Ένωσης σε έναν τομέα ο οποίος μας επηρεάζει όλους άμεσα: τα τρόφιμα. Επρόκειτο για μια πραγματική ευκαιρία να δείξει η Ευρωπαϊκή Ένωση πώς συμβάλλει με απτό τρόπο στη βελτίωση της ζωής των ευρωπαίων πολιτών. Ο προταθείς κανονισμός θα είχε αποτελέσει έναν πολύ καλό τρόπο να απαντηθούν αμφισβητούμενα θέματα σχετικά με τα τρόφιμα από κλωνοποιημένα ζώα, καθιστώντας πιο αυστηρές τις διατάξεις του κανονισμού του 1997. Ο κανονισμός του 1997 προβλέπει ότι παρόμοια τρόφιμα μπορούν να διατίθενται στην αγορά μόνο μετά από διαδικασία έγκρισης. Αντιθέτως, ως αποτέλεσμα της πρόσφατης διαδικασίας συνδιαλλαγής, επετεύχθη μια σαφής, αν και προσωρινή, συμφωνία. Όλα τα μέρη συμφώνησαν ότι η διάθεση στην αγορά τροφίμων από κλωνοποιημένα ζώα πρέπει να απαγορεύεται πλήρως. Επιπλέον, η απαγόρευση αυτή θα εφαρμοζόταν αμέσως μετά την έναρξη ισχύος του κανονισμού. Εάν η συνδιαλλαγή είχε αίσιο αποτέλεσμα, θα μπορούσαμε αυτήν τη στιγμή από κοινού να επικροτήσουμε μια άμεση απαγόρευση της διάθεσης στην αγορά τροφίμων που προέρχονται από κλωνοποιημένα ζώα. " απαγόρευση αυτή θα μπορούσε να τεθεί σε ισχύ στο τέλος του τρέχοντος μήνα. Δυστυχώς, αυτό δεν θα συμβεί. Υπό το πρίσμα των αποτυχημένων διαπραγματεύσεων, ίσως να μπούμε στον πειρασμό της αλληλοκατηγορίας. Ταυτοχρόνως, αποτελεί κοινό μας συμφέρον και καθήκον να μην ενδώσουμε στην τάση αυτή, αλλά να αναζητήσουμε από κοινού μια λύση. Παρότι η διαδικασία συνδιαλλαγής ολοκληρώθηκε, οι ανάγκες και οι προσδοκίες των ευρωπαίων καταναλωτών δεν έχουν αλλάξει καθόλου και, συνεπώς, σημειώνω με ικανοποίηση ότι έχουμε μία ακόμα ευκαιρία να σημειώσουμε πρόοδο. Από εμάς εξαρτάται η επανεκκίνηση αυτής της διαδικασίας το συντομότερο δυνατόν και με όσο το δυνατόν πιο αποτελεσματικό τρόπο. Πρέπει να καταβάλουμε κάθε δυνατή προσπάθεια κυρίως για να διασφαλίσουμε ότι δεν θα χαθούν όσα συμφωνήθηκαν στις έως σήμερα διαπραγματεύσεις.
<P>
Στην τρίτη ανάγνωση, φθάσαμε στο σημείο όπου, καταρχήν, συμφωνήσαμε στην άμεση απαγόρευση των τροφίμων που προέρχονται από κλωνοποιημένα ζώα. Δεν πρέπει να επιτρέψουμε να χαθεί αυτή η καταρχήν συμφωνία. Παρομοίως, πρέπει να προστατεύσουμε τη σημαντική πρόοδο που σημειώθηκε σχετικά με τα τεχνητά νανοϋλικά και τα παραδοσιακά τρόφιμα που προέρχονται από τρίτες χώρες, καθώς και με παρόμοια σημαντικά ζητήματα. Πιστεύω ότι το τι τρώμε είναι σημαντικό για όλους μας και το είδος της διατροφής με την οποία αναπτύσσονται τα παιδιά και τα εγγόνια μας είναι ακόμα πιο σημαντικό. Θα ήθελα επίσης, με την ευκαιρία αυτή, να ευχαριστήσω τον κύριο Επίτροπο και τις οργανωτικές μονάδες του για τις επίπονες προσπάθειες που κατέβαλαν κατά τους τελευταίους μήνες. Επικροτώ επιπλέον το γεγονός ότι η Επιτροπή -όπως μας πληροφόρησε ανεπισήμως- εργάζεται για την κατάρτιση μιας νέας πρότασης με ταχύτερους ρυθμούς, αγωνιζόμενη να διατηρήσει στη νέα νομοθετική πρόταση όσο το δυνατόν περισσότερα στοιχεία από την προσωρινή συμφωνία η οποία επετεύχθη στις πρόσφατες διαπραγματεύσεις. " Προεδρία εγγυάται τη στήριξή της τόσο στην Επιτροπή όσο και στο Κοινοβούλιο και ευελπιστεί ότι θα προκύψει μια ευκαιρία για την έγκριση της νέας αυτής πρότασης το συντομότερο δυνατόν.
<P>
Κυρία Πρόεδρε, αξιότιμοι βουλευτές, γνωρίζουμε ότι η Επιτροπή δεν έχει μεγάλο περιθώριο ελιγμών. Εντέλει, η εξεύρεση λύσης η οποία θα ικανοποιεί τις ανάγκες και τις προσδοκίες των ευρωπαίων πολιτών μέσα από κοινές προσπάθειες αποτελεί καθήκον του Συμβουλίου και του Κοινοβουλίου, ως των δύο συννομοθετών. Υπό το πρίσμα όλων αυτών, αναμένω τις απόψεις σας με πραγματικά μεγάλο ενδιαφέρον.
