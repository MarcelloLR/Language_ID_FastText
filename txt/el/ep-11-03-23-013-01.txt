<CHAPTER ID="013-01">
1. Τροποποίηση της Συνθήκης για τη λειτουργία της Ευρωπαϊκής Ένωσης σχετικά με μηχανισμό σταθερότητας για τα κράτη μέλη με νόμισμα το ευρώ (
<SPEAKER ID="036" NAME="Elmar Brok" LANGUAGE="DE">
Κύριε Πρόεδρε, κυρίες και κύριοι, ο εν λόγω ευρωπαϊκός μηχανισμός σταθερότητας είναι απαραίτητος για την παροχή μόνιμων νομικών διαβεβαιώσεων και την εξασφάλιση αλληλεγγύης προς τις χώρες που αντιμετωπίζουν προβλήματα, αλλά και για την προστασία του ευρώ, τη διασφάλιση της απαραίτητης δημοσιονομικής πειθαρχίας και τη δυνατότητα κοινής αντιμετώπισης των προκλήσεων της ανάπτυξης.
<P>
Δεδομένου του χρόνου που θα απαιτούσε η συνήθης διαδικασία, αλλά και προς αποφυγή της διοργάνωσης δημοψηφίσματος σε ορισμένα κράτη μέλη, η μοναδική δυνατή ρύθμιση εν προκειμένω συνίσταται στην απλοποιημένη διαδικασία αναθεώρησης των Συνθηκών. Εντούτοις, το Κοινοβούλιο διατείνεται ότι η εν λόγω ρύθμιση δεν θα πρέπει να καταστεί η συνήθης διαδικασία, και ότι θα πρέπει ουσιαστικά να προχωρήσουμε σύμφωνα με τη συνήθη διαδικασία αναθεώρησης των Συνθηκών.
<P>
Οι αρχικές προτάσεις ανέφεραν ότι θα πρέπει να χρησιμοποιηθεί μια αμιγώς διακυβερνητική μέθοδος, στο πλαίσιο της οποίας αναμένεται να ανατεθεί ελάχιστος ρόλος στην Επιτροπή, ενώ το Ευρωπαϊκό Κοινοβούλιο θα στερείται οιουδήποτε ρόλου. Σήμερα είμαστε σε θέση να αναφέρουμε ότι, πέραν των διαπραγματεύσεων που διεξαγάγαμε με την Επιτροπή, την Ευρωπαϊκή Κεντρική Τράπεζα, τον Πρόεδρο του Ευρωπαϊκού Συμβουλίου και τον Πρόεδρο της Ευρωομάδας, σχεδόν σε όλα τα ζητήματα σχετικά με τα πρότυπα, τις δοκιμασίες και τις βάσεις αποφάσεων, όλες τις πτυχές που αφορούν τον καθορισμό ενός πλαισίου και την πρόταση συναφούς κανονισμού μέσω κοινοτικής διαδικασίας, έχει γίνει αποδεκτό μέχρι στιγμής από το Ευρωπαϊκό Συμβούλιο, το Συμβούλιο των Υπουργών Οικονομικών, ότι το Ευρωπαϊκό Κοινοβούλιο δύναται εξίσου να συμμετάσχει σε αυτήν τη διαδικασία, και θα διαδραματίσει τον ρόλο που του αναλογεί σε τέτοιου είδους ζητήματα.
<P>
Ως εκ τούτου, δεν ήμασταν ιδιαίτερα ικανοποιημένοι αρχικά, αλλά εκτιμώ ότι εάν χρησιμοποιηθούν τα κοινοτικά θεσμικά όργανα και μπορέσουμε να αρχίσουμε να χρησιμοποιούμε διακυβερνητικές διαδικασίες όπως στο παρελθόν, τότε θα είναι εύκολο να καταλήξουμε σε σαφή κοινοτική πολιτική, όταν έλθει η κατάλληλη στιγμή. Εφόσον έχουν θεσπιστεί πλέον οι θεσμικές προϋποθέσεις, μπορούμε να σας προτείνουμε την έγκριση αυτής της διαδικασίας αναθεώρησης των Συνθηκών από το Ευρωπαϊκό Συμβούλιο και την έναρξη της αντίστοιχης διαδικασίας. Για τον λόγο αυτόν, καταθέσαμε συναφείς τροπολογίες, με την ομόφωνη έγκριση της Επιτροπής Συνταγματικών Υποθέσεων. Πρέπει να συνειδητοποιήσουμε ότι οι ερμηνείες μας έχουν γίνου εξίσου αποδεκτές και έχουν επιβεβαιωθεί με επιστολές από τον Πρόεδρο της Ευρωομάδας και τον αρμόδιο Επίτροπο σε θέματα νομισματικών υποθέσεων, καθώς και με επιστολή από τον Πρόεδρο του Ευρωπαϊκού Συμβουλίου. Φρονώ ότι, με τον τρόπο αυτόν, παρέχεται πλέον μια αξιόπιστη βάση για την έγκρισή τους, με στόχο την προστασία του ευρώ, το οποίο συνιστά μείζον επίτευγμα για την Ευρώπη, αλλά και την περαιτέρω πρόοδο που μπορούμε να σημειώσουμε από κοινού.
<SPEAKER ID="037" NAME="Roberto Gualtieri">
εισηγητής. - (IT) Κύριε Πρόεδρε, κυρίες και κύριοι, όσον αφορά την έκθεση επί της οποίας πρόκειται να διεξαγάγουμε ψηφοφορία, εξακολουθούμε να διατηρούμε επιφυλάξεις ως προς τον διακυβερνητικό χαρακτήρα του μηχανισμού για την απόφαση έγκρισης αναθεώρησης της Συνθήκης, αλλά ταυτόχρονα τασσόμαστε υπέρ της έγκρισής της, διότι -όπως διευκρίνισε ο κ. Brok- οι διαπραγματεύσεις που πραγματοποιήσαμε μάς επέτρεψαν να επιτύχουμε σημαντικούς στόχους, οι οποίοι αφορούν κυρίως το γεγονός ότι οι προϋποθέσεις που συνδέονται με την παροχή συνδρομής θα καθοριστούν από έναν κανονισμό και, συνεπώς, από διαδικασία συναπόφασης.
<P>
Ως εκ τούτου, κρίνεται ορθή η θετική ψήφος, και θα ήθελα να ευχαριστήσω τους πολλούς συναδέλφους βουλευτές του ΕΚ που συνέβαλαν στην επίτευξη αυτού του αποτελέσματος, αλλά και να αναφέρω το προνόμιο της συνεργασίας με τον κ. Brok, τις εξαιρετικά χρήσιμες συμβουλές του κ. Pirillo, καθώς και το έργο των δύο εισηγητών από την Επιτροπή Οικονομικής και Νομισματικής Πολιτικής (ECON), ήτοι του κ. Scicluna και του κ. Gauzès. Ευχαριστώ, επίσης, τον κ. Schade, την κ. Häfner, αλλά και τους συντονιστές των Ομάδων, και, φυσικά, τους προέδρους των Ομάδων που μας παρείχαν τόσο σημαντική πολιτική υποστήριξη.
<SPEAKER ID="038" NAME="Πρόεδρος">
Θα ήθελα να καλωσορίσω τον Πρόεδρο και τον Αντιπρόεδρο της Ευρωπαϊκής Επιτροπής, οι οποίοι μόλις έλαβαν θέση στην Αίθουσα, καθώς και την ασκούσα την Προεδρία του Συμβουλίου. Γνωρίζουμε πολύ καλά ότι επίκεινται ορισμένες πολύ σημαντικές ψηφοφορίες, και για τον λόγο αυτόν, θα ήθελα να σας ευχαριστήσω για την παρουσία σας σε μια τόσο σημαντική στιγμή.
<P>
Κυρίες και κύριοι, θα έχετε τη δυνατότητα να διατυπώσετε παρατηρήσεις σχετικά με την ψηφοφορία αύριο. Δεν είναι τώρα η κατάλληλη στιγμή για αιτιολογήσεις ψήφου, επομένως, θα σας παρακαλούσα να μην προβείτε σε τέτοιου είδους παρατηρήσεις. Αύριο, μετά την ψηφοφορία, θα έχουμε χρόνο για παρατηρήσεις σχετικά με όλα τα ζητήματα, τόσο για τα σημερινά όσο και για τα αυριανά.
