<CHAPTER ID="006-02">
2. Δίκτυα και υπηρεσίες ηλεκτρονικών επικοινωνιών (
<SPEAKER ID="157" NAME="Rebecca Harms">
εξ ονόματος της Ομάδας Verts/ALE. - (DE) Κυρία Πρόεδρε, ζήτησα το λόγο, επειδή δεν συμφωνώ με τη σειρά ψηφοφορίας για την έκθεση Trautmann. Αιτούμαι να μου δοθεί το βήμα πριν την ψηφοφορία για τη Συμβιβαστική Τροπολογία 10 προκειμένου να εξηγήσω για ποιο λόγο η σειρά ψηφοφορίας θα πρέπει να αλλάξει.
<SPEAKER ID="159" NAME="Rebecca Harms">
εξ ονόματος της Ομάδας Verts/ALE. - (DE) Κυρία Πρόεδρε, θα ήθελα να ζητήσω να αλλάξει η σειρά ψηφοφορίας και η Συμβιβαστική Τροπολογία 10 να τεθεί σε ψηφοφορία, αφού έχουμε ψηφίσει μερικά άλλα πανομοιότυπα αιτήματα διαφόρων Ομάδων, τα οποία επρόκειτο να ψηφιστούν μετά την Τροπολογία 10.
<P>
Ο λόγος που το ζητώ αυτό είναι ότι κατά τη γνώμη μου οι τροπολογίες που προτάθηκαν από τις διάφορες Ομάδες προχωρούν πολύ πιο πέρα από τη Συμβιβαστική Τροπολογία που αφορά το ζήτημα "Προστασία των δικαιωμάτων των πολιτών από την παρέμβαση στην πρόσβαση στο Διαδίκτυο ή τον περιορισμό της πρόσβασης στο Διαδίκτυο". Πιστεύω ότι θα ήταν καλό για το Κοινοβούλιο, το οποίο τόσο ξεκάθαρα διακήρυξε την υποστήριξή του στην περιβόητη Τροπολογία των Bono/Cohn-Bendit, να ταχθεί ανοιχτά για άλλη μια φορά υπέρ της μεγαλύτερης προστασίας των δικαιωμάτων των πολιτών.
<P>
Λυπάμαι που στο τέλος μιας πολύ καλής διαβούλευσης με την κυρία Trautmann δεν είμαι σε θέση να το ζητήσω αυτό, αλλά αυτή η φιλική διαβούλευση, το θετικό αποτέλεσμα του τηλεπικοινωνιακού πακέτου, δεν θα έπρεπε εν τέλει να σημαίνει ότι επί τη ευκαιρία περιορίζουμε τα δικαιώματα των πολιτών.
<P>
(Χειροκροτήματα)
<SPEAKER ID="160" NAME="Alexander Alvaro">
εξ ονόματος της Ομάδας ALDE. - (DE) Κυρία Πρόεδρε, με βάση τον Κανόνα 154 και τον Κανόνα 155(2) του Κανονισμού, η Ομάδα της Συμμαχίας Φιλελευθέρων και Δημοκρατών για την Ευρώπη θα ήθελε να εγκρίνει το αίτημα της Ομάδας των Πρασίνων/Ευρωπαϊκής Ελεύθερης Συμμαχίας να αλλάξει η σειρά ψηφοφορίας των τροπολογιών και να προηγηθούν οι Τροπολογίες 1 c, p, 2, 5, 6 και 9 πριν τη Συμβιβαστική Τροπολογία 10. Αυτό επίσης σχετίζεται εκτός των άλλων - ίσως να υπάρχει κάτι άλλο στις δικές σας καταστάσεις ψηφοφορίας - με το γεγονός ότι μετά από την πρόταση που εγκρίθηκε από την Ομάδα μας χτες, η Συμβιβαστική Τροπολογία 10 δεν θα έχει πια τη στήριξη της Ομάδας ALDE. Όσον αφορά τη διαδικασία της ψηφοφορίας, ο Κανόνας 154 εξηγεί ποια τροπολογία πρέπει να μας απασχολήσει πρώτα, όταν υπάρξουν αντίστοιχα ή συγκρουόμενα αιτήματα. Είναι σημαντικό για μας να εκδίδεται μια δικαστική απόφαση προτού να μπορέσει να λάβει χώρα η οποιαδήποτε παρέμβαση στη συμπεριφορά των ατόμων. Για το λόγο αυτό έχουμε αποσύρει την τροπολογία.
<SPEAKER ID="161" NAME="Angelika Niebler">
εξ ονόματος της Ομάδας PPE-DE . - (DE) Κυρία Πρόεδρε, δεν μιλώ με την ιδιότητά μου ως Πρόεδρος της επιτροπής αλλά ως εισηγήτρια της Ομάδας μου για την έκθεση Trautmann. Παροτρύνω το Σώμα να απορρίψει την ένσταση και να επιτρέψει να διεξαχθεί η ψηφοφορία με τη σειρά που προτείνατε εσείς στις καταστάσεις ψηφοφορίας.
<P>
Κυρία Harms, κανείς σε αυτό το Σώμα δεν επιθυμεί να περιορίσει το δικαίωμα στην ελεύθερη πρόσβαση στο Διαδίκτυο. Έχουμε περιλάβει αυτή την άποψη στον συμβιβασμό, τον οποίο συζητήσαμε με τον Τσέχο Προεδρεύοντα του Συμβουλίου για πολλούς μήνες. Όλα τα πολιτικά κόμματα έλαβαν ενεργά μέρος σε αυτές τις συζητήσεις. Ζητώ να διατηρηθεί η προτεινόμενη σειρά και να απορριφθεί η αλλαγή στη σειρά της ψηφοφορίας που τώρα προτείνει η Ομάδα των Πρασίνων/Ευρωπαϊκής Ελεύθερης Συμμαχίας και η Ομάδα της Συμμαχίας Φιλελευθέρων και Δημοκρατών για την Ευρώπη.
<SPEAKER ID="162" NAME="Catherine Trautmann">
εισηγήτρια. - (FR) Κυρία Πρόεδρε, θα ήθελα πρώτα απ'όλα να επισημάνω ότι σχετικά με το αίτημα για αλλαγή στην κατάσταση ψηφοφορίας, αν έχω καταλάβει σωστά, αν ο συμβιβασμός συμπεριλήφθηκε από τις υπηρεσίες, σύμφωνα με την κοινή λογική, πριν να καταθέσουν οι ομάδες την τροπολογία, αυτό συνέβη γιατί υπερβαίνει την Τροπολογία 46. Περιλαμβάνει ρήτρες, οι οποίες δεν περιορίζονται απλά στον περιορισμό της πρόσβασης στο Διαδίκτυο, αλλά επίσης περιλαμβάνουν όλους τους μηχανισμούς που μπορεί να επηρεάσουν δυσμενώς τα δικαιώματα των χρηστών.
<P>
Δεύτερον, θα ήθελα επίσης να πω στους βουλευτές ότι αυτός ο συμβιβασμός έχει κατατεθεί στο Άρθρο 1, το οποίο σχετίζεται με το πεδίο εφαρμογής και επομένως ασκεί μια γενική επίδραση, ενώ η τροπολογία που κατέθεσαν οι ομάδες αφορά το Άρθρο 8, το οποίο επηρεάζει τους στόχους των εθνικών κανονιστικών αρχών.
<P>
Κατά τη διάρκεια των διαπραγματεύσεων για αυτόν το συμβιβασμό, δούλεψα αφοσιωμένα και αρμονικά με όλες τις πολιτικές ομάδες. Επισημαίνω, κυρία Πρόεδρε, ότι αυτήν ακριβώς τη στιγμή μια από τις ομάδες έχει αποσύρει την υπογραφή της από αυτόν τον συμβιβασμό. Θα ήθελα λοιπόν να σας πω ότι, ως εισηγήτρια, συνεχίζω βεβαίως να στηρίζω αυτόν τον συμβιβασμό και ότι έχω επίσης υπερψηφίσει την Τροπολογία 46.
<P>
Θα ήθελα να πω ότι, κάτω από τις συνθήκες που διεξάγουμε τη συζήτηση, είναι φρονιμότερο να αποφασίσει το Σώμα μας για τη σειρά ψηφοφορίας, παρά να αφήσει μόνο σε εσάς ή την εισηγήτρια να λάβει αυτή την απόφαση. Ωστόσο, θα ήθελα να παρουσιάσω σε σας αυτό το αίτημα με μεγάλη ευθύτητα, καθώς πρέπει να γίνει κατανοητό τι θα ακολουθήσει αν η ψηφοφορία αντιστραφεί.
<P>
Αν δεν αντιστραφεί η σειρά της ψηφοφορίας, η κατάσταση θα παραμείνει η ίδια. Αν αντιστραφεί, η Τροπολογία 46 θα εγκριθεί, εφόσον λάβει την ειδική πλειοψηφία. Σε αυτή την περίπτωση, κυρία Πρόεδρε, θα ήθελα επίσης να σας ζητήσω να θέσετε σε ψηφοφορία τον συμβιβασμό - ο οποίος προχωρά πέρα από την Τροπολογία 46 - μετά από αυτή την ψηφοφορία. Αν η Τροπολογία 46 δεν λάβει την ειδική πλειοψηφία, σε εκείνο το στάδιο θα ψηφίσουμε για τον συμβιβασμό και επομένως το Σώμα μας θα έχει κάνει την επιλογή του.
<SPEAKER ID="163" NAME="Πρόεδρος">
Έχω ακούσει τη γνώμη αρκετών και λαμβάνω πολύ σοβαρά υπόψη αυτά που είπε η εισηγήτριά μας.
<P>
Έκανα το βήμα πριν την ψηφοφορία να συμβουλευτώ τις υπηρεσίες και έχω ακούσει πολύ προσεκτικά τα όσα ειπώθηκαν. Έχω την εξουσία ως Πρόεδρος σύμφωνα με τον Κανόνα 155(2) να αποφασίσω σχετικά με τη σειρά ψηφοφορίας. Μου φαίνεται ότι το θέμα είναι τέτοιας βαρύτητας, τόσο εντός όσο και εκτός αυτού του Σώματος, που θα ήταν ενδεδειγμένο να ψηφίσουμε για τις παλιότερες τροπολογίες, αλλά αυτό το κάνω και επειδή διαδικαστικά, όπως καταλαβαίνω, η Τροπολογία 10 ήταν ένας συμβιβασμός που προέκυψε μόνο μετά από τη ψηφοφορία της επιτροπής. Επομένως, μου φαίνεται ότι υπάρχουν διαδικαστικοί αλλά και άλλοι λόγοι, για τους οποίους θα πρέπει να αντιστρέψουμε τη σειρά ψηφοφορίας.
<P>
(Το Κοινοβούλιο αποδέχεται το αίτημα της Rebecca Harms.)
<P>
(Χειροκροτήματα)
