<CHAPTER ID="006-03">
3.  Kopienas Nodarbinātības un sociālās solidaritātes programma - Progress (
<P>
Pirms balsošanas
<SPEAKER ID="087" NAME="Kinga Göncz">
referente. - (HU) Es vēlos pateikt tikai dažus vārdus. Vispirms es vēlos pateikties par ēnu referentu sniegto atbalstu šo patiešām sarežģīto sarunu laikā, par komiteju sniegto atbalstu un, kas ir ļoti svarīgi, par Spānijas prezidentūras atbalstu. Kad sarunas nonāca strupceļā, Spānijas prezidentūra šā gada sākumā tās atkal novirzīja uz pareizā ceļa.
<P>
Kompromiss galvenokārt paredzēja to, ka Padome apstiprināja Parlamenta pirmajā lasījumā pieņemto tekstu par mikrofinansēšanas instrumentu, kas bija ļoti svarīgi, lai sāktu tā drīzu piemērošanu. Otrs būtisks kompromisa aspekts ir tas, ka šim instrumentam no programmas Progress novirzīja 60 miljonus eiro un no rezervēm - 40 miljonus eiro, turklāt, pamatojoties uz Komisijas ieteikumu, programmā Progress var iekļaut finanšu instrumentus par kopējo summu līdz 20 miljoniem eiro. Es aicinu Padomi iepazīties ar šajā sakarībā izstrādātā paziņojuma tekstu, un norāda, ka ir svarīgi, lai tas tiktu publicēts pēc vienošanās teksta publicēšanas Oficiālajā Vēstnesī.
<P>
Mūsu rīcībā būs ļoti nozīmīgs instruments krīzes pārvaldīšanai. Es aicinu visus palīdzēt nodrošināt, lai šī informācija sasniegtu dalībvalstis, lai pēc iespējas vairāk grūtībās nonākušu iedzīvotāju varētu izmantot šo instrumentu uzņēmējdarbības uzsākšanai. Gan komitejas, gan arī savā vārdā es apsolu uzraudzīt programmas īstenošanas uzsākšanu un turpmāko darbību. Mēs patiešām ceram, ka tā būs veiksmīga.
<SPEAKER ID="088" NAME="Viviane Reding">
Komisijas priekšsēdētāja vietniece. - Priekšsēdētāja kungs, manuprāt, ir svarīgi, lai es Komisijas vārdā sniegtu paziņojumu, ko Parlaments vēlējās dzirdēt.
<P>
Finansiālais ieguldījums no Eiropas Savienības budžeta šim instrumentam laikposmā no 2010. gada 1. janvāra līdz 2013. gada 13. decembra ir noteikts 100 miljonu eiro apmērā, un tas daļēji tiks segts, novirzot 60 miljonus eiro no programmai Progress paredzētajiem līdzekļiem. Iesniedzot budžeta projektus, Komisija, nepārsniedzot izdevumu maksimālo robežu budžeta pozīcijā 1a, paredzēs pietiekamu nepiešķirto rezervi, taču budžeta lēmējiestāde - Padome un Parlaments - var pieņemt lēmumu palielināt programmai Progress paredzēto finansējumu laikposmam no 2011. līdz 2013. gadam par ne vairāk kā 20 miljoniem eiro saskaņā ar 2006. gada 17. maija Starpiestāžu nolīguma par budžeta disciplīnu un pareizu finanšu pārvaldību 37. punktu.
