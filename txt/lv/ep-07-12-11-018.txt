<CHAPTER ID="018">
Eiropas Aviācijas drošības aģentūra (debates)
<SPEAKER ID="363" NAME="Priekšsēdētāja">
. - Nākamais jautājums ir ieteikums otrajam lasījumam Transporta un tūrisma komitejas vārdā par Padomes kopējo nostāju attiecībā uz Eiropas Parlamenta un Padomes regulas pieņemšanu par kopējiem noteikumiem civilās aviācijas jomā un Eiropas Aviācijas drošības aģentūras izveidošanu, un Padomes Direktīvas 91/670/EEK, Regulas (EK) Nr. 1592/2002 un Direktīvas 2004/36/EK atcelšanu (10537/3/2007 - C6-0353/2007 - (Referents: Jörg Leichtfried).
<SPEAKER ID="364" NAME="Jörg Leichtfried" LANGUAGE="DE">
Priekšsēdētājas kundze, Padomes priekšsēdētāja vietnieka kungs, dāmas un kungi, tā kā šis process acīmredzami tuvojas noslēgumam, kā postkriptu šim ziņojumam es vēlos izmantot šo iespēju, lai izteiktu sirsnīgu pateicību visiem tiem deputātiem, kas vairāk nekā pusotru gadu atbalstīja mani šajā darbā. Es izsaku īpašu pateicību Becsey kungam, Degutis kungam, Lichtenberger kundzei un Kohlķček kungam, Komisijai par tās stingro atbalstu un mūsu sekretariātam, un jo īpaši Vervloet kungam. Noteikti bija interesanti vērot, kā šī pusotra gada laika kopīga darba rezultātā kolēģi kļūst par draugiem. Tas ir arī atspoguļots ziņojumā, ko mēs esam sagatavojuši. Liels paldies jums visiem.
<P>
Saistībā ar pašu ziņojumu mēs saskaramies ar paradoksu attiecībā uz Eiropas gaisa telpu. No vienas puses, Eiropas gaisa telpa ir pilnībā liberalizēta aviācijas rūpniecībai un gaisa pārvadātājiem, savukārt, no otras puses, joprojām pastāv 27 dažādas civilās aviācijas iestādes ar 27 noteikumu kopumiem un domāšanas veidiem, kas dažkārt atšķiras. Rezultātā debesis virs Eiropas nav kļuvušas drošākas, bet faktiski ir mazāk drošas nekā tās bija iepriekš. Tas ir licis dažām aviolīnijām iesaistīties sava veida licenču meklēšanā, kuras laikā tās ir centušās iegūt savas licences valstīs, kurās licences var saņemt vieglāk un kurās noteikumi var netikt tik stingri piemēroti. Tā sekas ir bijušas ļoti daudz nelielu starpgadījumu, daži negadījumi un dažas katastrofas Eiropas gaisa telpā.
<P>
Ideja šī ziņojuma pamatā - ideja, ko es pilnībā atbalstu, - bija izveidot vienotus noteikumus, kas regulē gaisa operācijas, gaisa kuģu un gaisa kuģu daļu sertifikāciju un pilotu licencēšanu. Mērķis bija ne tikai izveidot vienotus noteikumus, bet arī nodrošināt, lai tie pēc tam tiktu kopīgi un vienlaicīgi ieviesti. Tas bija sākotnējais Komisijas nolūks, un liels vairākums Eiropas Parlamenta deputātu atbalstīja šo nolūku.
<P>
Tomēr mūsu vēlme bija iet tālāk un atvieglot vēlamā mērķa sasniegšanu. Mēs gribējām, lai EADA, Eiropas Aviācijas drošības aģentūra kļūtu efektīvāka, spētu rīkoties ātrāk un būtu elastīgāka. Parlaments vēlējās, lai EADA kontrolējošajai struktūrai, vadības padomei, kas savos apsvērumos un darbībās zināmā mērā joprojām atspoguļoja un aizstāvēja dalībvalstu vai valsts aģentūru nacionālās intereses, tiktu piešķirts neatkarīgāks stāvoklis.
<P>
Otra ideja bija tāda, ka, tā kā līdz šim EADA ir bijušas pieejamas tikai divas iespējas, kā risināt kļūdas un problēmas, proti, nedarīt neko vai pilnībā atsaukt operatora licenci, bija nepieciešams atrast atbildes veidus starp šīm divām iespējām.
<P>
Trešais punkts, ko es uzskatu par būtisku, bija tas, ka viena grupa gaisa operācijās nodarbinātā personāla ar īpašu atbildību par drošību, proti, apkalpes locekļi, joprojām bija vienīgā nesertificētā personāla kategorija visā aviācijas jomā, un, ka tas bija jāmaina.
<P>
Kas ir panākts? Attiecībā uz vadības padomi, mums izdevās uzlabot stāvokli, nodrošinot pienākumu tās locekļiem iesniegt ziņojumu Eiropas Parlamenta kompetentajai komitejai. Mums arī izdevās ieviest soda naudu sistēmu, kas ļauj EADA reaģēt elastīgi tā vietā, lai izvēlētos, vai piemērot tā dēvēto "kodolenerģijas pieeju” vai arī neveikt nekādu darbību. Pats galvenais, mums arī izdevās atrast līdzekli, kā nodrošināt, lai turpmāk apkalpes locekļi tiktu licencēti. Citiem vārdiem, tagad arī apkalpes locekļu vidū tiks radīts vienādi augsts apmācības, drošības standartu un visu pavadošo atribūtu līmenis.
<P>
Mums ir izdevies sagatavot ziņojumu, kas lielā mērā ir ieguvis visu partiju piekrišanu. Rūpniecība bija apmierināta ar šo ziņojumu, arodbiedrība bija apmierināta, darbinieki bija apmierināti, Parlaments bija apmierināts, un visas dalībvalstis, izņemot dažas, bija ar to apmierinātas.
<P>
Tomēr pats galvenais sasniegums ir fakts, ka nākotnē Eiropas gaisa kuģu pasažieri būs lielākā drošībā. Tā bija vissvarīgākā lieta, ko mēs varējām panākt, un mēs to esam panākuši.
<P>
(Aplausi)
<SPEAKER ID="365" NAME="Jacques Barrot">
Komisijas priekšsēdētāja vietnieks. - (FR) Priekšsēdētājas kundze, Leichtfried kungs, dāmas un kungi, mēs tagad esam ļoti tuvu tam, lai otrajā lasījumā panāktu vienošanos ar Padomi par ārkārtīgi svarīgu priekšlikumu. Par to mēs varam īpaši pateikties referenta Leichtfried kunga, kuru es vēlos īpaši apsveikt, lieliskajam darbam. Par šo rezultātu ir jāpateicas arī tam kompromisa garam, kas panākts visu ēnu referentu vidū, un es vēlos arī viņiem izteikt savu pateicību.
<P>
Es vēlos jums atgādināt par pieeju, kas ir šī priekšlikuma regulai pamatā. Pieņemot Regulu (EK) Nr. 1592/2002 par kopīgiem noteikumiem civilās aviācijas jomā un Eiropas Aviācijas drošības aģentūras izveidi, bija vienošanās, ka optimālu un vienotu drošības līmeni var nodrošināt, tikai paplašinot šī teksta darbības jomu un līdz ar to paplašinot Eiropas Aviācijas drošības aģentūras pilnvaras līdz gaisa operācijām, pilotu licencēm un aviolīniju drošībai trešajās valstīs: šis ir grozījuma Regulai (EK) Nr. 1592/2002 mērķis. Turklāt šajā priekšlikumā ir paredzēts pastiprināt kontroli un soda naudas šo noteikumu neievērošanas gadījumā un, ņemot vērā pieredzi, uzlabot Eiropas Aviācijas drošības aģentūras darbību.
<P>
Padomes kopīgajā nostājā vispārīgi ir ievērots Komisijas sagatavotais priekšlikums, lai gan virkne nosacījumu, tādu kā tie, kas attiecas uz aģentūras pārvaldību, ir samazināti. Kopīgajā nostājā ir ņemta vērā arī virkne grozījumu, ko Parlaments iesniedza pirmajā lasījumā.
<P>
Mūsu trīs iestādes pēdējos mēnešos ir smagi strādājušas, lai panāktu vienošanos otrajā lasījumā. Pateicoties Parlamenta grozījumiem, ir veikti daži nozīmīgi uzlabojumi. Ir izstrādāta soda naudu sistēma, kā Leichtfried kungs mums tikko pavēstīja, kas ļaus Komisijai pielāgotā veidā reaģēt nelielu drošības noteikumu pārkāpumu gadījumā. Šī iespēja ir papildinājums sertifikātu atsaukšanai, un tā palielinās elastību attiecībās starp aģentūru un tās pārvaldītajām vienībām.
<P>
Pateicoties Parlamenta neatlaidībai, no jauna tika ieviests Komisijas sākotnējais priekšlikums attiecībā uz apkalpes locekļu atestāciju. Tas ir nozīmīgs solis uz priekšu šīs profesijas atzīšanā. Labi apmācītu apkalpes locekļu pievienotā vērtība ir acīmredzama. Ļoti daudzos gadījumos viņi ir atrisinājuši delikātas situācijas. Apkalpes locekļi veic galveno drošības funkciju. Arī lidojumu laika ierobežojumiem tika atrasts pragmatisks risinājums.
<P>
Turklāt īpašās diskusijās par aģentūras budžetu saistībā ar maksām un izcenojumiem Komisija apņēmās ņemt vērā mazo un vidējo uzņēmumu īpašo stāvokli, pārskatot regulu par maksām un izcenojumiem, jo īpaši ietekmi uz to ekonomiskajām iespējām.
<P>
Attiecībā uz kompleksa gaisa kuģa definīciju es uzskatu, ka kompromiss ir līdzsvarots. Es saprotu dažu deputātu bažas par to, lai konkrētus tirgus sektorus nepārslogotu ar prasībām. Arī šeit Komisija novērtēs ekonomisko ietekmi, ko rada gaisa kuģu ar vienu vai vairākiem turboreaktīvajiem dzinējiem vai turbopropelleriem. Kas attiecas uz iespējamām izmaiņām ultragaismas gaisa kuģu sistēmā, Komisija lūgs aģentūrai izteikt savu viedokli šajā jautājumā.
<P>
Priekšsēdētājas kundze, dāmas un kungi, es domāju, ka esmu aplūkojis visus galvenos kompromisa punktus. Tādēļ Komisija var viegli īstenot šos grozījumus, kuri atspoguļo apspriestu kompromisu starp visām trim iestādēm. Es vēlreiz pateicos Parlamentam un Padomei, kas nodrošināja ātru otro lasījumu. Šī teksta ātra pieņemšana garantēs arī aģentūras rezerves 2007. gadam. Tādējādi saskaņota un vienota drošības noteikumu kopuma ieviešanas pēdējais posms tiks noslēgts ar priekšlikumu, ko es iesniegšu kolēģijā 2008. gada jūnijā par Eiropas Aviācijas drošības aģentūras pilnvaru paplašināšanu līdz lidostu infrastruktūras, gaisa satiksmes kontroles un aeronavigācijas pakalpojumu drošībai.
<P>
Tādēļ, dāmas un kungi, pateicoties jūsu apņēmībai, un, es atkārtoju, jo īpaši jūsu referenta apņēmībai, mēs varam pavirzīt Eiropas debesis tuvāk maksimālai drošībai.
<SPEAKER ID="366" NAME="Zsolt László Becsey">
PPE-DE grupas vārdā. - (HU) Paldies, priekšsēdētājas kundze. Es vēlos apsveikt referentu un ēnu referentus arī no sevis un es domāju, ka, iespējams, šādā veidā rīt otrajā lasījumā mums izdosies aizvērt šo nodaļu. Es īsi pieskaršos kompromisiem otrajam lasījumam, kuri ir svarīgi manai grupai: pirmais ir jautājums par sodu, kas bieži ir ticis pieminēts. Pašreizējā tekstā tas jau ir ievērojami uzlabots, un es domāju, ka tajā ir daudz aizsardzības tiem, uz ko tas attiecas. Tas patiesi ir progress, ka nekavējoties nav jāatņem licence, un es arī ceru, ka Komisijas izveidotā sūdzību izskatīšanas iestādes sistēma reāli darbosies un nesagraus mazos uzņēmumus.
<P>
Otrs liels jautājums manai grupai bija tarifi, galvenokārt Apvienotajā Karalistē un Čehijas Republikā. Tas joprojām ir pārāk dārgi mazajiem uzņēmumiem un - es domāju - to apgalvos arī mani kolēģi no Apvienotās Karalistes, un es arī ceru, ka saistības, ko uzņēmusies Komisija, ka mēs revīzijas laikā vēl vairāk pieminēsim mazo uzņēmumu stāvokli, būs pamanāmas. Es uzskatīju, ka pārvaldības iestādes un pārvaldības administrācijas izveide ir ļoti svarīga, un Parlamentam šajā sakarībā patiesi ir piešķirta politiskas kontroles loma, kas, manuprāt, ir ļoti būtisks solis uz priekšu, lai dalībvalstis pie administrācijas nenosūtītu visus, kad un ko vien tās vēlas. Šai iestādei svarīga ir arī finansiālā neatkarība, lai mēs varētu iedalīt ieņēmumus dažādās kategorijās atkarībā no tā, no kurienes tie ir gūti.
<P>
Tādēļ nobeigumā es gribētu apsveikt visus savus kolēģus un izteikt cerību, ka atbildība ir nonākusi pie ikviena. Tas arī parāda, ka, apvienojot spēkus, mēs ar Padomi esam spējuši pacelt jautājumu par apkalpes locekļiem atpakaļ sākotnējā Komisijas līmenī, un tas parāda, ka mēs esam spējuši atrast ļoti labu kompromisu par lidošanas laika ierobežojumiem. Es vēlos vēlreiz pateikties Padomei, Komisijai un referentam par darbu.
<SPEAKER ID="367" NAME="Inés Ayala Sender">
PSE grupas vārdā. - (ES) Priekšsēdētājas kundze, es vēlos apsveikt savu kolēģi Jörg Leichtfried ar viņa cilvēciskajām īpašībām un viņa spēju iegūt draugus sarežģītā parlamentārā konfrontācijā par šādu tehnisku, taču arī tik vitālu jautājumu, lai nodrošinātu drošību Eiropas ekonomiskajai attīstībai tik svarīgā nozīmē kā aviācija.
<P>
Es arī vēlos izteikt savu apmierinātību ar progresu, kas panākts saistībā ar drošību, vienu no sarežģītākajiem un komplicētākajiem jautājumiem no visiem, kurā dažas jomas ir pilnīgi skaidras, kā to parāda šodienas ziņojums, un citas ir mazāk skaidras, lai gan es nevēlos teikt, kuras jomas es domāju. Šodien mēs neapšaubāmi esam spēruši vēl vienu soli uz priekšu, lai noslēgtu ilgu un sarežģītu procesu, kuram vismaz kāda daļa sākās pirms daudziem gadiem ar pāreju no JAR-OPS prasībām uz EU-OPS prasībām; es jo īpaši atsaucos uz progresu, kas panākts attiecībā uz atpūtas un lidojumu laiku.
<P>
Toreiz gan Parlaments, gan Padome apņēmās veicināt, lai aģentūra virzītos uz priekšu jautājumā, kurš, būdams sarežģīts, tomēr aizpildīja neizprotamu robu, un tajā konkrētajā laikā bija jāatjaunina. Tādējādi es priecājos, ka iesaistītās puses spēja pieņemt šo apņemšanos, kas, manuprāt, bija svarīga un ko īstenot bija Parlamenta pienākums. galu galā, es domāju, ka šie jautājumi būs jāpārskata pēc pētījuma un tiem priekšlikumiem, ko pašlaik gatavo Komisija par aviācijas nozares stāvokli sociālo un nodarbinātības jautājumu aspektā, kas rada nopietnas bažas.
<P>
Es arī ļoti priecājos par vienošanos attiecībā uz apkalpes locekļiem, kuru profesionalitāte un sertifikācija ir jāatzīst. Kā komisāra kungs pareizi sacīja, apmācību uzlabošana no drošības viedokļa ir visu interesēs.
<P>
Tāpat es ļoti priecājos par helikopteru definīcijas pozitīvo rezultātu, kas vienā brīdī rada pamatu bažām ražošanas nozarē.
<P>
Es arī uzskatu, ka risinājumi attiecībā uz soda naudām ir ārkārtīgi svarīgi, tāpat kā Parlamenta kontrole ne tikai saistībā ar komitoloģiju lidojuma laika gadījumā, bet arī saistībā ar tiesībām uz informāciju vadības padomes gadījumā.
<P>
Es vēlos apsveikt referentu ar viņa elastīgumu un skaidrību saistībā ar aģentūras budžetu, jo kā Budžeta kontroles komitejas locekle es uzskatu, ka šāda veida aģentūrai tas ir būtiski.
<P>
Noslēgumā es vēlos izteikt cerību, ka šī aģentūra var attīstīties bez sadursmēm ar Eurocontrol. Manuprāt, Eiropas un visas pasaules aviācijas drošībai ir vajadzīgas abas struktūras, un tai vajag, lai abas ir vienlīdz efektīvas.
<SPEAKER ID="368" NAME="Arūnas Degutis">
ALDE grupas vārdā. - (LT) Es saku paldies referentam un ēnu referentiem, Komisijai un Padomei. Es konstatēju, ka šī tēma un šajā sakarībā paveiktais darbs ir ne vien interesants, bet arī lietderīgs.
<P>
Neraugoties uz faktu, ka pēc ilgstošām diskusijām ir panākts pieņemams kompromiss gandrīz visos jautājumos, Komisijas nostāja attiecībā uz gaisa kuģu līdz 7500 kg veidu klasifikāciju atbilstoši svaram rada pamatu bažām. Komisāra kungs īsi pieskārās šim jautājumam. Šis acīmredzami ļoti tehniskais jautājums ir ļoti svarīgs aviācijas rūpniecībai un izrādās ļoti sarežģīts; tādēļ tam būtu ievērojama nozīme uz jaunu tehnoloģiju attīstību un to ieviešanu aviācijas rūpniecībā.
<P>
Diemžēl diskusijas par šo direktīvu ne pirmo reizi ir izmantotas, manuprāt, lai veicinātu iekšējo konkurenci, īpaši neapsverot kaitējumu, kas radīts visai Eiropas Savienībai ārējās konkurences ziņā. Ar to es domāju konkurenci ar Amerikas Savienotajām Valstīm, Brazīliju un, iespējams, ļoti drīz Ķīnu.
<P>
Personīgi es esmu vīlies par komisāra nostāju šajā jautājumā. Zināmā mērā es varu novērtēt atsevišķu dalībvalstu, kas ir aizsargātas Eiropas Padomē, nostājas. Tomēr Eiropas Komisijai nevajadzētu izskatīt šo jautājumu no atsevišķu valstu korporatīvo interešu šaurā aspekta. Eiropas Savienības ieguvumi un iespējamais kaitējums, ko radītu šādu lēmumu ieviešana, ir nopietni jāapsver. Lai izvairītos no birokrātijas, mazi uzņēmumi un individuāli gaisa kuģu īpašnieki būtu spiesti izmantot viena motora gaisa kuģus, kas ražoti, izmantojot novecojušas tehnoloģijas, modernu divu motoru gaisa kuģus ar modernām reaktīvajām tehnoloģijām.
<P>
Visļaunākais šajā saistībā ir fakts, ka šis lēmums ir pieņemts, maskējoties aiz aviācijas drošības. Kurš jebkad ir dzirdējis, ka viena motora gaisa kuģis ir drošāks par divu motoru gaisa kuģi? Par nožēlu, šī ir izpratne par aviācijas drošību, kam pievienojas Padome un, diemžēl, šodien Komisija.
<P>
Šodien es nebaidos izklausīties ļoti kategorisks, jo, pats būdams pilots, es zinu, par ko es runāju. Mani interesē nevis šī jautājuma deklaratīvā, departamentu puse, bet tikai tā praktiskā puse. Es esmu pārliecināts, ka nepaies ilgs laiks, iekams mēs sāksim izjust šīs, pēc manas pilnīgas pārliecības, ļoti nepareizās nostājas sekas, un tad mums nenovēršami būs jāpaziņo to radītāju vārdi aviācijas kopienai. Neraugoties uz to, es pietiekami ticu Aviācijas drošības aģentūrai un tās nostājai, lai būtu gatavs veikt vēl vienu pētījumu ar nolūku novērtēt šos secinājumus un, iespējams, noraidīt tos.
<SPEAKER ID="369" NAME="Mieczysław Edmund Janowski">
UEN grupas vārdā. - (PL) Priekšsēdētājas kundze, Leichtfried kungs ir paveicis lielisku darbu saistībā ar viņam uzticēto uzdevumu. Tādēļ es vēlos viņam izteikt gan savu personīgo pateicību, gan Nāciju Eiropas grupas pateicību. Saprātīgs kompromiss ļautu mums pabeigt darbu pie noteikumiem saistībā ar civilo aviāciju Eiropas Savienībā un gaisa transporta drošību.
<P>
Tas ietekmē arī to valstu gaisa transporta operācijas, licences, apmācību, apkalpi un gaisa kuģus, kas atrodas ārpus Eiropas Savienības. Darbs, kurā mēs šodien esam iesaistīti, ir turpinājums 2002. gada regulai. Pēc manām domām, mēs strādājam ar Eiropas Aviācijas drošības aģentūras (EADA) kompetenču saprātīgu paplašināšanu un daudzu finansiālu un pārvaldības procedūru uzlabošanu.
<P>
Ir pamatoti, ka šādā situācijā rodas jautājums par to, vai tas ir nepieciešami un lietderīgi. Atbildei ir jābūt jā, ņemot vērā gaisa kuģu kustības virs Eiropas dramatisko pieaugumu, kā arī vajadzību koordinēt savienojumus, vienlaikus saglabājot maksimālo drošības līmeni. Šie vienojošie pasākumi faktiski neietver dalībvalstu suverenitātes ierobežošanu. Tie drīzāk kalpo tam, lai šīs valstis pieņemtu augstākos iespējamos standartus civilās aviācijas jomā.
<P>
Drošība visu lidojuma posmu, kā arī lidostu apstākļu ziņā ir jāuzskata par prioritāti, un nedrīkst pieļaut, ka tā tiek pakļauta kompetenču konfliktiem ar valstu iestādēm. Es arī sagaidu, ka Eiropas aģentūras kompetence tiks paplašināta, lai ietvertu tos jautājumus, ko pašlaik risina Eurocontrol. Tādēļ nav vajadzības pēc standartu pavairošanas.
<P>
Šajā kontekstā īpaši svarīga ir trešo valstu gaisa kuģu iekļaušana EADA darbību jomā. Tā ļaus veikt pārbaude, lai ex-ante noteiktu, vai operators no konkrētas valsts atbilst drošības standartiem, pirms tam tiek atļauts lidot Eiropas Savienības teritorijā vai ielidot Eiropas Savienībā no ārpuses.
<P>
Šajā jomā galvenā loma ir Konvencijai par starptautisko civilo aviāciju, kas parakstīta Čikāgā 1944. gada 7. decembrī. Patiesi, tikai pirms četrām dienām, svinot Civilās aviācijas dienu, mēs atzīmējām tās gadadienu. Es vēlos atgādināt Parlamentam, ka 2007. gada lozungs attiecībā uz to bija šāds: "Globālais gaisa transports - ilgtspējīgas ekonomiskās, sociālās un kultūras attīstības virzītājspēks”. Es ticu, ka nepaies ilgs laiks, līdz EADA sāks pildīt savu lomu ICAO (Starptautiskā Civilās aviācijas organizācija), kas ir ANO struktūra, kura risina jautājumus saistībā ar aviāciju globālā līmenī. Galu galā, šī ir problēma, kas ietekmē visu pasauli.
<P>
Nepieciešama skaidrība jautājumā par maksām un izcenojumiem. Es ļoti ceru, ka šajā sakarībā Komisija ņems vērā mazo un vidējo uzņēmumu intereses. Par to jau runāja deputāts no Ungārijas. Mēs risinām ļoti svarīgu jautājumu, kas dos labumu mūsu pilsoņiem. Tādēļ mēs ticam, ka šis mēģinājums vainagosies ar panākumiem. Turklāt mēs ceram, ka tā ieviešanas detaļas neizrādīsies kaitinošas pasažieriem, kā tas diemžēl dažkārt notiek šādās situācijās.
<SPEAKER ID="370" NAME="Eva Lichtenberger">
Verts/ALE grupas vārdā. - (DE) Priekšsēdētājas kundze, arī es vēlos sākt savu runu ar pateicības vārdiem referentam Leichtfried kungam. Viņš cieši sadarbojās ar mums un vienmēr mūs par visu informēja. Tas bija labs sākuma punkts, jo šī tēma nebija tikai tehnisks un administratīvs jautājums, kā tas varētu šķist pirmajā acu uzmetienā. Visbeidzot, kļuva ļoti skaidrs, ka, kā tas tik bieži notiek, tā ir cīņa, kurā iesaistītas daudzas konkurējošas intereses.
<P>
Tagad ļaujiet man pievērsties atsevišķiem punktiem. Es ticu - un ceru, ka tas atspoguļo plaši izplatītu pārliecību, - ka vienotai gaisa telpai ir vajadzīga stingra un vienmērīga uzraudzība. Neviendabīgajiem izpētes standartiem ir jākļūst par pagātnes lietu un dienas beigās mums ir jāiegūst instruments - ass instruments (instruments "ar zobiem”), - lai pienācīgi ieviestu un īstenotu melnajā sarakstā iekļautos aviācijas noteikumus, kas pamatoti ārpus Eiropas Ekonomikas zonas, kā arī tās iekšienē. No dzirdētā mēs uzzinājām, ka melnajā sarakstā iekļautie lidaparāti izraisa daudz vairāk avāriju nekā visi pārējie. Īsumā, ir skaidri redzams, ka Eiropas noteikumiem ir ļoti liela nozīme.
<P>
Protams, mēs visi ceram, ka tagad mēs sasniegsim vienādi ātru progresu funkcionālo gaisa telpas bloku jautājumā, ko, kā jūs zināt, turpina kavēt, dažu dalībvalstu nacionālās intereses. Tas ir ļoti skumjš fakts, kā arī tam ir kaitīga ietekme uz ilgstošo periodu, kurā centās samazināt gaisa satiksmes emisiju apjomu.
<P>
Viens no vissarežģītākajiem jautājumiem bija tas, vai ir vajadzīgi līgumsodi un soda naudas. Jā, baidos, ka pasaulē nav alternatīvas. Mēs redzējām, ka efektīvai sistēmai bija vajadzīgi starppasākumi un tagad tie ir ieviesti.
<P>
Viens pēdējais vārds par apkalpes locekļiem: Es ļoti priecājos, ka tagad mēs esam nonākuši līdz pamatotai kārtībai. Bija pēdējais laiks to izdarīt. Šīs profesionālās grupas atzīšanu jāturpina, un cits dienas kārtības jautājums būs samazināt emisijas un padarīt aviāciju mazāk kaitīgu klimatam nekā tā ir bijusi līdz šim.
<SPEAKER ID="371" NAME="Jaromír Kohlíček">
GUE/NGL grupas vārdā. - (CS) Dāmas un kungi, ļaujiet man izteikt lielu paldies visiem tiem, kuru smagais darbs ir radījis iespēju izveidot saskaņošanas procedūru, proti, Leichtfried kungam un Props kungam no Eiropas Aviācijas drošības aģentūras (EADA). Es atzinīgi novērtēju ambiciozo EADA plānu vienkāršot to lidaparātu testēšanas procedūras, kuru starta masa ir mazāka par 1 tonnu un lidmašīnām ar maksimālo starta masu, kas ir mazāka par 2 tonnām. Līdz šim notikušās debates liek man domāt, ka 2. pielikumu saglabās tā pašreizējā veidā.
<P>
Es ceru, ka drīz mēs kopīgi atvērsim durvis LSA kategorijai - Vieglās sporta lidmašīnas - uz iekšējo tirgu visiem ražotājiem ES valstīs. Es neticu, ka kāda no iesaistītajām pusēm vēlēsies pieredzēt šīs daudzsološās un attīstībā esošās nozares bojāeju, kurā ir vairāki duči maza un vidēja lieluma uzņēmumi, kas tajā darbojas. Mums ir steidzami nepieciešams pagaidu noteikumu krājums šiem uzņēmumiem, kas atrodas galvenokārt Vācijā, Čehijas Republikā, Itālijā un Francijā. Es arī ceru, ka turpmākā piekāpīgā Parlamenta pieeja, Komisijas un EADA pārstāvji parādīs līdzīgu elastīgumu un vīziju attiecībā uz šīs ātri attīstošās nozares pašreizējo stāvokli pasaules tirgū.
<P>
Es ticu, ka viņu lēmumi atbalstīs turpmāku vieglo lidaparātu nozares attīstību Eiropas Savienībā, izmantojot atzītas testēšanas un sertifikācijas procedūras, mehānismus un organizācijas.
<P>
Es ceru, ka Komisijas un Padomes pārstāvji saskaņā ar Lisabonas stratēģiju atbalstīs šīs aviācijas rūpniecības nozares tālāku attīstību, kas ir tik progresīva tehniskā un tehnoloģiskā ziņā. Šajā konkrētajā attīstības posmā priekšlaicīgi lēmumi, tieši tāpat kā ilgstoša vilcināšanās var novest šo nozari pie fatālām sekām. Es sagaidu turpmākas debates un priekšlikumu par progresīvu ieguldījumu samazinājumu mazajiem ražotājiem aviācijas tehnoloģijās. Tāpat es gribētu jums iepriekš pateikties par atbalstu un izpratni šajā nozarē. Parādot labas gribas žestu, es vēlētos izteikt pilnīgu atbalstu sasniegtajam kompromisam.
<SPEAKER ID="372" NAME="Philip Bradbourn" AFFILIATION="PPE-DE">
Priekšsēdētājas kundze, nav šaubu, ka aviācijas drošība ir vitāli svarīgs jautājums un ir tāds, kuru mēs nevaram atļauties neievērot. Tomēr Eiropas Aviācijas drošības aģentūra turpina demonstrēt daudzus trūkumus, it īpaši attiecībā uz tās spēju darboties efektīvi un ekonomiski izdevīgi.
<P>
Šīs neprasmes dēļ, Parlaments jau agrāk nolēma apturēt finansējumu aģentūrai. Tāpēc es tagad esmu satraukts par to, ka, neskatoties uz šīm problēmām, Parlaments tagad ir priecīgs novērot aģentūras spēju paplašināšanos.
<P>
Lai izgaismotu ietekmi, kāda EADA ir uz uzņēmumiem visā ES, es vēlos pievērst Parlamenta un Komisijas uzmanību gadījumam ar uzņēmumu, kas ietilpst manā vēlēšanu apgabalā. Šis uzņēmums, ar kuru es daudz sarakstos, ieraudzīs izdevumu un uzturēšanas apstiprinājumu atjaunojumu pieaugumu šo jauno regulu rezultātā.
<P>
Saskaņā ar mana klienta rakstīto, - kura izmaksas pieaug, - uzturēšanas izmaksas pieaugs no GBP 1 206 šajā gadā līdz vairāk nekā GBP 3 000 nākamajā gadā. Tas ir pieaugums par 150 %. Es raizējos par to, lai neteiktu vairāk, ka EASA tiesību paplašināšanās uzrādīs tikai pieaugumu birokrātisma sloga ziņā, nevis papildus ieguvumu drošībā, pēc kuras mēs visi alkstam.
<P>
Līdz tam laikam, kad EASA varēs pierādīt, ka tā ir piemērota šim nolūkam tādējādi, ka tā nav kaitīga, it īpaši attiecībā uz mazajiem uzņēmumiem, un tādējādi, ka tā neradīs vēl vairāk birokrātisma, man, kopā ar saviem britu konservatīvās grupas kolēģiem jāizrāda pretestība jebkurai turpmākai aģentūras pilnvaru paplašināšanai.
<SPEAKER ID="373" NAME="Ulrich Stockmann" AFFILIATION="PSE">
(DE) Priekšsēdētājas kundze, komisāra kungs, dāmas un kungi, mans viedoklis ir pilnīgi pretējs Bradbourn kunga viedoklim, bet, pirms es turpinu, es vēlos izteikt savu pateicību Leichtfried kungam par šo ziņojumu un, bez šaubām, par prasmīgi panākto kompromisu. Eiropas Aviācijas drošības aģentūras (EADA) pilnvaru paplašināšana ir solis virzienā uz to, lai garantētu aviācijas drošības augstākos iespējamos standartus, vienotas pilotu licences ar ekvivalentiem apmācības standartiem, aviolīniju licencēšanu ārpus Eiropas Ekonomiskās zonas un apkalpes locekļu vienotu apmācību, kā arī atbildību par EU-OPS prasību ieviešanu.
<P>
Es uzskatu, ka, ļaujot EADA piemērot soda naudu par drošības noteikumu neievērošanu, mēs esam ievērojami paplašinājuši tās īstenošanas pilnvaras. Tas, es ceru, drīz izbeigs dažkārt nevajadzīgo un neauglīgo sāncensību un cīņu par varu starp valstu iestādēm un EADA. Sakarā ar straujo aviācijas izaugsmi Eiropā ir būtiski, lai EADA būtu spēcīga struktūra ar centralizētu atbildību par tehniskās drošības pārraudzību. Manuprāt, tas arī nozīmē, ka EADA finansējumam ir jābūt balstītam uz stabila ilgtermiņa pamata.
<P>
Es uzskatu, ka viens no nākamajiem soļiem būs nodrošināt ne tikai to, ka valstu gaisa negadījumu izmeklēšanas iestāžu darbs Eiropā ir saskaņots, bet arī to, ka EADA analizē to secinājumus. Tas palielinās drošību Eiropā un novērsīs iesaistīto dalībvalstu attaisnošanos. Ilgtermiņā, es uzsveru - ilgtermiņā - mums Eiropā ir vajadzīgs modelis, kas ne tikai padarīs nacionālos pamatnosacījumus nevajadzīgus, bet arī kopīgi risinās jautājumus saistībā ar drošību un negadījumu novēršanu, kā Amerikas Savienotajās Valstīs to dara Federālā aviācijas pārvalde. Tas ir mans redzējums.
<SPEAKER ID="374" NAME="Kyriacos Triantaphyllides" AFFILIATION="GUE/NGL">
(EL) Priekšsēdētājas kundze, trīs dienu ilgās diskusijas par šo tēmu jau ir pabeigtas, un mēs esam vienkārši sasaukti šeit, lai vienotos par komplicētu jautājumu: komplicētu, jo tas tiecas sniegt globālu risinājumu problēmām, kas savā apjomā ir specifiskas.
<P>
Tādējādi ir ierosināts, ka Komisijai būtu jāspēj piemērot soda naudas kā alternatīva EADA pilnvarām atsaukt aviolīnijas sertifikātu pārkāpuma gadījumā. Ievērojiet, ka saskaņā ar šo regulu, minētā aģentūra būs atbildīga par sertifikātu izsniegšanu. Tas ietvers visaptverošu tehnokrātisku pārstrukturēšanu, un šī iemesla dēļ ierosinātajā regulā ir nodrošināts neatkarīgs budžets aģentūrai, lai tā nezaudē savu neatkarību attiecībā pret dalībvalstīm.
<P>
Lai gan šī tālejošā shēma, šķiet, ir iekļāvusies pienācīgā tehnokrātiskā veidnē, es gribētu zināt, kurš nesīs politisko atbildību par iespējamām nākotnes kļūdām, atbildību, ko pašlaik nes kompetentais valsts ministrs vai Civilās aviācijas iestādes pārvaldnieks. Šādā gadījumā mēs politiskas vienādošanas vārdā radām aģentūru, kurai nav iemesla pastāvēt, jo šos jautājumus daudzpusējā līmenī ļoti viegli varētu organizēt pašreizējo mehānismu, tādu kā ICAO, darbības ietvaros. Turklāt, ja pastāv problēma ar lidojumu drošību, tad nav neviena, ko vainot, izņemot Eiropas Komisiju, kura noveda šīs nozares liberalizāciju līdz robežai, kā rezultāts ir tas, ka mazas privātas aviolīnijas uzrodas kā sēnes bez vajadzīgās infrastruktūras vai zinātības.
<P>
Nesāksim labot savas kļūdas, tērējot nodokļu maksātāju naudu! Tagad mums ir 22 Eiropas Savienības ārējās aģentūras. Vienā brīdī mums būs jāaprobežojas ar tām, kas ir būtiskas.
<SPEAKER ID="375" NAME="Reinhard Rack" AFFILIATION="PPE-DE">
(DE) Priekšsēdētājas kundze, priekšsēdētāja vietnieka kungs, dāmas un kungi, bieži piesauktās "Eiropas debesis” joprojām ir tālu no tā, lai būtu patiesi kopīga gaisa telpa pat pēc vairāk nekā 50 Eiropas Kopienas pastāvēšanas gadiem. Dalībvalstis joprojām pašos pamatos nevēlas atteikties no savas suverēnās gaisa telpas vienotas Eiropas labā vai pat nevēlas dalīt savu suverenitāti ar Eiropu. Turklāt daudzās konkrētās tehniskās jomās trūkst arī kopīgu Eiropas tiesību aktu.
<P>
Mūsu mērķis, izveidojot Eiropas Aviācijas drošības aģentūru, vai drīzāk paplašinot tās jomu, ir pavirzīt uz priekšu mazu, bet svarīgu reglamentējošu paketi. Komisija sniedz līdzsvarotu priekšlikumu. Mēs ceram, ka Transporta un tūrisma komiteja, un tās referents to ir uzlabojis.
<P>
Procesa nākamajā posmā šis ziņojums bija tēma veiksmīgām konsultācijām ar Padomi, kas nozīmē to, ka mēs tagad varam cerēt uz tā pieņemšanu otrajā lasījumā rītdien.
<P>
Visbeidzot, kā daudzi citi deputāti to ir darījuši pirms manis, es arī vēlos pieminēt referentu un pateikties viņam par labo darbu. Kopā ar saviem ēnu referentiem Leichtfried kungs ir paveicis patiesi labu darbu. Tomēr ļaujiet man atgādināt Parlamentam, ka joprojām vēl ir ļoti daudz, ko darīt. Gan vakar, gan šodien mēs apspriedām daudzus neatrisinātus jautājumus saistībā ar gaisa drošību. Es ceru, ka mums izdosies panākt vienprātību attiecībā uz atlikušajiem būtiskākajiem jautājumiem par finansējumu, komitoloģiju un šķidrumiem - iespējams, pārāk bieži lietotu vārdu, kam tomēr ir dziļākas sekas. Lai sapnis par kopīgām Eiropas debesīm kļūtu par realitāti, mums ir vajadzīga vienprātība šajos jautājumos.
<SPEAKER ID="376" NAME="Silvia-Adriana Ţicău" AFFILIATION="PSE">
(RO) Priekšsēdētājas kundze, priekšlikuma Regulas par kopīgiem noteikumiem civilās aviācijas jomā un Eiropas Aviācijas drošības aģentūras izveidi grozīšanai mērķis ir uzlabot civilās aviācijas drošību Eiropā. Šo grozījumu nolūks ir paplašināt sākotnējo regulas piemērošanas jomu līdz gaisa kuģiem, ko izmanto arī Kopienas gaisa telpā, acīmredzot tajās robežās, ko piemēro saskaņā ar Čikāgas konvenciju.
<P>
Viens no jautājumiem, kas izraisījis pretrunas, ir saistīts ar lidmašīnas personāla sertifikāciju. Komisija pastāvīgi ir veikusi darbības, lai uzlabotu aviācijas drošību; tā ir regulāri publicējusi to aviokompāniju melno sarakstu, kas neatbilst Eiropas Savienības piemērotajiem drošības standartiem. Ir nopublicētais jau sestais saraksts.
<P>
Gaisa transporta joma ir pieredzējusi spēcīgu attīstību, un šo attīstību nevar panākt bez drošības standartu ievērošanas. Arī zemo cenu aviokompānijas ir daļa no šīs attīstības, un mums ir jānorāda, ka tikai 2006. gadā ir izveidoti 300 jauni maršruti, pa kuriem katru nedēļu tika veikti aptuveni 1800 lidojumu. Saskaņā ar nesen veiktu pētījumu tikai 2006. gadā zemo cenu aviokompānijas ir pārvadājušas 140 miljonus pasažieru, un šādas kompānijas ir pārstāvētas 280 Eiropas lidostās. Zemo cenu aviokompānijas tieši vai netieši nodrošina 427 000 darba vietas.
<P>
Es uzskatu, ka šī regula ir ārkārtīgi svarīga gaisa transporta drošībai. Lai gan ir iespēja sodīt par drošības noteikumu neievērošanu, mēs nedrīkstam radīt birokrātisku sistēmu - mums ir jārada elastīga sistēma, kas veicinātu gaisa transporta uzlabošanu.
<P>
Es arī uzskatu, ka ir svarīgi atzīt sertifikātus lidmašīnu personālam. Es apsveicu referentu.
<SPEAKER ID="377" NAME="Timothy Kirkhope" AFFILIATION="PPE-DE">
Priekšsēdētājas kundze, kopš saviem pirmsākumiem 2003. gadā, Eiropas Aviācijas drošības aģentūra (EADA) skumjā kārtā ir bijusi nekompetences kritērijs. Tagad ir laiks uzmanīgi palūkoties uz šo aģentūru. Pierādījumi liecina, ka dažkārt nav ievēroti drošības standarti, un, galu galā, EADA ir drošības aģentūra. Kas ir svarīgāks par drošību? Ir skaidrs, ka aģentūra ir pieredzējusi ievērojamas grūtības, lai izveidotos un darbotos apmierinoši.
<P>
Tās procedūrās joprojām pastāv neizprotamas kavēšanās. Tā joprojām neīsteno pati savus mērķus, un juceklis un pārkāpumi ES rada konkurētspējas ziņā nelabvēlīgu stāvokli.
<P>
Apvienotajā Karalistē regulatīvās izmaksas, bez šaubām, ir augstas, jo Civilās aviācijas iestādei ir jāatgūst savas izmaksas no pakalpojumiem, ko tā sniedz. Bet tajās nav ņemtas vērā jaunais uzturēšanas izmaksu pieaugums un negatīvā ietekme uz remonta nozari, ko izraisījusi EADA.
<P>
Taču šī aģentūra ietekmē ne tikai lielas komerciālas aviolīnijas vai uzņēmumus. Tā ietekmē privātus pilotus, tādus kā es. Es esmu nobažījies. Palūkojieties uz meteoroloģisko apstākļu instrumentu (IMC), kura pārbaudi pats esmu izturējis: tas ir sertifikāts, kas Lielbritānijā ļauj privātajiem pilotiem lidot, izmantojot lidaparāta instrumentus, lai lidotu nelabvēlīgos laika apstākļos - es saprotu, ka tagad EADA to apdraud .
<P>
Žurnāls Flyer Apvienotajā Karalistē raksta, ka IMC gadījumā nepalīdz tas, ka tas ir paredzēts īpaši britu Lielbritānijas apstākļiem. Apvienotās Karalistes laika apstākļi nozīmē to, ka pilotiem ir nepieciešams par vienu pakāpi augstāks IMC nekā citiem Atteikšanās no tā radītu postošas sekas Apvienotās Karalistes aviācijas nozarē un nozīmētu to, ka tūkstošiem pilotiem, arī man, sertifikāti tiktu atsaukti. Man ir jālūdz, lai ko arī Komisija neizskatītu, lūdzu, mieriniet mani un tik daudzus citus piloti šajā svarīgajā jautājumā.
<P>
EADA darbība ir nepieņemama. Baidos, tā vēl nav piemērota šim nolūkam. Vienotais aviācijas tirgus nebūs sasniegts, kamēr vien būs kropļojumi, kamēr vien būs kavēšanās ar procedūru un kamēr vien veselais saprāts netiks izmantots aviācijas nozarē.
<SPEAKER ID="378" NAME="Jacques Barrot">
Komisijas priekšsēdētāja vietnieks. - (FR) Priekšsēdētājas kundze, esmu Kirkhope kunga rīcībā, kurš ir lielisks pilots. Ja viņš sastopas ar kādām grūtībām saistībā ar Eiropas Aviācijas drošības aģentūru (EADA) - un es nedomāju, ka aģentūra pēdējā laikā būtu rīkojusies pretrunīgi - bet, ja tā tomēr ir bijis, es būtu pirmais, kas protestētu un būtu jūsu rīcībā.
<P>
Ņemot to vērā, es arī vēlos jūs mierināt, ka aģentūras regulēšanas un kontroles darbība neradīs uzdevumus, kam nepieciešami papildu finanšu līdzekļi, ciktāl vien šie uzdevumi tiek finansēti no valsts līdzekļiem. Es vienkārši lūdzu Parlamentu nodrošināt to, ka aģentūrai ir nepieciešamie līdzekļi, lai, kā Bradbourn kungs teica, tā nebūtu spiesta noteikt maksu, kas dažos gadījumos varētu būt pārmērīga.
<P>
Es tiešām uzskatu, ka EADA darbība ir bijusi pozitīva. Tas, protams, ir saprotams, ka aģentūras rīcības veids ir pilnveidojams, bet man šķiet, mēs nedrīkstam novērtēt par zemu EADA potenciālu Eiropas aviācijas kopumā. Kā pierādījumu varu minēt, ka Marion Blakey kundze, bijusī administratore no ASV FAA, rīkoja tikšanās ar aģentūru Ķelnē, lai apspriestu sadarbību, jo viņa uzskatīja, ka EASA ir augstas kvalitātes aģentūra. Blakey kundze to man teica personīgi.
<P>
Es ļoti rūpīgi klausījos Degutis kunga komentāros. Kā jau teicu, Komisija nav ignorējusi jūsu argumentus. Tā novērtēs ekonomisko ietekmi uz gaisa kuģa tirgu, to, vai gaisa kuģi ir vai nav noteikti kā sarežģīti, un es vēlos jums paziņot, ka mēs esam ņēmuši vērā jūsu pieprasījumu. Es saprotu, ka jūs arī esat pilots, un mēs neslēgsim šo jautājumu, iepriekš to rūpīgi neizpētot un nepiemērojot konkrētu rīcību. Jums ir tiesības uz to uzstāt.
<P>
Priekšsēdētājas kundze, būtu slikti, ja es vēl paildzinātu šīs debates. Es īpaši vēlētos pateikties Parlamentam. Man šķiet, mums ir labi panākumi drošības jomā, un, kā Rack kungs teica, vienotā Eiropas gaisa telpā ir funkcionāli gaisa telpas bloki. Lichtenberger kundzei ir taisnība, sakot, ka šie bloki ir būtiski daudz efektīvākai un videi draudzīgākai gaisa telpai.
<P>
Tādēļ Priekšsēdētājas kundze es pateicos Parlamentam par tā ārkārtīgi pozitīvo darbu šajā jautājumā. Šajā procesā būs vēl nākamie posmi - visam savs laiks - bet es ticu, ka tagad mums ir regula, kas Eiropas gaisa telpu padarīs vēl drošāku. Vēlreiz vēlos izteikt savu pateicību Parlamentam.
<SPEAKER ID="379" NAME="Priekšsēdētāja">
Debates ir slēgtas.
<P>
Balsojums notiks trešdien, 2007. gada 12. decembrī.
<P>
Rakstiskas deklarācijas (Reglamenta 142. pants)
<SPEAKER ID="380" NAME="Christine De Veyrac  " AFFILIATION="PPE-DE">
rakstiski. - (FR) Es priecājos, ka esam panākuši līdzsvarotu vienošanos ar Padomi. Tam vajadzētu mums ļaut ātri ieviest tekstu, kas noteikti nozīmē progresu ES un pasažieru drošībā.
<P>
Tagad visi lidaparātiem no trešām valstīm tiks pārbaudīti, un tiem būs jāsaņem apliecinājums, lai pārvadātu pasažierus ES, un tas arī ir progress Eiropas iedzīvotāju aizsardzības saskaņošanas ziņā. Tas paplašina procesu, kas sākās ar Eiropas melno sarakstu, ļaujot visiem pasažieriem būt aizsargātiem tādā pašā veidā neatkarīgi no tā, kurā ES lidostā viņi atradās.
<P>
Nobeigumā es vēlos pieminēt vēl vienu punktu, ka man šķiet svarīgs. Tā kā nesen pieņēma Galileo projektu, EUR 50 miljoni tika paņemti no vairāku Eiropas aģentūru budžetiem, un Eiropas Aviācijas drošības aģentūra (EADA) bija viena no tām. Es vienmēr esmu atbalstījusi Galileo projektu, jo tas ir īpaši svarīgs manam reģionam, un es esmu ļoti priecīga par panākto vienošanos saistībā ar projekta finansēšanu. Es vēlos norādīt, ka mēs nevaram vienlaicīgi palielināt aģentūru pilnvaras un samazināt budžetu. Šī nodeva nedrīkst ietekmēt EADA.
