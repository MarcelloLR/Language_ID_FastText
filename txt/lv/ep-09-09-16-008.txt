<CHAPTER ID="008">
Balsojumu skaidrojumi
<P>
Mutiski balsojumu skaidrojumi
<SPEAKER ID="108" NAME="Charles Goerens" AFFILIATION="ALDE">
(FR) Priekšsēdētāja kungs, priekšsēdētājs Barroso vakar pareizi norādīja, ka mums ir jāievēro Kopienas metode. Šī metode nodrošina, ka visas dalībvalstis un Kopienas iestādes iesaistās lēmumu pieņemšanas procesā jau no paša sākuma.
<P>
G4 pieeja banku un finanšu krīzei 2008. gadā bija pretrunā minētajai metodei, kuru Barroso kungs vakar pēcpusdienā aicināja ievērot. 2008. gadā mēs velti gaidījām, ka priekšsēdētājs Barroso ieviesīs kārtību šajā jautājumā.
<P>
Protams, ka visas G4 dalībvalstis - Francija, Apvienotā Karaliste, Vācijas Federatīvā Republika un Itālija - ir Eiropas Savienības daļa, taču tāds pats statuss ir arī Austrijai, Beļģijai, Igaunijai, Latvijai, Rumānijai, Polijai, Ungārijai, Luksemburgai un citām valstīm, kuras nevarēja piedalīties svarīgā lēmumu pieņemšanas posmā 2008. gadā.
<P>
Priekšsēdētāj Barroso, nākot klajā ar paziņojumu, ko no jums dzirdējām vakar, jums vajadzēja veicināt Kopienas metodes ievērošanu 2008. gadā. Tāpēc es nevaru atbalstīt jūsu kandidatūru.
<P>
Priekšsēdētāja kungs, vēlos izteikt vienu personīgu piebildi. Ir ļoti grūti izteikties, ja zālē ir tāds troksnis.
<SPEAKER ID="109" NAME="Crescenzio Rivellini" AFFILIATION="PPE">
(IT) Priekšsēdētāja kungs, dāmas un kungi, savas runas beigās es pateikšu dažus vārdus neapoliešu valodā (Šī daļa stenogrammā nav iekļauta, jo neapoliešu valoda nav oficiālā valoda). Šādi rīkojoties, es nevēlos atspoguļot vietējo kolorītu, bet gan piesaistīt politiķu un plašsaziņas līdzekļu uzmanību mūsu steidzamajām problēmām - Dienviditālijas steidzamajām problēmām. Es balsoju par priekšsēdētāju Barroso cerībā, ka viņš būs visas Eiropas, tostarp Dienviditālijas, priekšsēdētājs.
<P>
Dienviditālija, kas atrodas Vidusjūras reģiona centrā, ir vārti uz Eiropu un saikne starp dažādām pasaulēm. Tās vēsturei, ģeogrāfiskajam novietojumam un viesmīlības kultūrai ir liela nozīme visa senā kontinenta kontekstā. Pret Dienviditāliju ir jāizturas ar tādu pašu cieņu kā pret citām Eiropas vietām. Patlaban, kad Dienviditālija piedzīvo grūtības, Eiropai ir jārīkojas tikpat aktīvi kā toreiz, kad tā palīdzēja tiem 150 miljoniem austrumu iedzīvotāju, kuri kļuva par ES pilsoņiem. Šī operācija daudz izmaksāja, un, ja Gdaņskas strādnieks šodien nopelna 28 reizes vairāk nekā iepriekš, tad tas ir arī Itālijas un Dienviditālijas ekonomisko centienu nopelns.
<P>
(Runātājs turpināja neapoliešu valodā)
<SPEAKER ID="110" NAME="Daniel Hannan" AFFILIATION="ECR">
Priekšsēdētāja kungs, laika gaitā mēs, iespējams, esam pieraduši pie šīs bezvērtīgās procedūras, ko tikko veicām. ES struktūru kārtība mums liekas tik ierasta, ka vairs nespējam saredzēt aplamo un satriecošo faktu, ka mūsu augstākā izpildu un likumdošanas vara ir bezatbildīgas un neievēlētas birokrātijas rokās. Lielāko daļu dalībvalstu tiesību aktu ir izstrādājusi Eiropas Komisija, kuras locekļus mēs nevaram ievēlēt un nevaram atbrīvot no amata. Vienīgais, kam ir kaut neliela saistība ar demokrātiju, ir procedūra, ko tikko veicām šajā zālē un kura man atgādināja vienu no tām Tautas asamblejas sanāksmēm senajos Savstarpējās ekonomiskās palīdzības padomes laikos, kad mēs visi cēlāmies kājās un apsveicām sevi ar lēmuma pieņemšanu.
<P>
Man nav nekā personīga pret José Manuel Barroso. Ja vēlamies Komisijas priekšsēdētāja amatā redzēt federālisma piekritēju, un šķiet, ka tieši to šis Parlaments vēlas, tad ir pilnīgi vienalga, vai tas ir viņš vai kāds cits. Šķiet, ka viņš ir jauks cilvēks, un es tāpat kā visi citi Lielbritānijas politiķi esmu draudzīgi noskaņots pret Portugāli un esmu informēts par attiecībām ar mūsu senāko sabiedroto, taču izlikšanās, ka šai sistēmai, kas monopola tiesības ierosināt likumus paredz cilvēkiem, kurus mēs nevaram ievēlēt un kurus mēs nevaram atbrīvot no amata, ir kāds sakars ar demokrātiju, līdzinās farsam.
<SPEAKER ID="111" NAME="Syed Kamall" AFFILIATION="ECR">
Priekšsēdētāja kungs, tāpat kā mans kolēģis, kas runāja iepriekš, es vēlos norādīt, ka arī man ir iebildumi pret Barroso kunga atkārtotu ievēlēšanu Komisijas priekšsēdētāja amatā.
<P>
Tieši viņš vairāk nekā jebkurš cits ir apņēmies turpināt Eiropas integrāciju, tādējādi bieži vien darbojoties pret Eiropas iedzīvotāju gribu. Barroso kungs piedalījās mūsu grupas, ECR grupas, sanāksmē, norādot, ka viņš atbalsta gudru regulāciju.
<P>
Tagad, protams, ir daudz neskaidrību par to, ko nozīmē jēdziens "gudra regulācija”. Daudzi uzskata, ka gudra regulācija ir slikta regulācija vai ka jebkura regulācija nav diez ko gudra regulācija.
<P>
Ja Barroso kungs patiešām atbalsta gudru regulāciju, es vēlētos lūgt, lai viņš nodrošina, ka attiecībā uz katru direktīvu Komisija veic atbilstošu ekonomiskās ietekmes novērtējumu. Nākamgad mēs Parlamentā izskatīsim Alternatīvu ieguldījumu fondu pārvaldības direktīvu. Līdz šim Komisija nav veikusi atbilstošu ekonomiskās ietekmes novērtējumu. Patiesībā tā apgalvo, ka to nav iespējams veikt.
<P>
Kā gan šajos apstākļos mēs nodrošināsim gudru regulāciju? Aicinu Barroso kungu padomāt par to.
<SPEAKER ID="113" NAME="Andrew Henry William Brons" AFFILIATION="NI">
Priekšsēdētāja kungs, es balsoju pret kopīgo rezolūcijas priekšlikumu par meža ugunsgrēkiem, kaut arī es piekrītu, ka Eiropas valstīm ir brīvprātīgi jāsadarbojas, lai nepieļautu, apkarotu un novērstu šausminošos postījumus, ko rada meža ugunsgrēki.
<P>
Tomēr es iebilstu pret tādu Eiropas Savienības struktūru izveidi, kurām dalībvalstīs ir plašākas pilnvaras, nekā ir nepieciešams šīs problēmas risināšanai. Es vēršu uzmanību uz kopīgā rezolūcijas priekšlikuma 3., 7. un 8. punktu.
<P>
Šajā priekšlikumā ir paredzēti brīnišķīgi humānie risinājumi milzīgajām traģēdijām, ko esam piedzīvojuši, lai virzītos pretī mērķim izveidot Eiropas civilās aizsardzības spēkus, tā dēvēto "Eiropas palīdzību”, kas minēta M. Barnier ziņojumā.
<SPEAKER ID="114" NAME="Philip Claeys" AFFILIATION="NI">
(NL) Priekšsēdētāja kungs, galīgajā balsojumā par šo rezolūciju es atturējos, tomēr man bija zināmas šaubas par šī lēmuma pareizību, jo šajā dokumentā neapšaubāmi ir iekļauti arī daudzi pozitīvi elementi, pret kuriem nevienam nevar rasties iebildumi. Esmu domājis, piemēram, par atbalstu dalībvalstu civilās aizsardzības pasākumu stiprināšanai, īstenojot zināšanu un darba metožu apmaiņu. Šajā vasarā mēs vēlreiz pārliecinājāmies, ka mežu ugunsgrēki sasniedz tādus apmērus, ka sadarbība noteikti ir nepieciešama, taču šī sadarbība starp dalībvalstīm jau pastāv. To, protams, var padarīt vēl ciešāku, taču atsevišķu ES reaģēšanas spēku lietderība ir apšaubāma. Tādējādi tikai tiktu izlietoti dalībvalstu līdzekļi, radīta vēl viena jauna ES struktūra ar savu personālu un vēl vairāk palielināts birokrātiskais aparāts.
<P>
Rakstiski balsojumu skaidrojumi
<SPEAKER ID="117" NAME="Maria da Graça Carvalho  " LANGUAGE="PT">
Pateicoties priekšsēdētājam Barroso, Eiropai ir vadošā loma pasaulē cīņā pret klimata pārmaiņām. Eiropas Savienība ir vienīgā starptautiskā apvienība, kurai ir skaidra un konsekventa sarunu nostāja Kopenhāgenas konferencei. Priekšsēdētāja Barroso sniegtās politikas pamatnostādnes nākamajai Komisijai atspoguļo mērķtiecīgu un mūsdienīgu Eiropas redzējumu, kurā cīņai pret klimata pārmaiņām un zināšanu trīsstūra jomām ir galvenā nozīme.
<P>
Problēmas, ar kurām patlaban saskaramies, ir sarežģītas, un tām noteikti ir nepieciešami holistiski risinājumi. Tāpēc laikposmam pēc 2010. gada priekšsēdētājs Barroso piedāvā koordinētu un konverģentu pieeju, kurā ir iekļauta Lisabonas stratēģija, enerģētikas un klimata politika un sociālā politika. Jauna Eiropas rūpnieciskā stratēģija, mūsdienīga pakalpojumu nozare un dinamiska lauku ekonomika ļauj piedāvāt jaunus izaugsmes un sociālās kohēzijas avotus.
<P>
Tādējādi priekšsēdētājs Barroso par prioritāti izvirza reālo ekonomiku un tās modernizāciju ar tādiem līdzekļiem kā zinātniskā pētniecība, tehnoloģiju attīstība, inovācijas un ilgtspējības principi. Komisija priekšsēdētāja Barroso vadībā un sadarbojoties ar Eiropas Parlamentu un Padomi palīdzēs nodrošināt sociāli attīstītu Eiropas Savienību, ko raksturo labklājība un ilgtspējība.
<SPEAKER ID="118" NAME="Françoise Castex  " LANGUAGE="FR">
Politiskās konsekvences nodrošināšanas nolūkā un aiz cieņas pret mūsu vēlētājiem es balsoju pret Barroso kunga atkārtotu ievēlēšanu. Piecos pilnvaru gados Barroso kungs, kas organizēja atsevišķu ES valstu atbalstu George W. Bush karam pret Irāku, nav spējis atdzīvināt Eiropas Savienību vai stiprināt to valstu egoisma priekšā. Viņš nebija savu uzdevumu augstumos, kad sākās finanšu, ekonomiskā un sociālā krīze.
<P>
Vienīgais Barroso kunga veikums šajos piecos gados ir atbalsts finanšu kapitālisma nekontrolējamajai virzībai, lai gan būtu vajadzējis piedāvāt jaunus noteikumus, kas Eiropai 21. gadsimtā ir nepieciešami. Eiropas Komisijas politikai ir vajadzīga pārorientācija. Barroso kungs nav piemērots šī uzdevuma veikšanai. Viņa programma neatbilst pašreizējās krīzes apmēriem. Tajā trūkst Eiropas atveseļošanas plāna, nodarbinātības pakta, finanšu tirgu efektīvas regulācijas un uzraudzības pasākumu un spēcīgāku un steidzamāku instrumentu pašreizējo līdzsvara traucējumu novēršanai. Mums ir nepieciešama direktīva par sabiedriskajiem pakalpojumiem un pārorientēta Komisijas politika atalgojuma jomā. Ja vēlamies nosargāt savu Eiropas sociālo modeli, mums ir nepieciešama daudz ambiciozāka sociālā programma.
<SPEAKER ID="119" NAME="Diogo Feio  " LANGUAGE="PT">
Ar prieku varu teikt, ka es kā portugālis un Eiropas Parlamenta deputāts balsoju par José Manuel Durão Barroso atkārtotu ievēlēšanu Eiropas Komisijas priekšsēdētāja amatā. Uzskatu, ka panākumi, ko viņš sasniedza iepriekšējā pilnvaru termiņā, kura laikā netrūka politisko, finansiālo un sociālo problēmu, un pieredze, ko viņš guva, veicot šos amata pienākumus, attaisno valdību sniegto atbalstu un atkāroto Parlamenta uzticību.
<P>
Es ar nožēlu raugos uz daudzajiem mēģinājumiem likt šķēršļus viņa kandidatūrai, no kuriem ne visi bija atklāti un pietiekami nopietni, un es vēlos norādīt, ka šie mēģinājumi cieta neveiksmi ne tikai tāpēc, ka nebija uzticamas alternatīvas kandidatūras, bet arī tāpēc, ka to pamatā bija smieklīgi argumenti. Man žēl, ka arī daži deputāti no manas valsts gāja šo ceļu, kas ir viegls, taču bezjēdzīgs.
<P>
Es ceru, ka otrais Barroso kunga vadītais Komisijas sastāvs spēs apvienot tehnisko kompetenci un šo "kaut ko vairāk”. Es arī ceru, ka tas efektīvi ievēros un izmantos subsidiaritātes principu un dos priekšroku drošajiem un efektīvajiem mazajiem solīšiem, kurus ieteica Jean Monnet, nevis pieņems operatīvas pieejas, kuras daudz sola, taču maz palīdz Eiropas projekta un sapņa īstenošanā. Lai kā mēs tiektos sasniegt horizontu, mēs varam tur nokļūt tikai, liekot solīti pie solīša. Tāpēc liksim šos soļus pareizajā virzienā!
<SPEAKER ID="120" NAME="José Manuel Fernandes  " LANGUAGE="PT">
Esmu apmierināts ar šī balsojuma rezultātiem, saskaņā ar kuriem José Manuel Durão Barroso ir atkārtoti ievēlēts Eiropas Komisijas priekšsēdētāja amatā. Portugāle lepojas ar to, ka Komisiju vada portugālis, kam ir tik atzītas spējas un īpašības kā Barroso kungam. Portugāle vēl vairāk lepojas ar Barroso kunga panākto pirmajā pilnvaru termiņā no 2004. gada līdz 2009. gadam. Eiropas Parlaments šajā balsojumā atzina šo panākumu nozīmību. Barroso kungs tika ievēlēts ar lielu balsu vairākumu, lielāku par minimālo vairākumu, kas noteikts Lisabonas līgumā.
<P>
Pēdējos piecos gados Barroso kungs uzņēmās stingru un vispusīgu vadību. Tiesību aktu kopums enerģētikas un klimata pārmaiņu jomā, Pakalpojumu direktīva un Regula par ķīmiskām vielām ir tikai daži veiksmīgās vadības apliecinājumi. Viņam bija vadošā loma arī, meklējot risinājumus un piedāvājot konkrētus priekšlikumus, kā pārvarēt ekonomisko krīzi, kurā joprojām atrodamies. Eiropas Parlaments tikko raidīja vēstījumu, ka Eiropa ir stipra un ka tai ir spēcīgs vadonis. Tāpēc mēs ar cerību un pārliecību varam virzīties pretī mūsu mērķim - Eiropai, kurā valda lielāka labklājība un solidaritāte.
<SPEAKER ID="121" NAME="João Ferreira  " LANGUAGE="PT">
Tikko iesniegtās politikas pamatnostādnes Komisijas nākamajam pilnvaru termiņam liecina, ka Komisijas priekšsēdētājs arī turpmāk plāno darboties tajos pašos galvenajos virzienos, kas bija minēti iepriekšējā pilnvaru termiņa pamatnostādnēs. Šajās pamatnostādnēs noteiktā politika ir radījusi dziļo ekonomisko un sociālo krīzi, kuru patlaban piedzīvojam un kuras traģiskās sekas - bezdarbs, nevienlīdzība, nabadzība un sociālā atstumtība - ir nežēlīgi skārušas darba ņēmējus un tautas visā Eiropā.
<P>
Portugālē šajās pamatnostādnēs noteikto politikas virzienu īstenošanai ir bijušas šādas sekas: nozīmīgo ražošanas nozaru - lauksaimniecības, zivsaimniecības un rūpniecības - iznīcināšana vai pilnīga izkropļošana, darba ņēmēju tiesību apdraudēšana, algu devalvācija un izrietošais bezdarba un nestabila darba pieaugums, nevienlīdzīgs ienākumu sadalījums, kas patlaban skaidri atšķiras no ES vidējā rādītāja, un pamatnozaru deregulācijas, liberalizācijas un privatizācijas politiku neveiksmīga īstenošana, kuras dēļ ir iznīcināti sabiedriskie pakalpojumi un komercializēti būtiski mūsu kolektīvās eksistences aspekti. Ja arī turpmāk ievērosim šīs pašas pamatnostādnes, tad uz visiem laikiem tiks saglabāta bagātības koncentrācija, uzturētas atšķirības, nevis nodrošināta konverģence, un visticamāk tuvākajā laikā, nevis tālā nākotnē, radīsies jauni postoši latentas sistēmiskās krīzes uzliesmojumi.
<SPEAKER ID="122" NAME="Lidia Joanna Geringer de Oedenberg  " LANGUAGE="PL">
Mēs visi vēlamies, lai Eiropa ir stiprāka un tās iedzīvotāji turīgāki! "Politikas pamatnostādnes nākamajai Komisijai”, kuras jūs iesniedzāt Parlamentam, liecina, ka arī jūs to vēlaties. Tomēr no nākamā Komisijas vadītāja kandidāta tiek sagaidīts vairāk - tiek sagaidīts, ka viņš pateiks, kā plāno sasniegt šo mērķi, nevis tikai uzskaitīs virkni problēmu.
<P>
Izvirzītie mērķi ir tik plaši, ka tie var nebūt savienojami cits ar citu, un noteikti pienāks tāds brīdis, kad būs jāizlemj, kuras prioritātes ir "svarīgākas”. Piemēram, ko jūs izvēlētos, ja mērķis nodrošināt Eiropas ekonomisko konkurētspēju nebūtu savienojams ar mērķi nodrošināt augstu nodarbinātības līmeni? Jūsu iesniegtajā dokumentā tas nav skaidri pateikts.
<P>
Man ir radies iespaids, ka jūsu iesniegtais dokuments ir tikai to vēlamo mērķu saraksts, kas netika sasniegti iepriekšējā pilnvaru termiņa laikā. Rodas jautājums, kāpēc šie mērķi netika sasniegti?
<P>
Es vēlētos pieminēt interneta jautājumu, kas ir skarts jūsu programmā. Jūs norādāt, ka internetam ir svarīga nozīme Eiropas ekonomiskās attīstības un sociālās kohēzijas nodrošināšanā un pat apsolāt, ka jaunā Komisija izstrādās "Eiropas digitālo programmu”. Bet es vēlētos uzzināt, kā jūs plānojat šo nodomu īstenot praksē un ko jaunu šī programma dos salīdzinājumā ar to, ko piedāvā iepriekšējās iniciatīvas?
<SPEAKER ID="996" NAME="Bruno Gollnisch  " LANGUAGE="FR">
Tāpat kā mani draugi, kas pārstāv nacionālās kustības Eiropā, esmu viens no tiem 219 Parlamenta deputātiem, kas balsoja pret Barroso kungu. Viņš ir patīkams un izglītots cilvēks, taču pirmām kārtām viņš ir Eiropas Savienības neveiksmes simbols. Viņš nespēja pasargāt mūsu valstu ekonomiku un darba vietas no negodīgas globālās konkurences, nespēja palīdzēt Eiropas valstīm izkļūt no krīzes un ieviest reformas finanšu sistēmā, lai ierobežotu nebeidzamās spekulācijas, nespēja nodrošināt demokrātiju un pārtikas neatkarību un nespēja ierobežot mūsu valstu straujo deindustrializāciju.
<P>
Viņš nespēja pierādīt, ka Briseles Eiropa nav tikai mehānisms, kas iznīcina, iedzen nabadzībā un paverdzina nācijas un tautas. Barroso kunga ievēlēšana simbolizē to, kā šī Eiropa darbojas. Kāds skandāls tiktu sacelts, ja par spīti tam, ka viņš ir bijis vienīgais kandidāts, ar nedaudz vairāk nekā puses balsotāju atbalstu tiktu ievēlēts valsts vadītājs, nevis Komisijas priekšsēdētājs, kas ar savu politiku ietekmēs 500 miljonu Eiropas iedzīvotāju dzīvi!
<SPEAKER ID="123" NAME="Sylvie Guillaume  " LANGUAGE="FR">
Šodien es balsoju pret Barroso kunga kandidatūru trīs būtisku iemeslu dēļ. Pirmkārt, pēdējos piecos gados sasniegtā dēļ. Viņa vadība bija vāja, konservatīva un liberāla, tā netika pielāgota krīzes situācijai, nespēja veicināt koordinētu atveseļošanos un bija vērsta tikai uz valstu un valdību vadītāju vēlmēm. José Manuel Barroso noteikti nav veicinājis Eiropas stiprināšanu. Otrkārt, es ņēmu vērā viņa neadekvāto reakciju uz Eiropas Parlamenta sociālistu un demokrātu progresīvās alianses grupas izvirzītajiem nosacījumiem. Viņš nepiedāvāja ne reālu atveseļošanas plānu, ne nodarbinātības paktu, ne regulācijas un uzraudzības pasākumus, ne efektīvus instrumentus finanšu tirgus traucējumu novēršanai un neko neapsolīja attiecībā uz pamatdirektīvu, ar ko nodrošina sabiedrisko pakalpojumu aizsardzību. Treškārt, Eiropas Parlamenta vēlēšanās paustie vēlētāju vēstījumi apliecina, ka viņi vairs nevēlas novājinātu un neizprotamu Eiropu, kurā kompromisam ir lielāka vērtība nekā politiskajai virzībai.
<SPEAKER ID="124" NAME="Jacky Hénin  " LANGUAGE="FR">
Balsojums par Eiropas Komisijas priekšsēdētāju ir ļoti nozīmīga procedūra, un ES iedzīvotājiem būtu jābūt tiesībām zināt, kādu izvēli viņu pārstāvji ir izdarījuši.
<P>
Es ar nožēlu un nosodījumu raugos uz šo aizklāto balsojumu, kas neuzliek nekādu atbildību.
<P>
Barroso kunga piedāvātā politika neatbilst maniem uzskatiem, tāpēc es apstiprinu, ka neatbalstīšu viņa iecelšanu Komisijas priekšsēdētāja amatā.
<SPEAKER ID="125" NAME="Cătălin Sorin Ivan  " LANGUAGE="RO">
Eiropas Komisijas darbības novērtējums piecu gadu pilnvaru termiņa (2004.-2009. gads) beigās nerunā par labu priekšsēdētājam Barroso. Šī iemesla dēļ vispareizāk šķiet atturēties no balsošanas, jo īpaši tāpēc, ka negatīvs balsojums būtu nesaprātīgs politisks lēmums, jo nav citu kandidātu, bet pozitīvs balsojums nozīmētu izteikt beznosacījumu un nepamatotu uzticību neapmierinošai programmai.
<P>
Uzskatu, ka dalībvalstu atbalsts priekšsēdētājam Barroso neapšaubāmi pierāda to, ka viņš nav bijis spēcīgs priekšsēdētājs un ka valstu intereses ir bijusi viņa prioritāte. Tas savukārt nozīmē to, ka tieši valstu vadītāji ir noteikuši viņa pilnvaru termiņa pamatnostādnes. Eiropas Komisijai ir nepieciešams priekšsēdētājs, kas atbalsta Kopienas politikas virzienu attīstību, nemitīgi cenšas nodrošināt integrāciju un veicina vienotas Eiropas koncepciju. Komisijas priekšsēdētājs nekādā ziņā nedrīkst būt valstu interešu aizstāvis. No sociāli demokrātiskā viedokļa priekšsēdētājs Barroso nav izpildījis daudzas apņemšanās, kuras viņš pauda sava pilnvaru termiņa sākumā 2004. gadā. Komisija ir izrādījusi mazu interesi par lielu daļu no tām, tostarp par sociālas Eiropas konsolidāciju. Tāpēc es nolēmu nebalsot par priekšsēdētāja Barroso atkārtotu iecelšanu amatā.
<SPEAKER ID="126" NAME="Astrid Lulling  " LANGUAGE="FR">
Es balsoju par priekšsēdētāja Barroso iecelšanu Eiropas Komisijas priekšsēdētāja amatā.
<P>
Pieņēmu šādu lēmumu četru iemeslu dēļ.
<P>
Eiropadome vienprātīgi ierosināja Barroso kunga kandidatūru.
<P>
Manā izpratnē demokrātija nozīmē to, ka vēlēšanu uzvarētājiem ir tiesības izvirzīt savu kandidātu.
<P>
Barroso kungs ir vienīgais kandidāts. Alternatīvas kandidatūras netika nopietni apspriestas.
<P>
Kritika, kas vērsta pret priekšsēdētāja iepriekšējo pilnvaru laiku, ir neadekvāta, jo netiek ņemts vērā kāds būtisks fakts, proti, ka Komisija ierosina priekšlikumus, bet tieši dalībvalstis tos ievieš.
<P>
Mans atbalsts ir saistīts arī ar vairākām cerībām.
<P>
Šī otrā pilnvaru termiņa laikā Barroso kungam ir jābūt neatkarīgākam, īpaši no lielajām dalībvalstīm, un viņa darbībai jābūt vērstai vienīgi uz Kopienas vispārējo interešu aizsardzību.
<P>
Man žēl, ka Komisija arvien vairāk kļūst par komisāru konglomerātu, kura locekļi var rīkoties, kā vien grib. Es aicinu Barroso kungu izmantot savas pilnvaras, lai novērstu šo nevēlamo tendenci.
<P>
Es vēlētos, lai iestāde, kas ir "līgumu uzraugs”, atgūst tās sākotnējo ietekmi, proti, spēju rādīt ceļu ar mobilizējošiem projektiem.
<SPEAKER ID="127" NAME="Willy Meyer  " LANGUAGE="ES">
Eiropas Komisijas priekšsēdētājs Barroso kungs ir atbildīgs par finanšu, ekonomisko, pārtikas un vides krīzi, kurā Eiropa ir ieslīgusi. Līdz šim neviens nav atzinis viņa kļūdas, un vaina ir uzvelta Amerikas Savienotajām Valstīm. Līdz šim Komisija ir mēģinājusi veidot Eiropu, īstenojot privatizācijas politiku un graujot sociālo situāciju.
<P>
Komisija pieņēma Lisabonas stratēģiju, kas paredz līdz 2010. gadam sasniegt ekonomisko izaugsmi 3 % apmērā un radīt 20 miljonus jaunu darba vietu. Ir pilnīgi skaidrs, ka šī stratēģija būs neveiksmīga. Tomēr Komisija piedāvā atjaunot šo stratēģiju un turpināt īstenot politikas virzienus, kas ir radījuši krīzi. Šī krīze nav pandēmija, tā ir vienas konkrētas politikas iznākums - Eiropas Komisijas pieņemtās politikas iznākums. Komisijas ārpolitikas programmā vispār nav minēts Sahāras tuksnesis vai Palestīna. Šie jautājumi nav Komisijas prioritātes, turklāt ES plāno piešķirt īpašo statusu Marokai un uzlabot attiecības ar Izraēlu.
<SPEAKER ID="128" NAME="Maria do Céu Patrão Neves  " LANGUAGE="PT">
Priekšsēdētāja Barroso veikumu pēdējo piecu gadu laikā raksturo izteikti pragmatiska, nopietna un izlēmīga pieeja rūpēm par Eiropas galvenajām interesēm.
<P>
Vadošā loma pasaulē cīņā pret klimata pārmaiņām, laicīgā Eiropas iedzīvotāju uzmanības vēršana uz okeāniem, uzsākot jauno Eiropas jūrniecības politiku, un spēja panākt vienošanos par finanšu plānu Eiropā, ko veido 27 dalībvalstis, ir tikai daži piemēri, kas apliecina, ka Barroso kunga atkārtota ievēlēšana Eiropas Komisijas priekšsēdētāja amatā ir pamatota.
<P>
Ekonomiskā izaugsme, ieguldījumi inovācijās un apmācībā un bezdarba apkarošana ir galvenie faktori, kas nepieciešami, lai Eiropas integrācijas process varētu turpināties, un tie ir arī Barroso kunga nākotnes prioritātes.
<P>
Laikā, kad pasaules ekonomiskā un finanšu situācija nav tā labvēlīgākā, Eiropai ir nepieciešams spēcīgs vadonis, kurš spēj iedvest dzīvību Eiropas projektā.
<P>
Iepriekš minēto un daudzu citu iemeslu dēļ es uzskatu, ka Barroso kungs ir ideāls cilvēks, kam uzticēt ES likteņa vadību nākamajā pilnvaru termiņā.
<SPEAKER ID="129" NAME="Frédérique Ries  " LANGUAGE="FR">
Tāpat kā 381 mans kolēģis arī es atbalstīju Barroso kunga ievēlēšanu Eiropas Komisijas priekšsēdētāja amatā. Šī lēmuma pamatā bija vairāki iemesli, jo īpaši tas, ka daži pret šo kandidātu ir izvirzījuši pilnīgi nepamatotus apvainojumus. Ir izskanējušas cerības sagaidīt jaunu Jacques Delors, taču tiek aizmirsts, ka pasaule un Eiropa ir mainījusies. H. Kohl un F. Mitterrand laika Eiropa, ko veido 12 dalībvalstis, ir pagātne, kas nekad vairs neatgriezīsies.
<P>
25 un vēlāk 27 dalībvalstu veidotās Komisijas pirmajam priekšsēdētājam Barroso bija jāveic delikātais uzdevums vadīt 2004. gada paplašināšanās procesu. Tas bija uzdevums īstenot konsolidāciju. Otrais priekšsēdētājs būs cilvēks ar godkārīgiem mērķiem. Es ceru, ka tā patiešām būs, un vēlos paust savu ticību tam. Es nevēlos spēlēt spēli "Burvja māceklis” un nevēlos gaidīt ne gluži Godo, bet citu varbūtēju kandidātu, kuru Padome neplāno izvirzīt. Es nevēlos gaidīt un turpināt vājināt mūsu iestādes un vēl vairāk kaitēt Eiropas tēlam Eiropas iedzīvotāju acīs. Tāpēc, protams, mēs cerēsim, ka Barroso kungs turēs savus solījumus, piemēram, apkarot klimata pārmaiņas un diskrimināciju, un ka viņš steidzami saskaņoti rīkosies, lai risinātu ekonomiskās un sociālās krīzes problēmas. Būtu muļķīgi vēlreiz atlikt šo balsojumu. Un sapņu kandidāta gaidīšana nav pareizais ceļš.
<SPEAKER ID="130" NAME="Nuno Teixeira  " LANGUAGE="PT">
Spēcīgs un mērķtiecīgs Komisijas priekšsēdētājs ir būtisks priekšnosacījums tam, lai Eiropa atgūtu vadošo pozīciju pasaulē līdzsvara meklējumos starp ekonomiskajiem un politiskajiem mērķiem, no vienas puses, un sociālo un teritoriālo kohēziju, no otras puses. Prioritātes ir jānosaka pragmatiskā veidā, neaizmirstot par vērtībām, kas ir Eiropas projekta pamatā.
<P>
Mums būs jātiek galā ar vairākiem izaicinājumiem, piemēram, jāveic Kopienas budžeta reformas. Eiropai ir jāstājas pretī šiem izaicinājumiem, apliecinot, ka tā spēj noteikt pasaules politiku vairākās jomās, tostarp cīņā pret klimata pārmaiņām un finanšu tirgu regulācijas jomā. Laikā, kad vairākās dalībvalstīs pieaug bezdarba līmenis, svarīgs uzdevums ir meklēt ilgtspējīgu izeju no šīs ekonomiskās un sociālās krīzes. Šim mērķim ir jāvieno dalībvalstis attiecībā uz solidaritātes principa ievērošanu un Eiropas kopējo tirgu stiprināšanu.
<P>
Es atbalstu José Manuel Durão Barroso atkārtoto kandidatūru Eiropas Komisijas priekšsēdētāja amatam, jo uzskatu, ka viņam piemīt īpašības, kas ļaus arī turpmāk veiksmīgi piepildīt cerības, ko ar viņu saistām, turklāt viņa atrašanās šajā amatā ir pagodinājums Portugālei, un tādam mazam, izolētam, tālam un perifērijā novietotam reģionam kā Madeira ir izdevīgi, ka Komisijā darbojas cilvēks, kas lieliski pārzina šī reģiona reālo situāciju.
<SPEAKER ID="131" NAME="Frank Vanhecke  " LANGUAGE="NL">
Es balsoju pret Barroso kunga atkārtotu iecelšanu Eiropas Komisijas priekšsēdētāja amatā, jo pēdējos piecos gados viņš ir simbolizējis Komisiju, kas nievājošā un īpaši augstprātīgā veidā atteicās ņemt vērā demokrātiskos iebildumus pret Lisabonas līgumu. Barroso kungs arī vairākkārt aizstāvēja jaunu masveida imigrācijas vilni un pastāvīgi mazināja to problēmu nozīmību, kas saistītas ar iespējamo Turcijas pievienošanos ES. Spilgts piemērs ir arī tas, ka vakar Barroso kungs attiecās atbildēt uz Lielbritānijas deputāta pamatoto jautājumu par viņa nodomiem attiecībā uz Eiropas cilvēktiesību komisāru, proti, ES iekšējo komisāru. Diktatoriskā Eiropa turpina iesākto, bet, šķiet, ka neviens to neapzinās, pat Parlamenta deputāti ne.
<SPEAKER ID="132" NAME="Derek Vaughan  " AFFILIATION="S&amp;D">
rakstiski. - Parasti es balsojumos nemēdzu atturēties, taču šķita, ka šodienas balsojumā par Komisijas priekšsēdētāja ievēlēšanu pareizāk būtu atturēties. Atzīstu, ka Barroso kungs ir piekāpies atsevišķos jautājumos, piemēram, jautājumā par sociālās ietekmes novērtējumiem. Tomēr Barroso kungs nav paudis apņēmību nākt klajā ar priekšlikumiem, kas ir svarīgi S&D grupai, piemēram, priekšlikumu stiprināt Norīkoto darba ņēmēju direktīvu, kurai ir ļoti liela nozīme Velsas darba ņēmēju aizsardzībā. Mēs vēlamies arī lielāku apņēmību attiecībā uz portfeļiem, kas tiks piešķirti jaunajiem komisāriem, un nepārprotamu Barroso kunga skaidrojumu par to, kā tiks organizēta nākamā kolēģija. Es nedomāju, ka Barroso kunga apņemšanās apkarot sociālo dempingu Eiropā ir pietiekami tālredzīga. Šī un iepriekšminēto iemeslu dēļ es nolēmu balsojumā atturēties.
<SPEAKER ID="133" NAME="Bernadette Vergnaud  " LANGUAGE="FR">
Es balsoju pret Barroso kunga kandidatūru galvenokārt tāpēc, ka ticu patiesi politiskai Eiropai, kura nedrīkst samierināties ar Komisiju, kas kalpo lielo komercorganizāciju vēlmēm. Manuprāt, nav pieļaujams, ka vispirms mēs aicinām īstenot citādu Eiropas vadību, bet vēlāk piešķiram neierobežotu rīcības brīvību liberālisma aizstāvim, kura programmā trūkst mērķtiecīguma un nav ņemtas vērā vērtības. Cilvēkam, kas ir slēpies aiz "labāka regulējuma” koncepcijas, lai "deregulētu” visu, ko es kā sociāliste aizstāvu: sabiedriskos pakalpojumus, darba ņēmēju sociālo aizsardzību, cieņu pret veselības sistēmām, finanšu ekonomikas regulāciju, kā arī patērētāju un vides aizsardzību pret rūpniecības uzņēmumu grupu varu. Cienot savu un vēlētāju pārliecību, es uzskatu, ka šīs vērtības nedrīkst apšaubīt slepeni nolūki un viltības, kuru mērķis ir panākt smieklīgas piekāpšanās no konservatīvajiem, kas valda lielākajā daļā dalībvalstu, Eiropas Parlamentā un Komisijā, un kuri neliksies mierā, kamēr nebūs īstenojuši savu deregulācijas politiku.
<SPEAKER ID="134" NAME="Dominique Vlasto  " LANGUAGE="FR">
Lai gan balsojums par Eiropas Komisijas priekšsēdētāju notiek aizklāti, es vēlos publiski paust savu atbalstu kandidātam José Manuel Barroso, kas pieder mūsu politiskajai saimei, un sirsnīgi apsveikt viņu ar atkārtotu ievēlēšanu amatā. Eiropas Tautas partijas grupa (Kristīgie demokrāti) uzvarēja Eiropas Parlamenta vēlēšanās, tāpēc ir tikai dabiski, ka nākamās Komisijas priekšsēdētājs ir no mūsu rindām. Neraugoties uz veltīgo satraukumu sašķelto kreiso partiju un Zaļo rindās, kuri tomēr nespēja izvirzīt savu kandidātu, Barroso kungs bez problēmām tika ievēlēts atkārtoti. Es atzinīgi vērtēju to, ka viņš vēlreiz ir apstiprinājis savu apņemšanos cieši sadarboties ar mūsu asambleju. Un viņš var rēķināties ar mūsu izlēmību un atbalstu ikreiz, kad būs jābalso par mūsu Eiropas projekta priekšlikumiem. Parlaments un Komisija varēs nekavējoties ķerties pie darba, un šajos grūtajos laikos, kad visu Eiropas iedzīvotāju interesēs ir steidzami jāievieš daudzas izmaiņas, tas ir ļoti svarīgi. Turklāt, iesaistoties G20 un klimata sarunās, Eiropai ir jābūt vienotai un funkcionētspējīgai. Šodienas skaidrais un viennozīmīgais balsojums arī stiprina Eiropu citu pasaules varu priekšā.
<SPEAKER ID="995" NAME="Jean-Pierre Audy  " LANGUAGE="FR">
Es balsoju par Eiropas Parlamenta 2009. gada 16. septembra rezolūciju par mežu ugunsgrēkiem 2009. gada vasarā. Šī rezolūcija ir izstrādāta pēc vairākām citām rezolūcijām, kurās akcentēts dabas un cilvēka radīto katastrofu biežums, smagums, sarežģītība un ietekme Eiropā. Šo katastrofu skaits pēdējos gados ir strauji pieaudzis. Mežu ugunsgrēku problēmu saasina lauku apvidu pamešana, ar lauksaimniecību saistīto tradicionālo darbību pakāpeniska pārtraukšana, nepietiekama mežu apsaimniekošana, lielie izdevumi, ko rada mežu platības, kurās aug tikai vienas sugas koki, nepiemērotu koku sugu stādīšana, efektīvas profilakses politikas trūkums, tas, ka nav pietiekami stingru sodu par tīšu mežu dedzināšanu un nepietiekama to tiesību aktu īstenošana, kuri aizliedz nelegālu būvniecību un paredz mežu atjaunošanu. Neraugoties uz Parlamenta lūgumiem, Komisija diemžēl nav veikusi pasākumus, lai izveidotu Eiropas civilās aizsardzības spēkus. Es atbalstu sava drauga Barnier kunga centienus. Viņš jau sen ierosināja īstenot šo instrumentu. Laikā, kad privātās apdrošināšanas sabiedrības nepiedāvā segt mežu ugunsgrēku radītos zaudējumus, ņemot vērā šīs privātās nozares nepilnību, arvien pieaug nepieciešamība apsvērt kolektīvu valsts un privātā sektora instrumentu, kas paredzētu mežu apdrošināšanu pret vētrām un ugunsgrēkiem.
<SPEAKER ID="994" NAME="Carlos Coelho  " LANGUAGE="PT">
Diemžēl pārmērīgs sausums un meža ugunsgrēki Dienvideiropā ir kļuvuši gan biežāki, gan vērienīgāki. Ir radīts milzīgs kaitējums - cilvēku nāves gadījumi (šajā vasarā vien bojā gāja 11 cilvēki), palēnināta saimnieciskā darbība un vides degradācija, it īpaši pieaugot pārtuksnešošanās ātrumam, jo pēdējās desmitgades laikā katru gadu ir izzuduši aptuveni 400 000 hektāru Eiropas mežu.
<P>
Klimata pārmaiņas veicina dabas katastrofu skaita pieaugumu, taču daudzos gadījumos tās joprojām nav iespējams paredzēt vai tās ir noziedzīgu darbību rezultāts. Tāpēc ir jāattīsta zinātniskie pētījumi, lai uzlabotu riska novērtēšanas procedūras, ugunsgrēku novēršanas sistēmas un ugunsdzēšanas iekārtas, un ir jāatrod nepieciešamie finansiālie līdzekļi.
<P>
Mums ir nepieciešama Eiropas stratēģija dabas katastrofu apkarošanai, kā arī labāka dažādo Kopienas instrumentu savietojamība un koordinācija. Dalībvalstīm ir jāveicina savstarpējā sadarbība un koordinācija, lai nodrošinātu solidaritāti un to, ka ir pieejami papildu ātras mobilizācijas līdzekļi cīņai pret šīm katastrofām.
<P>
Es aicinu Padomes prezidentūru steidzami pieņemt lēmumu attiecībā uz regulu par jauno Solidaritātes fondu, lai vairotu pārredzamību un nodrošinātu elastīgāku tā līdzekļu izmantošanu ārkārtas gadījumos.
<SPEAKER ID="136" NAME="Diogo Feio  " LANGUAGE="PT">
Dienvideiropa ir piedzīvojusi katastrofas (sausuma periodi un ugunsgrēki), kas ir apdraudējušas cilvēku dzīvību, ekonomiku un vietējās ekosistēmas un kas veicina to, ka pakāpeniski tiek pamestas plašas zonas, kuras reiz bija apdzīvotas, kurās reiz tika strādāts un par kurām reiz rūpējās. Šī nav tikai kādas vienas valsts problēma, šis jautājums un tā nopietnās sekas ir kļuvušas par pārrobežu problēmu, kurai acīmredzami ir nepieciešams Eiropas līmeņa risinājums.
<P>
Jau iepriekš esmu norādījis, ka Eiropas Savienība būs ieguvēja, ja tā būs vienota arī nelaimē un ja tā pratīs izmantot līdzekļus, piemēram, Solidaritātes fondu, un tās sistēmas un metodes, kuru mērķis ir novērst šo nelaimju cēloņus, mazināt to sekas un nodrošināt elastīgu, steidzamu un atbilstošu risinājumu.
<P>
Eiropas Komisijai ir jāuzņemas vadošā loma risinājumu meklēšanā un paraugprakses īstenošanā, taču arī visas meža nozares dalībnieki ir jāaicina dalīties zināšanās, meklēt risinājumus un norādīt veidus, kā palīdzēt dažādot ar mežiem saistītās darbības.
<P>
Portugāļu bērnu dzejolītis vēsta, ka koks ir cilvēka draugs. Eiropas Savienībai ir jāatlīdzina par šo draudzību un tādējādi jāatbalsta lauku rajonu nākotne.
<SPEAKER ID="137" NAME="João Ferreira  " LANGUAGE="PT">
Iemesls, kāpēc es balsojumā atbalstīju šo rezolūciju, ir saistīts ar nepieciešamību pēc efektīvas solidaritātes un tūlītējas finanšu līdzekļu mobilizācijas, lai mēs pietiekami ātri varētu atrisināt šo situāciju, kas ir traģiska no sociālā un vides viedokļa un kuru piedzīvo teritorijas un kopienas, ko ir skāruši vasaras ugunsgrēki.
<P>
Tomēr es uzskatu, ka rezolūcijā būtu jāpievērš lielāka uzmanība konkrētu Kopienas politikas virzienu sekām, jo īpaši kopējās lauksaimniecības politikas sekām, kuras mudina cilvēkus pamest teritorijas un ražošanas sistēmas, un arī darbībām, kas veicina preventīvu pieeju ugunsgrēku problēmai.
<P>
Kopējās lauksaimniecības politikas sekas, īpaši tādās valstīs kā Portugāle, ir viens no iemesliem, kas rada ugunsgrēkus, kuri gadu no gada iznīcina plašas teritorijas. Tomēr es uzskatu, ka šo iespējamo un vēlamo sadarbību starp dalībvalstīm cīņā pret mežu ugunsgrēkiem nedrīkst izmantot, lai atņemtu dalībvalstīm pilnvaras attiecībā uz nozīmīgiem to suverenitātes aspektiem, proti, civilo aizsardzību un kontroles un intervences pasākumiem šo valstu teritorijā.
<SPEAKER ID="993" NAME="Sylvie Guillaume  " LANGUAGE="FR">
Šovasar mežu ugunsgrēki atkal nopostīja Francijas dienvidu daļu. Mūsu iedzīvotāji tāpat kā citu Eiropas valstu iedzīvotāji bija spiesti cīnīties ar liesmām. Šīs dabas katastrofas ir radījušas gan materiālus zaudējumus, gan cilvēku ciešanas. Tāpēc es esmu atbalstījusi domu izveidot neatkarīgus un pastāvīgus Eiropas reaģēšanas spēkus, kuru uzdevums būtu palīdzēt ugunsgrēku un citu nelaimju skartajām dalībvalstīm un reģioniem. Mums ir nepieciešama stratēģija, kas ļautu saglabāt bagātīgās ekosistēmas mūsu dabas parkos Božē, Ardešā, Luberonā un citās vietās un kuras pamats būtu finansējums, kas paredzēts preventīvajiem pasākumiem un darbībām, kuru mērķis ir bojātās ekosistēmas atjaunošana. Mēs jau esam vērsušies Komisijā ar šādu lūgumu. Jaunu pasākumu ieviešana kopējā lauksaimniecības politikā varētu palīdzēt novērst meža ugunsgrēku izplatīšanos, kas pārāk bieži notiek dažu teritoriju bagātīgā krūmāja dēļ. Esmu atbalstījusi arī domu par ES Solidaritātes fonda izmantošanu. Lai gan šī fonda izmantošana ir ļoti nepieciešama, patlaban to neļauj izmantot Padome.
<SPEAKER ID="138" NAME="Eija-Riitta Korhola  " LANGUAGE="FI">
Priekšsēdētāja kungs, pirmdienas debatēs par 2009. gada vasarā notikušajiem meža ugunsgrēkiem es norādīju, ka līdz ar klimata pārmaiņām mainīsies arī dabas apstākļi. To nevar apšaubīt. Tomēr tas neizskaidro vides katastrofas, īpaši to, ka ik pēc dažiem gadiem atkārtojas viens un tas pats. Mēs varam labāk sagatavoties šīm katastrofām, un mums tas ir jādara. Tāpēc man šodien nācās balsot pret manas grupas nostāju attiecībā uz 5. grozījumu, un, godīgi sakot, šī nostāja mani ļoti mulsina. Ir pienācis laiks Eiropas Savienības dalībvalstīm ieskatīties spogulī. Pastāv uzskats, ka ir pilnīgs pamats apgalvot, ka ugunsgrēku radītos postījumus būtu bijis iespējams novērst, ja dažas dalībvalstis būtu izstrādājušas un īstenojušas efektīvākus preventīvos pasākumus un pielikušas vairāk pūļu, lai apkarotu noziedzīgās darbības, kuru mērķis ir iegūt vairāk platības apbūves darbu veikšanai.
<P>
Mēs nedrīkstam pieļaut, ka mūsu politiskajos apstākļos cilvēki izliekas neredzam faktus. No tā nevienam nav nekāda labuma, īpaši, ja ir runa par mežu ugunsgrēku radītās humānās traģēdijas apmēriem. Ir izteikti apgalvojumi, ka klimata pārmaiņas ir viens no meža ugunsgrēku skaita pieauguma iemesliem, un Eiropai patiešām ir jābūt gatavai, ka mežu ugunsgrēku sezona, kas līdz šim ir bijusi no jūnija līdz septembrim, pagarināsies. Vasaras sākas agrāk, un tās ir siltākas un sausākas, īpaši dienvidos, tāpēc ugunsgrēku risks ir lielāks. Tomēr pašas ugunsgrēku problēmas pamatā nav pakāpeniska dabas apstākļu maiņa, bet gan kas cits. Viens ir pielāgoties mainīgajai videi, bet kas cits - pieņemt ļoti slikto praksi un nebūt sagatavotiem.
<SPEAKER ID="139" NAME="Willy Meyer  " LANGUAGE="ES">
Grieķijā ugunsgrēki nopostīja 130 000 olīvkoku, vairākus hektārus vīnkoku, liellopu un biškopības saimniecības, noliktavas, staļļus un lielu skaitu siltumnīcu un dzīvojamo ēku. Spānijā ugunsgrēki nopostīja 95 769 hektārus, paņemot 11 cilvēku dzīvību un radot zaudējumus 395 miljonu eiro vērtībā.
<P>
Ugunsgrēki radīja milzīgu sociālo, ekonomisko un vides kaitējumu vietējai ekonomikai, ražošanas darbībām un tūrismam, tāpēc attiecīgajām valstīm un Kopienai nekavējoties ir jāiejaucas, lai sniegtu nepieciešamo atbalstu cietušajiem iedzīvotājiem un atjaunotu iepriekšējos vides apstākļus.
<P>
Mēs mudinām Komisiju nekavējoties izmantot pašreizējo ES Solidaritātes fondu un darīt pieejamus līdzekļus, kas nepieciešami, lai atbalstītu skarto teritoriju rehabilitācijas plānus, atjaunotu to ražošanas potenciālu un pilnībā atjaunotu uguns nopostītās teritorijas.
<P>
Mežu izciršana daļēji ir saistīta ar ceļu un dzelzceļa līniju būvniecību. Komisijai ir jāveicina pasākumi, kas nodrošina, ka ES fondu finansētajos valsts būvdarbos ir iekļauts valsts ieguldījums, kas paredzēts valsts mežu uzlabošanai, uzturēšanai un palielināšanai.
<SPEAKER ID="140" NAME="Andreas Mölzer  " LANGUAGE="DE">
Diemžēl 2009. gada vasarā Dienvideiropu skāra postoši mežu ugunsgrēki, kas radīja milzīgus materiālos zaudējumus un ievērojamu ekoloģisko kaitējumu. Bija skaidrs, ka meža reģistru trūkums un nepilnības vai slikti definēts zemes izmantojums iedrošina tīšos dedzinātājus, kuriem mežu iznīcināšana ir izdevīga. Tāpēc šajā rezolūcijas priekšlikumā bija svarīgi aicināt dalībvalstis pārstrādāt vai grozīt šos reģistrus.
<P>
Ir nepieciešama ne tikai mežu atjaunošana, bet arī sadarbība starp ekspertiem, ugunsdzēsēju brigādēm un citām iesaistītajām cilvēku grupām gan katastrofu laikā, gan profilakses nolūkā. Šajā rezolūcijas priekšlikumā ir iekļauti loģiski priekšlikumi, piemēram, attiecībā uz to, kā, ievērojot solidaritātes principu, var sniegt palīdzību nelaimē nonākušajām dalībvalstīm. Tāpēc es balsojumā atbalstīju šo kopīgo rezolūcijas priekšlikumu par mežu ugunsgrēkiem 2009. gada vasarā.
<SPEAKER ID="141" NAME="Frédérique Ries  " LANGUAGE="FR">
Mums nekavējoties ir jāatzīst, ka dabas katastrofu novēršana un pielāgošanās klimata pārmaiņām nav viegls uzdevums. Lai gan uzlabotā civilās aizsardzības mehānisma izveide un Solidaritātes fonda nodrošinātais finansiālais atbalsts palīdz Eiropas Savienībai tikt ar šo uzdevumu galā veiksmīgāk nekā citiem pasaules reģioniem, katru gadu tomēr tiek iznīcināti vairāk nekā 600 000 hektāru.
<P>
Es nerunāju tikai par mežu ugunsgrēkiem Vidusjūras baseinā, no kuriem postošākie bija ugunsgrēki, kas 2009. gada vasarā plosījās kalnainajos apgabalos Atēnu apkaimē. Manuprāt, lai uzlabotu situāciju, būtiski ir divi priekšlikumi. Pirmkārt, pilnībā ir jāīsteno 2006. gada M. Barnier ziņojums par Eiropas civilās aizsardzības spēkiem. Mēs joprojām gaidām, kad tiks izveidoti Eiropas civilās aizsardzības spēki, lai varētu sākt īstenot Eiropas civilās aizsardzības politiku, par kuru balsoja mūsu pilsoņi. Otrkārt, ir svarīgi, lai Komisijai būtu tiesības pārraudzīt, kas notiek vietējā līmenī. Nedrīkstētu pieļaut, ka Eiropas dotācijas tiek izmaksātas gadījumos, kad mežu ugunsgrēkus, iespējams, ir izraisījuši noziedznieki, kuru vienīgais mērķis ir atbrīvot zemi būvniecībai.
<SPEAKER ID="142" NAME="Joanna Senyszyn  " LANGUAGE="PL">
Es balsojumā atbalstīju rezolūciju par mežu ugunsgrēkiem. Šogad uguns Eiropas Savienībā jau ir izpostījusi vairāk nekā 200 000 hektārus meža. Tas ir vairāk nekā visā 2008. gadā kopā! Polijā ugunsgrēka izcelšanās draudu koeficients ir viens no augstākajiem Eiropā. 2009. gada aprīlī ugunsgrēku skaits bija lielākais piecu gadu laikā.
<P>
Mums steidzami ir jāveic efektīvi pasākumi, lai cīnītos ar klimata pārmaiņām, kuras ir viens no ugunsgrēku iemesliem. Svarīgs jautājums saistībā ar pieņemto rezolūciju ir arī ES klimata pārmaiņu novēršanas mehānismu koordinācija un jo īpaši efektīva Solidaritātes fonda līdzekļu izmantošana ugunsgrēku seku ierobežošanai.
<P>
Mums ir jāizveido Eiropas reaģēšanas spēki, kas dabas katastrofu gadījumā spēj īstenot ātru rīcību, proti, finansiālajā un organizatoriskajā ziņā spēj pabeigt dalībvalstīs uzsāktās darbības. Es ceru, ka Eiropas Komisija pienācīgi ņems vērā Parlamenta rezolūciju par ugunsgrēku seku apkarošanu un izmantos to, lai sekmētu savus centienus šajā jomā.
<SPEAKER ID="992" NAME="Catherine Stihler  " AFFILIATION="S&amp;D">
rakstiski. - Šodienas debates par mežu ugunsgrēkiem ir atbalstāmas. Daudzu teritoriju dabas skaistuma iznīcināšana ir zaudējums mums visiem. Mums ir jāsolidarizējas ar kolēģiem un jāpalīdz nelaimes skartajām valstīm.
<SPEAKER ID="143" NAME="Nuno Teixeira  " LANGUAGE="PT">
Apstiprinot reģionālo pašvaldību veicinātās mežu atjaunošanas panākumus un vides aizsardzības organizāciju iniciatīvu panākumus, pēdējā laika pētījumi liecina, ka Madeiras mežu platības pēdējos 36 gados ir pieaugušas gandrīz par 5000 hektāriem. Šis ir ievērības cienīgs sasniegums, īpaši tāpēc, ka tas neatbilst valsts vispārējām tendencēm. Šis ārkārtīgi vērtīgais mantojums ir jāaizsargā, un mums, protams, ir jābūt gataviem rīkoties meža ugunsgrēku gadījumā, taču ļoti svarīgi ir arī līdzsvarot līdzekļu piešķiršanu ugunsgrēku novēršanai, atklāšanai un dzēšanai. Es balsojumā atbalstīju šo rezolūciju, jo uzskatu, ka šo politiku Eiropas līmenī var virzīt, izmantojot solidaritātes stratēģiju, kas vērsta uz koordinētu rīcību ugunsgrēku gadījumā, un efektīvus bīstamās uzvedības novēršanas pasākumus.
<P>
Īpašu vērību pievēršot attālākajiem reģioniem, šai pieejai ir jāparedz gan iestāžu, gan mežu zemes īpašnieku iesaistīšana mežu tīrīšanā, autohtonu sugu stādīšanā un lauku teritoriju apdzīvotības atjaunošanā. Valsts līmenī ir jāparedz arī atbilstoši sodi par noziedzīgām darbībām. Elastīguma ievērošana to procedūru īstenošanā, kas saistītas ar esošo vai jaunu strukturālo fondu izmantošanu, piemēram, ES Solidaritātes fonda izmantošanu, ļaus sniegt ātrāku palīdzību cilvēkiem, kas ugunsgrēkos un citās katastrofās zaudējuši lauksaimniecības zemi, mājas un ganāmpulkus.
<SPEAKER ID="144" NAME="Frank Vanhecke  " LANGUAGE="NL">
Galīgajā balsojumā par kompromisa rezolūciju par 2009. gada mežu ugunsgrēku sekām es atturējos. Šādi rīkojos, jo, manuprāt, lielākā daļa Parlamenta deputātu uzskata, ka mežu ugunsgrēku apkarošanai Eiropas līmenī ir jāietver ne tikai atbalsts un koordinācija, bet arī atsevišķas Eiropas ugunsdzēsības struktūras izveide - tādas jaunas Eiropas iestādes struktūras izveide, kuras darbībai būs nepieciešami lieli līdzekļi un kura veiks to pašu darbu, ko jau veic citas struktūras.
<P>
Katrā gadījumā tas pierāda to, ka eirofederālisti nav tik ļoti ieinteresēti nodrošināt efektīvu un kompetentu mūsu kontinenta pārvaldību, bet vairāk ir ieinteresēti sludināt domu, ka viss ir jāregulē Eiropas līmenī, kaut arī tik bieži dzirdam pieminam subsidiaritātes principu.
