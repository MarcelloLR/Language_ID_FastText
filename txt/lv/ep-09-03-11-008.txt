<CHAPTER ID="008">
Priekšsēdētāja paziņojums
<SPEAKER ID="305" NAME="Priekšsēdētājs">
Dāmas un kungi, es gribētu vispirms lūgt jūsu sapratni un atvainoties par to, ka sēde sākas tik vēlu, bet tikai pirms divām minūtēm man pateica, ka man ir jāsniedz paziņojums par ļoti bēdīgu notikumu. Tagad ar jūsu piekrišanu es vēlētos sniegt šo paziņojumu.
<P>
Ar lielām skumjām un sašutumu mēs šodien uzzinājām par notikumiem Vinendenas pilsētā Bādenē-Virtembergā, Vācijā, kur Albertvilas vidusskolā tika traģiski nogalināti piecpadsmit cilvēki. Vainīgais, septiņpadsmit gadus vecs šīs skolas bijušais audzēknis, pēc tam izdarīja pašnāvību. Apšaudes laikā pilsētas lielveikalā tika ievainoti divi policisti, kuri piedalījās vajāšanas operācijā.
<P>
Eiropas Parlamenta vārdā es vēlētos izteikt visdziļāko līdzjūtību un manu solidaritāti upuru ģimenēm un tuviniekiem. Upuri ir nevainīgi jauni skolēni un trīs skolotāji.
<P>
Šī traģēdija notiek tikai sešus mēnešus pēc līdzīgas šausmīgas apšaudes Kauhajoki skolā Somijā. Mūsu kā atbildīgu Eiropas Savienības un dalībvalstu politiķu pienākums ir darīt visu iespējamo, lai nodrošinātu, ka šādi vardarbības akti tiek atklāti pašā iedīglī un novērsti, ja vien mēs spējam to ietekmēt.
<P>
Mūs ir satriecis arī cits traģisks gadījums ASV Alabamas štatā, kur bruņots noziedznieks prāta aptumsumā sašāva vismaz desmit cilvēkus un pēc tam nošāvās pats.
<P>
Es vēlētos vēlreiz visu klātesošo vārdā izteikt visdziļāko līdzjūtību un mūsu solidaritāti upuriem un viņu ģimenēm. Es būtu pateicīgs, ja jūs veltītu nedaudz laika nogalināto piemiņai.
<P>
(Parlamenta sēdes dalībnieki piecēlās kājās un ievēroja minūti ilgu klusuma brīdi.) <BRK>
