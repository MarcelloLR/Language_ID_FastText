<CHAPTER ID="020">
Rotaļlietu drošums (debates) 
<SPEAKER ID="696" NAME="Priekšsēdētājs">
Nākamais darba kārtības punkts ir debates par mutisko jautājumu Komisijai par rotaļlietu drošumu, ko iesniedza Andreas Schwab, Anja Weisgerber, Marianne Thyssen, Anna Maria Corazza Bildt Eiropas Tautas partijas grupas (Kristīgo demokrātu) vārdā, Evelyne Gebhardt, Christel Schaldemose, Anna Hedh, Barbara Weiler Eiropas Parlamenta sociālistu un demokrātu progresīvās alianses grupas vārdā, Cristian Silviu Buşoi, Jürgen Creutzmann, Antonyia Parvanova, Nadja Hirsch Eiropas Liberāļu un demokrātu apvienības grupas vārdā, Heide Rühle Zaļo un Eiropas Brīvās Alianses grupas vārdā un Malcolm Harbour Eiropas konservatīvo un reformistu vārdā - B7-0658/2010).
<SPEAKER ID="697" NAME="Anja Weisgerber" LANGUAGE="DE">
Priekšsēdētāja kungs! Saistībā ar rotaļlietu direktīvas pieņemšanu es vēlos norādīt, ka, pieņemot direktīvu, mēs domājām par mērķi, proti, padarīt bērnu rotaļlietas drošākas, jo bērni, īpaši augot un attīstoties, sevišķi jutīgi reaģē uz bīstamām un ķīmiskām vielām. Ņemot vērā tā laika visjaunāko zinātnisko pieredzi, mēs ar Eiropas tiesību aktu noteicām visā pasaulē visstingrākās prasības rotaļlietām.
<P>
Kā katru gadu, šis jautājums izvirzās priekšplānā, tuvojoties Ziemassvētkiem, un arī personīgi man kā topošajai mātei tas ir sirdij tuvs, un es domāju, ka ir ļoti svarīgi, lai mums būtu visstingrākie standarti. Tādēļ es palīdzēju sākt šīs debates.
<P>
Es to darīju, ievērojot jaunos ekspertu atzinumus, kuri secināja, ka visstingrākās robežvērtības smagajiem metāliem nav pietiekami stingras, ņemot vērā jaunāko zinātnisko pieredzi. Mēs tieši šādiem gadījumiem direktīvā iekļāvām klauzulu, kura ļauj vēlāk mainīt un pastiprināt robežvērtības, un tagad mums tā ir jāizmanto. Komisār A. Tajani, pirms gada mēs aicinājām to darīt arī jūsu priekšteci.
<P>
Esmu gandarīta, jo, kā es saprotu, Komisija šodien gatavojas paziņot vismaz par noteiktu smago metālu robežvērtību paaugstināšanu, lai gan ar nobīdi kopš laika, kad mēs aicinājām to darīt un noteikti šodienas debašu iespaidā. Tomēr kopumā mums jāpārskata visas bīstamās vielas, un tādējādi nevajadzētu aprobežoties ar smagajiem metāliem. Tā vietā mums jāiedziļinās jaunākajā informācijā par bīstamajām vielām, kas pazīstamas kā policikliski aromātiski ogļūdeņraži (PAH). Ja izrādīsies, ka ir nepieciešams grozīt robežvērtības, lai aizsargātu mūsu bērnus, es aicinu labot tiesību aktu arī šajā ziņā. Galu galā runa ir par mūsu bērnu drošību.
<SPEAKER ID="698" NAME="Evelyne Gebhardt">
autore. - (DE) Priekšsēdētāja kungs! Gadu no gada mēs debatējam par rotaļlietu drošumu. Gadu no gada mēs redzam, ka joprojām ir nepieciešami daudzi uzlabojumi. Mēs šeit, cita starpā, runājam par vielām, kuras pazīstamas kā kancerogēnas, mutagēnas un reprotoksiskas ķīmiskas vielas (CMR), kuras izraisa vēzi un var būt ļoti bīstamas bērnu veselībai un dažos gadījumos pat dzīvībai.
<P>
Jaunā informācija patiesi liecina, ka mums jānodrošina robežvērtību adaptēšana, un mēs aicinām Komisiju beidzot darīt to. Komisāra kungs, es patiesi ceru, ka tas patiešām notiks.
<P>
Tomēr tā nav vienīgā problēma. Tirgus uzraudzība ir vēl viena problēma, un arī dalībvalstīm šeit jāuzņemas atbildība. To atbildība ir nodrošināt, ka tikai rotaļlietas, kuras patiešām atbilst drošuma standartiem, kurus mēs esam pieņēmuši, nonāk tirgū. Tomēr tas vienmēr tā nav, kas ir ļoti nožēlojami. Tādēļ mums jānodrošina šo drošuma standartu uzlabošana.
<P>
Trešais un pēdējais punkts, ko es vēlos minēt, attiecas uz rotaļlietu marķējumu. Daudzi cilvēki kļūdaini uzskata, ka CE marķējums ir norāde uz drošumu. Tomēr nav tā, kā Komisija saka. Tādēļ, komisāra kungs, Komisijai ir laiks pārdomāt, kā mēs varētu izdot Eiropas drošuma marķējumu, kas ir patiesi uzticams un kuru uzrauga trešās puses, neatkarīgas iestādes vai organizācijas, lai bīstama rotaļlieta vienkārši nevar nonākt tirgū vai veikalos, kur tā var apdraudēt mūsu bērnu veselību. Uzskatu, ka mums šajā ziņā jānolīdzina liels parāds un jādara vēl daudz un steidzami.
<SPEAKER ID="699" NAME="Cristian Silviu Buşoi">
autors. - Priekšsēdētāja kungs! Rotaļlietu drošums ir ļoti svarīgs temats un ne tikai tāpēc, ka ir tas gada laiks, kad rotaļlietu pārdošanas apjoms ievērojami pieaug. Mūsu kā ES pilsoņu pārstāvju pienākums ir nodrošināt, ka mēs rūpējamies par patērētāju vislabākajām interesēm un aizsargājam bērnus.
<P>
Pārskatītā Direktīva 2009/48/EC ir domāta, lai pārliecinātu patērētājus, ka ES pārdotās rotaļlietas atbilst visaugstākajām drošuma prasībām visā pasaulē, jo īpaši attiecībā uz ķīmisko vielu izmantošanu. Tirgus uzraudzības pasākumi ir pastiprināti. Rotaļlietu ražotāju un importētāju dokumentos, kuriem jābūt pieejamiem pārbaudēm, tagad jāiekļauj sīks rotaļlietas dizaina un ražošanas apraksts, noteikta informācija par tajā izmantotajiem komponentiem un materiāliem, kā arī rotaļlietas iespējamo apdraudējumu analīze.
<P>
Tomēr bažas raisa Veselības un vides apdraudējuma zinātniskās komitejas zinātniskais atzinums par ķīmisko vielu migrācijas robežvērtību novērtējumu, kurā teikts, ka ķīmisko vielu migrācijas mērīšanai izmantotā metode nav patiesi ticama. Tādēļ mēs pieprasām CMR - ķīmisko vielu klātbūtni rotaļlietās regulējošo aprēķinu metodes skaidrojumu. Ir arī pamats bažām par rotaļlietām, kas domātas bērniem līdz triju gadu vecumam. Tā kā šī ir visneaizsargātākā vecuma grupa, šiem bērniem domātās rotaļlietas būtu jātestē neatkarīgi.
<P>
Jaunākajā RAPEX ziņojumā uzsvērtas arī rotaļlietu tirgus uzraudzības problēmas. ES tirgū joprojām nonāk liels skaits rotaļlietu, kas rada augstu risku visneaizsargātākajiem patērētājiem.
<P>
Ir skaidri signāli, ka pārskatītā Rotaļlietu drošuma direktīva ir jāpastiprina, lai nodrošinātu visaugstāko mūsu bērnu aizsardzības līmeni. Mēs uzskatām, ka šie jautājumi jārisina, cik ātri iespējams, pārliecinoties, ka pārskatītās direktīvas ieviešanai neseko trūkumi. Mums jāturpina koncentrēties uz rotaļlietu drošumu, tirgus uzraudzību un bīstamu vielu izmantošanas novēršanu produktos, kuri domāti tieši bērniem.
<SPEAKER ID="700" NAME="Malcolm Harbour">
autors. - Priekšsēdētāja kungs! Uzskatu, ka šovakar skartā jautājuma nozīmīgums ir tas, ka šī komiteja turpina būt ļoti modra jautājumos, kas saistīti ar rotaļlietu, kā arī ar visu citu patēriņa preču drošumu. Tādēļ mēs ieguldījām lielas pūles, 2009. gadā pieņemot pārskatīto Rotaļlietu direktīvu.
<P>
Bet ar to nekas nebeidzas, un tādēļ uzskatu, ka šī ir lieliska izdevība dot jums, Komisijai, iespēju pārliecināt mūs, ka jūs uzmanīgi sekojat līdzi notikumiem, testu rezultātiem un nodrošināt, ka spēkā esošo un topošo tiesību aktu nosacījumi tiks regulāri atjaunoti, lai atspoguļotu pieaugošo zinātnisko pierādījumu skaitu par potenciāli bīstamajām ķīmiskajām vielām. Un tas, protams, ietver viendabīgu testēšanas metožu nepieciešamību. Jautājums daļēji ir par to, ka daudzos gadījumos mēs atklājam, ka rotaļlietu ražotāji sastopas ar grūtībām iegūt viendabīgus standartus, ar kuriem veikt testēšanu, un es zinu, ka šo jautājumu jūs risināsiet.
<P>
Bet es vēlos arī paplašināt jautājumu, jo daudzi mani kolēģi ir teikuši, ka jautājums nav tikai par tiesību aktu, tas ir par visu rotaļlietu piegādes ķēdi, no kurām daudzas nāk no vietām ārpus Eiropas Savienības.
<P>
Jūsu kolēģis komisārs J. Dalli nesen uzaicināja mani pārstāvēt Iekšējā tirgus un patērētāju aizsardzības komiteju lielā trīspusējā Amerikas un Eiropas augstākā līmeņa sanāksmē Ķīnā, lai runātu par rotaļlietu drošumu. Un viena no svarīgajām lietām, ko mēs tur darījām un ko Eiropas Komisija darīja - un es viņiem uzticējos -, bija runāt ar Ķīnas ražotājiem par drošuma iekļaušanu produktos no sākuma: šo direktīvu zināšanas. Tam nav nekāda sakara ar marķēšanu, ar trešo pušu veiktu testēšanu; tie patiesībā ir informācijas un zināšanu pārneses pamatprincipi, lai drošums tiktu iekļauts produktos no sākuma. Un tad šos drošos produktus ražošanā atbalsta pienācīgas kvalitātes sistēmas ne tikai pašai rotaļlietai, bet visiem tās piegādātājiem.
<P>
Lūk, kā jāgarantē drošums! Tas nebūs saistīts ar marķēšanu. Tas būs saistīts ar pareizo regulējošo pamatu, kas nozīmē panākt, lai ikviens piegādes ķēdes dalībnieks saprot savu atbildību.
<SPEAKER ID="701" NAME="Heide Rühle" LANGUAGE="DE">
Priekšsēdētāja kungs! Man ir komentārs, kuru es vēlētos adresēt Harbour kungam. Tas izklausās lieliski, Harbour kungs, bet es joprojām domāju, ka mums arī daži darbi jāizdara pašiem. Tā nevar būt nejaušība, ka mēs Parlamentā debatējam par rotaļlietu drošumu pirms katriem Ziemassvētkiem, tāpat kā šogad. Tieši pagājušajā gadā mēs debatējām par rotaļlietās esošajām kancerogēnajām vielām, kas pazīstamas kā mīkstinātāji. Komisārs G. Verheugen konkrēti apsolīja mums, ka gada laikā būs jauni pētījumi un ka viņš rīkosies, ja nepieciešams. Šie pētījumi ir bijuši mūsu rīcībā kopš šī gada vidus. Saskaņā ar Veselības un vides apdraudējuma zinātniskā komitejas (SCHER) pētījumu PAH - kancerogēno vielu -robežvērtības ir pārāk augstas. Arī testēšanas metode nav pietiekami droša. Mums jādomā par to. Mans jautājums komisāra kungam: ko viņš darīs ar mantojumu šajā jautājumā un kā rīkosies, atbildot uz kritiku šajā jomā?
<P>
Robežvērtības smagajiem metāliem, jo īpaši svinam, "vairs nav piemērotas”, citējot citu SCHER pētījumu. Ko tas nozīmē mums? Ja mēs izdarīsim labojumus smagajiem metāliem, vai mēs nodrošināsim dažādas robežvērtības komitoloģijas procedūrā? Es aicinu Komisiju veikt darbības arī šajā jomā.
<P>
Turklāt mēs joprojām gaidām solītās robežvērtības rotaļlietu radītajam troksnim, kas ir kaitīgs veselībai. Mums solīja šīs vērtības pēc pirmā lasījuma - tām drīz jābūt mums pieejamām. Es ceru, ka mums šīs vērtības būs drīz.
<P>
Pēdējais, bet ne mazāk svarīgais punkts. Es vēlētos vēlreiz atgriezties pie jautājuma par tirgus uzraudzību, jo vislabākās direktīvas ir tikai tik vērtas, cik to tirgus uzraudzība, kas galu galā nodrošina direktīvas ievērošanas pārraudzību, un, protams, pievērsties tarifu jautājumam. Tajani kungs, protams, zina, ka mēs priecātos sadarboties ar viņu šajā jomā. Schaldemose kundzes personā mums ir referente, kura meklē iespējas spert nākamos soļus šajā pašā jomā. Mēs pie tā strādāsim cieši kopā. Tas būs nākamais svarīgais solis līdz ar jautājumu par robežvērtībām smagajiem metāliem un kancerogēnajām vielām.
<SPEAKER ID="702" NAME="Antonio Tajani" LANGUAGE="IT">
Priekšsēdētāja kungs, dāmas un kungi! Debatēm plenārsēdē par rotaļlietu drošumu Eiropas Savienībā nav labāka laika kā šis gads, jo īpaši, ņemot vērā nesenos notikumus, kad tādas valstis kā Beļģija atsauca no tirgus dažāda tipa puzles paklājus tajos esošā formamīda, kas tiek klasificēts kā kancerogēna, mutagēna un reprotoksiska ķīmiska viela, koncentrācijas dēļ, kas bija pietiekami augsta, lai radītu risku bērnu veselībai, un citas valstis, piemēram, Francija, attiecīgi pastiprināja šo produktu tirgus uzraudzību.
<P>
Patlaban mēs gaidām ziņojumus par valstu valdību veiktajiem pasākumiem, un tad mēs raudzīsimies, lai iegūtos datus nekavējoties analizētu mūsu zinātniskā komiteja. Ja šo testu un zinātnisko datu rezultātā apstiprināsies, ka šāda formamīda koncentrācija patiešām rada risku bērnu veselībai, tad, rīkojoties saskaņā ar komitejas procedūru, mēs veiksim visus pasākumus, kas nepieciešami, lai atbilstīgi grozītu direktīvas nosacījumus. Direktīva - un šeit es vēlos nomierināt Harbour kungu - patiešām paredz šo mehānismu, kas nozīmē, ka to var pastāvīgi atjaunināt, lai atspoguļotu jaunākos pieejamos zinātniskos datus.
<P>
Kā minēja Weisgerber kundze, Komisija, piemēram, jau ir veikusi grozījumus atsevišķām ķīmiskajām vielām, piemēram, svinam un kadmijam, lai to vērtības atbilstu jaunākajiem zinātniskajiem datiem. Šie grozījumi tiks sīki pētīti atbilstīgi regulatīvajai procedūrai, tādējādi Parlaments tiks pilnīgi iesaistīts šajā darbā. Tomēr bez komitejas procedūras piedāvātajiem mehānismiem - un es šeit vēršos pie Rühle kundzes - es personīgi apņemos jūs regulāri informēt par progresu darbā saistībā ar šīm divām vielām.
<P>
Kas attiecas uz otru konkrēto lietu, kas minēta sagatavotajā jautājumā, es vēlētos sākt ar Veselības un vides apdraudējuma zinātnisko komiteju, kas atsaucas uz pētījumu, kuru veica Kopīgais pētījumu centrs, lai analizētu laboratorijās izmantoto metodoloģiju tādu smago metālu kā svina klātbūtnes atklāšanai rotaļlietās. Šīs analīzes tika veiktas saskaņā ar standartu EN 71-3.
<P>
Saskaņā ar pētījumu analīzēs piedalījās 40 laboratorijas, no kurām 15 ir iestādes, kuras dalībvalstis atzinušas par tiesīgām vērtēt rotaļlietu atbilstību direktīvas izpratnē. Tikai trīs no 40 laboratorijām kļūdaini interpretēja analīžu rezultātus. Komisija nosūtīja šo pētījumu rezultātus dalībvalstīm, kuras bija nosaukušas laboratorijas, un pašām laboratorijām, aicinot tās veikt attiecīgos pasākumus.
<P>
Minēto pētījumu nosūtīja arī Eiropas Standartizācijas komitejai, lai to var iekļaut standarta EN 71-3 apskatā, kas pašlaik tiek gatavots. Apskata mērķis ir līdz noteiktajam termiņam, proti, 2013. gadam, izveidot jaunu standartu jauno nosacījumu piemērošanai ķīmiskajām vielām.
<P>
Kas attiecas uz 2009. gada maijā pieņemto jauno Rotaļlietu direktīvu, tā balstās uz jaunu tiesisko pamatu produktu tirgvedībā un nodrošina lielāku tirgus uzraudzību. Dalībvalstu uzdevums ir nodrošināt vajadzīgos instrumentus, lai panāktu, ka Eiropas patērētājiem ir pieejami tikai droši produkti. To pienākums ir stiprināt robežkontroli un nodrošināt, ka to inspektori efektīvi pārrauga produktus, kuri jau ir nonākuši Eiropas tirgos. Visbeidzot, ja dalībvalstis rotaļlietās atklāj kādas neatbilstības, tām nekavējoties jāinformē citas valstis par šo informāciju ar RAPEX, Ātrās informācijas apmaiņas sistēmas par nepārtikas preču un pakalpojumu drošumu, palīdzību.
<P>
Harbour kungs, Komisija ļoti cieši sadarbojas ar Ķīnas iestādēm, jo īpaši attiecībā uz rotaļlietu drošumu. Eiropas un Ķīnas eksperti šajā jautājumā regulāri tiekas, lai apmainītos ar informāciju par attiecīgajiem tiesību aktiem, standartiem un arī administratīvajām praksēm. Ķīnas iestāžu inspektori tiek apmācīti, lai uzlabotu produktu kontroles kvalitāti.
<P>
Attiecībā uz ķīmisko vielu robežvērtībām, Buşoi kungs, ir tiesa, ka migrācijas metode ir piemērota no zinātnes skatupunkta, jo tā balstās uz reālo risku, kam tiek pakļauti bērni. Tomēr migrācijas robežvērtību noteikšana nozīmē riska un riska pakļautības ietekmes vērtēšanu, kā arī pieņemamu ikdienas devu pieļaušanu, lai aprēķinātu šīs robežas. Ņemot vērā lielo ķīmisko vielu skaitu - vairāk par 1000 - un pietiekamas informācijas trūkumu par tām visām, mēs nevaram ieviest šo metodi ar mūsu rīcībā pašlaik esošo zinātnisko informāciju.
<P>
Tomēr direktīva jau nosaka migrācijas robežvērtības dažām ķīmiskajām vielām, par kurām zinātniskā informācija ir pieejama un arī komitejas procedūrā atļauj ieviest nākamās migrācijas robežvērtības, ja jāveicina zinātnisku datu pieejamība par citām jaunajām vielām.
<P>
Rühle kundze, kas attiecas uz saliktajiem un policikliskajiem aromātiskajiem ogļūdeņražiem, šīs vielas var atrast dažādās patēriņa precēs, ne tikai rotaļlietās. Tādējādi iespēja pieņemt konkrētus pasākumus pašlaik tiek testēta saskaņā ar REACH regulu, kurai ir plašāks apjoms, un tā šķiet viskonsekventākā un efektīvākā metode.
<P>
Rotaļlietas, kas domātas bērniem līdz triju gadu vecumam, ir pakļautas stingrākiem noteikumiem. Bērni līdz šim vecumam ir neaizsargātāki, un viņiem vajadzīga lielāka aizsardzība. Ja rodas šaubas par vecuma grupu, kam rotaļlieta domāta, ražotājam jāpiemēro visstingrākie standarti. Tomēr nav nekāda attaisnojuma visu rotaļlietu pakļaušanai tādiem pašiem ierobežojumiem kā mazuļiem domātajām rotaļlietām. Pakļautība riskam un rotaļlietu izmantošanas veids faktiski nav tāds pats. Turklāt noteiktas rotaļlietu kategorijas, kas domātas vecākiem bērniem un kuru risks vai negadījumi nav reģistrēti, vienkārši tiktu aizliegtas. Šī metode būtu nesamērīga un būtu pretrunā labāka regulējuma mērķim.
<P>
Jaunā direktīva arī aizliedz izmantot ķīmiskās vielas, kuras klasificētas kā kancerogēnas, mutagēnas un reprotoksiskas, bet šis pats Parlaments nolēma, ka pilnīgs aizliegums bez jebkādu izņēmumu iespējas nebūtu nedz attaisnojams, nedz reāls. Tomēr, ja viela nerada veselības apdraudējumu tādēļ, ka tā nav pieejama, tad to nevar aizliegt.
<P>
Novērtējumi jāveic katram gadījumam, izmantojot zinātnisko informāciju, kas pieejama par katru vielu. Komitejas procedūrā var pieņemt stingrākas robežvērtības, lai nodrošinātu atbilstīgu drošuma līmeni. Komisija to ierosinās ikreiz, kad īsts risks un konkrēti dati uzskatīs to par nepieciešamu.
<P>
Kā jūs zināt, jaunā direktīva attieksies uz ekonomikas operatoriem no 2011. gada jūlija. Saistības attiecībā uz ķīmiskajām vielām stāsies spēkā no 2013. gada jūlija. Komisijas prioritāte ir nodrošināt, ka visas iesaistītās puses - dalībvalstis un ekonomikas operatori - piemēro jaunos noteikumus un integrēt vajadzīgos pielāgojumus zinātniskajā progresā.
<P>
Tieši dalībvalstis jau divreiz ir tikušās 2009. gada oktobrī un šī gada septembrī, lai spriestu par izmaiņām dažos ar ķīmiskajām vielām saistītos nosacījumos. Nākamā tikšanās ir plānota 2011. gada aprīlī, lai noslēgtu šo darbu.
<P>
Ir izveidota arī ķīmisko vielu ekspertu grupa, lai dotu Komisijai padomus. Grupai novembrī jau ir notikusi sanāksme, kura deva labus rezultātus attiecībā uz risināmo jautājumu definēšanu un piedāvātajām iespējām. Nākamā sanāksme plānota 2011. gada janvārī.
<P>
Harbour kungs, attiecībā uz tirgus uzraudzību man būs iespēja atbildēt uz jūsu jautājumu vēlāk.
<SPEAKER ID="703" NAME="Lara Comi" LANGUAGE="IT">
Priekšsēdētāja kungs, dāmas un kungi! Rotaļlietu drošuma direktīva iezīmēja svarīgu soli uz priekšu līdz 14 gadus vecu bērnu aizsardzībā. Tā nosaka svarīgas prasības, kam rotaļlietām jāatbilst ražošanas procesā un pirms nonākšanas tirgū.
<P>
Eiropas saskaņošanas iestādes izveidoja saskaņotus Eiropas standartus, pamatojoties uz svarīgajām prasībām: rotaļlietu atbilstību vērtē un garantē ar CE marķējumu, kas nodrošina augstu drošuma līmeni attiecībā uz starptautiskajiem standartiem. Protams, es ceru, ka ar laiku CE marķējumu varēs aizstāt ar mikročipu. Turklāt es personīgi uzskatu, ka Eiropas Savienība nepārtraukti cenšas atjaunināt drošuma testus, aizvien vairāk un vairāk tos pielāgojot jaunām tehnoloģijām.
<P>
Jāsaka, ka mani mulsina nepieciešamība tieši pirms Ziemassvētkiem debatēt par pētījumu, kurā teikts, ka rotaļlietu ķīmisko elementu migrācijas robežvērtību tests ir neatbilstošs. Neradīsim viltus trauksmi un nemaskēsim to ar leģitīmo vajadzību nepārtraukti atjaunināt mūsu kontroles sistēmas, jo tas varētu iznīcināt daudzus Eiropas uzņēmumus, kuri darbojas rotaļlietu nozarē un atbilst visiem spēkā esošajiem noteikumiem, un tas varētu notikt viņu produkcijai svarīgā laikā.
<P>
Turklāt ir vērts pieminēt, ka uzlabojumiem tiesību aktos vienmēr jāatbilst uzlabojumiem to pielietošanā. Kamēr mūsu darbs šeit, Eiropas Parlamentā, turpināsies rotaļlietu kvalitātes uzlabošanas virzienā, mana cerība jaunajā gadā ir, ka valstis ārpus Eiropas izmantos mūsu standartus kā paraugu, lai uzlabotu savu produktu kvalitāti starptautiskā līmenī.
<SPEAKER ID="704" NAME="María Irigoyen Pérez">
S&D grupas vārdā. - (ES) Priekšsēdētāja kungs, komisār! 2009. gadā pieņemtā direktīva bija panākums, jo tā atjaunina tiesisko pamatu, kas nosaka rotaļlietu drošumu. Tas ir liels solis pareizajā virzienā, jo rāda mums, uz kurieni jāiet, bet ar to nepietiek.
<P>
Mums nepārtraukti jābūt modriem un nomodā, lai nodrošinātu, ka pārdotās rotaļlietas neapdraud bērnu veselību un drošību. Visām rotaļlietām, kas atrodas tirgū, jāatbilst spēkā esošajiem tiesību aktiem.
<P>
Mums jāpārskata un jāuzlabo pārraudzības mehānismi, lai noteiktu rotaļlietas, kas ir bīstamas kancerogēno, mutagēno vai reprotoksisko (CMR) vielu, smaržvielu vai citu bīstamu vielu, kā heteropolianjonu (HPA) savienojumu, dēļ.
<P>
Sekojošajiem tiesību aktiem jābūt skaidrākiem attiecībā uz brīdinājumiem par minimālo vecumu un briesmām, kuras rada nepiemērota lietošana. Mums jānodrošina, lai rotaļlietu ieteicamais vecums balstītos uz bērnu uzvedības pētījumiem.
<P>
Mums jāspēj pielāgot mūsu tiesību aktus zinātnes virzībai, kas balstās uz drošiem pētījumiem un jābūt stingrākiem, uzraugot tirgu un rotaļlietu importu.
<P>
Mums jāstrādā kopā, jāpalielina dalībvalstu sadarbība un jāpaļaujas uz muitas dienestiem, kuri sadarbojas, uzraugot importēto rotaļlietu ceļu.
<P>
Eiropieši gatavojas saņemt savus Ziemassvētku pirkumus, un mums jānodrošina, ka produkti, kurus viņi pērk, atbilst visām drošuma prasībām.
<SPEAKER ID="705" NAME="Zuzana Roithová" AFFILIATION="PPE">
(CS) Priekšsēdētāja kungs! Komisijas zinātniskās komitejas rekomendācija par sešu ķīmisko vielu robežvērtību publicēšanu nav nepārprotama, un tādēļ ir radies šis jautājums. Esmu vienisprātis ar sešiem ekspertiem, kuri veica vērtējumu, ka viņi nevar skaidri pierādīt šo vielu nodarīto kaitējumu bērniem, jo, simulējot saskarsmi, viņi izmanto ūdeni, nevis bērnu siekalas, kas satur laktozi. Tomēr mēs nevaram ļaut mazu bērnu vecākiem šaubīties par potenciālo apdraudējumu veselībai, kuru rada rotaļlietas, kas gatavotas no sintētiskiem materiāliem, un tādēļ es vēlētos jautāt, vai Komisija plāno turpināt pētījumu, sākot eksperimentus ar pelēm, kā tas, piemēram, bija gadījumā, kad pētot bisfenola ietekmi, kas izdalās no bērnu barošanas pudelītēm, kuras gatavotas no sintētiskiem materiāliem un tagad no marta tiks aizliegtas visā ES.
<P>
Es vēlētos uzdot vēl divus konkrētus jautājumus. Vai Komisija piekrīt Zinātniskās komitejas priekšlikumam, kurš rekomendē pieņemt bērnam pieļaujamo devu līdz 50 % no pieaugušajam pieļaujamās devas? Turklāt, ņemot vērā faktu, ka Zinātniskā komiteja rekomendē samazināt kadmija robežvērtību no 0,5 mikrogramiem uz kilogramu bērna svara dienā līdz 0,36 mikrogramiem, es vēlētos jautāt, kā Komisija pārnesīs šo secinājumu un arī citus komitejas atklājumus konkrētos pasākumos attiecībā uz robežvērtībām rotaļlietām un arī citām patēriņa precēm. Komisāra kungs, mēs patiešām vēlētos zināt, kāds ir laika plānojums šiem pasākumiem, lai mazu bērnu vecāki zinātu, kas viņus sagaida.
<SPEAKER ID="706" NAME="Sylvana Rapti" AFFILIATION="S&amp;D">
(EL) Priekšsēdētāja kungs! Klausoties komisāra kungu tik zinoši runājam par policikliskajiem ogļūdeņražiem, kancerogēnajām un toksiskajām vielām, es kādu brīdi domāju, ka viņš ir ķīmiķis, nevis komisārs. Tad es atcerējos, ka viņš ir komisārs, kurš atbild par šo jautājumu, un tādējādi pirmā lieta, ko viņam vajadzēja darīt, ir sīki atbildēt mums par CE marķējumu, jautājumu, kuru uzdeva mana kolēģe Gebhardt kundze, par marķējumu, kuru uzskata par drošuma garantu rotaļlietām, ar kurām spēlējas mūsu bērni. Tad es sapratu, ka viņš neatbildēja ļoti konkrēta iemesla dēļ: piektdien paies divi gadi, kopš iepriekšējais komisārs parakstīja drošuma nolīgumu ar rotaļlietu mazumtirgotājiem un importētājiem kādā rotaļlietu veikalā ārpus Briseles. Šodien paiet 18 mēneši, kopš mums ir jauna direktīva, un tomēr mēs šodien atkal esam te, tāpat kā pagājušajā gadā, kā priekšsēdētāja kungs gluži pareizi norādīja, runājam par to pašu tematu, rotaļlietu drošumu, un šogad lieta ir vēl nopietnāka, jo mums ir lejupslīde, un lejupslīdē vecāki, kuri vēlas pirkt rotaļlietas un kuriem pietrūkst naudas, dosies uz to tirgus daļu, kas pārdod standartam neatbilstošas rotaļlietas. Tomēr standartam neatbilstošas rotaļlietas rada trīs problēmas: pirmkārt, šī tirgus daļa nezina, ko dara; otrkārt, tai nav personāla, un, treškārt, nav kontroles, kas nozīmē, ka joprojām nav aizsardzības. Kā mēs visi zinām un pieņemam, bērni ir visvērtīgākais, kas mums ir, un, kā jūs, komisāra kungs, pareizi teicāt, viņi ir visneaizsargātākie mūsu sabiedrības locekļi. Lūdzu, atbildiet par CE marķējumu, kas ir drošuma garantija. Es lūdzu jūs, komisāra kungs, rast praktisku risinājumu, lai nākamajā gadā ne jūs, ne mēs neatrastos šeit, runājot par šo pašu jautājumu.
<SPEAKER ID="707" NAME="Catherine Stihler" AFFILIATION="S&amp;D">
Priekšsēdētāja kungs! Rotaļlietu drošuma temats ir svarīgs visām ģimenēm visā Eiropas Savienībā. Lai gan vecāku pienākums ir nodrošināt drošību bērniem, par kuriem viņi atbild, viņiem droši jāzina, ka rotaļlietas, ar kurām spēlējas viņu bērni, ir drošas. Faktiski es šovakar dažas rotaļlietas esmu paņēmusi līdzi, lai atgādinātu jums, kādas tās izskatās.
<P>
Tādējādi šī viegli nevērīgā attieksme pret rotaļlietu drošumu un fakts, ka mēs esam šeit pusdivpadsmitos naktī, lai atkal uzdotu jautājumus par rotaļlietu drošumu, man nešķiet īsti labi. Tātad kas jādara?
<P>
Es vēlētos uzzināt no Komisijas, pret kuriem uzņēmumiem, kas tieši pārdod vai izplata rotaļlietas, ir sekmīgi iesniegta prasība par CE marķējuma ļaunprātīgu izmantošanu? Runājot par tirgus uzraudzības tematu - pateicoties taupības pasākumiem, kas ietekmē daudzas dalībvalstis, tieši tās organizācijas, kuras aizsargā patērētājus, pazūd, saplūst ar citām naudas trūkumā nonākušām organizācijām, tām tiek atņemts finansējums un mazināta to ietekme. Vietējā līmenī - nereti priekšējā līnijā cīņā pret nedrošām rotaļlietām - budžeta samazinājumi ietekmē tirdzniecības standartu efektivitāti.
<P>
Vai Komisija un Padome var izpētīt, vai šie samazinājumi pārkāps saistības, ko paredz direktīva par produktu vispārēju drošumu attiecībā uz efektīvu resursu izmantošanu un kāda uzraudzība tiek piemērota, lai nodrošinātu, ka dalībvalstis aizsargā bērnus pret nedrošām rotaļlietām? Vai Komisija šajā nolūkā ierosinās kādu tiesību aktu par kopējo Eiropas pamatu tirgus uzraudzībai?
<P>
Tāpat kā šī vakara jautājumā, cilvēki ir atzinīgi novērtējuši RAPEX darbu. Tomēr tam ir ierobežots budžets, un var darīt vairāk, lai apmainītos ar informāciju un izņemtu bīstamus produktus no tirgus, cik ātri iespējams. Kāds atbalsts tiek sniegts apmaiņai ar labāko praksi starp uzraudzības ierēdņiem Eiropas Savienībā? Turklāt, vai Komisija ieviesīs visaptverošu ES datu bāzi par negadījumiem un ievainojumiem, ieviešot to vispirms par bērniem un rotaļlietu nodarīto kaitējumu, lai nedrošus produktus var izņemt no tirgus, tiklīdz tas ir fiziski iespējams?
<P>
Ceru, ka 2011. gadā mēs redzēsim labāku apņemšanos atrisināt nedrošo rotaļlietu problēmu Eiropas tirgū vienreiz un uz visiem laikiem.
<SPEAKER ID="708" NAME="Csanád Szegedi" AFFILIATION="NI">
(HU) Priekšsēdētāja kungs, dāmas un kungi! Mūžīga patiesība ir tā, ka mūsu nākotne ir mūsu bērnos. Tādēļ ir ārkārtīgi svarīgi pasargāt viņus no visagrākā vecuma un nodrošināt, ka viņi lieto augstas kvalitātes rotaļlietas, kas nerada apdraudējumu veselībai. Tomēr testēšanas metožu noteikšana ir tikai viens rotaļlietu drošuma nodrošināšanas aspekts. Vēl svarīgāka ir atbilstība tiesību aktiem. Visaptveroša testēšana, kā arī nopietnu brīdinājuma sankciju pielietošana jebkādu pārkāpumu gadījumā, ir sevišķi svarīga importēto produktu gadījumā. Mēs bieži dzirdam par apdraudējumiem veselībai saistībā ar lētām, sliktas kvalitātes rotaļlietām, kuras nāk galvenokārt no Tālajiem Austrumiem. Kā tēvs es bieži atklāju, ka tā vietā, lai saņemtu sodus no arvien bargākām inspekcijām, šādi zemiski produkti aizvien lielākā skaitā un dažādos veidos nonāk mūsu bērnu rokās. Mums jānovērš pastāvīgais šādu rotaļlietu pieplūdums un jāatbalsta no dabiskiem materiāliem veidotu rotaļlietu plaša izmantošana.
<SPEAKER ID="709" NAME="Seán Kelly" AFFILIATION="PPE">
(GA) Priekšsēdētāja kungs! Es runāju par šo lietu pagājušajā gadā, un, tāpat kā citi runātāji, es atkal esmu šeit šovakar. Ir pagājis vēl viens gads, un tas nav labi.
<P>
Tomēr es uzskatu, ka nekas nav satraucošāks kā redzēt savu bērnu savainotu vai mirstošu no spēlēšanās ar rotaļlietu. Mēs domājam par kaut kā norīšanu vai nožņaugšanos, bet ir slēptāks slepkava, un tas ir vēzis. Ir pierādījumi, ka pieaug īpaši mazu bērnu saslimstība ar vēzi. Daudzi cilvēki to uzskata par saskarsmes rezultātu ar bērnu rotaļlietās esošo ķīmiju. PAH tiek minēti sevišķi bieži, un tādēļ ir svarīgi samazināt CMR vielas bērnu rotaļlietās līdz minimumam.
<P>
Tādēļ mums ir jārīkojas.
<P>
(GA) Ir laiks mums darīt to un nodrošināt, ka rotaļlietas, kuras lieto mūsu bērni, ir drošas viņiem.
<SPEAKER ID="712" NAME="Antonio Tajani" LANGUAGE="IT">
Priekšsēdētāja kungs, dāmas un kungi! Vispirms es vēlreiz vēlos norādīt, atbildot uz daudzajiem jautājumiem, kas tika uzdoti debatēs, ka direktīva attieksies uz ekonomikas operatoriem no 2011. gada jūlija un ka saistības attiecībā uz ķīmiskajām vielām stāsies spēkā no 2013. gada jūlija. Savā runā es sacīju, ka jauno noteikumu piemērošana visām iesaistītajām pusēm ir Komisijas prioritāte.
<P>
Attiecībā uz uzraudzību ir skaidrs, ka stingri tiesību akti ir ne vien nepieciešami, bet tie arī pareizi jāpiemēro, jo citādi tie nebūs efektīvi. Tādēļ esmu pārliecināts, ka dalībvalstīm ir izšķiroša loma. Patiešām, rotaļlieta, kas šodien nonāk iekšējā tirgū Roterdamā vai Konstancā, Rumānijā, rīt var nokļūt Boloņā, Lisabonā vai Helsinkos bez jebkādas robežkontroles.
<P>
Patērētāja prātu vairāk par direktīvu atjaunināšanu ik pārnedēļas nomierina spēja uzticēties tirgus uzraudzības pienācīgai stingrībai un funkcionēšanai, citiem vārdiem sakot, faktam, ja kāds mēģinās pārdot nedrošu rotaļlietu, viņš tiks sodīts un bīstamais produkts tiks izņemts no tirgus.
<P>
Acīmredzot tāds pats arguments attiecas uz uzņēmumiem; tie, kuri ievēro likumus, maksā par šo situāciju. Viņi patiesi novērtē faktu, ka nav pakļauti negodīgai konkurencei ar tiem, kas vairāk vai mazāk apzināti pārdod neatbilstošus produktus un rotaļlietas. Īsi sakot, īstais izaicinājums ir sniegt patērētājiem mierīgu prātu, uzņēmumiem - tiesisko noteiktību un vienādu spēles laukumu un tirgus uzraudzības iestādēm -resursus un sadarbības mehānismus.
<P>
Tādējādi 2011. gadā Komisija pētīs iespēju attīstīt daudzgadu tirgus uzraudzības programmu veicamo ilgtermiņa pasākumu konstatēšanai un vajadzīgo finanšu resursu atvēlēšanai, lai nodrošinātu vienotas stingras pārbaudes un dalībvalstu vienotu rīcību.
<P>
Vēlos jūs informēt, ka 2011. gadā es plānoju organizēt pasākumu Roterdamas ostā ar Holandes iestādēm; iespējams, tas notiks vienlaikus ar direktīvas stāšanos spēkā. Tā ideja ir parādīt, kā Eiropas lielākā osta ievēros jaunos noteikumus, kurus paredz jaunā direktīva.
<P>
Kas attiecas uz CE marķējumu - kas bija viens no galvenajiem tematiem, kuru skāra manā uzklausīšanā Parlamentā pirms iecelšanas amatā un kuru apsprieda arī manās uzklausīšanās Iekšējā tirgus komitejā - es vēlos atgādināt jums, ka tas neapliecina kvalitāti, tas apliecina tikai noteiktu standartu ievērošanu. Tātad tas ir standartu ievērošanas, nevis kvalitātes sertifikāts. Kā es esmu teicis daudzas reizes, kvalitātes zīmi mēs varam paredzēt tikai nākotnē.
<P>
CE marķējuma ieviešana un tā kļūdainas lietošanas novēršana - kas diemžēl notiek ar daudziem produktiem, tostarp ar izcelsmi ārpus ES - jau ir liels darbs. Tātad es uzskatu, ka mēs varam turpināt darbu pie šī jautājuma, lai attīstītu CE marķējumu - un man personīgi nekas nav pret diskusiju par kvalitātes zīmes ieviešanu, iespējams, nākotnē, bet domāju, ka tagad to darīt ir pārsteidzīgi.
<P>
Attiecībā uz datu bāzēm - tās tiks iekļautas Produktu drošuma direktīvas pārskatīšanā. Tomēr attiecībā uz bisfenolu, kuru satur mazuļu barošanas pudeles, jāteic, ka tā nav rotaļlieta, uz to neattiecas direktīva, bet, kā jau godājamais deputāts norādīja, tā jau ir izņemta no tirgus.
<P>
Uzskatu, ka esmu atbildējis uz lielāko daļu man uzdoto jautājumu. Esmu pateicīgs priekšsēdētāja kungam un deputātiem par Komisijai uzdotajiem jautājumiem.
<SPEAKER ID="713" NAME="Priekšsēdētājs">
Debates tiek slēgtas.
<P>
Rakstiskas deklarācijas (Reglamenta 149. pants)
<SPEAKER ID="714" NAME="Liam Aylward" LANGUAGE="GA">
Tūkstošiem jaunu rotaļlietu katru gadu ienāk Eiropas tirgū, un Ziemassvētki ir laiks, kad pieprasījums pēc rotaļlietām veikalos ir vislielākais. Tādējādi tas ir jautājums īstajā laikā.
<P>
Pastāv ievērojamas bažas par kaitīgajām ķīmiskajām vielām, kas atklātas atsevišķās rotaļlietās. Komisijai jārisina šis jautājums nekavējoties. Drošuma standartiem jābalstās uz drošām testēšanas metodēm un jāveic intensīvi pētījumi, lai nodrošinātu, ka bērnu rotaļlietās netiek atrasta neviena kaitīga viela.
<P>
Lai gan visām rotaļlietām, kas nonāks tirgū, sākot ar 2011. gada 20. jūliju, būs jāatbilst jaunajai Rotaļlietu drošuma direktīvai, un lai gan mums Eiropā ir pasaulē stingrākie noteikumi par rotaļlietu drošumu, ir nepieciešamas pastāvīgas rūpes. Komisijai jābūt modrai un jāstiprina importa tirgus uzraudzība.
<P>
Katra bīstamas rotaļas atsaukšana ir iemesls bažām, un nekavējoties ir jāveic katra gadījuma izpēte. Patērētājiem ir vajadzīga ticība CE marķējumam, kurš garantē, ka produkts atbilst ES standartam un ir gatavots no nekaitīgiem materiāliem.
