<CHAPTER ID="003">
Piemiņas brīdis
<SPEAKER ID="008" NAME="Priekšsēdētājs">
Dāmas un kungi, es baidos, ka man ir jāizdara daži ļoti skumji paziņojumi. Vasarā mēs ar lielām skumjām uzzinājām par mūsu drauga un kolēģa profesora Bronisław Geremek traģisko nāvi. Viņš bija liels Polijas patriots un patiess eiropietis, kas desmitiem gadu nenogurstoši rīkoja kampaņas Polijas iedzīvotājiem, lai dalītos ar demokrātijas, brīvības, cilvēktiesību un tiesiskuma pamatvērtībām. Viņa iesaistīšanās demokrātiskajā opozīcijā un ārkārtīgi populārajā kustībā Solidarność galu galā deva rezultātus.
<P>
Jau gandrīz divdesmit gadus Polija ieņem likumīgu vietu Eiropas brīvo un demokrātisko valstu starpā, un, kā mēs visi zinām, kopš 2004. gada 1. maija tā ir Eiropas Savienības dalībvalsts. Ieguldījums šajā sasniegumā neapšaubāmi padarīja Bronisław Geremek - kas vairākus gadus bija arī Polijas parlamenta apakšpalātas Sejm deputāts un savas valsts ārlietu ministrs no 1997.-2000. gadam - par vienu no jaunās Polijas dibinātājiem un galvenajiem veidotājiem.
<P>
Bronisław Geremek bija Eiropas Parlamenta deputāts kopš 2004. gada. Mēs viņu pazinām kā cilvēku, kura ticība Eiropas projektam bija pamatīga un patiesa. Tas iemiesoja viņa ideālus un pārliecību: samierināšanu, dialogu un kompromisu. Es ļoti apbrīnoju viņa unikālo spēju būt līdzās savai valstij un vienlaicīgi līdzās Eiropas Savienībai. Viņš nenogurstoši strādāja pie integrācijas procesa, ko viņš uzskatīja par vislabāko risinājumu savas valsts nākotnei un, patiešām, visam mūsu kontinentam.
<P>
Mēs Eiropā esam zaudējuši izcilu personību, kolēģi, kura traģiskā un priekšlaicīgā nāve ir atstājusi tukšumu, ko būs grūti aizpildīt. Es vēlos paust visdziļāko līdzjūtību viņa ģimenei, jo īpaši viņa abiem dēliem, un visiem viņa draugiem. Mēs Eiropas Parlamentā vienmēr viņu atcerēsimies ar cieņu.
<P>
Dāmas un kungi, tāpat mēs ar lielām skumjām augusta sākumā uzzinājām par mūsu kolēģa Willi Piecyk nāvi īsi pēc viņa sešdesmitās dzimšanas dienas. Arī par šo skumjo gadījumu es vēlētos runāt Eiropas Parlamenta vārdā, paužot mūsu visdziļāko līdzjūtību viņa ģimenei un draugiem. Willy Piecyk bija Eiropas Parlamenta deputāts kopš 1992. gada. Viņš bija vadošais dalībnieks Transporta un tūrisma komitejā, kurā viņš vairākus gadus darbojās kā Sociāldemokrātu grupas pārstāvis.
<P>
Tikai pirms dažām nedēļām viņš mums pievienojās, lai svinētu pirmo Eiropas jūras dienu. Lai gan es zināju par viņa nopietno slimību, toreiz man šķita, ka viņa veselības stāvoklis uzlabojas. Diemžēl šis iespaids bija maldīgs.
<P>
Willi Piecyk paliks mūs atmiņās daudzos veidos kā daudzu svarīgu projektu aizsācējs. Ar viņa aiziešanu mēs esam zaudējuši kolēģi, kuru cienīja un novērtēja visi Parlamenta darbinieki. Arī Willi Piecyk mēs atcerēsimies ar paliekošu pateicību.
<P>
Dāmas un kungi, es baidos, ka man jūs jāinformē arī par to, ka 4. augustā nomira ārkārtīgi mīlētā bijusī kolēģe Maria Luisa Cassanmagnago Cerretti. Man ir īpaši spilgtas atmiņas par viņu, jo mēs vienlaicīgi sākām strādāt Parlamentā 1979. gadā, kad viņa šeit Parlamentā uzņēmās strādāt ar Eiropas un Eiropas integrācijas jautājumu. Viņa strādāja par Eiropas Tautas partijas grupas priekšsēdētāja vietnieci un no 1982.-1987. gadam par Eiropas Parlamenta priekšsēdētāja vietnieci. Citu viņas politisko funkciju vidū bija Ārlietu komitejas priekšteces toreizējās Eiropas Parlamenta Politisko lietu komitejas vadīšana.
<P>
Savas politiskās līdzdalības dēļ Maria Luisa Cassanmagnago Cerretti bija iedvesmas avots, jo īpaši sievietēm, un kā Eiropas Parlamenta deputāte viņa bija saprātīgi drosmīga un līdzjūtīga sieviete, kas ievērojami veicināja Eiropas integrāciju. Mēs viņu atcerēsimies ar lielu mīlestību.
<P>
Dāmas un kungi, vasaras brīvdienu laikā notika vairākas traģiskas gaisa satiksmes katastrofas. 20. augustā Spānijas pēdējo 25 gadu lielākajā gaisa satiksmes katastrofā gāja bojā 154 cilvēki. Traģēdijas rezultātā izdzīvoja tikai 18 no 172 cilvēkiem, kas atradās lidmašīnā, kura bija ceļā no Madrides Barahasas lidostas uz Kanāriju salām. Nākamajā dienā pēc avārijas Eiropas Parlamenta vārdā es izdarīju paziņojumu, un šodien es vēlētos atkārtot šo solidaritātes un atbalsta vēsti bojā gājušo ģimenēm un draugiem.
<P>
Tikai dažas dienas pēc Madrides traģēdijas - 24. augustā - vēl viena lidmašīna avarēja īsi pēc pacelšanās Kirgizstānas galvaspilsētā Biškekā, kā rezultātā gāja bojā 68 pasažieri un apkalpe. Es vēlētos runāt visu Parlamenta deputātu vārdā, paužot visizjustāko līdzjūtību šo un citu traģisko gadījumu upuriem.
<P>
Es jūs visus lūdzu piecelties kājās uz vienu minūti ilgu klusuma brīdi par godu bojāgājušo piemiņai.
<P>
(Parlamenta sēdes dalībnieki piecēlās kājās un ievēroja minūti garu klusuma brīdi.)
