<CHAPTER ID="007-04">
4. Plašsaziņas līdzekļu koncentrēšanās un plurālisms Eiropas Savienībā (
<P>
- Pirms balsošanas
<SPEAKER ID="098" NAME="Ignasi Guardans Cambó" AFFILIATION="ALDE">
(ES) Es lūdzu vārdu saskaņā ar Reglamenta 166. pantu un saistībā ar Parlamenta Reglamenta 45. panta 2. punktu.
<P>
45. panta 2. punkts tika nesen grozīts, aizliedzot iesniegt grozījumus pašiniciatīvas ziņojumos iekļautajos rezolūciju priekšlikumos.
<P>
Rezultāts, kā mēs redzēsim gaidāmajā balsošanā, ir tāds, ka tad, ja parlamentārā grupa vēlas grozīt vienu rindiņu vai punktu pašiniciatīvas ziņojumā, tai prasa iesniegt pilnīgi jaunu alternatīvu rezolūcijas priekšlikumu, kurā vienīgā atšķirība ir viens komats vai kāds ievietots vai svītrots vārds.
<P>
Varbūt noteikuma grozīšanas laikā tā šķita laba ideja, bet tagad tas apgrūtina vienošanos šajā plenārsēžu zālē, un panākt vienošanos - tam taču ir jābūt vienam no mūsu galvenajiem mērķiem. Ir neiespējami panākt vienošanos starp politiskajām grupām, ja vienīgais, ko mēs varam darīt, ir iesniegt atsevišķu tekstu, kā mēs drīz redzēsim balošanā.
<P>
Priekšsēdētāja kungs, es lūdzu pārskatīt 45. panta 2. punkta grozījumu, jo tā ietekme ir absurda, un tas ir traucē Parlamenta grupu politiskajām attiecībām.
<P>
(Aplausi)
<SPEAKER ID="099" NAME="Priekšsēdētājs">
Esmu spiests norādīt, ka šo lēmumu savā gudrībā pieņēma Eiropas Parlaments.
<P>
(Pack kundzes iebildumi)
<P>
Baidos, ka tā ir, Pack kundze, bet to nevar mainīt. Pašlaik mums ir jāievēro likums.
<SPEAKER ID="100" NAME="Monica Frassoni" AFFILIATION="Verts/ALE">
(IT) Priekšsēdētāja kungs, dāmas un kungi! Varbūt Guardans kungam vajadzētu jautāt savai grupai, jo viņi bija vieni no šī noteikuma ierosinātājiem. Tomēr es gribētu pateikt, lūk, ko: ziņojums, par kuru mēs šodien balsojam - M. Mikko ziņojums par plašsaziņas līdzekļu plurālismu un koncentrēšanos, ir pirmais ziņojums, kuru mēs pieņemam saskaņā ar šo procedūru, kad mums nedrīkst būt plašu debašu, mēs nedrīkstam iesniegt grozījumus, un vēl tādā dienā, kad Itālijā noticis nopietns, ļoti nopietns uzbrukums vārda brīvībai - ir paziņots par 25 žurnālistu atlaišanu no darba vienīgajā televīzijas kanālā, pār kuru pašlaik nevalda S. Berlusconi. Manuprāt, tas, kā mēs apspriežam šīs problēmas, arī liecina, ka šis Parlaments negrib izdot Eiropas Savienībai neatliekami vajadzīgos likumus, noteikumus vai norādījumus par plašsaziņas līdzekļu koncentrēšanos un plurālismu.
<P>
(Kreiso un centristu aplausi)
<SPEAKER ID="101" NAME="Marianne Mikko" AFFILIATION="PSE">
Priekšsēdētāja kungs! Es gribētu pateikties visiem, kuri runāja par šo ārkārtīgi svarīgo un atbildīgo ziņojumu par plašsaziņas līdzekļu plurālismu un koncentrēšanos Eiropas Savienībā. Ziņojumā ir runa par demokrātijas aizsardzību. Mēs mēģinājām iekļaut šajā ziņojumā visu, kas nostiprina demokrātiju. Tādēļ jums pirms balsošanas ir jāmēģina koncentrēties un pārdomāt. Ko jūs atbalstāt un pret ko jūs iebilstat? Šodien mēs raidām mūsu iedzīvotājiem šo vēstījumu. Lūdzu, domājiet!
<P>
(Aplausi)
<SPEAKER ID="102" NAME="Pál Schmitt">
PPE-DE grupas vārdā. - (HU) Priekšsēdētāja kungs! Kā ēnu referents par šo tematu es vēlos pievienoties tiem, kuri apgalvo, ka šī sistēma pašreizējā veidā nav laba. Es būtu gribējis izteikt Tautas partijas viedokli Parlamenta debatēs, taču kā ēnu referentam man nedeva vārdu.
<P>
Es gribētu jautāt, kāpēc tad, ja plašsaziņas līdzekļu plurālisms ir tik svarīgs, nav svarīgs viedokļu plurālisms? Es būtu gribējis paskaidrot, ka mēs nepiekrītam dažām lietām, bet man nedeva vārdu. Tikai divi cilvēki no visa Parlamenta drīkstēja runāt par šo tematu - referente un komisāre. Mums noteikti ir jāapsver, vai šī sistēma ir laba, jo mēs gribam zināt viens otra viedokli, un tas ir tā dēvētais viedokļu plurālisms. Priekšsēdētāja kungs, lūdzu, palīdziet mums to īstenot!
<P>
(Labējo aplausi)
<SPEAKER ID="103" NAME="Priekšsēdētājs">
Dāmas un kungi! Es vēl došu vārdu Cohn-Bendit kungam, bet pēc tam mums ir jāturpina balsošana. Mēs varam izdarīt attiecīgus secinājumus par mūsu pašu pieņemtā lēmuma sekām. Ja mēs esam pieņēmuši apšaubāmu lēmumu, mums ir tiesības to mainīt, taču grozījumi ir jāizdara saskaņā ar noteiktajām procedūrām.
<SPEAKER ID="104" NAME="Daniel Cohn-Bendit" AFFILIATION="Verts/ALE">
(DE) Priekšsēdētāja kungs! Kā jūs tikko teicāt, tieši šo nejēdzību ir pieņēmis šī Parlamenta vairākums, kaut gan mēs balsojām pret to. Tas bija jūsu lēmums! Sakuriet kārtīgu pirti savam priekšsēdētājam, lai viņš panāk lēmuma grozījumu!
<P>
(Centristu un kreiso aplausi)
<SPEAKER ID="105" NAME="Priekšsēdētājs">
Mēs gluži negrasāmies sakurt pirti, taču secinājumus var izdarīt, ja tā vēlas šā Parlamenta vairākums.
<SPEAKER ID="106" NAME="Stefano Zappalà" AFFILIATION="PPE-DE">
(IT) Priekšsēdētāja kungs, dāmas un kungi! Man nav nodoma detalizēti iztirzāt Frassoni kundzes neprecīzos apgalvojumus, tomēr man šķiet, ka ir jāsniedz paskaidrojums Parlamentam. Itālijas televīzijas kanāli pieder nevis prezidentam S. Berlusconi, bet gan citām grupām. Priekšsēdētāja kungs, Itālijā ir trīs valsts televīzijas kanāli: Rai 1, Rai 2 un Rai 3, ir Mediaset grupa, un vēl ir LA7 ...
<P>
(Centristu un kreiso protesti)
<SPEAKER ID="107" NAME="Priekšsēdētājs">
Dāmas un kungi! Nav iemesla satraukties. Jūs esat pieņēmuši lēmumu.
<P>
Ja Parlaments ir pieņēmis lēmumu, kuru vairākums varbūt uzskata par nesaprātīgu, to var mainīt, bet kamēr noteikumi nav mainīti, tie ir jāievēro. Tāds ir šī Parlamenta princips.
<P>
(Aplausi)
