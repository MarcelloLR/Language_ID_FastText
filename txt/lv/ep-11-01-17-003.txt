<CHAPTER ID="003">
Priekšsēdētāja paziņojums
<SPEAKER ID="007" NAME="Priekšsēdētājs">
Sākumā es vēlos pateikt vairākas lietas. Gribu īsi minēt piecus jautājumus.
<P>
Ceturtdien, 27. janvārī, būs Vācijas nacistu Auschwitz-Birkenau koncentrācijas un iznīcināšanas nometnes atbrīvošanas 66. gadadiena. Katru gadu šajā dienā mēs godinām vairāk nekā 1 miljona to cilvēku piemiņu, kuri gāja bojā šajā nometnē. Tas mums dod spēku strādāt kopīgi, lai veidotu mierīgu nākotni vienotai Eiropai, kura vairs nepiedzīvos šādus murgus.
<P>
Otrkārt, 13. janvārī Lietuvas tauta atzīmēja 20. gadadienu kopš "Asiņainās svētdienas”, kad Padomju armija centās gāzt demokrātiski ievēlēto neatkarīgās Lietuvas valdību. Lietuvieši aizstāvēja savu brīvību, un šodien tiem ir tādas pašas tiesības kā citiem Eiroatlantiskās valstu kopienas dalībvalstīm. Pieminot šo gadadienu, kas ir svarīga Eiropai, mēs šodien paužam solidaritāti ar Baltkrievijas tautu, kas arī ir mūsu kaimiņi un kas joprojām gaida, kad viņu valstī ienāks brīvība un demokrātija.
<P>
Treškārt, 2010. gada 23. decembrī Eiropas Savienība ratificēja Apvienoto Nāciju Organizācijas Konvenciju par cilvēku ar invaliditāti tiesībām. Šī konvencija kopā ar Eiropas Komisijas stratēģiju invaliditātes jomā līdz 2020. gadam nodrošinās vienlīdzīgas civilās, politiskās un ekonomiskās tiesības gandrīz 80 miljoniem Eiropas Savienības iedzīvotāju, kuriem ir kāda invaliditāte.
<P>
Ceturtkārt, es vēlos vēlreiz atkārtot, ka mēs nopietni raizējamies par Ķīnas jurista Gao Zhisheng pazušanu. Saskaņā ar jaunākajiem ziņojumiem viņam nākas saskarties ar sliktu attieksmi un spīdzināšanu. Eiropas Parlaments jau vairākkārt ir skatījis Zhisheng kunga lietu. Šodien es vēlos aicināt Ķīnas iestādes atklāt vietu, kur viņš tiek turēts, un sniegt ziņas par viņa veselības stāvokli.
<P>
Visbeidzot atgādinu, ka kopš mūsu pēdējās tikšanās pirms Ziemassvētkiem ir beidzies Beļģijas prezidentūras pilnvaru laiks un Eiropas Savienības Padomes vadību ir uzņēmusies Ungārija. Mēs šajā Parlamenta sesijas daļā runāsim par abām prezidentūrām. Kopš mūsu pēdējās tikšanās ir notikuši arī svarīgi politiski notikumi. Es ar to domāju vēlēšanas Baltkrievijā un nesenās sadursmes Tunisijā. Abi šie notikumi ir iekļauti mūsu plenārsēdes darba kārtībā. Es vēlos arī visiem atgādināt, ka Ziemassvētku perioda pēdējās nedēļās ir notikušas vairākas nopietnas dabas katastrofas. Mēs jūtam līdzi upuru ģimenēm un vēlamies paust savu līdzjūtību viņiem un cietušo valstu valdībām.
