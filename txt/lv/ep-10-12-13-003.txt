<CHAPTER ID="003">
Priekšsēdētāja paziņojumi
<SPEAKER ID="007" NAME="Priekšsēdētājs">
Es vēlos izteikt dažas iepriekšējas piezīmes pirms mūsu sēdes. Es vēlos atgādināt jums, ka pagājušajā ceturtdienā Priekšsēdētāju konference nolēma, ka rīt, otrdien, plkst. 16.00 notiks debates par S. E. Jędrzejewska un H, Trüpel ziņojumiem par jauno 2011. gada budžeta projektu. Balsošana par šiem ziņojumiem ir ieplānota trešdien. Otrkārt, rīt būs debates arī par COP 16. klimata konferences rezultātiem. Starptautiskā sabiedrība Kankūnā guva konkrētus panākumus. Sarunās piedalījās arī diezgan liela Eiropas Parlamenta delegācija, un šie kolēģi deputāti šodien ir šeit, mūsu vidū. Kopā ar komisāri C. Hedegaard mēs izskatīsim, cik apmierinošs ir izstrādātais nolīgums un kādiem jābūt turpmākajiem pasākumiem saistībā ar šo jautājumu pirms konferences Dienvidāfrikas Republikā.
<P>
Treškārt, 21. oktobrī mēs uzzinājām Eiropas Parlamenta šā gada Saharova balvas par domas brīvību uzvarētāju. Kā jūs atceraties, balvas ieguvējs ir Kubas disidents Guillermo Fariñas. Diemžēl Fariñas kungam būs grūti ierasties un pašam saņemt savu balvu nākamajā trešdienā, neraugoties uz to, ka šajā jautājumā es personīgi vērsos ar vēstuli pie Kubas prezidenta Raul Castro. Mēs sagaidām, ka lēdija Ashton ievēros Fariñas kunga grūtības atbraukt uz Strasbūru un ņems šo faktu vērā turpmākās attiecībās ar Kubu. Mēs joprojām vēl ceram, ka mūsu balvas ieguvējam izdosies atbraukt. Ja viņš no Kubas izlidotu dažu nākamo stundu laikā, viņš varētu vēl paspēt uz mūsu trešdienas sēdi.
<P>
Ceturtkārt, es vēlos arī atgādināt jums, ka pirms 30 gadiem, precīzāk, 1981. gada 13. decembrī, Polijā tika izsludināts kara stāvoklis kā komunistisko valsts iestāžu mēģinājums nosmacēt arvien varenāko Solidaritātes kustību. Tūkstošiem opozīcijas aktīvistu tika arestēti un vairāk nekā 100 cilvēku zaudēja dzīvību. Gandrīz trīsdesmit gadus pēc šiem notikumiem atcerēsimies tos, kuriem bija pietiekama drosme riskēt ar savu dzīvību, lai atbrīvotu Eiropu no komunisma jūga. Visbeidzot, piektkārt, sakarā ar Bloom kunga izturēšanos 24. novembra plenārsēdē un ņemot vērā, ka viņš nav ievērojis nevienu no viņam izteiktajiem trim aicinājumiem, lai atvainotos par saviem vārdiem, es esmu nolēmis, pamatojoties uz Reglamenta 9. un 153. pantu, noteikt viņam sodu, atņemot viņam tiesības saņemt dienas naudu par septiņām dienām. Par savu lēmumu es jau esmu informējis Bloom kungu.
<P>
Tagad daži paziņojumi: parastajā likumdošanas procedūrā pieņemto normatīvo aktu parakstīšana. Ar šo es informēju jūs, ka trešdien Padomes priekšsēdētājs kopā ar mani parakstīs nākamos 10 tiesību aktus, kas pieņemti atbilstoši parastajai likumdošanas procedūrai saskaņā ar Reglamenta 74. pantu. Šo tiesību aktu virsraksti tiks publicēti šīs sēdes protokolā. Otrkārt, Gruny kundze rakstiski ir informējusi mani, ka viņas Eiropas Parlamenta deputātes mandāta termiņš ir beidzies, jo viņa ir ievēlēta Francijas Nacionālajā asamblejā. Parlaments ņem to vērā un saskaņā ar Akta par Eiropas Parlamenta pārstāvju ievēlēšanu vispārējās tiešās vēlēšanās 7. panta 2. punktu un Reglamenta 4. panta 1. un 4. punktu apstiprina, ka no 2010. gada 14. decembra šis mandāts būs brīvs. Visbeidzot, treškārt, es esmu saņēmis Eiropas Liberāļu un demokrātu apvienības grupas pieprasījumu par C. van Baalen kunga nominēšanu parlamentārā delegācijā sadarbībai ar Afganistānu, aizstājot Haglund kundzi. Vai ir kādi komentāri? Es neredzu, ka tādi būtu. Nominācija ir pieņemta.
