<CHAPTER ID="016-01">
1.  Šrilanka - pēc ANO ziņojuma veiktie pasākumi (debates) 
<SPEAKER ID="285" NAME="Priekšsēdētājs">
Nākamais darba kārtības punkts ir debates par sešiem rezolūcijas priekšlikumiem par Šrilanku..
<SPEAKER ID="286" NAME="Paul Murphy">
autors. - Priekšsēdētāja kungs! Šrilankas valdības nežēlīgajā karā pret tamilu minoritāti dažās nedēļās tika nogalināti vismaz 40 000 tamilu un simtiem tūkstoši tika aizturēti ieslodzījuma nometnēs zem klajas debess. ANO ziņojums beidzot publiski atzīst pret tamilu tautu izdarītos noziegumus. Diemžēl nevajadzētu lolot ilūzijas, ka šis ziņojums mainīs tamilu situāciju Šrilankā.
<P>
Nākošajā dienā pēc tā publicēšanas tika paziņots, ka ANO ģenerālsekretārs starptautisku izmeklēšanu sāks tikai tādā gadījumā, ja tam piekritīs Šrilankas valdība vai arī kāds starptautisks forums, piemēram, ANO Drošības padome, lūgs veikt izmeklēšanu. Ņemot vērā Šrilankas valdības raksturu, ir skaidrs, ka tā neļaus veikt starptautisku izmeklēšanu. Kārtējo reizi tiek izcelta nepieciešamība sarīkot kampaņu, lai veiktu patiesi neatkarīgu izmeklēšanu par kara noziegumiem un lai sauktu pie atbildības I. Rajapaksa režīmu.
<P>
Visā pasaulē 18. maijā notiks dažādu grupu, tai skaitā arī Tamilu solidaritātes kampaņas, organizētas protestu akcijas, lai atzīmētu šī asiņainā kara otro gadadienu. Singāļu un tamilu tautu vienotā cīņa ir nepieciešama, lai sakautu šo režīmu un lai cīnītos par tamilu valodā runājošo cilvēku pašnoteikšanās tiesībām.
<SPEAKER ID="287" NAME="Geoffrey Van Orden">
autors. - Priekšsēdētāja kungs! Pietiek dzirdēt šos ievadvārdus, lai saprastu, kāpēc man ir žēl, ka šodien notiek šīs debates. To veicina tamilu diasporas ekstrēmie elementi, tie paši cilvēki, kuri daudzus gadus ar politiskām aktivitātēm un noziedzīgi iegūtiem līdzekļiem atbalstīja LTTE teroristu kampaņu.
<P>
Protams, LTTE kampaņas pēdējie posmi bija šausmīgi. ANO Darusman ziņojums, pateicoties kuram notiek šīs debates, skaidri izklāsta, ka pēdējos konflikta posmos LTTE izmantoja civiliedzīvotājus kā dzīvo vairogu, pastiprināja civiliedzīvotāju, pat bērnu, iekļaušanu savās rindās ar varu, nogalināja civiliedzīvotājus, kuri mēģināja bēgt no konflikta zonas, un izvietoja artilēriju pārvietoto personu un sabiedrisko ēku, piemēram, slimnīcu, tuvumā. Tas neattaisno civilo objektu apšaudi, bet rada priekšstatu par kontekstu un norāda, kurš ir vainīgais.
<P>
Ir cilvēki, kuri tā vietā, lai samierinātu Šrilankas iedzīvotājus, vēlas turpināt naida un dalīšanās kampaņu. Viņi šo Darusman ziņojumu uztver kā savas kampaņas ieroci un vēlas nosēdināt Šrilankas valdību uz apsūdzēto sola.
<P>
Šī pieeja ir ļaunprātīga un neefektīva. Šrilankas valdība un Komisija ir izveidojuši LLRC, lai izmeklētu apsūdzības par cilvēktiesību pārkāpumiem. Darīsim visu iespējamo, lai atbalstītu viņus un Šrilankas iedzīvotājus tā vietā, lai uzbruktu viņiem.
<SPEAKER ID="288" NAME="Véronique De Keyser" LANGUAGE="FR">
Priekšsēdētāja kungs! No pašiem pirmajiem vārdiem bija saprotams, ka debates būs dzīvīgas un tiks pausti divi viedokļi.
<P>
Es vēlos teikt, ka mana grupa nenosliecas par labu ne vienai, ne otrai pusei, bet tikai par labu taisnīgumam un izlīgumam. Es uzskatu, ka tādās valstīs kā Šrilanka, kaut ir arī daudzas citas, kas ir piedzīvojušas nežēlīgu karu, izlīgumu nevar panākt, ja netiek ieviests taisnīgums.
<P>
Ko tieši šis ANO ziņojums, uz kuru atsaucas Van Orden kungs, dara? Tas tikai kārtējo reizi min faktus un aicina radīt starptautisku tiesvedības mehānismu, kurš, kā zināms, jāapstiprina valdībai. Bet tas ir pats mazākais. Kā jūs grasāties tādā veidā nodrošināt izlīgumu? Tam jānotiek abās pusēs, Van Orden kungs. Ne tikai tamilu pusē. Abās pusēs ir veikti noziegumi. Abām pusēm jāuzņemas atbildība. Un abām pusēm ir jānodrošina taisnīgums.
<P>
Ziņojumā arī teikts, un es par to atvainojos, ka nupat minētajai izlīguma komisijai nebija pietiekoši augsta līmeņa izmeklēšanas elementi. Visbeidzot, man ir bail, ka valsts tieslietu iestādes nesniegs skaidrību šajos jautājumos. Tieši tāpēc, gluži vienkārši un abu pušu cietušo vārdā, es uzstāju, ka Parlamentam jāatbalsta šis ziņojums, lai nestu vairāk skaidrības un taisnīguma. Tas ir viss, ko es šodien vēlos teikt. Iespējams, es neizmantoju visu man atvēlēto laiku, bet tas ir galvenais, ko es vēlējos teikt Parlamentam.
<SPEAKER ID="289" NAME="Thomas Mann" LANGUAGE="DE">
Priekšsēdētāja kungs! Februārī es biju Šrilankā kopā ar delegāciju attiecībām ar Dienvidāzijas valstīm. Atrodoties tur, mēs bijām liecinieki milzu pūliņiem, kas tiek pielikti, lai pārvarētu divdesmit piecus gadus ilgušā pilsoņkara sekas. Eiropas Savienība, ANO un NVO viņiem palīdz, sākot ar mīnu lauku attīrīšanu, ko veic HALO Trust, līdz pat tamilu pārvešanai atpakaļ uz viņu agrākajām mājām. Mēs aicinām viņu valdību pozitīvi reaģēt uz ANO ekspertu grupas ieteikumiem, kas norādīja uz abu pušu - gan singāļu, gan LTTE - veiktajiem kara noziegumiem un noziegumiem pret cilvēci.
<P>
Pozitīvi vērtējams tas, ka valdība ir izveidojusi komisiju, kuras uzdevums ir risināt izlīguma jautājumus, izveidot tieslietu jurisdikciju, atrisināt valodas problēmas un strādāt ar bijušajiem frontes līnijas karavīriem. Konsekventa gatavība sadarboties, vēlēšanās integrēt minoritātes un solījumi aizstāvēt starptautiskās tiesību normas ir pamats, lai bez vardarbības un terora varētu attīstīties valsts ar īstu nākotni.
<P>
Mēs aicinām ES Augsto pārstāvi atbalstīt šādus centienus.
<SPEAKER ID="290" NAME="Anneli Jäätteenmäki">
autore. - Priekšsēdētāja kungs! Iespējams, Šrilankas konflikts ir beidzies, bet daudzi jautājumi joprojām ir neatbildēti. Tas, ka konflikts ir beidzies, nenozīmē, ka cilvēki to jau ir aizmirsuši.
<P>
Uzvara nav tas pats, kas miers. Ir nepieciešams laiks, pūliņi un īpaši jau uzticēšanās un apņēmība, lai pārvarētu konflikta rētas. Izlīgums ir obligāti nepieciešams. Taisnīgums ir ļoti būtisks jaunam sākumam. Tāpēc Šrilankas valdībai nekavējoties jāsāk starptautisko humāno tiesību un cilvēktiesību pārkāpumu izmeklēšana.
<P>
Ir jāizmeklē abas puses. Starptautiskās konvencijas, kurām ir pievienojusies arī Šrilanka, pieprasa, lai tiktu veikta izmeklēšana par iespējamiem pārkāpumiem, un lai atbildīgās personas tiktu tiesātas. Tikai ar atklātu un godīgu izmeklēšanu un nodrošinot tiesiskumu Šrilankas iedzīvotāji spēs dziedēt ilga un sarežģīta konflikta rētas, un varēs mierīgi dzīvot.
<P>
ALDE grupa atzinīgi vērtē ANO ģenerālsekretāra Ban Ki-moon kunga ziņojumu un iniciatīvu par Šrilanku. Mēs pilnībā atbalstām ANO ieteikumus.
<SPEAKER ID="291" NAME="Heidi Hautala">
autore. - Priekšsēdētāja kungs! 2009. gada 23. maijā ANO ģenerālsekretārs Ban Ki-moon kungs un Šrilankas prezidents M. Rajapaksa parakstīja kopīgu deklarāciju, kurā Šrilanka piekrita garantēt saukšanu pie atbildības par iespējamiem kara noziegumiem un noziegumiem pret cilvēci, kas tika veikti kara, kurš beidzās 2009. gada maijā, laikā.
<P>
Kad Šrilankas valdība nepildīja šo vienošanos, ANO ģenerālsekretārs izveidoja ekspertu grupu, lai tā sniegtu viņam konsultācijas par atbildības uzņemšanās procesa kārtību. Šis nesen publicētais ziņojums piešķīra ticamību apgalvojumiem, ka gan valdības spēki, gan Ilamas Tamilu tīģeru atbrīvošanas spēki pārkāpa starptautiskās tiesības. Ziņojums uzsver, ka atbildība jāuzņemas abām pusēm.
<P>
Šrilankas valdība apstrīdēja ekspertu grupas ziņojumu, nosaucot to par nelikumīgu un neobjektīvu. Es uzskatu, ka tas ir objektīvs pamats turpināt izmeklēšanu. Ja tiek apšaubīts uzticams un likumīgs starptautisku cilvēktiesību institūciju darbs, tad šim Parlamentam jāsāk rīkoties un jāaizstāv starptautiskās tiesības. Kara noziegumi, lai kur tie tiktu izdarīti, nedrīkst palikt nesodīti.
<SPEAKER ID="292" NAME="Eija-Riitta Korhola" LANGUAGE="FI">
Priekšsēdētāja kungs! Pilsoņkarš Šrilankā ilga 25 gadus un beidzās ar Tamilu tīģeru sakāvi. Pēdējie kara posmi bija īpaši asiņaini un pēdējo mēnešu laikā nomira daudzi tūkstoši.
<P>
Saskaņā ar jauno ANO ziņojumu pastāv iespēja, ka Tamilu tīģerus un valdības spēkus atzīs par vainīgiem par nopietniem starptautisku humāno tiesību un cilvēktiesību pārkāpumiem, kuri tika izdarīti konflikta pēdējos posmos. Pastāv aizdomas, ka Tamilu tīģeri šāva uz civiliedzīvotājiem, kuri mēģināja bēgt. Valdība nogalināja civiliedzīvotājus, apšaudot viņus ar artilēriju. Tie ir nopietni noziegumi, un tos nedrīkst ignorēt. Tāpēc ir svarīgi, lai ANO veiktu objektīvu un atklātu šī jautājuma izmeklēšanu.
<P>
Diemžēl Šrilankas valdība nevēlas ļaut veikt izmeklēšanu bez viņu piekrišanas, ja vien ANO dalībvalstis vienbalsīgi to pieprasītu. Ir ārkārtīgi svarīgi, lai Šrilanka ieņemtu konstruktīvu nostāju un vēlētos sadarboties. Atbildības sajūta ir ļoti būtiska izlīguma procesā. ES jāatbalsta centieni stiprināt Šrilankas atbildības sajūtu.
<SPEAKER ID="293" NAME="Ana Gomes">
S&D grupas vārdā. - (PT) Darusman ziņojuma, kas tika sastādīts Apvienoto Nāciju Organizācijai (ANO), secinājumos ir norādīts uz desmitiem tūkstošu civiliedzīvotāju slaktiņu, kara noziegumiem un noziegumiem pret cilvēci, kā arī uz citiem šausmīgiem humāno tiesību pārkāpumiem, kurus ir izdarījuši gan Ilamas Tamilu tīģeru atbrīvošanas (LTTE) spēki, gan Šrilankas valdība.
<P>
Neatkarīgas izmeklēšanas veikšana un vainīgo nodošana tiesai nav politiska izvēle, bet pienākums, pamatojoties uz starptautiskām tiesībām. Valdības izveidotā Izlīguma komisija neatbilst neatkarības pamatprasībām. Tādēļ starptautiskajai sabiedrībai - īpaši Eiropas Savienībai un ANO Drošības padomei - bez ierunām jāatbalsta ziņojuma priekšlikumi un jāveic steidzami pasākumi, lai radītu neatkarīgu starptautisku mehānismu, kas uzraudzītu Šrilankas valdības rīcību, kā arī jānodrošina, lai tiktu izmeklēti abu pušu veiktie noziegumi, un jāgarantē tiesiskums Šrilankas iedzīvotājiem.
<SPEAKER ID="294" NAME="Izaskun Bilbao Barandica" LANGUAGE="ES">
Priekšsēdētāja kungs! Es vēlos atbalstīt šo rezolūciju par cilvēktiesību pārkāpumiem un Šrilankā paveiktajiem kara noziegumiem.
<P>
Ir svarīgi ne tikai paust solidaritāti upuriem un nosodīt vardarbību, bet arī, ņemot vērā uztraukumu par tiesas varas neatkarības trūkumu, sekmēt nopietnu, objektīvu un atklātu izmeklēšanu, kuru veiktu neatkarīga institūcija, lai tiktu identificēti un sodīti par konfliktu atbildīgie abu pušu pārstāvji.
<P>
Nesodāmība par kara noziegumiem ir jāizbeidz, ja vēlamies, lai tas neatkārtotos nākotnē. Šrilankā tika bombardēti civiliedzīvotāji, nemaz neminot citas nežēlastības.
<P>
Pirms septiņdesmit četriem gadiem manā valstī Franko armija bombardēja Gernikas pilsētu, nogalinot vairāk nekā pusi iedzīvotāju; šis notikums ir atainots slavenajā Pikaso gleznā. Kopš tā laika Gernika ir bijis universāls miera un pretošanās simbols.
<P>
Tomēr visi vēlas, lai būtu progress izlīguma jautājumu risināšanā. Tāpēc mums jāmudina, jāpalīdz un jāuzstāj Šrilankas valdībai, lai tā turpina vajāšanu, un tādējādi sasniegtu patiesu mieru un taisnīgumu.
<SPEAKER ID="295" NAME="Karima Delli" LANGUAGE="FR">
Priekšsēdētāja kungs! Apvienoto Nāciju Organizācijas ziņojums, kurš tika publicēts 11. aprīlī, atklāj kara noziegumus un noziegumus pret cilvēci, kuri tika izdarīti Šrilankā M. Rajapaksa kunga valdības spēku un Tamilu tīģeru neatkarības kustības konflikta laikā. Sadursmes 2009. gada maijā un jūnijā izraisīja kara noziegumus un noziegumus pret cilvēci, un tūkstošiem civiliedzīvotāju zaudēja dzīvības. Mēs nedrīkstam pieļaut, ka par to atbildīgie un šo noziegumu autori netiek sodīti. M. Rajapaksa kunga valdība ir darījusi visu, kas tās spēkos, lai kavētu ANO ziņojuma publicēšanu, un pat apstrīd tā secinājumus.
<P>
Šrilankas prese ir apklusināta, un žurnālisti tiek iebiedēti un patvaļīgi aizturēti. Tiesu iestādes ir bloķējušas piekļuvi galvenās opozīcijas interneta informācijas vietnei, un piekļūšana bēgļu nometnēm joprojām ir ļoti ierobežota, pat Apvienoto Nāciju Organizācijai. Tamilu minoritāte ir genocīda upuris, es pat neuzdrīkstos minēt šo vārdu. Mums nekavējoties jāsūta Eiroparlamenta novērotāji uz Šrilankas ziemeļiem, lai noskaidrotu, kas tur patiesībā notiek, un lai atjaunotu tautas pašnoteikšanās principu.
<P>
(Runātāja piekrita atbildēt uz diviem jautājumiem, kas uzdoti, paceļot zilo kartīti saskaņā ar Reglamenta 149. panta 8. punktu)
<SPEAKER ID="296" NAME="Charles Tannock" AFFILIATION="ECR">
Priekšsēdētāja kungs! Es to dzirdēju skaidrā franču valodā, un tika izmantots vārds "génocide”, kas nozīmē "genocīds”, tam starptautiskajās tiesībās ir īpaša nozīme.
<P>
Ja tāds bija Šrilankas valdības nolūks, kāpēc viņi nupat no cietuma atbrīvoja 200 000 tamilu? Apsūdzēt Šrilankas valdību genocīdā ir absurds. Es ceru, ka locekle atsauks šo apgalvojumu.
<SPEAKER ID="297" NAME="Karima Delli" AFFILIATION="Verts/ALE">
(FR) Tannock kungs, es šo vārdu izmantoju kā metaforu, galvenokārt, lai klasificētu šo fenomenu. Tomēr es skaidri pateicu, ka tas nav īstais termins. Ir jākonstatē fakti. Jebkurā gadījumā to, kas notiek ar tamilu minoritāti, nedrīkst norakstīt kā vienkāršu nevērības aktu.
<SPEAKER ID="298" NAME="Geoffrey Van Orden" AFFILIATION="ECR">
Priekšsēdētāja kungs! Iepriekšējā runātāja teica, ka viņa aicina kaut kādu komisiju doties uz Šrilanku, lai klātienē noskaidrotu, kas tur notiek. Es atļaušos viņai atgādināt, ka nupat Šrilankā bija Dienvidāzijas delegācija, un šeit atrodas daži šīs delegācijas locekļi. Mans kolēģis Mann kungs runāja par šo vizīti; acīmredzot iepriekšējā runātāja neklausās, par ko tiek runāts šajās debatēs. Cilvēki jau ir bijuši Šrilankā. Viņi pazīst Šrilanku un zina, kas tur notiek. Es nesaprotu, kur Delli kundze atrod šādas muļķības.
<SPEAKER ID="299" NAME="Karima Delli" AFFILIATION="Verts/ALE">
(FR) Jums taisnība, mēs jau nosūtījām misiju, un es saprotu, ka šai misijai bija grūts raksturs, ņemot vērā, ka jūs tajā piedalījāties. Tomēr mēs varam izdarīt spiedienu; tas nozīmē, ka mums obligāti ir jāatkārto šāda veida operācija.
<SPEAKER ID="300" NAME="Marie-Christine Vergiat" LANGUAGE="FR">
Priekšsēdētāja kungs! Šrilanka ir izpostīta zeme. Pilsoņkarš oficiāli beidzās pirms diviem gadiem, un mēs zinām, kādos apstākļos tas notika. ANO tajā valstī cieta pamatīgu neveiksmi. Nevalstisko organizāciju ziņojumi ir negatīvi. Laikā no 2009. gada janvāra līdz maijam tika nogalināti tūkstošiem civiliedzīvotāju. Abas nometnes pastrādāja nežēlības, bet liekas, ka tiek akceptēts, ka valdībai labvēlīgi spēki apzināti apšaudīja zonas, kurās tie bija ieteikuši civiliedzīvotājiem paslēpties.
<P>
Kopš tā brīža Šrilankas valdība veikli rīkojas, lai attaisnotu sevi un liegtu piekļuvi tiesiskumam tiem, kurus vajadzētu saukt vismaz par kara noziegumu upuriem. Tā visu laiku cenšas noteikt mazāku kara zonā esošo civiliedzīvotāju skaitu, piedevām tā tiem ir liegusi humāno palīdzību, ieskaitot pārtiku, ūdeni un veselības aprūpi. Arī Tamilu tīģeri ir atbildīgi par šīm šausmām. Viņi iesauca karadienestā bērnus un izmantoja civiliedzīvotājus kā dzīvo vairogu, bet tas nekādā veidā nemazina vietējo valsts iestāžu atbildību. Tas neko neattaisno.
<P>
ANO ilgi gaidīja, pirms atmaskoja stāvokli šajā valstī. Sliktākais ir tas, ka Šrilankas valdība ir vairojusi savas mahinācijas, lai kavētu pēdējā ziņojuma publicēšanu un lai tiktu atsaukti tā secinājumi. Mēs varam tikai atzinīgi vērtēt 11. aprīļa ziņojumu. Šodien mūsu priekšā esošā rezolūcija iet pareizajā virzienā. Es personīgi vēlētos, kaut tā aizietu vēl tālāk. Ir pienācis laiks, lai starptautiskā tiesvedība darītu savu darbu - gan Šrilankā, gan visur citur.
<SPEAKER ID="301" NAME="Jaroslav Paška" LANGUAGE="SK">
Priekšsēdētāja kungs! Ilgstošais militārais konflikts, kas nežēlīgi atsaucās uz konflikta zonā dzīvojošajiem civiliedzīvotājiem, starp valdības spēkiem un Ilamas Tamilu tīģeru atbrīvošanas bruņotajām grupām beidzās 2009. gadā. Pēc kara beigām Šrilankas prezidents M. Rajapaksa solīja izmeklēt visus iespējamos armijas likumu un starptautisko humāno tiesību pārkāpumus militārā konflikta laikā.
<P>
Šī gada aprīlī publicētajā ANO ziņojumā konstatēts, ka abas konflikta puses veica militārās operācijas, neveicot nevienu pasākumu civiliedzīvotāju tiesību un dzīvību aizsargāšanai. Neskatoties uz to, vēl divus gadus pēc kara beigām Šrilankas atbildīgās varas iestādes nav saukušas pie atbildības cilvēkus, kuri veica nopietnus humāno tiesību pārkāpumus. Tiesu iestādes daudzos gadījumos ir kūtras, un tāpēc mums ar šo rezolūciju jāatbalsta ANO centieni uzturēt spēkā tiesību aktus un saukt pie atbildības vainīgos par tūkstošiem civiliedzīvotāju nogalināšanu un spīdzināšanu nežēlīgā Ilamas Tamilu tīģeru atbrīvošanas kustības un Šrilankas valdības spēku kara laikā.
<SPEAKER ID="302" NAME="Filip Kaczmarek" AFFILIATION="PPE">
(PL) Priekšsēdētāja kungs! ANO ziņojumā aprakstītie dramatiskie notikumi Šrilankā parāda, kādas problēmas var radīt bruņoti konflikti. Tas, kas tur notika, pierāda, ka domstarpību risināšana vardarbīgā ceļā un ar bruņotiem spēkiem rada citas milzu problēmas. Eiropā jau gadsimtiem ir bijušas pārdomas par taisnīga kara jēdzienu. Īpaši sāpīgs ir fakts, ka mūsdienu pasaulē pat teorētiski taisnīgs karš nenovēršami ir saistīts ar nevainīgu upuru neattaisnotām ciešanām. Tā notiek neatkarīgi no tā, kā mēs definējam "taisnīgu karu”.
<P>
Šrilankas gadījumā parādās arvien vairāk informācijas, ka šis nebija taisnīgs karš nevienai no pusēm. Uzvarētājam ne vienmēr ir taisnība, kaut tas vienmēr cenšas pierādīt, ka ir. Ja tiešām tiks panākts izlīgums, kā to ir paziņojusi Šrilankas valdība, tad šāda izlīguma pamatā jābūt patiesībai par to, kas notika kauju laikā ar Tamilu tīģeriem. Izlīgums nebūs patiess, ja netiks atmaskoti izdarītie kara noziegumi, neatkarīgi no tā, kura puse tos ir izdarījusi. Izlīguma nebūs, ja puses uzskatīs, ka viņu pašu grēki ir svēti un neļaus par tiem runāt.
<SPEAKER ID="303" NAME="Claude Moraes" AFFILIATION="S&amp;D">
Priekšsēdētāja kungs! Daudzi šajā palātā ir bijuši iesaistīti Šrilankas politikā, un arī Šrilankas diasporas un tamilu kopienas politikā.
<P>
Šodien mēs runājam par ģenerālsekretāra ekspertu grupas ziņojumu par atbildības uzņemšanos Šrilankā. Es neesmu dzirdējis, ka kāds apšaubītu šī ziņojuma patieso integritāti.
<P>
Es izlasīju ziņojumu un runāju par to ar daudziem abu pušu pārstāvjiem. Ja mēs sakām, ka tas jāatstāj uz galda un ka nevajadzētu izmeklēt, kas notika no janvāra līdz maijam, un neatvērsim durvis, lai izmeklētu abu pušu apgalvojumus, tad kāda ir šāda rakstura ziņojuma jēga?
<P>
Man liekas atzīstami, ka viena tamilu kopienas diasporas organizācija - Globālais tamilu forums - ir paziņojusi, un viņi to īpaši uzsvēra, ka ir jāizmeklē arī ticami apgalvojumi pret LTTE.
<P>
Pēc šī ziņojuma ir jāveic turpmāki pasākumi, un es atbalstu nepieciešamību veikt patiesu atbildības uzņemšanās procesu, kurš Šrilankai nestu patiesību, tiesiskumu un izlīgumu, kaut arī tam sekotu sāpīga izmeklēšana, bet šai izmeklēšanai ir jānotiek.
<SPEAKER ID="304" NAME="Laima Liucija Andrikien" AFFILIATION="PPE">
Priekšsēdētāja kungs! Tas ir šausmīgi, ka ieilgušā militārā konflikta laikā Šrilankā, kas beidzās 2009. gadā, tika nogalināti gandrīz 100 000 cilvēku, ieskaitot desmitiem tūkstošu civiliedzīvotāju, no kuriem lielākā daļa nomira konflikta beigu posmā. Starptautiskajai sabiedrībai vajadzētu pieprasīt pamatīgu ticamu ziņojumu par nežēlībām, kuras veikušas abas puses, starptautisku izmeklēšanu
<P>
Žēl, ka tādas valstis kā Ķīna un Krievija iebilda pret šī jautājuma apspriešanu Apvienoto Nāciju Drošības padomē un pret to, lai ANO ģenerālsekretārs sāktu daudz aktīvāku paveikto noziegumu izmeklēšanu. ANO ekspertu grupa skaidri norādīja, ka gan Šrilankas valdība, gan tamilu dumpinieki ir izdarījuši nopietnus starptautisko humāno tiesību un cilvēktiesību pārkāpumus, no kuriem daži būtu klasificējumi kā kara noziegumi un noziegumi pret cilvēci.
<P>
Es pilnībā atbalstu tūlītēju starptautiska tiesvedības mehānisma izveidi, kā to iesaka ANO ziņojums.
<SPEAKER ID="305" NAME="Sari Essayah" AFFILIATION="PPE">
(FI) Priekšsēdētāja kungs! Komisār! ANO ziņojumā ir skaidri redzams, ka pēdējos Šrilankas pilsoņkara, kurš ilga 25 gadus, asiņainajos mēnešos no valdības bruņoto spēka artilērijas uguns bojā gāja tūkstošiem civiliedzīvotāju. ANO arī norāda, ka tamilu dumpinieki izmantoja vairāk nekā 300 000 civiliedzīvotāju kā dzīvo vairogu un nošāva civiliedzīvotājus, kuri mēģināja bēgt. Tādējādi abas puses nopietni pārkāpa cilvēktiesības un starptautiskās tiesības kara situācijā.
<P>
Tagad ir svarīgi, lai notiktu sarunas par izlīgumu, un līdz ar to ANO varētu veikt objektīvu un neatkarīgu izmeklēšanu par kara noziegumiem. Parlamenta rezolūcija ir līdzsvarota un mudinās puses noslēgt izlīgumu un nest mieru.
<SPEAKER ID="306" NAME="George Sabin Cutaş" AFFILIATION="S&amp;D">
(RO) Priekšsēdētāja kungs! ANO ziņojuma, kas tika publicēts 2011. gada 25. aprīlī, secinājumos ir nopietnas apsūdzības par vairākiem cilvēktiesību un starptautisko tiesību pārkāpumiem, kurus izdarījuši gan Šrilankas valdība, gan dumpinieku bruņotie spēki, kas tika sakauti pilsoņkarā, kurš ilga vairāk nekā 28 gadus. Ziņojumā norādīts, ka valdības spēki nogalināja desmitiem tūkstošu civiliedzīvotāju, bombardējot apdzīvotas vietas, slimnīcas un pat humānās palīdzības centrus, kas pieder ANO. No otras puses, dumpinieku spēki izmantoja neskaitāmus civiliedzīvotājus kā dzīvo vairogu, un tos, kuri mēģināja bēgt no konflikta zonas, nošāva uz vietas. Tāpat kā runātāji pirms manis, es uzskatu, ka ir jāizveido neatkarīgs starptautisks mehānisms, lai izmeklētu kara noziegumus, kā arī citus nopietnus cilvēktiesību pārkāpumus šajā valstī. Ir nepieciešama objektīva un atklāta izmeklēšana, lai atklātu, kuram jāuzņemas atbildība par šiem noziegumiem, kas šokēja starptautisko sabiedrību.
<SPEAKER ID="307" NAME="Graham Watson" AFFILIATION="ALDE">
Priekšsēdētāja kungs! Šis labi izstrādātais ziņojums paralēli citiem secinājumiem rāda, ka kārtējo reizi pirmais karā cietušais ir patiesība.
<P>
Bet tajā nav ieskicēta nepieciešamā politika šīs tautas ievainojumu dziedēšanai. Pārāk daudz valstu pārāk ilgi ir izlikušās neredzam to, kas notiek. Tagad ar vienotiem starptautiskās sabiedrības centieniem ir jārada pareiza politika, lai nodrošinātu atbrīvošanu un tiesiskumu visiem, kuri ir tik šausmīgi cietuši.
<SPEAKER ID="308" NAME="Raül Romeva i Rueda" AFFILIATION="Verts/ALE">
Priekšsēdētāja kungs! Watson kungam ir taisnība, sakot, ka ikviena kara, un īpaši šī, pirmais upuris ir patiesība.
<P>
Mums jāatzīst, ka šādos konfliktos arī civiliedzīvotāji ir upuri, un ANO ekspertu grupa skaidri parāda, ka par to atbildīgas ir abas puses - galvenokārt valdība, bet arī Ilamas Tamilu tīģeru atbrīvošana, un tāpēc ir jāizmeklē abu pušu nodarīto.
<P>
Mēs uzskatām, ka, ja izmeklēšanas komisiju iecels valdība, tad atbilstīga izmeklēšana ir mazticama. Mēs lūdzam, lai šos ANO ekspertu grupas izvirzītos apgalvojumus par kara noziegumiem un noziegumiem pret cilvēci izmeklētu neatkarīga komisija. Ja neizpratīsim šo nepieciešamību, tad neko neatrisināsim, jo miers iestāsies tikai tad, kad būs ieviests tiesiskums; tiesiskums ir iespējams tikai uz patiesības pamata, un patiesība tiks atklāta tikai tad, ja mums būs neatkarīga izmeklēšana.
<SPEAKER ID="309" NAME="Charles Tannock" AFFILIATION="ECR">
Priekšsēdētāja kungs! Beidzot pēc ceturtdaļgadsimtu ilgušiem teroristu nemieriem Šrilanka bauda mieru, un ANO ziņojums par Šrilankas armijas uzvaru pār Tamilu tīģeriem ir kritizējams, un tam trūkst patstāvīgu, pierādītu faktu.
<P>
Šķiet, ka ziņojumā izvēlētā pieeja mazina Šrilankas valdības šobrīd sāktos centienus veicināt patiesību un sapratni ar Gūtās pieredzes un izlīguma komisijas palīdzību, un to, ka valdība nupat ir atbrīvojusi vairāk nekā 200 000 aizturēto tamilu ieslodzīto.
<P>
Protams, ir jāsoda ikviena tīša karaspēka nežēlība pret civiliedzīvotājiem. Es tam piekrītu, bet nav skaidru pierādījumu, ka tā bija tīša valdības politika. Es vēlos Parlamentam atgādināt, ka LTTE noraidīja uzraudzītu starptautisku padošanās piedāvājumu un tā vietā kā izejas stratēģiju izvēlējās šausmīgu asinspirti.
<P>
Tagad ir redzamas starptautiskās sabiedrības divkosības pret Šrilanku sekas - ietekmes zaudēšana un nespēja attīstīties. Pa to laiku Ķīna ir nostājusies pa vidu un kļuvusi par Šrilankas labāko draudzeni un aizstāvi ANO. Nedomāju, ka ir nepieciešams kolēģiem atgādināt, kāda ir Ķīnas attieksme pret cilvēktiesībām.
<SPEAKER ID="310" NAME="László Andor">
Komisijas loceklis. - Priekšsēdētāja kungs! Apvienoto Nāciju Organizācija 2011. gada 25. aprīlī publicēja ANO ģenerālsekretāra izveidotās ekspertu grupas konsultatīvo ziņojumu par atbildības uzņemšanos Šrilankas bruņotajā konfliktā. Ekspertu grupa atzina par ticamiem apgalvojumus, kurus pierādot, tiktu apliecināts, ka gan Šrilankas karaspēks, gan LTTE ir izdarījusi nopietnus starptautisko humāno tiesību un starptautisko cilvēktiesību pārkāpumus, no kuriem daži būtu klasificējami kā kara noziegumi un noziegumi pret cilvēci.
<P>
Ekspertu grupa ANO ģenerālsekretāram un Šrilankas valdībai sniedz vairākus ieteikumus, kas, grupas vārdiem runājot, kalpotu kā pamats notiekošajām un konstruktīvajām ģenerālsekretāra un Šrilankas valdības sarunām par atbildības uzņemšanos. Viņi iesaka, ka Šrilankas valdībai jāveic patiesa izmeklēšana, un ANO ģenerālsekretāram jāizveido neatkarīgs starptautisks mehānisms.
<P>
ANO paziņoja, ka ANO ģenerālsekretārs rūpīgi izskata ziņojumus, secinājumus un ieteikumus, un ka ANO Augstais cilvēktiesību komisārs uzstāj Šrilankas valdībai, lai tā nekavējoties ievieš ekspertu grupas ieteiktos pasākumus un nodrošina tiesiskumu.
<P>
Šrilankas valdība no savas puses ir enerģiski noraidījusi šo ziņojumu. Šonedēļ Augstā pārstāve Catherine Ashton kundze ES vārdā iesniedza deklarāciju, vairākkārt atkārtojot ES viedokli, ka neatkarīgam šo ārkārtīgi nopietno apgalvojumu risināšanas procesam vajadzētu stiprināt izlīguma gaitu un nodrošināt ilgstošu mieru un drošību Šrilankā.
<P>
Augstā pārstāve uzsvēra, ka atbildības uzņemšanās jautājums jāskata kā būtiska valsts samierināšanas procesa daļa. Tāpēc EU cer, ka Šrilankas valdība atzīs ziņojuma konstruktīvos mērķus, un mudina to sadarboties ar ANO ģenerālsekretāru par tā saturu.
<SPEAKER ID="311" NAME="Priekšsēdētājs">
Debates tiek slēgtas.
<P>
Balsojums notiks pēc īsa brīža.
<P>
Rakstiskas deklarācijas (Reglamenta 149. pants)
<SPEAKER ID="312" NAME="Michèle Striffler" LANGUAGE="FR">
Šrilankas valdības un Ilamas Tamilu tīģeru atbrīvošanas (LTTE) konflikts beidzās 2009. gada maijā, un tā rezultātā bija vairāk nekā 90 000 mirušo. Liels skaits šrilankiešu, kuri ar varu tika pārvietoti valsts iekšienē, beidzoties karadarbībai, ir atgriezušies mājās. Tomēr vēl ir 75 000 bēgļu, kuri joprojām vada grūtu dzīvi nometnēs Tamilnadu štatā Indijā. Šrilankai ir jāpārvar divas grūtības. Tai jāatgūstas no ieilgušas krīzes. Apvienoto Nāciju Organizācijas ekspertu ziņojums, kas tika publicēts 25. aprīlī, atklāja, ka apgalvojumi par starptautisko humāno tiesību un cilvēktiesību pārkāpumiem ir ticami. Lai nodrošinātu Šrilankā tiesiskumu un izlīgumu, ir jāveic objektīva, pārredzama un neatkarīga izmeklēšana. Valstij jāgatavojas arī vairākām dabas katastrofām, piemēram, plūdiem, nogruvumiem, cikloniem un sausumam, kas mēdz piemeklēt šo valsti.
