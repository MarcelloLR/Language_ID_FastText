<CHAPTER ID="004">
Priekšsēdētāja paziņojums
<SPEAKER ID="089" NAME="Priekšsēdētājs">
Priekšsēdētāju konference mani lūdza pirms balsošanas laika izteikt paziņojumu par ķīlnieku situāciju Kolumbijā. Ceru, ka tas mūsu sēdē atjaunos mieru un kārtību.
<P>
Šī gada 23. februārī bija Íngrid Betancourt nolaupīšanas sestā gadadiena, un starptautiskās sabiedrības, kā arī Eiropas Parlamenta skatieni atkal tiek pievērsti humānajai traģēdijai, ko gadiem ilgā atrašanās necilvēcīgos apstākļos sagādājusi daudziem no Kolumbijas Revolucionāro bruņoto spēku (FARC) sagūstītajiem 700 ķīlniekiem. Šī ir vēl viena izdevība pieprasīt humānu apsvērumu dēļ nekavējoties atbrīvot ķīlniekus.
<P>
(Aplausi)
<P>
Ņemot vērā to, ka daudzu nolaupīšanas upuru, arī I. Betancourt, veselības stāvoklis raisa ārkārtīgas bažas, mēs pieprasām humānu apsvērumu dēļ nekavējoties atbrīvot ķīlniekus un nosūtīt starptautisku mediķu brigādi, lai steidzami nodrošinātu viņiem medicīnisko palīdzību. Mēs novērtējam prezidenta Á. Uribe pūles panākt dialogu, lai rastu humānu risinājumu. Mēs paužam solidaritāti ar upuriem, ķīlniekiem un viņu tuviniekiem.
<P>
(Parlamenta deputāti piecēlās kājās un aplaudēja.)
