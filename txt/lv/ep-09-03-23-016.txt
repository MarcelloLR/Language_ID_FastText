<CHAPTER ID="016">
Biocīdo produktu laišana tirgū - Jauns pārskatīšanas priekšlikums attiecībā uz biocīdiem (debates) 
<SPEAKER ID="123" NAME="Priekšsēdētājs">
Nākamais punkts ir kopējās debates par sekojošo:
<P>
Sârbu kundzes ziņojums Vides, sabiedrības veselības un pārtikas nekaitīguma komitejas vārdā par priekšlikumu Eiropas Parlamenta un Padomes direktīvai, ar ko groza Direktīvu 98/8/EK par biocīdo produktu laišanu tirgū attiecībā uz dažu termiņu pagarināšanu - C6-0346/2008 - un
<P>
Komisijas paziņojums par jauno pārskatīšanas priekšlikumu attiecībā uz Biocīdu direktīvas atkārtotu izskatīšanu.
<SPEAKER ID="124" NAME="Daciana Octavia Sârbu" LANGUAGE="RO">
Es vēlos uzsvērt, ka atzinīgi vērtēju mūsu kopīgo vienošanos ar Komisiju un Padomi par izpildes termiņa pagarinājumu aktīvo vielu novērtēšanas pabeigšanai līdz 2014. gadam, lai laicīgi izveidotu regulētu biocīdo produktu tirgu.
<P>
To atspoguļo arī Vides, sabiedrības veselības un pārtikas nekaitīguma komitejas balsojums. Tādēļ es vēlos pateikties saviem kolēģiem, kas atbalstīja šo trīs iestāžu panākto kompromisu.
<P>
Pārejas perioda pagarināšana ir ļoti svarīga, lai garantētu, ka visi biocīdie produkti, kas satur aktīvās vielas, tiktu likumīgi laisti tirgū.
<P>
Es uzskatīju, ka ir ļoti būtiski šo direktīvu pārskatīt pirmajā lasījumā, lai neriskētu pārsniegt 10 gadu periodu, kas nepieciešams biocīdo produktu sistemātiskai izpētei, un reizē izvairītos no riska, ka 2010. gadā tos izņemtu no tirgus.
<P>
Pārejas perioda pagarinājums nodrošinās, ka dalībvalstīm ir pietiekami daudz laika, lai pabeigtu šo vielu novērtēšanu līdz 2014. gadam, kad visdrīzāk notiks Biocīdu direktīvas būtiska pārskatīšana.
<P>
Vēl viens ziņojuma projekta ierosinājums ir paredzēt, ka ar komitoloģijas procedūru noteiktais termiņu pagarinājums atlikušajai dokumentācijai nedrīkst pārsniegt divus gadus, lai novērstu iespēju visu šo procesu atlikt bezgalīgi. Šis pasākums ir būtisks tādā situācijā, ja direktīvas pārskatīšana nav pabeigta līdz 2014. gadam.
<P>
Mēs ceram, ka aspekti, kas saitīti ar datu aizsardzību un "pašdarbības” praksi, kad uzņēmumi izmanto citu uzņēmumu reģistrēto informāciju kā valsts sistēmas daļu, tiks risināti, būtiski pārskatot Biocīdu direktīvu.
<P>
Es vēlos pieminēt, ka Vides, sabiedrības veselības un pārtikas nekaitīguma komitejas pieņemtie grozījumi veido daļu no vienošanās ar Komisiju un Padomi, jo tie ir ietverti gala projektā, par ko balsos rītdienas plenārsēdē. Pēc balsojuma plenārsēdē mums būs Padomes atbalsts, lai panāktu vienošanos pirmajā lasījumā.
<SPEAKER ID="125" NAME="Stavros Dimas">
Komisijas loceklis. - (EL) Priekšsēdētāja kungs, es vēlos pateikties referentei Sârbu kundzei par viņas čaklumu un centieniem panākt vienošanos pirmajā lasījumā attiecībā uz priekšlikumu grozīt Direktīvu 98/8/EK par biocīdo produktu laišanu tirgū.
<P>
Es vēlos teikt, ka Eiropas Komisija ir gatava pieņemt kompromisu paketi, īpaši jautājumu, kas attiecas uz nepieciešamību pagarināt pārejas periodu uz četriem gadiem trīs gadu vietā un jautājumu attiecībā uz divu gadu ierobežojumu jebkādiem turpmākiem pagarinājumiem, lai sekmētu pārskatīšanas programmu.
<SPEAKER ID="126" NAME="Christa Klaß" LANGUAGE="DE">
Priekšsēdētāja kungs, komisār Dimas, dāmas un kungi, mēs varam lepoties ar faktu, ka mēs Eiropas Savienībā esam sasnieguši šādus augstus standartus veselības un higiēnas jomā. Biocīdu izmantošana ir ievērojami sekmējusi šādus sasniegumus. Kad tos izmanto kā dezinfekcijas līdzekļus un pesticīdus, tie aizsargā mūs no bīstamām slimībām vai to pārnēsātājiem. Biocīdi ir nepieciešami. Tiem ir jābūt cilvēkam un videi nekaitīgiem, un tādēļ mums ir nepieciešams pārskatīt visus biocīdos līdzekļus.
<P>
Drošība prasa laiku, un tagad pārskatīšana aizņem ilgāku laiku, nekā sākotnēji plānots. Mēs nevaram riskēt ar svarīgu produktu zaudēšanu tādēļ, ka to reģistrācija nav pabeigta. Tādēļ es atzinīgi vērtēju faktu, ka Parlaments, Padome un Komisija pirmajā lasījumā piekrita ātram termiņu pagarinājumam attiecībā uz Biocīdu direktīvu līdz, es domāju, komisār, 2014. gadam.
<P>
Tomēr, kādēļ šis priekšlikums parādījās tik vēlu? Draudi, ka vielas varētu tikt aizliegtas nokavētu termiņu dēļ, bija vērojami jau ilgāku laiku, un mūsu diskusijām Parlamentā tagad ir jānotiek, ievērojot saspringtākus laika ierobežojumus.
<P>
Komisār, mēs jau kādu laiku gaidām Komisijas priekšlikumu par Biocīdu direktīvas pārskatīšanu. Steidzīgi ir jāsaskaņo un jānosaka svarīgi jautājumi, piemēram, apstiprināšanas kritēriju definīcija, apstiprināšanas ilgums un, vissvarīgāk, datu aizsardzība. Ražotājiem ir nepieciešami nepārprotami nosacījumi un skaidrība. Regulējums ir nepieciešams arī par produktu lietošanu un izmantošanu. Aktīva aģenta pārbaudes maksā vairākus tūkstošus eiro, un šis ieguldījums atmaksājas vienīgi tad, ja rezultāti, vismaz zināmu laika periodu, nav pieejami citiem kandidātiem. Neviens nevēlas zaudēt mūsu augstos higiēnas standartus. Mums tie ir jāuztur atbilstošā līmenī, lai risinātu jaunus izaicinājumus.
<P>
Es ceru, ka Komisija iesniegs skaidru un labi pamatotu ziņojumu, kas atbilst visām šīm prasībām, un es ceru, ka tas notiks pēc iespējas drīzāk.
<SPEAKER ID="127" NAME="Vittorio Prodi">
ALDE grupas vārdā. - (IT) Priekšsēdētāja kungs, dāmas un kungi, paldies, Verheugen kungs, ka ieradāties un devāt mums iespēju kopīgi apspriest šo dokumentu. Attiecībā uz priekšlikumu, ar ko groza direktīvu par biocīdo produktu laišanu tirgū, Parlaments ir piekritis, ka ir nepieciešams piešķirt noteiktu pagarinājumu pārskatīšanas periodam, kas vajadzīgs, lai pareizi novērtētu dažu biocīdo produktu galvenās aktīvās vielas, ņemot vērā nepieciešamo pārbaužu īpašo raksturu un tirgus prasības. Tomēr jums vajadzētu zināt, ka mēs gaidām Direktīvas 98/8/EK par biocīdajiem produktiem rūpīgāku pārskatīšanu, lai izteiktu savu viedokli par tās saturu. Tādēļ es vēlos ieteikt Komisijai dažas idejas, par ko padomāt.
<P>
Pirmkārt un galvenokārt, būtu lietderīgi pārveidot direktīvu par regulu - tiesību instrumentu, kas noteiktu, ka vienādiem noteikumiem ir jāstājas spēkā visās dalībvalstīs vienlaicīgi, tādējādi vienoti regulējot šo nozari. Vēl viens būtisks jautājums ir datu apmaiņa saskaņā ar ES pamatnostādnēm, un, kā jau to īstenoja REACH gadījumā, jāizvairās vai ievērojami jāsamazina biocīdo produktu izmēģināšanu uz mugurkaulniekiem, veicot šādu izmēģinājumu rezultātā iegūto datu obligātu apmaiņu starp tiem, kas reģistrē vienu un to pašu aktīvo vielu, tādējādi izvairoties no dubultiem pētījumiem.
<P>
Datu apmaiņa veicinās efektīvāku lietas materiālu vērtēšanas sistēmu un mazinās šādu projektu izmaksas, kas būs nozīmīgi gan maziem, gan vidēja izmēra uzņēmumiem, kā arī valsts iestādēm, kas ir atbildīgas par iesniegumu pārbaudi.
<P>
Jāliek uzsvars uz procedūru vienkāršošanu un atļauju savstarpējas atzīšanas piemērošanu attiecībā uz doto produktu un tā izmantošanu dažādās dalībvalstīs, lai paātrinātu gan procedūras, gan biocīdo produktu laišanu iepriekšminēto valstu tirgū. Pēc tam jāsaskaņo izmaksas un kopējus termiņus iesniegumu izskatīšanai dažādās valstīs, kā arī jāvienkāršo apstiprināšanas procesu gadījumos, kad vērojamas minimālas atšķirības formulējumos vai, piemēram, krāsu dažādībā, lai izvairītos no īpašiem papildu izmēģinājumiem, kam nepieciešams katras dalībvalsts turpmāks novērtējums.
<P>
Visbeidzot, mums ir jāizvairās no diskriminācijas starp Eiropas ražotājiem, kuru produkti ir apstrādāti ar biocīdajiem produktiem, un ražotājiem, kuru produkti ir ražoti ārpus Kopienas valstīm un satur šādus produktus. Es atstāju Komisijas ziņā piedāvāt risinājumu, ko jaunais Parlaments, mēs ceram, varēs atbalstīt.
<SPEAKER ID="128" NAME="Urszula Krupa">
IND/DEM grupas vārdā. - (PL) Priekšsēdētāja kungs, Eiropas Savienības tiesību aktu saskaņošana biocīdo produktu jomā šķiet arvien nepieciešamāka, ņemot vērā, ka regulējums dažādās valstīs ir ļoti atšķirīgs. Kopēju tiesisko normu trūkums rada draudus cilvēku veselībai un dzīvībai, kā arī videi, jo īpaši brīvā tirgus apstākļos.
<P>
Tomēr priekšlikums, kas ir ietverts teksta sākotnējā variantā, proti, desmit gadu piemērošanas periods tiesību aktiem, šķiet nedaudz nereāls, ņemot vērā ļoti sarežģītās un dārgās reģistrācijas procedūras tām ķīmiskajām vielām, kas tiek izmantotas šajos produktos. Šīs procedūras, kuru mērķis bija nodrošināt augstu drošības līmeni, varētu, lai cik tas arī ironiski nebūtu, mazināt kontroles līmeni, kas ir vēl jo problemātiskāk, ja mēs ņemam vērā faktu, ka dažos gadījumos valstu tiesību aktos bija noteikta tirgū laisto biocīdo produktu kontrole.
<P>
Tomēr šīs sistēmas atcelšana un mazāk efektīvas un dārgākas novērtējuma procedūras ieviešana var ierobežot biocīdo produktu pārdošanu. Centrālais Eiropas biocīdajos produktos izmantoto aktīvo vielu reģistrs arī nenodrošinās drošību, īpaši ņemot vērā faktu, ka bioloģiskie aģenti ir ļoti dažādi un izturīgi pret aktīviem aģentiem. Iedarbīgo sastāvdaļu trūkums tikai palielinās rezistences līmeni. Turklāt ar to saistītās lielās izmaksas un sarežģītās procedūras izspiedīs mazos uzņēmumus no tirgus, novedot pie šajā nozarē strādājošo lielo uzņēmumu tirgus monopola.
<P>
Priekšlikums par pagarinātu, 14 gadus ilgu pārejas periodu, ko varētu pagarināt vēl par diviem gadiem, ir kļuvis vēl jo vērtīgs tāpēc, ka līdz 2014. gadam aktīvās vielas nebūs iespējams reģistrēt vai transponēt šos noteikumus valstu tiesību aktos.
<SPEAKER ID="129" NAME="Zuzana Roithová" AFFILIATION="PPE-DE">
- (CS) Priekšsēdētāja kungs, es vēlos uzdot jautājumu komisāram, jo man ir atšķirīgs viedoklis. Es uzskatu, ka ir nožēlojami, ka ES nevar paspēt desmit gados, citiem vārdiem sakot, līdz 2010. gadam pabeigt aptuveni 900 Eiropas tirgū pārdoto dezinfekcijas līdzekļu, konservantu un pesticīdu pārskatīšanu un reģistrēšanu. Mani pārsteidz, ka mums ir nepieciešami vēl trīs gadi, lai to izdarītu, turklāt referents ir pievienojis vēl vienu gadu. Tas nozīmē saskaņošanas atlikšanu un līdz ar to arī tirgus lielākas aizsardzības no šīm kaitīgajām vielām atlikšanu. Acīmredzot mums nebija citas izvēles, kā vien paziņot par perioda pagarināšanu, jo pretējā gadījumā daudzi produkti būtu jāizņem no tirgus. Tomēr ļaujiet man piedāvāt savas pārdomas. Būtu lietderīgi, ja dažus produktus, ko importē no nekontrolētajiem Āzijas tirgiem, izņemtu no mūsu tirgus. Tas veicinātu alternatīvu, drošāku materiālu attīstību. Es gribētu dzirdēt, vai Komisija ir mēģinājusi sadarboties ar pārbaudes dienestiem un dalībvalstīm un izmantot to resursus, lai iekļautos sākotnējā īsajā termiņā. Vai Komisija vai referents var man atbildēt uz šo jautājumu?
<SPEAKER ID="130" NAME="Czesław Adam Siekierski" AFFILIATION="PPE-DE">
(PL) Priekšsēdētāja kungs, ņemot vērā šī tiesību akta īpašo raksturu un iespējamos draudus, ko radītu jebkāda tā nepareiza interpretācija, mums jāpievērš īpaša uzmanība biocīdo aģentu jautājumam.
<P>
Es piekrītu referentam, kas teica, ka ir būtiski pagarināt pārejas periodu, kāds nepieciešams, lai novērtētu aktīvās vielas, kuras tiek izmantotas biocīdajos produktos, līdz 2014. gadam, lai izmantotu ES tiesību aktus tirgus regulēšanai. Ja mēs to nedarīsim, vai valstu noteikumu termiņa beigas 2010. gadā neradīs situāciju, kad ļoti daudzu biocīdo produktu pārdošana kļūst pretlikumīga, kas savukārt novestu pie dažādām paradoksālām situācijām?
<P>
Pārejas perioda laikā vajadzētu izmantot valstu tiesību aktus, lai stingri kontrolētu šo specifisko tirgus daļu. Ir vērts piebilst, ka mums vajadzētu būt īpaši uzmanīgiem, izskatot jebkādus tiesību aktus attiecībā uz biocīdajiem aģentiem, un atcerēties, ka šie produkti ir radīti, lai iznīcinātu un atvairītu kaitīgos organismus, un ka tie satur aktīvas ķīmiskas vielas. Jebkura paviršība no mūsu puses var radīt neatgriezeniskas sekas.
<SPEAKER ID="131" NAME="Stavros Dimas">
Komisijas loceklis. - (EL) Priekšsēdētāja kungs, es vēlos pateikties runātājiem par viņu konstruktīvajām piezīmēm un teikt, ka aktīvo vielu vērtēšana faktiski prasīs vairāk laika, nekā bija sākotnēji optimistiski paredzēts. 2000. gadā, kad tiesību aktu pieņēma, vērtēšanas programmas netika uzsāktas nekavējoties. Aptuveni četri gadi pagāja, veicot dažādas sagatavošanas procedūras. Vērtēšanas procedūras, ko valstu kompetentās iestādes neapšaubāmi izmanto, sāka īstenot tikai 2004. gadā. Lai gan līdz šim ir paveikts ļoti nozīmīgs un svarīgs darbs, ļoti daudzu aktīvo vielu vērtēšanu nevarēs pabeigt līdz maijam.
<P>
Tā kā direktīva paredz, ka biocīdie produkti, kas satur aktīvās vielas, kuras nav iekļautas direktīvas 1. pielikumā vai 1. A pielikumā, ir jāizņem no tirgus ne vēlāk kā līdz 2010. gada 14. maijam, tad tika pieņemts lēmums par to, ka vērtēšanas procedūras termiņu ir nepieciešams pagarināt. Pretējā gadījumā, ja mēs izņemsim dažas no šīm vielām tādēļ, ka tās nav novērtētas, tad riskam tiks pakļauta gan Eiropas Savienības veselības, gan vides joma, kā arī, neapšaubāmi, tiks traucēta tirdzniecība.
<P>
Attiecībā uz Klass kundzes aizskarto jautājumu, es vēlos teikt, ka šis jautājums ir saistīts ar datu aizsardzību, kas tiek iesniegti aktīvo vielu novērtēšanai. Tas īpaši attiecas uz gadījumiem, kad uzņēmumi, kas necentās atklāt minētos datus, "pašdarbnieki”, var tomēr paturēt savus produktus tirgū līdz pārejas perioda beigām.
<P>
Komisija ir nonākusi priekšlikuma par būtisku Biocīdu direktīvas pārskatīšanu pēdējā posmā un to skaidri pateica konsultācijās, kuru laikā minēto priekšlikumu formulēja un izstrādāja. Daudzas no tām piezīmēm, ko izteica Prodi kungs un citi, noteikti tiks ņemtas vērā.
<P>
Komisija izskatīs iepriekš minēto jautājumu tad, kad būtiski pārskatīs direktīvu.. Komisijas paziņojumu par to nosūtīs Eiropas Parlamenta sekretariātam, lai iekļautu šodienas sēdes protokolā.
<P>
Līdzīgi minētajā priekšlikumā tiks aplūkoti arī vairāki citi Parlamenta izvirzītie jautājumi, piemēram, to preču un materiālu klāsta palielināšana, kuru apstrādē izmanto biocīdos produktus, pilnveidota biocīdo produktu apstiprināšanas procedūra, obligātās datu apmaiņas ieviešana produkta licencēšanas un aktīvo vielu apstiprināšanas procesā saskaņā ar REACH regulas principiem un citu tiesību aktu labāko praksi, piemēram, kādu nesen pieņēma par augu aizsardzības produktiem.
<P>
Nobeigumā Komisija pauž savu atzinību par sarunu rezultātu. Komisija ir gatava pieņemt kompromisa grozījumus pilnībā un direktīvas galvenās pārskatīšanas laikā apsola ņemt vērā bažas par datu aizsardzību, ko šodien šeit pauda gan Padome, gan Parlaments.
<P>
Komisija ņem vērā jautājumus par datu aizsardzību, datu apmaiņu un "iespējamo pašdarbību”, kas izskanēja diskusijās par priekšlikumu pagarināt dažus Biocīdu direktīvā noteiktos termiņus. Komisija apsvērs piemērotus risinājumus minētajām problēmām, kad būtiski pārskatīs Biocīdu direktīvu.
<SPEAKER ID="134" NAME="Daciana Octavia Sârbu" LANGUAGE="RO">
Es vēlos vēlreiz pateikties saviem kolēģiem, ēnu referentiem, ar ko mēs ļoti veiksmīgi sadarbojāmies. Mēs ļoti efektīvi izstrādājām šo ziņojumu, lai gan tas nav tik svarīgs kā faktiskā direktīvas pārskatīšana.
<P>
Kā jau jūs redzējāt, visi mani kolēģi runāja par šo pārskatīšanu un mazāk par ziņojumu, ko mēs šodien apspriežam, jo mēs gaidām pārskatīšanu.
<P>
Jāatzīst, ka mēs esam dzirdējuši, ka pārejas perioda pagarināšana no trīs uz četriem gadiem nav vēlama, taču es uzskatu, ka svarīgāk ir nodrošināt, lai visi produkti tiek laisti tirgū likumīgi un tiek veikts šo produktu atbilstošs novērtējums.
<P>
Vēlreiz pateicos, un, kā jau es teicu, mēs gaidām Biocīdu direktīvas pārskatīšanu pēc iespējas drīzāk.
<SPEAKER ID="135" NAME="Priekšsēdētājs">
Debates tiek slēgtas.
<P>
Balsojums notiks otrdien, 2009. gada 24. martā.
