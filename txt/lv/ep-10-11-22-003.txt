<CHAPTER ID="003">
Priekšsēdētāja paziņojumi
<SPEAKER ID="007" NAME="Priekšsēdētājs">
Es biju ļoti gandarīts, kad saņēmu ziņas par Aung San Suu Kyi, Birmas opozīcijas vadītājas, atbrīvošanu no mājas aresta. Kopš 1988. gada Eiropas Parlaments piešķir Saharova balvu, un Suu Kyi kundze bija viena no pirmajām tās ieguvējām. Tomēr viņa nevarēja to personiski saņemt pirms 20 gadiem. Vēlos jūs informēt, ka esmu jau nosūtījis ielūgumu Suu Kyi kundzei apmeklēt Eiropas Parlamentu un teikt uzrunu kādā no plenārsēdēm.
<P>
Pirms 11 gadiem ANO 25. novembri noteica par Starptautisko dienu vardarbības pret sievietēm izskaušanai. Katru dienu daudzas sievietes visā pasaulē kļūst par izvarošanas, pazemošanas un vardarbības mājās upuriem. Īpaša nežēlība ir jaunu sieviešu apgraizīšana, kas ir paraža daudzos pasaules reģionos. Ir aprēķināts, ka katru dienu 8000 meiteņu kļūst par tās upuriem. Lai solidarizētos ar kampaņu par šī barbariskā rituāla pārtraukšanu, es aicinu jūs visus šodien nēsāt rozes ziedlapu, lai simbolizētu, ka iebilstat pret šādu rīcību. Vēlos arī uzsvērt, ka Eiropas Parlaments daudzus gadus turpina darīt visu, lai aicinātu pilnībā pārtraukt fizisku un garīgu vardarbību pret sievietēm.
