<CHAPTER ID="005">
Ilgtermiņa vīzas turētāju pārvietošanās (debates)
<SPEAKER ID="063" NAME="Priekšsēdētājs">
Nākamais darba kārtības punkts ir ziņojums par priekšlikumu Eiropas Parlamenta un Padomes regulai, ar kuru groza Šengenas Līguma īstenošanas konvenciju un Regulu (EK) Nr. 562/2006 attiecībā uz personu ar ilgtermiņa uzturēšanās vīzām pārvietošanos, ko Pilsoņu brīvību, tieslietu un iekšlietu komitejas vārdā iesniedza Carlos Coelho - C6-0076/2009 -.
<SPEAKER ID="064" NAME="Carlos Coelho" LANGUAGE="PT">
Priekšsēdētāja kungs, komisāres kundze, dāmas un kungi, šodien mēs runājam par tādu absurdu situāciju, kurā nonāk, piemēram, students, kurš saņēmis vīzu, lai varētu apmeklēt mācību kursu Beļģijā. Ja uz viņu neattiecas Direktīvas 2004/114/EK darbības joma, viņš nevar doties uz Nīderlandi, lai tur specializētā bibliotēkā ievāktu informāciju, kas nepieciešama kursa darba rakstīšanai, vai uz Barselonu, lai tur pavadītu nedēļas nogali, jo valstī, kas izsniegusi vīzu, viņš tiks arestēts.
<P>
Šengenas Konvencijā noteikts, ka ilgtermiņa vīzu turētāji var uzturēties tikai tās dalībvalsts teritorijā, kas izsniegusi vīzu. Viņi nedrīkst ceļot uz citām dalībvalstīm vai ceļot tranzītā caur citām dalībvalstīm, atgriežoties savā izcelsmes valstī.
<P>
Šengenas zonas izveides pamatā ir pārvietošanās brīvība. Ikvienai personai, kas legāli uzturas kādā no dalībvalstīm, vajadzētu būt tiesīgai brīvi ceļot zonā, kur nav iekšējo robežu. Vispiemērotākais risinājums būtu tāds, ka dalībvalstis izpilda savu pienākumu izsniegt uzturēšanās atļauju trešo valstu valstpiederīgajiem, kuriem ir šādas vīzas. Tomēr vairumā dalībvalstu tas tā nenotiek.
<P>
Dalībvalstis šo situāciju ir īslaicīgi atrisinājušas, izsniedzot D+C vīzas, kas ilgtermiņa vīzu turētājiem pirmos trīs mēnešus ļauj brīvi pārvietoties Šengenas zonā. Šāda veida vīza tiks atcelta no 2010. gada aprīļa, kad stāsies spēkā Kopienas Vīzu kodekss un šī problēma kļūs vēl aktuālāka.
<P>
Manis ierosinātie grozījumi, ko atbalsta lielākā daļa Pilsoņu brīvību, tieslietu un iekšlietu komitejas locekļu, palīdzēs šo problēmu atrisināt, nemazinot drošības līmeni Šengenas zonā.
<P>
Pienākums izmantot Šengenas Informācijas sistēmu (SIS), apstrādājot ilgtermiņa uzturēšanās vīzu pieprasījumus, atbilst tai pašai procedūrai, kas jau pastāv attiecībā uz trešo valstu valstspiederīgajiem, kuriem ir uzturēšanās atļaujas. Šādā veidā mēs esam atbildējuši uz bažām par drošības līmeņa mazināšanos.
<P>
Patiesība ir tāda, ka vairākas dalībvalstis ir izsniegušas ilgtermiņa uzturēšanās vīzas un vēlāk arī uzturēšanās atļaujas, iepriekš neizmantojot SIS, jo īpaši 96. pantu par ieceļošanas aizliegšanu.
<P>
Šāda prakse vājina drošību Šengenas zonā un rada problēmas uz ārējām robežām, kad SIS sarakstos parādās tādu personu vārdi, kurām ir derīgas vīzas. Tas rada sarežģījumus un nevajadzīgas problēmas attiecīgajām personām un robežapsardzes darbiniekiem, kuriem jāmēģina noskaidrot, vai vīzas nav viltotas, vai SIS dati nav neprecīzi un nav jāizņem no sistēmas, vai arī šīs vīzas nekad nevajadzēja izsniegt.
<P>
Iniciatīva, par kuru mēs balsosim, ļaus ilgtermiņa uzturēšanās vīzu turētājiem brīvi pārvietoties trīs mēnešus jebkuru sešu mēnešu laikā. Tas ir tāds pats periods, kāds atļauts uzturēšanās atļauju turētājiem, un tai pašā laikā šī iniciatīva uzliek par pienākumu dalībvalstij izsniegt uzturēšanās atļauju personai, kurai atļauts uzturēties ilgāk par vienu gadu.
<P>
Tā atzīst arī nepieciešamību stiprināt datu aizsardzības līmeni, kāds pastāv saskaņā ar Šengenas Līgumu, un iesaka Komisijai nākt klajā ar nepieciešamajām iniciatīvām, ja līdz 2012. gadam nesāks darboties SIS II.
<P>
Lisabonas līgumam stājoties spēkā, šie abi sākotnējie priekšlikumi tika apvienoti un tika nodrošināts jauns juridiskais pamats. Teksts, par kuru mēs šajā plenārsēdē balsosim, ir to sarunu rezultāts, kas turpinājās Zviedrijas un Spānijas prezidentūras laikā. Šis rezultāts ir vienošanās pirmajā lasījumā, tāpēc šo regulu varēs pieņemt pirms Vīzu kodeksa stāšanās spēkā.
<P>
Priekšsēdētāja kungs, es gribētu aicināt Spānijas prezidentūru, kas šajās debatēs nepiedalās, apsolīt Parlamentam, ka regula varēs stāties spēkā līdz 2010. gada 5. aprīlim. Tas ir ļoti svarīgi, lai izvairītos no juridiska vakuuma veidošanās.
<P>
Es apsveicu Eiropas Komisiju par šo savlaicīgo iniciatīvu. Pateicos par Padomes uzticamo sadarbību, jo īpaši Zviedrijas un Spānijas prezidentūras laikā, un par ēnu referentu sadarbību, kas ļāva panākt plašu vienprātību Pilsoņu brīvību, tieslietu un iekšlietu komitejā. Ar šo pasākumu mēs varēsim atrisināt apgrūtinošo problēmu, ar ko saskaras tūkstošiem pilsoņu trešās valstīs, un izdarīt to labi, stiprinot gan brīvību, gan arī drošību.
<SPEAKER ID="065" NAME="Cecilia Malmström">
Komisijas locekle. - Priekšsēdētāja kungs, kā jau referents norādīja, šā priekšlikuma mērķis ir atvieglot to trešo valstu valstspiederīgo pārvietošanos Šengenas zonā, kuri ar ilgtermiņa uzturēšanās jeb D vīzu legāli uzturas kādā no dalībvalstīm. Saskaņā ar pašreizējo Šengenas acquis trešo valstu valstspiederīgie, kuriem ir izsniegta uzturēšanās atļauja, var brīvi ceļot Šengenas zonā, jo uzturēšanās atļauja ir līdzvērtīga vīzai.
<P>
Tomēr pēdējā laikā dalībvalstīs ir vērojama tendence pēc iebraukšanas valstī ilgtermiņa uzturēšanās vīzas ar uzturēšanās atļaujām vairs neaizstāt. Tieši tāpēc mēs šodien par šo jautājumu diskutējam. Komisijai, Padomei un Parlamentam ir acīmredzot jāatrod risinājums šai problēmai. Šī juridiskā un praktiskā situācija ļoti negatīvi ietekmē trešo valstu valstspiederīgos, kuri legāli uzturas mūsu dalībvalstīs ar D vīzu. Šīs personas nevar ne legāli ceļot uz kādu citu valsti, ne arī tranzītā šķērsot citas valsts teritoriju, lai atgrieztos savā izcelsmes valstī. Šīs situācijas bezjēdzību ilustrēja referenta Coelho kunga minētais piemērs.
<P>
Protams, labākais risinājums būtu tāds, ka visas dalībvalstis izsniedz nepieciešamās uzturēšanās atļaujas un dara to savlaicīgi. Diemžēl šobrīd tas tā nenotiek, tāpēc mums ir šis priekšlikums, kura mērķis ir līdzvērtības principu starp uzturēšanās atļaujām un īstermiņa uzturēšanās vīzām attiecināt arī uz ilgtermiņa uzturēšanās D vīzām. Tādējādi trešās valsts valstspiederīgais, kuram ir kādas dalībvalsts izsniegta ilgtermiņa uzturēšanās D vīza, varēs ceļot uz pārējām dalībvalstīm trīs mēnešus jebkura pusgada laikā ar tādiem pašiem nosacījumiem kā uzturēšanās atļaujas turētājs. Līdz ar to tiktu atjaunota tā ideja, kas ir pamatā zonas izveidei bez iekšējām robežām, proti, tas, ka ikvienai personai, kurai ir dokuments, kas apliecina, ka šī persona legāli uzturas kādā no dalībvalstīm, ir tiesības ceļot Šengenas zonā, tajā uzturoties īslaicīgi.
<P>
Man bija liels prieks, kad uzzināju, ka Carlos Coelho kungs šo priekšlikumu ir atbalstījis jau no paša sākuma un ka šis referents kopā ar Pilsoņu brīvību, tieslietu un iekšlietu komiteju un Juridisko komiteju ir sapratis, ka ir jārīkojas, lai atvieglotu dzīvi trešo valstu valstspiederīgajiem, jo mēs vēlamies iedrošināt cilvēkus, kas legāli uzturas mūsu teritorijā. Es vēlos pateikties referentam par viņa konstruktīvo pieeju šim jautājumam.
<P>
Man jums nav jāatgādina, ka risinājums mums jāatrod ātri, jo īpaši tādēļ, ka no šā gada 5. aprīļa tiks piemērots Vīzu kodekss, kas atcels tā dēvētās D+C vīzas, kuras bija paredzētas, lai daļēji atvieglotu D vīzu turētāju situāciju. Manuprāt, regulas projekta galīgais teksts apmierināja visas puses, jo visas iestādes vienojās par teksta kompromisa variantu. Lai atrisinātu dažus jautājumus, kas uztrauc Eiropas Parlamentu un dalībvalstis, piemēram, attiecībā uz drošību, sākotnējā tekstā tika veikti vairāki grozījumi.
<P>
Piemēram, ir izteikts priekšlikums saīsināt ilgtermiņa uzturēšanās vīzu derīguma termiņu. Tam nevajadzētu pārsniegt vienu gadu. Pēc viena gada dalībvalstu pienākums saskaņā ar šo priekšlikumu ir izsniegt uzturēšanās atļauju.
<P>
Ir pastiprināta prasība sistemātiski pārbaudīt Šengenas Informācijas sistēmu (SIS). Ja dalībvalsts paredz izdot uzturēšanās atļauju vai D vīzu, atbildīgā iestāde sistemātiski veic meklēšanu Šengenas Informācijas sistēmā, lai izvairītos no situācijas, kad vienlaicīgi ir izdots gan brīdinājums, gan arī ilgtermiņa vīza.
<P>
Lai atrisinātu drošības jautājumus saistībā ar biometriju - un tā, protams, ir liela problēma daudzās dalībvalstīs -, regulas projektam, kā jūs zināt, ir pievienota politiska deklarācija, kurā Komisija tiek aicināta izpētīt iespēju izmantot biometriskos identifikatorus attiecībā uz ilgtermiņa uzturēšanās vīzām un pētījuma rezultātus iesniegt šim plenāram un Padomei līdz 2011. gada 21. jūlijam. Komisija arī piekrīt ziņošanas pienākuma iekļaušanai regulas projektā attiecībā uz piemērošanu.
<P>
Nobeigumā, lai atrastu kompromisa risinājumu jautājumam, kas visvairāk uztrauc Eiropas Parlamentu, attiecībā uz augsta līmeņa datu aizsardzības garantēšanu gadījumos, kad SIS ir izdevusi brīdinājumu, ir apstiprināta kopīga deklarācija. Ja pēc 2012. gada saistībā ar SIS II ieviešanu būs novērojamas turpmākas svarīgas kavēšanās, Padome un Eiropas Parlaments aicina Komisiju iesniegt nepieciešamos tiesību aktu priekšlikumus, lai grozītu attiecīgos datu aizsardzības noteikumus Šengenas Konvencijā. Es domāju, ka ar šīm izmaiņām mēs esam panākuši saprātīgu, līdzsvarotu risinājumu, kas ievērojami atvieglos dzīvi trešo valstu valstspiederīgajiem, kas legāli uzturas mūsu valstīs. Tas arī ļoti labi atbilst idejai par Eiropu bez iekšējām robežām.
<P>
Es gribu vēlreiz pateikties LIBE komitejai, JURI komitejai un referentam par viņu ļoti konstruktīvo pieeju šim jautājumam.
<SPEAKER ID="066" NAME="Cecilia Wikström" LANGUAGE="SV">
Priekšsēdētāja kungs, ES sadarbības pamatā ir vērtības, no kurām svarīgākā ir brīvība. Mūsu šīsdienas diskusijas temats ir cilvēku spēja brīvi pārvietoties. Manā Eiropas Savienībā šajā ziņā nav nekādu ierobežojumu. Tieši tas, manuprāt, ir ES varenuma pamatā. Mēs visi, kas šeit dzīvojam, baudām pārvietošanās brīvību, bet tam vajadzētu attiekties arī uz visiem tiem, kuri šeit ieradušies uz ilgāku laiku.
<P>
Saskaņā ar Šengenas Konvenciju ilgtermiņa vīzas turētājam šobrīd nav tiesību uz pārvietošanās brīvību, jo, kā norādīja Coelho kungs, viņš var uzturēties tikai tajā dalībvalstī, kas izsniegusi vīzu. Līdz ar to, piemēram, viesprofesors no Indijas, kas dzīvo un strādā manā dzimtajā pilsētā Upsalā Zviedrijā, nevar doties uz Parīzi, lai apmeklētu konferenci, nepiesakoties uz vīzu iebraukšanai Francijā, un students no Ķīnas nevar doties uz Vāciju, lai nedēļas nogalē apciemotu draugu, vispirms nepiesakoties uz vīzu iebraukšanai šajā valstī.
<P>
Šāda veida šķērslis pārvietošanās brīvībai Eiropas Savienībā nav pieļaujams. Tagad mēs šo situāciju mainīsim. Šā priekšlikuma mērķis ir nodrošināt pārvietošanās brīvību visā Šengenas zonā tiem trešo valstu valstspiederīgajiem, kuri ilgstoši uzturas kādā dalībvalstī.
<P>
Es vēlos pateikties Coelho kungam, kurš kā referents ir paveicis lielisku darbu un ir ņēmis vērā viedokli, kuru Juridiskās komitejas vārdā esmu paudusi savā atzinumā, kā arī citu ēnu referentu viedokļus. Rezultāts ir acīmredzams: tas ir konstruktīvs priekšlikums, kas ir solis uz priekšu, lai nodrošinātu pārvietošanās brīvību Eiropas Savienībā, tostarp trešo valstu valstspiederīgajiem. Tas nodrošina turpmāku attīstību, un es esmu lepna, ka varu dzīvot Eiropas Savienībā un strādāt tās labā.
<SPEAKER ID="067" NAME="Kinga Gál" LANGUAGE="HU">
Priekšsēdētāja kungs, komisāres kundze, dāmas un kungi, es priecājos par iespēju Parlamentā pieņemt rezolūciju, lai atvieglotu ceļošanu tiem trešo valstu valstspiederīgajiem, kuri legāli uzturas Eiropas Savienības teritorijā, un es apsveicu savu kolēģi Coelho kungu par lielisko darbu, ko viņš paveicis Parlamentā attiecībā uz šo jautājumu. Šis priekšlikums būtiski atvieglos ceļošanu Eiropas Savienībā tiem trešo valstu valstspiederīgajiem, kuriem ir kādas dalībvalsts izsniegta ilgtermiņa uzturēšanās D vīza. Tas ļaus atrisināt situāciju, kad viena vai otra iemesla dēļ dažas dalībvalstis nespēj vai nevēlas savlaicīgi izsniegt uzturēšanās atļaujas trešo valstu valstspiederīgajiem, kas uzturas šo valstu teritorijā. Citiem vārdiem, tās pienācīgi nepiemēro Šengenas noteikumos paredzēto regulējumu. Un es esmu priecīga, ka šajā jautājumā mēs spējam pavirzīties soli uz priekšu.
<P>
Mūsu mērķis ir nepieļaut situāciju, kad trešo valstu valstspiederīgajiem par Eiropas Savienību rodas iespaids kā par neieņemamu cietoksni. Lai sasniegtu šo mērķi, ir jāīsteno integrētā robežpārvaldība un vīzu politika. Kā deputāte no Ungārijas es aicinu atvērt Eiropas Savienības robežas personām, kuras ceļo ar labiem nodomiem. Nevajadzētu ierobežot to pilsoņu kontaktus, kas dzīvo abās pusēs robežai. To trešo valstu valstspiederīgo interesēs, kuri dzīvo ES kaimiņvalstīs, ieskaitot ungāru minoritātes pārstāvjus, ir legāli uzturēties Eiropas Savienības teritorijā bez jebkādiem birokrātiskiem vai administratīviem ierobežojumiem. Tam nepieciešami atbilstoši tiesību akti gan Kopienas, gan arī dalībvalstu līmenī, kas nav pretrunā viens ar otru, bet gan pastiprina savstarpējos mērķus.
<P>
Es ceru, ka jaunie Kopienas tiesību akti nepaliks vien skanīgas idejas līmenī, bet sniegs patiešām praktisku atbalstu, jo īpaši jauniem cilvēkiem, studentiem, kuri vēlas studēt dalībvalstīs. Viņiem jābūt galvenajiem ieguvējiem no šīs regulas. Šajā ziņā es varu tikai piekrist tam, ka Komisijai jāiesniedz ziņojums par šīs regulas īstenošanu vēlākais līdz 2012. gada aprīlim un, ja nepieciešams, arī priekšlikums šo regulu grozīt, lai sasniegtu tās mērķus.
<SPEAKER ID="068" NAME="Vilija Blinkevičiūtė">
S&D grupas vārdā. - (LT) Es apsveicu referentu Coelho kungu par šā ziņojuma sagatavošanu un arī piekrītu, ka pēc iespējas ātrāk jānodrošina to trešo valstu valstspiederīgo brīva pārvietošanās Šengenas zonā, kuriem ir ilgtermiņa uzturēšanās vīza un kas likumīgi uzturas kādā dalībvalstī. Saskaņā ar dalībvalstu pašreizējo praksi ilgtermiņa uzturēšanās vīzas aizstāšana ar uzturēšanās atļauju trešo valstu valstspiederīgajiem dažādu iemeslu dēļ ir diezgan ilgstoša procedūra. Es varētu minēt daudzus piemērus Eiropas Savienības dalībvalstīs, tai skaitā manā valstī Lietuvā, kur, piemēram, tālbraucējs šoferis, kas saņēmis D vīzu, nevar veikt savu pamatdarbu. Prakse, kas izveidojusies šajā zonā, grauj to trešo valstu valstspiederīgo tiesisko paļāvību, kuri ieradušies Eiropas Savienībā, lai strādātu vai mācītos. Dalībvalstīm jāveic arī atbilstoši pasākumi, lai vienkāršotu vīzu izsniegšanas procedūru. Ilgtermiņa uzturēšanās vīzas ietekmei uz personas pārvietošanos Šengenas zonā bez iekšējām robežām jābūt tādai pašai, kāda tā ir uzturēšanās atļaujai. Svarīgākais aspekts šeit nav tas, cik ilgi D kategorijas vīzas turētājs uzturas citā dalībvalstī, bet gan pati iespēja apmierināt viņa vajadzības Šengenas zonā. Tāpēc es piekrītu priekšlikumam, ka trešās valsts valstspiederīgajam, kuram ir kādas dalībvalsts izsniegta ilgtermiņa uzturēšanās vīza, jāatļauj uzturēties citā dalībvalstī trīs mēnešus jebkuru sešu mēnešu laikā ar tādiem pašiem nosacījumiem kā uzturēšanās atļaujas turētājam. Tai pašā laikā ļoti svarīgi ir nodrošināt to, ka trešo valstu valstspiederīgo atvieglota pārvietošanās Šengenas zonā nerada papildu draudus dalībvalstu drošībai. Tāpēc es jūs aicinu nekavējoties pieņemt šo daļēji grozīto regulu.
<SPEAKER ID="069" NAME="Nathalie Griesbeck" LANGUAGE="FR">
Priekšsēdētāja kungs, komisāres kundze, dāmas un kungi, ja problēmu ir daudz, tās jārisina pakāpeniski. Tas attiecas arī uz šo tekstu, ko tikko ļoti labi un vispusīgi izskaidroja visi mani kolēģi un kas attiecas uz visiem trešo valstu valstspiederīgajiem, kuri legāli - es uzsveru - legāli dzīvo Eiropā.
<P>
Patiešām, ir pēdējais laiks pieņemt šo tekstu, ir pēdējais laiks trešo valstu valstspiederīgajiem nodrošināt pārvietošanās brīvību Eiropas Savienībā, un man ir prieks, ka esam nonākuši punktā, kad liekam jaunu ķieģeli, būvējot brīvu Eiropu, teritoriju, ko vēlamies padarīt aizvien drošāku.
<P>
Tas ir gan acīmredzams fakts, gan arī solis uz priekšu. Kā jau cilvēki norādīja, acīmredzams fakts ir tāds, ka būtībā nav nekādu lielu domstarpību attiecībā uz šo tekstu, un nedaudzie grozījumi liecina par to, ka mēs visi vēlamies veidot tādu Eiropu, kur neviens netiek ieslodzīts vienā dalībvalstī un nevienam netiek liegta iespēja iepazīt arī pārējo Eiropas teritoriju. Un tas ir arī liels solis uz priekšu, jo nodrošina tiesības trešo valstu valstspiederīgajiem, studentiem, pētniekiem vai citiem cilvēkiem, kas dzīvo ES teritorijā.
<P>
Visbeidzot, tas noteikti liks cilvēkiem ārpus Eiropas domāt par to kā par vienotu telpu, vienotu Eiropu, kopēju telpu, un tas iznesīs Eiropas kultūru un identitāti arī ārpus tās robežām.
<SPEAKER ID="070" NAME="Rui Tavares" LANGUAGE="PT">
Priekšsēdētāja kungs, vispirms es vēlos pateikties referentam Coelho kungam, kura priekšlikumu es, tāpat kā pārējie Pilsoņu brīvību, tieslietu un iekšlietu komitejas ēnu referenti, atbalstu.
<P>
Man jau ir bijusi iespēja šeit pateikt, ka Coelho kungs ir izdarījis labu darbu attiecībā uz pārvietošanās brīvības principu Eiropas Savienībā, pilsoņu tiesībām, neskatoties uz to, vai tie ir Eiropas vai ārvalstu pilsoņi, un pašu Eiropas demokrātiju. Tas nenozīmē tikai Eiropas pilsoņus, bet arī paļaušanos uz ieguldījumu, ko dod tūkstošiem vai pat miljoniem trešo valstu pilsoņu, kuri šķērso Eiropas teritoriju, ierodas šeit un uzturas īsu vai ilgu laiku, lai strādātu un mācītos.
<P>
Coelho kungs ar ēnu referentu palīdzību ir strādājis lieliskā sadarbības atmosfērā, labprāt sniedzot informāciju. Pats galvenais ir tas, ka viņš to darīja savlaicīgi, un, ņemot vērā to, ka mēs runājam par cilvēku dzīvi, tieši laikam šajā ziņā ir izšķiroša nozīme.
<P>
Tāpat kā citi runātāji, kas uzstājās pirms manis, es varētu minēt piemērus par studentiem, pētniekiem un zinātniekiem, kas ierodas Eiropā, jo viņu darbs atzīts par kvalitatīvu, bet pēc tam vairs nedrīkst šķērsot mūsu robežas, kas atsevišķos gadījumos cilvēkiem no citiem kontinentiem ir faktiski slēgtas. Divās stundās pētnieks var doties prom no Portugāles un iebraukt Spānijā, šķērsojot citas dalībvalsts robežu, vai drīzāk ir tā, ka viņš nevar doties prom, ja viņam, kā tas notiek dažos gadījumos, ir vīza, lai divus gadus studētu maģistrantūrā, kas neļauj viņam izbraukt no valsts, lai veiktu kādu darbu vai pētījumu citā dalībvalstī.
<P>
Mums pašiem dažreiz ir nācies risināt šādus gadījumus, kad, piemēram, mēs vēlamies uzaicināt kādu cilvēku uz debatēm Briselē.
<P>
Mums jāatzīmē, ka tas nav tikai nevajadzīgs un negodīgs slogs attiecīgās trešās valsts pilsoņiem. Tas ir zaudējums mums, kas paļāvās uz viņu ieguldījumu. Tas ir zaudējums mūsu konkurētspējas ziņā, ja mēs salīdzinām, piemēram, ārvalstu pilsoņu šāda veida mobilitāti Amerikas Savienotajās Valstīs, Ķīnā, Indijā vai Brazīlijā un tad redzam, kādi šķēršļi ir likti viņu mobilitātei Eiropas Savienībā. Tas ir zaudējums mūsu darbaspēka, mūsu zinātnisko aprindu mobilitātes ziņā, kad mēs apzināmies, ka mobilitātes uzlabošana ir ļoti svarīga krīzes laikā, piemēram, tādas, kādu piedzīvojam pašreiz, un tas ir arī zaudējums zināšanu sabiedrībai.
<P>
Tāpēc Padomei šie priekšlikumi jāīsteno līdz aprīlim, kad stāsies spēkā Vīzu kodekss, radot vēl vairāk nevajadzīgu šķēršļu šo cilvēku mobilitātei. Man atliek tikai savas grupas vārdā pateikt to, ka mēs atbalstām referenta priekšlikumu un balsosim "par”.
<SPEAKER ID="071" NAME="Gerard Batten">
EFD grupas vārdā. - Priekšsēdētāja kungs, šis ziņojums ierosina atļaut dalībvalstīm izsniegt ilgtermiņa uzturēšanās vīzas trešo valstu valstspiederīgajiem uz laiku līdz 12 mēnešiem, un šīs vīzas tiks atzītas arī citās Šengenas grupas valstīs.
<P>
Lielbritānija nav Šengenas grupas valsts, tāpēc mūs tas tieši neskars. Tomēr šie priekšlikumi atvieglos trešo valstu pilsoņu ceļošanu no vienas dalībvalsts uz citām ES valstīm.
<P>
Lielbritānijā ir milzīga nelegālās imigrācijas problēma. Tajā ir vismaz miljons nelegālo imigrantu. Saskaņā ar šiem priekšlikumiem cilvēki, kas vēlas nelegāli migrēt uz Lielbritāniju, var pilnīgi legāli doties uz kādu citu ES valsti, iegūt ilgtermiņa uzturēšanās vīzu, kas ļauj tiem iebraukt, piemēram, Francijā, no kurienes viņi var nelegāli iekļūt Lielbritānijā.
<P>
Tāpēc Parlamenta deputāti no Apvienotās Karalistes Neatkarības partijas balsos pret šo ziņojumu, lai pasargātu mūsu robežas no turpmākas nelegālās imigrācijas.
<SPEAKER ID="072" NAME="Frank Vanhecke" AFFILIATION="NI">
(NL) Priekšsēdētāja kungs, šajā ziņojumā es izlasīju patiešām visdīvaināko piemēru par to, kādēļ mums obligāti šādā veidā ir jāatvieglo noteikumi, proti, par ārzemju studentu, kuram piešķirta vīza studijām Beļģijā un kurš saskaņā ar jauno kārtību tagad varēs meklēt informāciju Nīderlandes bibliotēkā un pēc tam doties uz Barselonu. Prieks par viņu!
<P>
Tomēr runa, protams, nav par to. Šengena un visa Eiropas vīzu politika patiesībā nozīmē pavisam ko citu, nevis ceļošanas brīvību studentiem. Tā nozīmē mūsu robežu pilnīgu nojaukšanu, dodot brīvu vaļu organizētajai noziedzībai un nelegālajai imigrācijai, ja nav nekādu necaurejamu ārējo robežu - kam vajadzēja būt visas šīs sistēmas stūrakmenim -, lai to kontrolētu. Viens no tiešajiem Šengenas rezultātiem, piemēram, ir tāds, ka Spānijas nelegālo imigrantu legalizētās masas var brīvi doties uz citām dalībvalstīm.
<P>
Es uzskatu, ka Parlamentam vienreiz vajadzētu padomāt par šādu lēmumu ietekmi uz Eiropas iedzīvotājiem, nevis uztraukties par ārzemju studentu praktiskajām ikdienas rūpēm.
<SPEAKER ID="073" NAME="Agustín Díaz de Mera García Consuegra" AFFILIATION="PPE">
(ES) Priekšsēdētāja kungs, vispirms es gribētu apsveikt Coelho kungu par viņa lielisko darbu un jo īpaši to lielo vienprātību, kas panākta starp Padomi, Komisiju un dažādām politiskajām grupām Parlamentā. Pateicoties viņa darbam, šajā jautājumā, manuprāt, būs ļoti maz domstarpību.
<P>
Eiropas Savienība ir plašākā brīvības telpa, kāda jebkad izveidota. Mums jālikvidē visi šķēršļi, kas neļauj brīvi pārvietoties gan Eiropas pilsoņiem, gan arī trešo valstu valstspiederīgajiem, kuri legāli uzturas kādā dalībvalstī. Mums uz visiem laikiem jāizbeidz absurdās situācijas, kādās tik bieži nonāk ilgtermiņa uzturēšanās D vīzu turētāji.
<P>
Kā jūs jau zināt, ilgtermiņa uzturēšanās vīza tās turētājam ļauj uzturēties dalībvalstī, kas to izsniegusi. Tomēr šo vīzu turētāji nevar brīvi pārvietoties Eiropas Savienībā - viņi var doties tikai uz to dalībvalsti, kas izsniegusi vīzu. Paradoksālā kārtā tādas situācijas, kas tika minētas kā piemēri, parādās ļoti bieži. Es došu vēl vienu piemēru: students, kas Lisabonā izstrādā savu doktora disertāciju par Amerikas vēsturi, nevar iepazīties ar dokumentiem un materiāliem, kas glabājas Indiju Galvenajā arhīvā Seviļā - vienas stundas lidojuma attālumā.
<P>
Visbeidzot, priekšlikuma mērķis ir ilgtermiņa uzturēšanās vīzu turētājiem nodrošināt tādas pašas tiesības kā uzturēšanās atļauju turētājiem. Dāmas un kungi, mums jāuzlabo mobilitātes princips - mobilitātes, kas būtībā paredzēta darbam, zinātniskiem un akadēmiskiem mērķiem.
<P>
Kaut arī pēc tā, ko es redzu, tas varētu šķist pilnīgi lieki, nobeigumā es aicinu jūs visus atbalstīt Coelho kunga ziņojumu ne tikai tā ārkārtīgi augstās kvalitātes dēļ, bet arī tāpēc, ka tā ir vēl viena garantija tai plašajai brīvās pārvietošanās telpai, kuru mēs aizsargājam. Es piekrītu arī Coelho kunga piedāvātajiem termiņiem.
<SPEAKER ID="074" NAME="Iliana Malinova Iotova" AFFILIATION="S&amp;D">
(FR) Priekšsēdētāja kungs, vispirms es vēlos pateikties referentam Coelho kungam par viņa darbu un izteikt atzinību par sadarbību starp Parlamentu, Padomi un Komisiju, apvienojot abus ziņojumus un veicot pirmo lasījumu, kuram vajadzētu būt arī pēdējam.
<P>
Šo ziņojumu ir būtiski pieņemt līdz 2010. gada aprīļa beigām, lai to varētu īstenot vienlaicīgi ar Vīzu kodeksu. Ir ārkārtīgi svarīgi, lai visi cilvēki, kas uzturas Eiropas Savienībā, varētu ceļot pa visām dalībvalstīm. Tādā veidā mēs varam atrisināt divkāršo problēmu saistībā ar D+C vīzu, kā arī uzturēšanās atļauju noteikumu piemērošanu.
<P>
Pateicoties šim ziņojumam, visiem trešo valstu valstspiederīgajiem, kuriem ir ilgtermiņa uzturēšanās vīza, būs tiesības ceļot uz jebkuru vietu Eiropā sešus mēnešus gadā. Visām attiecīgajām personām, saņemot savu vīzu, ir jāsaņem arī visa nepieciešamā informācija, īpaši par to, ka šī vīza pirms tās viena gada derīguma termiņa beigām automātiski kļūs par uzturēšanās atļauju.
<P>
Visbeidzot, ir jānorāda, ka drošības apsvērumu dēļ par ikvienu cilvēku, kurš pieteicies uz D vīzu, tiks ievākta informācija, bet viņš nebūs jāreģistrē SIS. Līgumslēdzējai pusei pienācīgi jāņem vērā visa informācija, ko SIS jau iekļāvusi cita līgumslēdzēja puse.
<P>
Turklāt, ja SIS II netiek ieviesta līdz 2012. gada beigām, mēs aicinām Komisiju un Padomi pieņemt tiesību aktus, kas nepieciešami, lai nodrošinātu tādu pašu datu aizsardzības līmeni, kādu nodrošina SIS II.
<SPEAKER ID="075" NAME="Mario Borghezio" AFFILIATION="EFD">
(IT) Priekšsēdētāja kungs, dāmas un kungi, šo priekšlikumu mērķis ir atvieglot to trešo valstu valstspiederīgo pārvietošanos Šengenas zonā, kuri ar ilgtermiņa uzturēšanās D vīzu legāli uzturas kādā dalībvalstī.
<P>
Būtībā to nolūks ir pašreizējo līdzvērtības principu starp uzturēšanās atļaujām un īstermiņa uzturēšanās C vīzām attiecināt arī uz ilgtermiņa uzturēšanās vīzām, un tas mūs satrauc. Līdz ar to ilgtermiņa uzturēšanās vīzai būs tāda pati ietekme attiecībā uz pārvietošanos Šengenas zonā kā uzturēšanās atļaujai. Citiem vārdiem, priekšlikumu mērķis ir ikvienam cilvēkam, kura legālo uzturēšanos kādā dalībvalstī apliecina dokuments, dot iespēju brīvi pārvietoties Šengenas zonā, tajā uzturoties īslaicīgi - ne ilgāk kā trīs mēnešus jebkura pusgada laikā.
<P>
Mēs gribam norādīt Komisijai un Padomei uz drošības problēmām, kas var rasties šīs brīvās pārvietošanās rezultātā. Jau tagad ir grūti veikt pārbaudes vienā dalībvalstī. Ņemsim vērā riskus, ko uzņemamies, tik pēkšņi īstenojot šo principu.
<SPEAKER ID="076" NAME="Franz Obermayr" AFFILIATION="NI">
(DE) Priekšsēdētāja kungs, pirms dažiem mēnešiem šajā zālē valdīja ne tikai svētku noskaņa, bet arī prieks, kas bija pārņēmis lielāko daļu cilvēku, jo daudzām Eiropas valstīm tika atviegloti vīzu izsniegšanas noteikumi.
<P>
Kāda tad ir realitāte? Pēc tam, kad 2009. gada decembrī tika atcelta vīzu prasība pilsoņiem no Melnkalnes, Maķedonijas un Serbijas, no Balkāniem caur Austriju uz Centrāleiropu un līdz pat Skandināvijai sāka plūst cilvēku straume. Tā ir īsta cilvēku migrācija! Saskaņā ar Iekšlietu ministrijas sniegto informāciju septiņu nedēļu laikā vien šo jauno ceļošanas brīvību izmantoja ap 150 000 maķedoniešu. Divas trešdaļas šo cilvēku mājās neatgriežas. No daudziem ciematiem, īpaši Albānijā un Maķedonijā, katru dienu uz Centrāleiropu vai Rietumieropu ceļā dodas pieci autobusi ar tūristu vīzu, kas skaidri aizliedz strādāt algotu darbu. Līdz ar to tas nozīmē, ka pēc 90 dienām šie cilvēki kļūst par nelegālajiem imigrantiem - tā dēvētie tūristi jau atkal parādās lēta darbaspēka tirgū, strādājot par dempinga algām. Tāda ir atšķirība starp reālo situāciju un Eiropas Parlamenta izsapņoto gaisa pili.
<P>
Par to visu būs jāmaksā mūsu dzimtajām zemēm. Tām būs jāmaksā par to, ko izlēma vairākums šajā zālē. Tām būs jāsamierinās ar gandrīz nekontrolējamo nelegālo imigrāciju, nelikumību un ar to saistīto nedeklarēto nodarbinātību.
<SPEAKER ID="077" NAME="Simon Busuttil" AFFILIATION="PPE">
(MT) Es arī gribētu apsveikt savu kolēģi Carlos Coelho par viņa ziņojumu attiecībā uz šo iniciatīvu, kas trešo valstu pilsoņiem dod iespēju brīvāk pārvietoties Eiropas brīvajā zonā. Tomēr, priekšsēdētāja kungs, man jānorāda uz kādu paradoksu, kas atklājās šajās debatēs, proti, kamēr mēs šajā konkrētajā brīdī trešo valstu pilsoņiem piešķiram lielākas tiesības, Eiropas Savienība un tās pilsoņi saskaras ar nopietnām problēmām, ceļojot uz tādu valsti kā, piemēram, Lībija. To cēlonis ir pašreizējais konflikts starp Šveici un Lībiju, kura rezultātā Lībija ir aizliegusi iebraukšanu tās teritorijā visiem Eiropas Savienības pilsoņiem, ne tikai šveiciešiem. Tātad, kamēr mēs piešķiram lielākas tiesības trešo valstu pilsoņiem, mūsu pašu pilsoņu tiesības ceļot uz tādām trešām valstīm kā Lībija tiek ierobežotas. Kādas ir sekas? Ļoti nopietnas. Ir strādnieki, kas nevar doties uz Lībiju, lai tur strādātu; uzņēmumi, kas veikuši investīcijas Lībijā, nevar uz turieni nosūtīt savus strādniekus, kamēr citi strādnieki šobrīd atrodas Lībijā un ir spiesti tur palikt, kamēr viņu aizvietotājiem tiks piešķirtas iebraukšanas tiesības. Šī ir bīstama situācija, un es aicinu komisāri Malmström tajā nekavējoties iejaukties. Es saprotu, ka tas ir diplomātisks jautājums starp divām valstīm, kas pat nav Eiropas Savienības dalībvalstis, bet tam ir nopietna ietekme uz Eiropas Savienības pilsoņiem, kuru interesēs ir doties uz Lībiju, lai pelnītu iztiku.
<SPEAKER ID="078" NAME="Monika Flašíková Beňová" AFFILIATION="S&amp;D">
(SK) Mana kolēģa Coelho kunga ziņojums, kā arī regulas projekts attiecas uz cilvēku brīvu pārvietošanos, kas ir būtisks demokrātijas elements Eiropas Savienībā, tāpēc nav pieņemama situācija, kad personas, kurām ir ilgtermiņa uzturēšanās vīzas vienā Eiropas Savienības dalībvalstī, nevar ceļot pa visu Eiropas Savienību.
<P>
Ir vairāki iemesli, kāpēc iepriekš minētās iniciatīvas būtu jāatbalsta. Pirmais ir cilvēka pamattiesību, kas, bez šaubām, ietver arī pārvietošanās brīvību, ievērošana un aizstāvēšana. Ja kāda dalībvalsts legalizē trešās valsts valstspiederīgā uzturēšanos savā teritorijā, nav nekāda iemesla šai personai liegt brīvi pārvietoties Šengenas zonā. Protams, rūpīgi jāapsver visi aspekti, lai nemazinātu drošības līmeni Šengenas zonā.
<P>
Šeit bija runa arī par studentiem un zinātniekiem, kas nevar doties uz citu dalībvalsti. Es šo grupu gribētu paplašināt, tajā iekļaujot arī uzņēmējus, jo, ja mēs viņiem to liegsim, mēs samazināsim Eiropas Savienības konkurētspēju. Tāpēc es domāju, ka šis priekšlikums tiks atbalstīts, un es apsveicu referentu.
<SPEAKER ID="079" NAME="Piotr Borys" AFFILIATION="PPE">
(PL) Priekšsēdētāja kungs, es vēlos pateikt lielu paldies Coelho kungam. Mans atzinums ir iekļauts regulā. Man bija arī iespēja strādāt pie pašas regulas. Es gribētu teikt, ka Coelho kunga ziņojums pēc būtības nav tikai steidzams un svarīgs, bet arī simbolisks. Šodien es kā vienas jaunās dalībvalsts pārstāvis ar lepnumu varu teikt, ka mēs spējam mainīt noteikumus attiecībā uz brīvu pārvietošanos Šengenas zonā, kur vēl nesen dažas no pašreizējām Eiropas Savienības dalībvalstīm saskārās ar līdzīgām problēmām. Es domāju, ka šo izmaiņu simbolisko raksturu šodien nav iespējams novērtēt par augstu, un es ceru, ka vienprātība, kas panākta šajā Parlamentā, mums visiem būs milzīgs panākums.
<P>
Otrkārt, es gribētu teikt, ka D+C vīzu atcelšana un tas, ka dalībvalstis nevar izsniegt uzturēšanās atļaujas, liek mums rīkoties nekavējoties. Es sniegšu tikai dažus piemērus attiecībā uz to, kas šodien tika pieminēts šajā zālē. Divi Ukrainas studenti, kas pagājušajā gadā devās no Vroclavas uz Berlīni, tieši uz robežas tika aizturēti, galvenokārt tāpēc, ka jaunieši nezināja šos noteikumus - viņi tikai gribēja izmantot mūs intelektuālos resursus. Es domāju, ka šīsdienas balsojums mums būs ļoti svarīgs.
<P>
Es vēlos pievērst uzmanību vēl tikai pēdējam jautājumam - jautājumam par drošību. Mums jābūt labai Šengenā iegūtās informācijas apmaiņas sistēmai, mums noteikti jāstrādā pie otrās paaudzes Šengenas informācijas sistēmas un Vīzu informācijas sistēmas izveides, un, pats galvenais, varbūt mums vajadzētu vēl biežāk veikt pārbaudes un sagatavot ziņojumus. Es ļoti lūdzu Malmström kundzi parūpēties par to, lai sadarbība starp dalībvalstīm drošības jautājumos būtu tikpat laba kā līdz šim, un es vēlreiz gribu pateikt lielu paldies Coelho kungam par lielisko ziņojumu.
<SPEAKER ID="080" NAME="Kinga Göncz" AFFILIATION="S&amp;D">
(HU) Priekšsēdētāja kungs, es gribētu teikt, ka pilnībā piekrītu referentam un atbalstu viņu, tāpat kā komisāri Malmström, lai rastu tādu risinājumu šai problēmai, kas atbilst tiesiskuma principam, respektē cilvēktiesības, nodrošina datu aizsardzību un, protams, ņem vērā arī drošības apsvērumus. Šeit izskanēja daudz bažu. Es gribētu norādīt uz dažiem jautājumiem. Lai šī regula darbotos, vispirms mums jāizpēta katrā dalībvalstī pastāvošā prakse un jāuzzina par to vairāk. Mēs zinām, ka dažas dalībvalstis spēj laikus izsniegt uzturēšanās atļaujas. Šī labākā prakse mums var daudz nozīmēt. Mums jāsaskaņo dalībvalstu prakse, lai palielinātu uzticēšanos. Visām dalībvalstīm ir jāizmanto SIS sistēma - mēs zinām, ka šodien visas to nedara -, un SIS II ieviešana un VIS sistēmu izmantošana ir ārkārtīgi steidzami uzdevumi, jo šīs sistēmas nodrošinās ilgtermiņa garantijas. Eiropas interesēs ir tas, lai trešo valstu valstspiederīgie, kas šeit uzturas - studenti, uzņēmēji, pētnieki -, varētu patiešām brīvi pārvietoties.
<SPEAKER ID="081" NAME="Georgios Papanikolaou" AFFILIATION="PPE">
(EL) Priekšsēdētāja kungs, arī es vispirms vēlos pateikties Coelho kungam par viņa lielisko darbu pie šā ziņojuma un teikt sekojošo:
<P>
Pirmkārt, Šengenas acquis tieši to arī nozīmē - pārvietošanās brīvību Šengenas zonas robežās. Tāpēc šajās debatēs mums jāizdara pirmais vienkāršais un pats galvenais secinājums: ir svarīgi, lai šī regula tiktu pieņemta. Piemērs par studentu ir ilustratīvs; ikvienam, kam ir ilgtermiņa uzturēšanās vīza, jābūt tiesībām brīvi pārvietoties.
<P>
Rodas jautājums - un to es gribētu uzsvērt -, vai tas, kaut arī netieši, neveicinās nelegālo imigrāciju, ja pastāvēs drošības problēmas un ja personai, kas izmanto šīs tiesības, tai pašā laikā nebūs līdzekļu, lai pārvietotos, un tas dalībvalstīm ir jāņem vērā.
<P>
Protams, katrai dalībvalstij, izsniedzot vīzas, būs jābūt ļoti piesardzīgai. Kā norādīts ziņojumā, šeit parādās ļoti svarīgs, izšķirošs kritērijs: datu apstrāde Šengenas Informācijas sistēmā pirms ilgtermiņa uzturēšanās vīzu izsniegšanas tagad būs obligāta. Līdz ar to mēs galu galā ne tikai pasargāsim Šengenas acquis, bet arī uzlabosim drošību saistībā tieši ar to.
<P>
Tāpēc mums visiem jābūt pārliecinātiem par šo perspektīvu, un SIS II sistēma, kas ir obligāti vajadzīga - lai notiek, kas notikdams -, ir jāievieš ātri. Visbeidzot, sadarbībā ar dalībvalstīm un dalībvalstu dienestiem mums ne tikai jāveicina un jāstiprina Šengenas acquis, bet vienlaicīgi jāuzlabo arī drošība, kas nepieciešama ikvienai dalībvalstij, ikvienam no mums un arī Šengenas acquis.
<P>
(Aplausi)
<SPEAKER ID="082" NAME="Tanja Fajon" AFFILIATION="S&amp;D">
(SL) Pārvietošanās brīvība un iekšējo robežu atcelšana ir divi no svarīgākajiem Eiropas integrācijas faktoriem. Mums jāatvieglo pārvietošanās Šengenas zonā tiem trešo valstu pilsoņiem, kas legāli uzturas kādā dalībvalstī. Nav pieņemams tas, ka birokrātisku šķēršļu dēļ mums jāierobežo studentu, pētnieku un uzņēmumu pārvietošanās Eiropā.
<P>
Tāpat mums pēc iespējas ātrāk jānodrošina pārvietošanās brīvība Bosnijas un Hercegovinas un Albānijas pilsoņiem un Kosovas iedzīvotājiem, kuriem paradoksālā kārtā šodien ir mazāk tiesību brīvi pārvietoties nekā pirms daudziem gadiem. Protams, lai tas notiktu, ir nepieciešami pareizie nosacījumi, un mēs nedrīkstam pieļaut, ka mūs maldina dati par masveida nelegālo imigrāciju.
<P>
Rietumbalkānu iedzīvotājus vīzu režīms ir turējis izolētībā jau pārāk ilgi. Viņiem jāstiprina sakari ar Savienības pilsoņiem, bet parasti tas nav iespējams, jo viņu vīzu pieteikumi tiek noraidīti. Neriskēsim radīt vēl lielāku izolētības un diskriminācijas sajūtu, jo īpaši jauniem cilvēkiem, kuriem varbūt nekad nav bijusi iespēja atklāt Savienību. Tāpēc, līdzko Bosnija un Hercegovina vai Albānija būs izpildījušas vīzu liberalizācijas kritērijus, netērēsim vairs laiku.
<P>
Ikviens pasākums, ko mēs veicam, lai atvieglotu ceļošanu Šengenas zonā, būs solis uz priekšu, un tas būs Eiropas Savienības interesēs.
<SPEAKER ID="083" NAME="Zbigniew Ziobro" AFFILIATION="ECR">
(PL) Priekšsēdētāja kungs, priekšlikums, par kuru notiek diskusijas, attiecas uz vienu no Eiropas Savienības darbības pamatprincipiem - iekšējo robežu nojaukšanu un cilvēku brīvu pārvietošanos. Tāpēc tas ir pelnījis īpašu uzmanību. Nav saprotams un līdz ar to arī nav pieņemams tas, ka ilgtermiņa uzturēšanās vīzu turētājiem ir mazāk tiesību brīvi pārvietoties Šengenas zonā nekā cilvēkiem ar īstermiņa uzturēšanās vīzām. Tāpēc man patīk Eiropas Komisijas priekšlikums. Tomēr es domāju, ka priekšlikumā vajadzētu izdarīt grozījumus, lai garantētu drošību. Tāpēc es atbalstu Pilsoņu brīvību, tieslietu un iekšlietu komitejas priekšlikumu par to, ka Šengenas Informācijas sistēmas ietvaros ir nepieciešama informācijas plūsma starp dalībvalstīm par nevēlamām personām. Ir jāizvirza prasība Eiropas Komisijai ziņojumu par regulas piemērošanu iesniegt līdz 2012. gada 5. aprīlim. Sagatavotie grozījumi ir pelnījuši, lai tiktu nopietni izskatīti un - vairumā gadījumu - atbalstīti.
<SPEAKER ID="084" NAME="Elżbieta Katarzyna Łukacijewska" AFFILIATION="PPE">
(PL) Priekšsēdētāja kungs, ne tikai trešo valstu pilsoņi vēlas to, lai viņiem būtu vieglāk pārvietoties Šengenas zonā, - to vēlamies arī mēs, Eiropas Savienības iedzīvotāji. Tas ir paradoksāli, ka īstermiņa uzturēšanās vīzas turētājam šodien ir lielāka pārvietošanās brīvība nekā ilgtermiņa uzturēšanās vīzas turētājam un ka persona no trešās valsts, kura ar ilgtermiņa uzturēšanās vīzu var legāli uzturēties, piemēram, Polijā, nedrīkst doties uz Vāciju vai Franciju. Pārvietošanās brīvību nedrīkst attiecināt tikai uz Eiropas Savienības iedzīvotājiem. Pētniekiem, studentiem, skolēniem un uzņēmējiem no trešām valstīm jābūt iespējai brīvi pārvietoties, apciemot savus draugus un apgūt citu valstu tradīcijas, paražas un kultūru. Viņi būs labi Eiropas Savienības idejas nesēji, un mēs, Eiropas Savienības iedzīvotāji, spersim soli uz priekšu, lai īstenotu ideju par Savienību bez robežām.
<SPEAKER ID="085" NAME="Andreas Mölzer" AFFILIATION="NI">
(DE) Priekšsēdētāja kungs, Šengenas valstu vīzu sistēma acīmredzot ir tik sarežģīta, ka konsulātu darbinieki vairs nezina, ko dara, un godīgajiem ceļotājiem ļauj iekrist vīzu slazdos. Tas, ka konsulātu darbinieki neko nezina par D un C kategorijas vīzām, šķiet diezgan savādi. Tā ir pilnīga nolaidība, ja kāds vēlas atvieglot savu darbu, neveicot pārbaudi Šengenas Informācijas sistēmā. Skaidrs, ka tas radīs daudz nevajadzīgu problēmu pie ārējām robežām, un šī situācija ir nekavējoties jāmaina. Tāpēc nav jēgas runāt par dalībvalstu brīdinājumu sarakstiem, ja ES brīdināšanas sistēma un ES brīdināšanas noteikumi pat netiek konsekventi piemēroti.
<P>
Vīzu liberalizācija Balkānu valstīs iet roku rokā ar veltīgu patvēruma pieteikumu skaita pieaugumu no šīm valstīm. Pašreiz, kad pēc vīzu izsniegšanas noteikumu atvieglošanas Balkānu valstīm pastāv reāli imigrācijas viļņa draudi, kad septiņu nedēļu laikā savu jauno pārvietošanās brīvību ir izmantojuši gandrīz 150 000 cilvēku no Maķedonijas un saskaņā ar prognozēm gandrīz divas trešdaļas no tiem savās mājās droši vien neatgriezīsies, ir īpaši svarīgi noregulēt vīzu izsniegšanas noteikumu piemērošanas kārtību.
<SPEAKER ID="086" NAME="Krisztina Morvai" AFFILIATION="NI">
(HU) Kā Parlamenta deputāti no Ungārijas mēs atrodamies īpašā situācijā attiecībā uz to, vai balsot un lemt par labu trešo valstu valstspiederīgo pārvietošanās brīvībai Eiropas Savienībā, vai, gluži otrādi, mēģināt to kavēt. Trianonas traģēdijas rezultātā Ungārija zaudēja lielu daļu savas teritorijas, un šobrīd daudz ungāru dzīvo ārpus Ungārijas pašreizējām robežām un līdz ar to arī ārpus Eiropas Savienības pašreizējām robežām - bijušajā Dienvidu reģionā un Piekarpatu vojevodistē. Mūsu tautieši nonāk ļoti pazemojošā situācijā, kad viņi studē vai strādā pētniecībā vai citās jomās paši savā sašķeltajā valstī un nedrīkst atstāt Ungārijas teritoriju. Tā ir ārkārtīgi nožēlojama un neciešama situācija, kas mums jāmaina. Tāpēc mēs, patriotiski noskaņotie Parlamenta deputāti no Ungārijas, balsojumā šo priekšlikumu atbalstīsim, lai izbeigtu šo nejēdzīgo situāciju.
<SPEAKER ID="087" NAME="Andrew Henry William Brons" AFFILIATION="NI">
Priekšsēdētāja kungs, šis priekšlikums ir balstīts uz pieņēmumu, ka visām personām, kas no trešām valstīm iebrauc Eiropas Savienībā, ir labi nodomi un ka, ja tās apgalvo, ka ieradušās šeit studēt, tad tā tas arī ir. Eiropas Savienībā ir daudz fiktīvu koledžu, un pat īstās koledžās bieži vien ir reģistrēti studenti, kas lekciju telpā tā arī nekad nav parādījušies. Ja tiks atvieglota viņu pārvietošanās uz citām valstīm, tad būs daudz grūtāk pārbaudīt viņu reālo statusu un būs daudz grūtāk viņus sameklēt, ja izrādīsies, ka viņi ir melojuši.
<P>
Kaut arī Apvienotā Karaliste neatrodas Šengenas zonā, Eiropas Savienībai ir pieredze nelegālo imigrantu legalizēšanā. Šodienas ilgtermiņa uzturēšanās vīzas vai uzturēšanās atļaujas turētājs var būt rītdienas nelegālais imigrants, un vēl pēc dienas - ES pilsonis ar pilnām tiesībām brīvi pārvietoties.
<SPEAKER ID="088" NAME="Cecilia Malmström">
Komisijas locekle. - Priekšsēdētāja kungs, šeit izskanēja divi jautājumi, kas gan nav īpaši saistīti ar šo tematu, tomēr jebkurā gadījumā es gribētu izmantot iespēju, lai uz tiem īsi atbildētu.
<P>
Busuttil kungs pieminēja Lībiju. Es varu viņam apliecināt, ka šis ir ļoti sarežģīts jautājums, bet mēs esam aktīvi iesaistījušies dialogā ar Lībiju, ar Šveici, ar dalībvalstīm, lai rastu risinājumu šai ļoti sarežģītajai problēmai, pirms tā saasinās vēl vairāk. Tāpēc es ceru, ka drīzumā varēšu jūs informēt, kā šī situācija būs attīstījusies.
<P>
Fajon kundzei es gribu teikt, ka, protams, Albānijas un Bosnijas un Hercegovinas situācija ir vēl viens jautājums un tieši šobrīd mēs beidzam tur misiju, kas tika veikta, lai novērtētu, kā šīs abas valstis pilda kritērijus. Pēc apspriešanās ar dalībvalstīm un ekspertiem Komisija pavisam drīz sagatavos ziņojumu par šo situāciju, un pirms iespējamā priekšlikuma iekļaušanas darba kārtībā ar šā ziņojuma novērtējumu iepazīstinās Pilsoņu brīvību, tieslietu un iekšlietu komitejas locekļus.
<P>
Attiecībā uz šo priekšlikumu es varu apgalvot deputātiem un referentam, ka Komisija ir noskaņota ļoti apņēmīgi, lai tas tiktu pieņemts, un mēs darīsim visu iespējamo, lai šī regula tiktu īstenota. Tā varētu šķist tīri tehniska problēma, tomēr tas tā nav. Tā attiecas uz atsevišķiem pilsoņiem, un mēs gribam iedrošināt cilvēkus - vai tie būtu studenti, pētnieki, eksperti vai zinātnieki - ierasties šeit legāli, ar visiem nepieciešamajiem dokumentiem. Tas nāks par labu gan viņiem, gan arī mums. Tas atbilst arī Eiropas Savienības idejai par telpu bez iekšējām robežām. Tāpēc mums nevajadzētu bez vajadzības sarežģīt šo cilvēku dzīvi.
<P>
Es domāju, ka šajā priekšlikumā mēs esam atraduši labu līdzsvaru. Mēs esam spējuši pietiekamā apmērā ņemt vērā drošības apsvērumus, un par to mēs varam sevi apsveikt. Tā ir Savienība, kurā veiksmīgi sadarbojas trīs iestādes, mēģinot identificēt problēmu un atrast konkrētu risinājumu par labu pilsoņiem.
<P>
Tāpēc liels paldies par jūsu darbu, Coelho kungs, un paldies par vērtīgajām debatēm šajā plenārsēdē.
<SPEAKER ID="089" NAME="Carlos Coelho" LANGUAGE="PT">
Priekšsēdētāja kungs, četras pēdējās piezīmes. Pirmkārt, man žēl, ka Padomes pārstāvja krēsls šo debašu laikā bija tukšs. Otrkārt, paldies komisārei Malmström par laipnību, un es arī gribu viņai un Padomei lūgt parūpēties par to, lai šī regula stātos spēkā 5. aprīlī. Pretējā gadījumā mēs nonāksim juridiska vakuuma situācijā, no kā cietīs reāli cilvēki.
<P>
Treškārt, tas ir nožēlojami, ka deputāti, kas piedalījās šajās debatēs un pieminēja jautājumu par drošības problēmām, nav spējuši atzīt uzlabojumus, kurus Parlaments ir ieviesis ar šīs regulas palīdzību, jo īpaši pienākumu iepriekš izmantot Šengenas Informācijas sistēmu.
<P>
Kā jau es uzsvēru savā ievadrunā, es uzskatu, ka Parlaments šo uzdevumu ir izpildījis labi, jo tas ir stiprinājis gan pārvietošanās brīvību, gan arī drošību. Ja šis fakts netiek atzīts, tas nozīmē, ka skatījums nav objektīvs un visaptverošs.
<P>
Visbeidzot, priekšsēdētāja kungs, es pateicos visiem tiem, kas strādāja kopā pie šā mērķa sasniegšanas, proti, tiem, kas mums ļāva vienoties jau pirmajā lasījumā, jo īpaši Komisijai un Padomei, bet arī visām tām politiskajām grupām Pilsoņu brīvību, tieslietu un iekšlietu komitejā un Juridiskajā komitejā, kas ļāva panākt tik plašu vienprātību. Es domāju, ka, ja mēs šādā veidā piedalīsimies arī risinājuma meklēšanā, tad savu darbu paveiksim tik labi, cik vien iespējams.
<SPEAKER ID="090" NAME="Priekšsēdētājs">
Debates tiek slēgtas.
<P>
Balsošana notiks pēc neilga brīža.
<P>
Rakstiskas deklarācijas (Reglamenta 149. pants)
<SPEAKER ID="091" NAME="Petru Constantin Luhan  " LANGUAGE="RO">
Es atbalstu šā ziņojuma ietvaros pieliktās pūles ilgtermiņa uzturēšanās vīzu turētājiem veiksmīgi nodrošināt tādu pašu pārvietošanās brīvību kā uzturēšanās atļauju un īstermiņa uzturēšanās vīzu turētājiem. Šobrīd spēkā esošie nolīgumi ir ļoti neizdevīgi trešo valstu valstspiederīgajiem, kuri legāli uzturas kādā no dalībvalstīm un dažādu iemeslu dēļ vēlas ceļot pa visu Eiropas Savienību. Starp dalībvalstīm pastāv atšķirības attiecībā uz vīzu piešķiršanai nepieciešamo laiku, izmantoto metodi un kritērijiem. Praksē novērots, ka vīzu pieprasītāji, kas saņēmuši atteikumu no vienas valsts, izmēģina laimi citā dalībvalstī. Tas ir tādēļ, ka attiecībā uz vīzu un uzturēšanās atļauju piešķiršanu dažas valstis izvirza augstākas prasības, kamēr citas ir pielaidīgākas. Lai izvairītos no vīzu pieteikumu pieplūduma caur atsevišķām valstīm, kas īsteno liberālāku vīzu piešķiršanas politiku, es ierosinu standartizēt pārbaudes un vīzu pieteikumu apstiprināšanas metodi visās dalībvalstīs. Šī procedūra nodrošinās standarta pieeju attiecībā uz visiem pieteikumiem, tādējādi novēršot risku, ka varētu parādīties kaut kādi "vārti” iebraukšanai Šengenas zonā.
