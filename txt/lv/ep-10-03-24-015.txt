<CHAPTER ID="015">
Vienas minūtes runas par politiski svarīgiem jautājumiem
<SPEAKER ID="165" NAME="Priekšsēdētāja">
Nākamais punkts ir vienas minūtes runas saskaņā ar Reglamenta 150. pantu.
<P>
Reglamenta 150. pantā noteikts, ka mēs šim darba kartības punktam varam atvēlēt ne vairāk kā 30 minūtes. Mēs saņēmām vairāk nekā 74 lūgumus dot vārdu saistībā ar šo darba kārtības punktu. Tas noteikti nebūs iespējams. Trīsdesmit minūtes un 74 runātāji, kuriem piešķirtais uzstāšanās laiks ir viena minūte, - tas vienkārši nav iespējams.
<P>
Tāpēc pirmo reizi mēs jau iepriekš izvēlējāmies deputātus, kuriem tiks piešķirts uzstāšanās laiks, pamatojoties uz skaidru kritēriju, proti, uzstāties varēs tie deputāti, kuri lūdza vārdu citās debatēs ar vienu minūti ilgu uzstāšanās laiku, bet neguva šādu iespēju izmantot, taču deputātiem, kuri jau uzstājās citās debatēs, uzstāšanās laiks netiks piešķirts.
<P>
Visi deputāti, kuriem uzstāšanās laiks nav piešķirts, tika informēti par to iepriekš e-pasta vēstulē. Tāpēc viņiem šeit nav veltīgi jāgaida, kad tiks dots vārds. Es ceru, ka jūs to saprotat. Tas bija vienīgais iespējamais risinājums, lai nodrošinātu debašu normālu norisi.
<P>
Tāpēc tie deputāti, kuriem piešķirts uzstāšanās laiks, var nekavējoties sākt uzstāties.
<SPEAKER ID="166" NAME="Alf Svensson" AFFILIATION="PPE">
(SV) Priekšsēdētājas kundze, 11. aprīlī Sudānā ir paredzētas prezidenta, parlamenta, kā arī reģionālo asambleju vēlēšanas. Tās Sudānā ir pirmās vēlēšanas 24 gadu laikā, un mēs ar lielu interesi sekojam līdzi notikumiem šajā valstī.
<P>
Starptautiskā krimināltiesa Hāgā ir izdevusi orderi Sudānas prezidenta Omar Hassan Ahmad al-Bashir arestam par noziegumiem pret cilvēci. Omar Hassan Ahmad al-Bashir sagrāba varu, īstenojot valsts apvērsumu. Mēs visi zinām, cik ļoti Sudāna ir cietusi viņa vardarbīgās valdīšanas laikā. Dažos pirmajos šā gada mēnešos vien Dienvidsudānā ir nogalināti vismaz 400 cilvēku. Ir grūti prognozēt, cik brīvas būs vēlēšanas. Pirmdien Ahmad al-Bashir draudēja izraidīt starptautiskos vēlēšanu novērotājus. Viņš teica, ka, ja viņi iejauksies Sudānas lietās, viņš nocirtīs viņiem pirkstus.
<P>
Mēs zinām, ka Sudāna ir valsts, kurai vajadzīgs atbalsts. Starptautiskajā palīdzības sniedzēju konferencē, kas pagājušajā svētdienā notika Kairā, Ēģiptes pārstāvis minēja, ka pasaules valstīm būs jāsavāc nedaudz vairāk par 1,4 miljardiem eiro Sudānas Darfūras reģiona atjaunošanai. Es ceru, ka vēlēšanas Sudānā radīs apstākļus ...
<P>
(Priekšsēdētāja pārtrauca runātāju.)
<SPEAKER ID="167" NAME="Zigmantas Balčytis" AFFILIATION="S&amp;D">
(LT) Pēdējā laikā daudz tiek runāts par ES ekonomikas atlabšanu, taču vairums dalībvalstu vēl neredz krīzes beigas. Sabiedrībā diskusijas par krīzi aprobežojas ar jautājumu par situāciju valsts finanšu jomā, kaut gan strauji augošais bezdarbs dažās dalībvalstīs Austrumeiropā jau ir sasniedzis kritisku līmeni. Ir dīvaini dzirdēt, kā ES un EP augstākās amatpersonas slavē dažu valstu valdības par viņu lielisko darbu laikā, kad šajās valstīs katru mēnesi katastrofālā ātrumā palielinās bezdarbnieku skaits, tiek samazinātas sociālās garantijas un palielinās to iedzīvotāju skaits, kuri dzīvo zem nabadzības sliekšņa. Šiem cilvēkiem šajās valstīs kļūst arvien grūtāk saprast, vai Eiropas Savienība īsteno nabadzības mazināšanas politiku vai patiesībā palielina nabadzību sociālajā jomā. Es uzskatu, ka nebūtu jāslavē valdības, kuras nav spējušas atrisināt bezdarba rādītāju stabilizācijas problēmas. Eiropas Komisijai būtu jāuzņemas lielāka atbildība šai sakarībā, kā arī atbildība par valstu valdību krīzes vadības plānu īstenošanas uzraudzību, it sevišķi sociālo reformu jomā, un jānovērtē šādu reformu ietekme uz iedzīvotājiem.
<SPEAKER ID="168" NAME="Sonia Alfano" AFFILIATION="ALDE">
(IT) Priekšsēdētājas kundze, dāmas un kungi, Itālijas parlamentā ir ievēlētas 16 personas, kuras notiesātas par dažādu noziegumu izdarīšanu, un pēdējās Eiropas Parlamenta vēlēšanās Itālija ievēlēja trīs Eiropas Parlamenta deputātus, kuri notiesāti ar galīgu spriedumu.
<P>
Eiropā nav spēkā tādas tiesību normas, kas aizliegtu kandidēt vēlēšanās personai, kura notiesāta ar galīgu spriedumu vai kura gaida tiesas procesa turpinājumu; šādas tiesību normas pieņemšana ir dalībvalstu kompetencē. Itālijas pilsoņi ir nākuši klajā ar programmu "Tīrs parlaments”. Tāpēc mēs aicinām Konstitucionālo jautājumu komiteju grozīt Aktu par Eiropas Parlamenta pārstāvju ievēlēšanu vispārējās tiešās vēlēšanās, paredzot priekšnosacījumu, ka, lai kandidētu Eiropas Parlamenta vēlēšanās, persona nedrīkst būt sodīta krimināllietā, tostarp ar spriedumu, kas nav galīgs.
<P>
Iepriekšējā Parlamenta Konstitucionālo jautājumu komitejas priekšsēdētājs Leinen kungs apņēmās to paveikt, taču šā jautājuma risināšana tika atstāta viņa amata pārņēmēja Casini kunga ziņā, kurš jau paziņoja, ka Konstitucionālo jautājumu komiteja šo jautājumu nerisinās.
<P>
Mēs vēlamies norādīt ne tikai to, ka šā jautājuma risināšana ir Konstitucionālo jautājumu komitejas pienākums, bet arī to, ka Līguma par Eiropas Savienības darbību 223. pantā (bijušais EKL 190. pants) patiesībā ir noteikts, ka Eiropas Parlamentam būtu jāīsteno vienota vēlēšanu procedūra visā Eiropas Savienībā.
<SPEAKER ID="169" NAME="Catherine Grèze" AFFILIATION="Verts/ALE">
(FR) Priekšsēdētājas kundze, civilās aviācijas institūcija ir noteikusi, ka Hondaribijas lidosta ir viena no bīstamākajām lidostām valstī. Tās pacelšanās un nolaišanās ceļi atrodas virs Andē pilsētas un Iruņas pilsētas centra, un netiek ņemti vērā Līguma starp Franciju un Spāniju noteikumi par atļauto lidojumu skaitu. Taču tiek plānota lidostas paplašināšana, neņemot vērā upes krastos dzīvojošo iedzīvotāju un abpus robežai ievēlēto pārstāvju nostāju, kuri jau ir pret pašreizējā satiksmes līmeņa saglabāšanu.
<P>
Vai Eiropas Komisija atbalsta to, ka tiek iznīcināta Chingoudy līča aizsargājamā dabas teritorija, ko aizsargā Ramsāres Konvencija un kas ir Natura 2000 teritorija, kuras atjaunošanu tā pati finansēja?
<P>
Turklāt basku eiropilsētā Bajonā-Sansebastjanā jau ir viena nepietiekami noslogota starptautiskā lidosta, kas atrodas tālu no apdraudētām dabas teritorijām. Vai nebūtu prātīgāk uzlabot Biaricā sniegtos pakalpojumus, ieviešot nepiesārņojošus transporta veidus? Es vēlos noskaidrot, kādus pasākumus priekšsēdētājs plāno veikt attiecībā uz minētās lidostas paplašināšanu?
<SPEAKER ID="170" NAME="Marek Henryk Migalski" AFFILIATION="ECR">
(PL) Priekšsēdētājas kundze, es vēlos runāt par Krievijas žurnālista Maxim Zuev slepkavību. Maxim Zuev nogalināja aptuveni pirms nedēļas Kaļiņingradā. Viņš bija plaši pazīstams žurnālists un emuāra autors. Šis nav pirmais gadījums, kad Krievijā tiek nogalināts žurnālists. Kopš 2000. gada ir bijis vismaz ducis šādu gadījumu. Tā ir satraucoša tendence, jo mēs zinām, ka, ja netiek nodrošināta vārda brīvība un ja žurnālisti nevar strādāt, brīvības nav vispār un arī demokrātijas nav. Mūsu dialogā ar Krieviju mums vienmēr būtu jāpievērš uzmanība šim aspektam.
<P>
Es ceru, ka, saņemot manis pārstāvētās delegācijas attiecībām ar Krieviju un Ārlietu komitejas piekrišanu, šogad Eiropas Parlamentā varēšu organizēt semināru. Es uzskatu, ka ikvienam no mums dažāda līmeņa sarunās ar Krievijas partneriem būtu jāuzsver, ka plašsaziņas līdzekļu brīvība un brīvība žurnālistiem veikt savu darbu ir pamats dialogam un brīvībai gan Krievijā, gan arī visā Eiropas Savienībā.
<SPEAKER ID="171" NAME="Nikolaos Chountis" AFFILIATION="GUE/NGL">
(EL) Priekšsēdētājas kundze, es vēlos jums darīt zināmu, ka pēdējā laikā publicētie raksti vēsta, ka ASV prokurori ir iesnieguši prasību pret Vācijas uzņēmumu Daimler par ārvalstu amatpersonu uzpirkšanu, lai piedalītos konkursos un iegūtu tiesības parakstīt valsts pasūtījuma līgumus. Apsūdzības rakstā teikts, ka uzņēmums ir ilgstoši iesaistījies kukuļdošanā. Šādas apsūdzības ir izvirzītas arī pret uzņēmumu "Siemens”, kas arī īstenoja šādu praksi un uzpirka trīsdesmit valstu valdības saistībā ar konkursiem, lai iegūtu tiesības slēgt līgumus ar valsts uzņēmumiem, - Grieķijā skandāls vēl nav norimis.
<P>
Tādējādi mēs piedzīvojam ne tikai finanšu krīzi, bet arī morālu krīzi. Līdz nesenam laikam Vācijas valdība neiesaistījās kukuļdošanā ārpus tās robežām un izlikās, ka tā par šiem notikumiem neko nezina. Taču galu galā tā vietā, lai rīkotos, lai aicinātu Krāpšanas apkarošanas komiteju strādāt aktīvāk, Eiropas Komisija neprasa nodrošināt likumību un daudzos gadījumos neaizsargā Eiropas pilsoņu naudu.
<SPEAKER ID="172" NAME="Nikolaos Salavrakos" AFFILIATION="EFD">
(EL) Priekšsēdētājas kundze, man jāpaziņo Eiropas Parlamentam, ka šorīt plkst. 2.15 Turcijas korvete Bafra ielauzās Grieķijas teritoriālajos ūdeņos, pietuvojās Atēnām 18 jūdžu attālumā un pat pieprasīja atļauju uzkāpt uz netālu esošā Grieķijas tirdzniecības kuģa klāja un pārmeklēt to.
<P>
Tas pierāda, ka ne viss debašu pirmajā daļā teiktais par Grieķijas tā saukto ekonomisko problēmu ir pilnīga patiesība. Grieķijas problēma galvenokārt ir politiska. Problēmas rada tas, ka šī kaimiņvalsts draud Grieķijai ar casus belli un sistemātiski provocē Grieķijas bruņotos spēkus, ne tikai ielaužoties tās teritoriālajos ūdeņos, bet arī gaisa telpā.
<P>
(Priekšsēdētāja norādīja, ka ir radusies problēma ar mikrofonu.)
<P>
... Man jums jāsaka, ka Grieķija ir veikusi stingrus pasākumus, kas beigu beigās burtiski smacē Grieķijas mājsaimniecības, un grieķu pacietība ir galā. Šāda rīcība ir sagrāvusi Grieķijas sabiedrības noturību un izsmēlusi Grieķijas ekonomiskos spēkus.
<P>
Kā jau es minēju, Grieķijas problēma galvenokārt ir politiska. Mēs neprasām naudu no Eiropas pilsoņiem. Mēs lūdzam Eiropas Savienības kā struktūras atbalstu, lai mēs varētu pārvarēt šos noteikumu pārkāpumus tirgos, kas apdraud eiro valūtu.
<SPEAKER ID="173" NAME="Franz Obermayr" AFFILIATION="NI">
(DE) Priekšsēdētājas kundze, aptuveni pirms desmit gadiem pārējās 14 tā laika ES dalībvalstis piemēroja tā sauktās "sankcijas” manis pārstāvētajai valstij Austrijai. "Ledus laikmets” ilga septiņus mēnešus. Austrijas ministriem liedza piedalīties Padomes neoficiālajās sanāksmēs, taču Austrijai kā faktiskajai maksātājai joprojām tika atļauts turpināt veikt iemaksas. Neskatoties uz sankciju piemērošanu, iznākums bija pozitīvs. "Gudrie vīri” neatkarīgā ziņojumā skaidri noteica, ka Brīvības partijas iesaistīšanās valdības darbā neapdraud demokrātiju un cilvēktiesības. Tika secināts, ka ES sankcijām, ko dēvēja par divpusējiem pasākumiem, nebija pienācīga tiesiskā pamata. Tās bija nelikumīga Austrijas suverenitātes aizskaršana. Taču es ticu, ka no šā gadījuma ES mācījās cienīt citu politisko viedokli un dalībvalstu un to pilsoņu suverenitāti, un to, neapšaubāmi, var vērtēt pozitīvi. Turklāt, ņemot vērā mieru austrumos, es arī ceru, ka viens no galvenajiem izmeklētājiem - pašreizējais Eiropas Parlamenta deputāts Louis Michel - sajutīs, ka pēc šiem desmit gadiem viņš atkal var doties uz Austriju brīvdienās.
<SPEAKER ID="174" NAME="Véronique Mathieu" AFFILIATION="PPE">
(FR) Priekšsēdētājas kundze, Francija vakar atvadījās no tās policista Jean-Serge Nérin - Francijas policijas vienības vadītāja, kuru 16 martā apšaudes laikā Parīzes reģionā visgļēvākajā veidā nogalināja ETA.
<P>
Lai gan šī teroristu organizācija ir atbildīga par gandrīz 830 cilvēku nāvi 40 gadu laikā, šī ir pirmā reize, kad tā ir uzbrukusi Francijas policistam. Policista Jean-Serge Nérin nāve atgādina mums mūsu pienākumu sadarboties cīņā pret terorismu.
<P>
Sākotnēji Francijas un Spānijas sadarbība šai sakarībā bija kā piemērs Eiropas Savienībā. Francija un Spānija bija pirmās dalībvalstis, kas izveidoja kopīgas izmeklētāju vienības Eiropas tiesiskajā telpā. Arī Eiropas apcietināšanas orderu izmantošana izrādījās patiešām efektīva.
<P>
Diemžēl šie sadarbības pasākumi starp mūsu policistiem un mūsu tiesnešiem nespēja novērst Jean-Serge Nérin nāvi. Tāpēc, lai efektīvāk cīnītos pret terorismu, mūsu savstarpējā sadarbība ir jāuzlabo.
<SPEAKER ID="175" NAME="Joe Higgins" AFFILIATION="GUE/NGL">
Priekšsēdētājas kundze, Itālijas ziemeļrietumos esošās Sūzas ielejas iedzīvotāji īsteno plašu kampaņu, lai apturētu ātrgaitas vilciena līnijas būvniecību, kas zināma ar nosaukumu TAV projekts.
<P>
Skaistā Sūzas ieleja, kas stiepjas no Francijas robežas līdz Turīnai, ir tikai divus kilometrus plata, bet jau patlaban to šķērso liela automaģistrāle, vēl viena maģistrāle un dzelzceļa līnija.
<P>
Kampaņā "NĒ TAV PROJEKTAM” tika skaidri paziņots, ka TAV projekta īstenošana nav pamatota. Patlaban tiek izmantoti tikai 38 % no dzelzceļa jaudas. Šis projekts nodarīs ārkārtīgi lielu kaitējumu videi, iznīcinot vai piesārņojot ūdens nesējslāni un līdz bīstamai palielinot azbesta un urāna koncentrāciju tuneļu rakšanas laikā.
<P>
Vērā tiek ņemtas tikai lielo uzņēmumu un būvnieku intereses. Vairāki desmiti tūkstoši iedzīvotāju ir vienojušies cīņā pret šo projektu, un ir apkaunojoši, ka tiek iesaistīta policija, lai vardarbīgi iebiedētu kampaņas dalībniekus.
<P>
Es aicinu ES nepiešķirt finansējumu TAV un pārtraukt šā projekta īstenošanu. Kampaņas "NĒ TAV PROJEKTAM” dalībnieku sauklis ir Sarà dura. Viņi nenobīsies. Sūzas ielejas iedzīvotāju uzvara būs arī veselā saprāta uzvara un ieguvums videi.
<SPEAKER ID="176" NAME="Paul Nuttall" AFFILIATION="EFD">
Priekšsēdētājas kundze, mani arvien vairāk satrauc tas, kādā veidā vietējās pašvaldības manā vēlēšanu apgabalā Anglijas ziemeļrietumos savu ieņēmumu palielināšanai izmanto nodevu par automašīnu novietošanu stāvvietā.
<P>
Kā piemēru vēlos minēt mazo Kongletonas pilsētiņu, kas ietilpst lauku pašvaldības teritorijā. Nodevas ieviešana par automašīnu novietošanu stāvvietā nodarīs lielu kaitējumu vietējai ekonomikai, un tirdzniecības apjomu samazināšanās dēļ tiks zaudēti ieņēmumi, novedot jau tā grūtībās nonākušos mazos un vidējos uzņēmumus līdz bankrotam un, iespējams, to slēgšanai.
<P>
Daži vaino britu valdību, daži - pašvaldības padomi, savukārt citi norāda uz pilsētas domi, bet, kā vienmēr, fonā vīd Eiropas Savienības tumšā ēna, jo visas šīs iestādes veic darbu, lai īstenotu ES Eiropas transporta politikas 2010. gadam pamatnoteikumus.
<P>
Tas ir ES gars - vienmēr tiek vainots kāds cits. Neatkarīgi no tā, vai mēs runājam par pasta iestāžu slēgšanu vai atkritumu tvertņu savākšanu reizi divās nedēļās, vienmēr tiek atrasts cits vainīgais, un Briseles korumpētā ietekme paliek ārpus radara uztveršanas zonas.
<SPEAKER ID="177" NAME="Nicole Sinclaire" AFFILIATION="NI">
Priekšsēdētājas kundze, es esmu no Rietummidlendas, un 20 % Rietummidlendas teritorijas ir klasificēta kā zaļā zona.
<P>
Līdz šim zaļā zona veiksmīgi ir aizsargājusi mūsu lauku ainavas skaistumu un kavējusi pilsētu patvaļīgu izplešanos. Taču Eiropas Savienības mudināta Apvienotās Karalistes valdība ir palielinājusi mājokļu būvniecības apjomus, apdraudot zaļo zonu, kas man ir īpaši tuva, jo atrodas manas dzīvesvietas Meriden Gap tuvumā.
<P>
Šāda rīcība liecina par cieņas trūkumu pret mūsu kultūru un tradīcijām, bet jums taču tas nerūp! Kopš Apvienotā Karaliste pievienojās Eiropas Savienībai vai vēl pirms tam - Eiropas kopējam tirgum, jūs esat izrādījuši acīmredzamu necieņu pret mūsu kultūru un tradīcijām, un nekas vairāk jau no jums nav gaidāms.
<SPEAKER ID="178" NAME="Elena Oana Antonescu" AFFILIATION="PPE">
(RO) Šodien es stājos jūsu un manu kolēģu deputātu priekšā, lai runātu par to, ka Eiropai ir vajadzīga jauna, daudz efektīvāk integrēta stratēģija tās problēmas risināšanai, kas saistīta ar vardarbību pret sievietēm.
<P>
Arvien vairāk Eiropas valstu risina šo problēmu atbilstīgi divpartiju principam, iesaistoties partijām, kurām ir lielā mērā atšķirīgs skatījums uz sabiedrību kopumā. Es ierosinu šādas izmaiņas tāpēc, ka vardarbība ģimenē ir problēma, kas sniedzas pāri ideoloģijas robežām, un ir cilvēciskā un politiskā redzējuma par taisnīgāku un līdzsvarotāku sabiedrību tieša komponente.
<P>
Es vēlos uzsvērt, ka ir jāveic pasākumi, lai novērstu arī psiholoģisko vardarbību pret sievietēm. Jaunākie pētījumi rāda, ka šāda veida vardarbība vienmēr ir biežāk sastopama nekā fiziskā vardarbība.
<P>
Es atzinīgi vērtēju to, ka Spānijas prezidentūra ir apņēmusies cīnīties pret dažādām vardarbības pret sievietēm formām, nosakot Eiropas Savienības politiskās prioritātes. Taču šie pasākumi ir jāturpina. Vardarbības starp dzimumiem Eiropā uzraudzības centra izveides un aizsardzības rīkojumu, kā arī neatliekamās palīdzības numuru ieviešanas mērķis ir mazināt šo problēmu Eiropas Savienībā, vienlaikus sniedzot atbalstu cīņā pret vardarbību arī ārpus Eiropas Savienības.
<SPEAKER ID="179" NAME="Vilija Blinkevičiūt" AFFILIATION="S&amp;D">
(LT) Es esmu gandarīta par to, ka Eiropas Savienība un dalībvalstis ir apņēmušās cīnīties pret nabadzību, nosakot 2010. gadu par Eiropas gadu cīņā pret nabadzību un sociālo atstumtību, jo gandrīz 80 miljoni Eiropas iedzīvotāju dzīvo zem nabadzības sliekšņa. Daudzi eiropieši, pat tie, kuriem ir darbs, katru dienu cīnās ar nabadzību, un viņiem nav iespējas dzīvot cilvēka cienīgu dzīvi. Ir piešķirti 17 miljoni eiro Eiropas plānoto pasākumu īstenošanai 2010. gadā, un šo finansējumu izmantos, lai organizētu informatīvus seminārus, darba grupas un sabiedriskās apspriešanas, lai pārvarētu ar nabadzību saistītos stereotipus. Šī ir lieliska iniciatīva, bet kā mēs nodrošināsim, lai šis finansējums tiktu izmantots efektīvi un pārredzami un tieši sasniegtu tos pilsoņus, kuriem palīdzība vajadzīga visvairāk? Es vēlos uzsvērt, ka ir neiespējami ierobežot arvien pieaugošo nabadzību viena gada laikā. Tāpēc es aicinu ES struktūras un dalībvalstis veikt konkrētus pasākumus un uzņemties ilgtermiņa saistības visos pārvaldības līmeņos, lai nodrošinātu finansējuma pārredzamu un mērķtiecīgu pārdali, paredzot to palīdzības sniegšanai trūkumā nonākušajiem iedzīvotājiem.
<SPEAKER ID="180" NAME="Georgios Toussas" AFFILIATION="GUE/NGL">
(EL) Izraēlas valdības lēmums turpināt īstenot tās plānu uzbūvēt 1600 jaunus mājokļus Austrumjeruzalemē, paplašināt apdzīvotās vietas Rietumkrastā, saglabāt Gazas sektora izolētību un vispārēji pastiprināt Izraēlas armijas uzbrukumus okupētajās Palestīnas teritorijās pat visneticīgāk noskaņotajiem atklāj Izraēlas un imperiālistu noziedzīgos nodomus pret palestīniešiem un pret šajā reģionā dzīvojošajiem kopumā.
<P>
Izraēla īsteno jaunu asiņainu uzbrukumu sēriju pret palestīniešiem un, saasinoties iekšējai cīņai imperiālistu Četriniekā, ir nodrošinājusi sev Eiropas Savienības, ASV un NATO atbalstu un nostiprinājusi attiecības ar tām. Amerikas Savienotās Valstis ar īpašu uzsvaru un dedzību atkārtoti pauda savu atbalstu Izraēlas premjerministra nesenās vizītes laikā Amerikas Savienotajās Valstīs, parādot, ka Izraēla ir kas vairāk nekā tikai augstākā prioritāte attiecībā uz ASV ģeostratēģiskajiem imperiālistu mērķiem šajā reģionā kopumā.
<P>
Mēs kopā ar visiem strādājošajiem cīnāmies, lai izveidotu ...
<P>
(Priekšsēdētāja pārtrauca runātāju.)
<SPEAKER ID="181" NAME="Jaroslav Paška" AFFILIATION="EFD">
(SK) Pēc Otrā pasaules kara un robežu pārvietošanas aptuveni 400 000 slovaku palika Ungārijā un līdzīgs skaits ungāru - Slovākijā.
<P>
Ungāru minoritāte skaita ziņā Slovākijā mūsdienās gandrīz nav mainījusies, taču Ungārijā situācija ir citāda. Slovaku minoritāte ir samazināta no sākotnēji 400 000 slovaku līdz mazāk nekā 33 000 slovaku - citiem vārdiem sakot, slovaku skaits ir sarucis līdz mazāk nekā vienai desmitdaļai no to sākotnējā skaita. Šāda situācija ir izveidojusies tāpēc, ka Slovākijas valdība nodrošina ungāru minoritātei izglītību dzimtajā valodā vairāk nekā 700 skolu, taču Ungārijas valdība Ungārijā ir atvēlējusi slovakiem tikai vienu pamatskolu.
<P>
Tieši tāpēc prezidenta Sólyom kunga - cilvēka, kurš bezrūpīgi un pasīvi noraugās uz to, kā viņa administrācija smacē etniskās minoritātes viņa vadītajā valstī - nesen pausto kritiku par ungāru minoritātes izglītošanu kaimiņvalstīs var raksturot tikai kā nepatīkamu, liekulīgu un ļaunprātīgu provokāciju attiecībā uz serbiem, rumāņiem un slovakiem, kuri atšķirībā no ungāriem patiešām rūpējas par etniskajām minoritātēm savā teritorijās. Turklāt arī Ungārijas ombuds etnisko minoritāšu jautājumos brīdina, ka Ungārija turpina pilnībā asimilēt etniskās minoritātes.
<SPEAKER ID="182" NAME="Rareş-Lucian Niculescu" AFFILIATION="PPE">
(RO) Eiropas Savienībā ir spēkā ārkārtīgi stingri pārtikas nekaitīguma noteikumi, un ražotāji ir spiesti veikt lielus ieguldījumus, lai nodrošinātu atbilstību šiem noteikumiem.
<P>
Neskatoties uz to, saskaņā ar Eiropas Pārtikas nekaitīguma iestādes nesen veiktu pētījumu vairāk nekā 75 % Eiropas Savienībā kauto cāļu gaļas tiek atrastas baktērijas.
<P>
Salmonella un Campylobacter - divas kaitīgākās baktērijas - tiek atrastas trijās ceturtdaļās Eiropas saimniecībās audzēto cāļu kautķermeņu.
<P>
Ja šādi pētījumi nonāk plašsaziņas līdzekļu rīcībā, tie, nepašaubāmi, satrauc patērētājus. Ņemot to vērā, mums sev jāuzdod divi jautājumi. Pirmkārt, ko mēs varam darīt turpmāk, lai nodrošinātu, ka eiropieši saņem nekaitīgu, labas kvalitātes pārtiku? Otrkārt, vai pastāv iespēja, ka patlaban spēkā esošie noteikumi, lai gan stingri un, starp citu, ārkārtīgi birokrātiski, nav situācijai atbilstīgākie?
<SPEAKER ID="183" NAME="Csaba Sándor Tabajdi" AFFILIATION="S&amp;D">
(HU) Jaunās dalībvalstis patlaban īsteno 2007. gadā paredzēto Eiropas Savienības vīna tirgus organizāciju. Īstenojot šo procesu, pēc Slovākijas pieprasījuma nelikumīgi reģistrējot nosaukumu Tokaj kā aizsargātu cilmes vietas nosaukumu un kā aizsargātu ģeogrāfiskas izcelsmes norādi, Eiropas Komisija rīkojās pretrunā tiesību aktiem - ļoti žēl, ka šeit nav neviena tās pārstāvja. Šāda reģistrācija ir pretrunā ES noteikumiem, jo šis vīns var tikt reģistrēts kā piederošs tikai vienai no kategorijām. Slovaku pieprasītais ieraksts vairs nav iekļauts Kopienas E-Bacchus datubāzē kā aizsargāts cilmes vietas nosaukums. Tādā veidā Komisija novērsa šo nelikumīgo situāciju, un es vēlos pateikties par to. Taču joprojām nav novērsts kāds cits pārkāpums, proti, nepastāv Slovākijas tiesību norma, pamatojoties uz kuru ir veikta reģistrācija, jo Slovākija to atcēla. Tāpēc es aicinu Komisiju novērst šo pārkāpumu.
<SPEAKER ID="184" NAME="Zbigniew Ziobro" AFFILIATION="ECR">
(PL) Priekšsēdētājas kundze, Eiropas Ārējās darbības dienests būs diplomātiskais korpuss, kas pārstāv Eiropas Savienību un sniedz atbalstu Eiropas Savienības Augstajam pārstāvim ārlietās. Šā dienesta darbā uzmanība jāpievērš kultūras un nacionālajām atšķirībām, kas pastāv Eiropas Savienībā. Visām valstīm jārada sajūta, ka dienestā pienācīgi pārstāvētas to intereses, to kultūra un to pieredze.
<P>
Lai sasniegtu šo mērķi, jānodrošina vienlīdzīga iesaistīšanās vai līdzdalība. Tikmēr es vēlos noskaidrot, kā tiek komplektēts Eiropas Ārējas darbības dienesta personālsastāvs? Tajā tiks iekļauti Padomes Ģenerālsekretariāta un Komisijas attiecīgo dienestu darbinieki, kā arī dalībvalstu diplomātisko dienestu deleģētie darbinieki. Dalībvalstu izvirzītie diplomāti veidos tikai vienu trešdaļu no korpusa darbiniekiem. Taču, neskatoties uz darbinieku pieredzi un kārtību, kādā viņi tiks iecelti amatā, būtu jāievēro visu dalībvalstu pilsoņu proporcionālās pārstāvības princips. Galu galā visu Eiropas Savienības iestāžu personāla komplektēšana tiek pārvaldīta atbilstīgi šim principam. Es neredzu iemeslu tam, lai šajā gadījumā tiktu ievērota cita kārtība.
<SPEAKER ID="185" NAME="Nuno Teixeira" AFFILIATION="PPE">
(PT) Nesen Eiropas Savienība ar Pasaules Tirdzniecības organizācijas piekrišanu noslēdza nolīgumu ar Latīņamerikas valstīm, apņemoties būtiski un pakāpeniski samazināt tarifu banānu importam no šīm valstīm. Es vēlos pievērst jūsu uzmanību tam, ka šis nolīgums tieši un negatīvi ietekmē Eiropas banānu ražotājus, it sevišķi banānu ražotājus Madeirā, Portugālē. Tam būs vēl negatīvākas sekas attiecībā uz banānu ražotājiem Kanāriju salās, Spānijā.
<P>
Es vēlos jums atgādināt, ka ražotāju situāciju šajos reģionos jau tā būtiski apgrūtina salu fiziskie raksturojumi un kalnainais apvidus, kā arī saimniecību lielums, un tas nozīmē, ka šīs saimniecības nonāks ilglaicīgās grūtībās, kas apdraudēs to attīstību.
<P>
Tāpēc jāveic steidzami pasākumi, lai palīdzētu banānu ražotājiem Madeirā un Kanāriju salās, ņemot vērā jaunā Ženēvas nolīguma būtisko un tiešo ietekmi uz Eiropas importa tirgu un attiecīgi arī uz banānu ražošanu šajos nomaļajos reģionos un to tirdzniecību.
<SPEAKER ID="186" NAME="Nessa Childers" AFFILIATION="S&amp;D">
Priekšsēdētājas kundze, ir pagājis jau vairāk nekā gads kopš gaisa kuģu tehniskās apkopes uzņēmums SR Technics paziņoja par struktūrvienības slēgšanu Dublinas lidostā, likvidējot vairāk nekā tūkstoti darbavietu. Lai kompensētu zaudētās darbavietas, 2009. gada oktobrī "SR Technics” bijušo darbinieku vārdā tika iesniegts pieteikums Eiropas Globalizācijas fondam (EGF). Taču Komisija šo pieteikumu noraidīja kā "nepilnīgu”, un es varu apliecināt, ka, neskatoties uz to, ka ir pagājuši gandrīz pieci mēneši, Īrijas valdība joprojām nav iesniegusi pilnīgu pieteikumu.
<P>
Laikā, kad Īrijas valdības uzmanību ir novērsusi ekonomikas krīze un vairāku ministru atkāpšanās no amata pēdējos mēnešos, pieteikuma veidlapa, kas spētu mainīt simtiem cilvēku dzīvi, aizmirsta guļ uz ministra galda.
<P>
Šim Parlamentam ir zināms, ka Īrijas valsts naudas lādes ir tukšas. Tikai ciniķis varētu domāt, ka valdības bezdarbības iemesls ir grūtības segt savu finansējuma daļu, ja EGF finansējums galu galā tiktu piešķirts. Vai Īrijas valdība ir gatava kaut ko darīt lietas labā?
<SPEAKER ID="187" NAME="Artur Zasada" AFFILIATION="PPE">
(PL) Priekšsēdētājas kundze, dāmas un kungi, es vēlos uzrunāt jūs un it sevišķi Potočnik kungu saistībā ar jautājumu, kas satrauc tās personas, kuras saistītas ar spīdveju - sporta veidu, kas ir populārs daudzās ES dalībvalstīs. Šis jautājums attiecas uz Direktīvas 2002/49/EK par vides trokšņa novērtēšanu un pārvaldību īstenošanu.
<P>
Šīs direktīvas īstenošana paredz to, ka braucēji ir spiesti aprīkot savus motociklus ar papildu klusinātājiem. Šo klusinātāju uzstādīšanas dēļ, no vienas puses, mazinās šā sporta veida pievilcība, jo troksnis ir neatņemams tā elements. No otras puses, klusinātāji rada reālu apdraudējumu pašiem braucējiem - tie var radīt kaitējumu veselībai vai pat risku zaudēt dzīvību. Šai sakarībā es lūdzu Potočnik kungu apsvērt vajadzību izstrādāt priekšlikumu grozījumam, lai izslēgtu spīdveju no Direktīvas 2002/49/EK darbības jomas.
<SPEAKER ID="188" NAME="László Tőkés" AFFILIATION="PPE">
(HU) Priekšsēdētājas kundze, Slobodan Milošević zemē Serbijā, Vojvodinas provincē, joprojām tiek īstenota vardarbība pret ungāriem. Vardarbības veicējus attaisno un reizēm viņiem pat neizvirza apsūdzības. Pirms vairākiem desmitiem gadu Vojvodinā dzīvoja aptuveni 400 000 ungāru, veidojot vienu trešdaļu no iedzīvotāju kopskaita. Piespiedu emigrācijas un intensīvās vairākumtautības pārstāvju ieceļošanas dēļ ungāru skaits gadu gaitā ir samazinājies līdz 290 000, un viņi veido vairs tikai 13 % no iedzīvotāju kopskaita. Masveida vardarbības pret minoritātēm metodes ieviesa slavenais Serbijas slepenais dienests UDBA, un tās bija īpaši vērstas pret etniskajiem albāņiem. Šādas prakses patvaļīgās sekas ir jūtamas joprojām attiecībā pret ungāriem. Priekšsēdētājas kundze, Eiropas Parlamentam būtu jāveic izšķiroši pasākumi, lai pārtrauktu pret ungāriem vērsto terorismu Serbijā. Lai šī valsts varētu pievienoties Eiropas Savienībai, tai būtu jāizvirza priekšnosacījums panākt taisnību saistībā ar tiem daudzajiem desmitiem tūkstošu masu slepkavību upuru kopš Otrā pasaules kara, kā arī aizliegt vardarbību pret ungāriem, kas joprojām turpinās.
<SPEAKER ID="189" NAME="Joanna Senyszyn" AFFILIATION="S&amp;D">
(PL) Priekšsēdētājas kundze, sieviešu pārstāvība zinātnes un zinātniskās pētniecības jomā ir nepietiekama. Eiropā sievietes-pētnieces ir tikai 30 % un sievietes-profesores - tikai 18 %. Sieviešu pārstāvības līmenis zinātnes pārvaldības jomā ir 27 %. Polija, kurā sieviešu pārstāvība augstāko izglītības iestāžu un zinātnisko institūtu valdēs ir 7 % līmenī, ir pirmspēdējā vietā starp 27 Eiropas Savienības dalībvalstīm.
<P>
Tieši tāpēc pētniecības projekts "Sievietes zinātnē”, ko izstrādā Polijā dibinātais Akadēmiskās iniciatīvas fonds, ir tik nozīmīgs. Projekts ir saistīts ar diskriminācijas iemeslu un efektīvu diskriminācijas novēršanas pasākumu izpēti. Pilsoņu projekti, kurus izstrādā un vada paši pilsoņi, var gūt vislabākos rezultātus. Es aicinu Eiropas Komisiju nodrošināt īpašu atbalstu un praktisku palīdzību sociālajām organizācijām, kas risina šādus jautājumus. Ja Eiropas Savienības pilsoņi raksta Komisijai, viņu vēstules nedrīkst palikt neatbildētas.
<SPEAKER ID="190" NAME="Jim Higgins" AFFILIATION="PPE">
(GA) Priekšsēdētājas kundze, kā jau es minēju iepriekš, mani patiešām iepriecināja bijušās komisāres Kuneva kundzes teiktais, ka ir jāpārskata Direktīva 90/314/EEK. Kāpēc tas ir jādara? Tāpēc, ka tai ir daudz trūkumu.
<P>
Tajā netiek ņemti vērā cilvēki, kas paši plāno brīvdienas internetā, neizmantojot ceļojumu aģentūras pakalpojumus. Direktīva nenodrošina aizsardzību patērētājiem, kuri atrodas vienā valstī un kuri iegādājās produktu vai rezervē lidojumu vai naktsmītni valstī, kas nav Eiropas Savienības dalībvalsts.
<P>
Turklāt direktīvā nav minēti regulārie lidojumi. Tai ir daudz trūkumu, un es ar patiesu gandarījumu varu teikt, ka bijušajai komisārei Kuneva kundzei bija taisnība, sakot, ka mums patiešām ir vajadzīga jauna direktīva.
<SPEAKER ID="191" NAME="Ioan Mircea Paşcu" AFFILIATION="S&amp;D">
Priekšsēdētājas kundze, pirms 20 gadiem rumāņi vēlējās iegūt brīvību, tostarp brīvību izglītības jomā, kas līdz tam laikam bija pakļauta stingrai politiskai kontrolei. Pateicoties viņu nestajam upurim, arī universitātes atguva brīvību, ko tās kopš tā laika izbauda.
<P>
Tāpēc tā būtu skumja ironija, ja izdotos Rumānijas Izglītības ministrijas patlaban īstenotais mēģinājums steidzami pieņemt jaunus tiesību aktus, kas praktiski likvidē šo brīvību un atver durvis sistēmas politizācijai.
<P>
Piemēram, likumprojektā ir paredzēts, ka ievēlētos rektorus būtu jāapstiprina ministram, kurš pats ir politiski iecelta amatpersonas, un universitātes būtu spiestas apvienoties, pamatojoties uz patvaļīgi pieņemtiem kritērijiem, vai arī tās tiktu likvidētas un to īpašumi atsavināti.
<P>
Kā profesors un Eiropas Parlamenta deputāts es uzskatu par savu pienākumu atklāt saviem kolēģiem profesoriem šajā Parlamentā šādu iecerētu nedemokrātisku praksi, kas ir pilnīgi pretrunā Lisabonas stratēģijai izglītības jomā un nav pieļaujama ES dalībvalstīs.
<SPEAKER ID="192" NAME="Priekšsēdētāja">
Ar to šis darba kārtības punkts tiek slēgts.
<P>
Paldies jums par sapratni un par disciplinēto darbu. Es ceru, ka visiem tiem, kuriem nebija iespēja uzstāties šoreiz, tiks dota šāda iespēja nākošreiz.
