<CHAPTER ID="008">
Parlamenta sastāvs
<SPEAKER ID="022" NAME="Priekšsēdētājs">
Eiropas Parlamenta sociālistu un demokrātu progresīvās alianses grupa ir informējusi mani, ka no šodienas Severin kungs vairs nav grupas biedrs. Šoreiz šis ir oficiāls paziņojums. Saskaņā ar 211. panta 3. punktu Konstitucionālo jautājumu komiteja ir ierosinājusi 128. panta, kura nosaukums ir "Prasības iesniegšana Eiropas Savienības Tiesā”, skaidrojumu. Viss skaidrojums jums ir pieejams pārbaudei. Skaidrojumu uzskatīs par pieņemtu, ja līdz sēdes sākumam, kas notiks ceturtdien, 2011. gada 24. martā, netiks iesniegti nekādi iebildumi. Tātad jums līdz rītdienai, plkst. 9.00, ir jāiesniedz iebildumi par šo skaidrojumu. Skaidrojums ir garš, tāpēc es to nenolasīšu. Tomēr jums visiem tas ir pieejams.
<P>
Es arī gribētu jūs oficiāli informēt, ka Thaler kungs ir atkāpies no Parlamenta deputāta pienākumu pildīšanas no 2011. gada 21. marta. Saskaņā ar Reglamenta 4. panta 1. un 3. punktu Parlaments ir paziņojis par viņa atkāpšanos un par brīvu vietu, sākot ar iepriekš minēto datumu. Soullie kundze ir atkāpusies no Parlamenta deputātes pienākumu pildīšanas, sākot ar 2011. gada 24. martu. Saskaņā ar Reglamenta 4. panta 1. un 3. punktu Parlaments ir paziņojis par viņas atkāpšanos un par brīvu vietu, sākot ar iepriekš minēto datumu. Turklāt kompetentas Francijas iestādes ir mani informējušas, ka no 2011. gada 24. marta Soullie kundzi aizstās Hortefeux kungs. Hortefeux kungam šodien ir jābūt kopā ar mums. Hortefeux kungs, vai jūs esat sēžu zālē? Mēs viņu neredzam, viņa šeit nav.
<P>
Saskaņā ar 3. panta 2. punktu, kamēr deputāta pilnvaras nav pārbaudītas vai kamēr nav pieņemts lēmums par domstarpībām, Hortefeux kungs darbosies Parlamentā un tā struktūrvienībās un uz viņu attieksies visas ar šo darbību saistītās tiesības ar noteikumu, ka deputāts pirms tam būs parakstījis rakstisku deklarāciju, kurā apliecinās, ka neieņem nevienu amatu, kas nav savienojams ar Eiropas Parlamenta deputāta pienākumu pildīšanu. Tagad Cohn-Bendit kungs gribētu teikt dažus vārdus.
<SPEAKER ID="023" NAME="Daniel Cohn-Bendit" AFFILIATION="Verts/ALE">
(FR) Priekšsēdētāja kungs, jūs zināt tikpat labi kā es, ka Hortefeux kunga iespējamā kļūšana par Parlamenta deputātu tiek apstrīdēta Tiesā. Ņemot to vērā, ir mazliet nesaprotami, kādēļ Francijas valdība nepagaida, kamēr šis statuss tiek pārbaudīts. Tā kā Hortefeux kungs nav devis savu piekrišanu un nav piedalījies konstitutīvajā sēdē Strasbūrā, viņš nevar aizvietot minēto deputāti.
<P>
Tāpēc es aicinu Eiropas Tautas partijas grupu (Kristīgos demokrātus), kura apgalvo, ka ļoti stingri ievērojot likumību, sagaidīt juridisku nolēmumu par to, vai Hortefeux kungs var atrasties šajā sēžu zālē vai nevar. Pretējā gadījumā tiek izdarīts likuma pārkāpums. Iznāk tā, it kā mēs plānotu šādu pārkāpumu.
<SPEAKER ID="024" NAME="Jean-Pierre Audy" AFFILIATION="PPE">
(FR) Priekšsēdētāja kungs, šī nav pirmā reize, kad mūsu kolēģis deputāts Cohn-Bendit kungs, kurš nosauca priekšsēdētāju - premjerministru - par Hugo Chavez līdzīgu diktatoru, nav ievērojis demokrātiju. Brice Hortefeux tika ievēlēts par Eiropas Parlamenta deputātu 2009. gada jūnijā. Tas nav apstrīdams. Tajā laikā viņš bija iekšlietu ministrs. Francijas tiesību akti nosaka, ka Eiropas Parlamentā ievēlēts deputāts, kas ir bijis valdības sastāvā, var atgūt savu vietu Parlamentā, atstājot valdību. Tas ir tieši tas...
<P>
(Cohn-Bendit kunga iejaukšanās: "Audy kungs, tur jau ir tā problēma, ka viņš nebija Parlamenta deputāts.”)
<P>
Brice Hortefeux bija ievēlēts Eiropas Parlamentā. Vai jūs tam piekrītat?
<P>
Es pabeigšu, priekšsēdētāja kungs. Pamatojoties uz Līgumiem un tiesību aktiem, dalībvalstu neapstrīdamas tiesības ir nosaukt savus Eiropas Parlamenta deputātus. Tā kā Brice Hortefeux bija ievēlēta persona, Francijas iestādes likumīgi izvirzīja viņu darbā Eiropas Parlamentā. Jūsu sniegtais paziņojums ir nepieņemams.
<SPEAKER ID="025" NAME="Joseph Daul" AFFILIATION="PPE">
(FR) Priekšsēdētāja kungs, es vienkārši gribētu Cohn-Bendit kungam pateikt, ka, lai pretendētu uz vietu Parlamentā, vispirms ir jāiesniedz oficiāls ierosinājums. Ja nav iesniegts ierosinājums, Juridiskā komiteja nevar analizēt situāciju.
<P>
Es iesaku jums vispirms padomāt, pirms jūs šādā veidā iejaucaties. Tas ir viss.
<P>
(Cohn-Bendit kunga iejaukšanās: "Jā, bet viņam nevarēja būt vieta Parlamentā”.)
<P>
Jūs prasāt, lai es ievēroju likumus. Es vienmēr ievēroju likumus. Ļausim Juridiskajai komitejai paziņot spriedumu. Tā nevar paziņot savu spriedumu, ja nav oficiāla ierosinājuma. Ja ierosinājums būs nelikumīgs, Juridiskā komiteja mums to pateiks.. Es vēlreiz atkārtoju: "Padomāsim, pirms runājam”.
<SPEAKER ID="026" NAME="Sylvie Goulard" AFFILIATION="ALDE">
(FR) Priekšsēdētāja kungs, es pilnīgi piekrītu, ka mums ir jāsagaida juridiskās analīzes rezultāti. Es vienkārši gribētu pateikt, ka mēs esam liecinieki ekstrēmisma pieaugumam mūsu valstī, kas neapšaubāmi rodas tad, ja viena politiskās šķiras daļa uzskata, ka tās rīcībā ir pilnvaras un amati. Mēs gaidām mazliet vairāk rīcības no Francijas puses, jo īpaši attiecībā uz Parlamentu, kura viena darba vieta ir Strasbūrā.
<SPEAKER ID="027" NAME="Priekšsēdētājs">
Es gribētu atgriezties pie tā, ko tikko jums nolasīju. Līdz laikam, kamēr tiks pārbaudītas Hortefeux kunga pilnvaras vai kamēr tiks pieņemts lēmums par domstarpībām, Hortefeux kungs ir Eiropas Parlamenta deputāts un darbojas saskaņā ar Eiropas Parlamenta deputātu nolikumu. Šī lieta tiek pārbaudīta.
