<CHAPTER ID="004">
Lēmums par steidzamu procedūru
<SPEAKER ID="009" NAME="Paolo De Castro  " LANGUAGE="IT">
Priekšsēdētāja kungs, komisāres kundze, dāmas un kungi, mēs atkal esam šeit sapulcējušies, lai spriestu par krīzi piena nozarē.
<P>
Šīs krīzes dramatisms turpina mūs uztraukt, tieši tāpat kā Eiropas lauksaimnieki turpina stāstīt par savām grūtībām un bažām par nākotni. Parlaments jau ir paudis savu viedokli šajā jautājumā gan pieņemot rezolūciju ar mūsu priekšlikumiem, gan pieņemot Komisijas priekšlikumu, ar ko pagarina intervences periodu piena pulverim un sviestam, kuram mēs pievienojām pieteikumu attiecībā uz pasākumu par siera uzglabāšanu privātā noliktavā. Tajā laikā mēs norādījām, ka Komisijas ierosinātie pasākumi joprojām nav pietiekami.
<P>
Tagad mums jālemj, apstiprināt vai neapstiprināt steidzamu procedūru attiecībā uz Vienotās TKO regulas 186. panta darbības jomas paplašināšanu, iekļaujot tajā piena nozari, proti, iespēju Komisijai tirgus krīzes gadījumā lemt par ārkārtas pasākumu īstenošanu, neievērojot parasto procedūru Parlamentā. Vakar vakarā, lai par to spriestu, notika Lauksaimniecības un lauku attīstības komitejas ārkārtas sanāksme, kurā piedalījās Fischer Boel kundze.
<P>
Pirmkārt, es un komiteja, par kuras priekšsēdētāju man ir gods būt, vēlas pateikties komisāres kundzei par ierašanos Parlamentā uzreiz pēc Luksemburgā notikušās Lauksaimniecības Padomes. Šī rīcība norāda uz lielu uzmanību, ko mēs augstu vērtējam.
<P>
Priekšsēdētāja kungs, vakar vakarā debates bija ļoti plašas, un mūsu kolēģi deputāti izteica daudz kritisku piezīmju. Pirmkārt, tika norādīts uz Komisijas ļoti lēno darbību un nespēju pienācīgi izprast esošās krīzes nopietnību.
<P>
Tad tika izvirzīts iebildums, ka 186. pants atņem Parlamentam tā lēmuma pieņemšanas prerogatīvas, tādējādi dodot Komisijai bezierunu tiesības. Tika arī pausts, ka Komisijai jāpiešķir vairāk līdzekļu, lai pārvarētu krīzi. Tās ir pamatotas bažas, kurām mēs daļēji piekrītam.
<P>
Neraugoties uz to, priekšsēdētāja kungs, man jāatzīst, ka Komisija ir ieguldījusi ievērojamu darbu un panākusi virzību, parādot, ka tā Parlamenta viedokli un vēlmes uztver nopietni. Komisija paskaidroja, kā plāno izmantot finansējumu EUR 280 miljonu apmērā, par kuru, es atgādināšu, mēs balsosim ceturtdien saistībā ar 2010. gada budžeta apstiprināšanu, un paredzēja dažus pasākumus, ko tā īstenos, tādus kā siera uzglabāšana privātā noliktavā un de minimis atbalsta maksimālā apmēra palielināšana no EUR 7500 līdz EUR 15 000, kā pieprasīts mūsu rezolūcijā, kas tika pieņemta septembrī.
<P>
Lai gan es zinu, priekšsēdētāja kungs, ka tas viss joprojām nav pietiekami, neraugoties uz to, es uzskatu, ka šodien mums jābalso par steidzamo procedūru. Eiropas lauksaimnieki gaida tūlītējas atbildes, un jau pārāk daudz laika ir iztērēts nelietderīgi.
<P>
Šodien mums jāuzņemas atbildība par straujāku jautājuma izskatīšanu, lai stātos pretī gaidāmajai krīzei. Dāmas un kungi, parādīsim tādu pašu atbildības sajūtu, kāda tā bija, veicot sagatavošanās darbus, lai spēkā stātos Lisabonas līgums ar koplēmumu lauksaimniecības jautājumos.
<SPEAKER ID="010" NAME="Martin Häusling" AFFILIATION="Verts/ALE">
(DE) Priekšsēdētāja kungs, dāmas un kungi, mēs iebilstam pret steidzamo procedūru, nevis tāpēc, ka mēs neuzskatām nepieciešamību veikt pasākumus par steidzamu, bet tāpēc, ka, mūsuprāt, Komisija neīsteno pareizos pasākumus, kā arī nevēlas un nav spējīga atrisināt pašreizējo krīzi piena nozarē.
<P>
Komisija nav problēmas risinājuma daļa, bet būtībā tā ir pati problēma. Mums jānorāda, ka Komisija pati ir radījusi daļu problēmu, palielinot piena daudzumu. Tā nereaģēja mēnešiem ilgi, krīzei turpinoties. Komisāre tikai pirms četrām nedēļām teica, ka problēmu nav, ka stāvoklis tirgū uzlabosies un mums jābūt pacietīgiem. No visām Komisijām šī ir tā Komisija, kurai mēs nododam savas pilnvaras, un tā ir Komisija, no kuras mēs gaidām palīdzību. Nē, es neuzskatu, ka tā būtu pareizi virzīties uz priekšu.
<P>
Pat vakar Komisija nevarēja mums pateikt, kam tiks tērēts papildu finansējums. Komisija runā par restrukturizāciju. Pēdējos gados restrukturizācija ir nozīmējusi to, ka piensaimnieku kļūst arvien mazāk un mazāk. Komisija nepaskaidro arī to, kā tā plāno pastiprināt turpmāko ražotāju organizāciju virzību uz priekšu. Nē, tā vēlas turpināt izmaksāt eksporta kompensācijas. Mēs neesam saņēmuši atbildi arī par to, kā mēs stiprināsim ražotāju nostāju viņu cīņā ar lielveikaliem. Arī vakar šajā sakarībā Komisija nevarēja ierosināt nevienu risinājumu. Ņemot vērā iepriekš minēto, mēs apšaubām, ka Komisija centīgi strādā pie šīs krīzes risinājuma. Mēs parakstām tukšu čeku, nezinot, ko Komisija darīs, kā to darīs un ar ko Komisija plāno to darīt.
<P>
Arī cits jautājums kļuva par būtisku iemeslu lēmumam tomēr noraidīt šo procedūru. Mēs, Parlaments, esam ilgi cīnījušies par lielākām tiesībām, jo īpaši lauksaimniecības jomā. Un tieši tagad, uz Lisabonas līguma apstiprināšanas sliekšņa, pirmais, ko mēs darām - atkal atdodam šīs tiesības! To vienkārši nedrīkst pieļaut. Kā jaunu Parlamenta deputātu mani tas pārsteidz kā kaut kas ārkārtējs. Mums jāīsteno savas tiesības, mums jādebatē Parlamentā un mums jāatstāj stūre savās rokās. Arī mums šeit ir pienākumi, es tos uzņemos ar prieku. Tomēr mēs nedrīkstam atteikties ne no viena pienākuma. Šie pienākumi ir mūsu kā parlamentāriešu aicinājums. Mums jāsniedz piensaimniekiem nopietna un ilgstoša palīdzība.
<P>
(Aplausi)
<SPEAKER ID="011" NAME="Albert Deß" AFFILIATION="PPE">
(DE) Priekšsēdētāja kungs, dāmas un kungi, pieprasījums izmantot steidzamu procedūru, kuru ierosināja Komisija, noteikti nav nevainojams. Es daļēji varu piekrist iepriekšējā referenta teiktajam. Tomēr, neapstiprinot steidzamas procedūras pieprasījumu, mēs raidītu pilnīgi nepareizus signālus piensaimniekiem, kuri gaida vismaz sākotnēju reakciju. Tāpēc es atbalstu šo pieprasījumu izmantot steidzamu procedūru.
<P>
Šīs procedūras gaitā mums būs iespēja uzlabot priekšlikumu, izdarot grozījumus un, kā ieteica Häusling kungs, atsakoties no pilnvarām. Tieši šajā gadījumā ir iespējams noteikt laika ierobežojumu šīm pilnvarām, dodot Komisijai pilnvaras tikai uz diviem gadiem, pirms mēs atkal lemjam par šo jautājumu. Tāpēc es lūdzu jūsu atbalstu šī pieprasījuma par steidzamas procedūras izmantošanu iekļaušanai dienas kārtībā.
<P>
(Aplausi)
