<CHAPTER ID="010">
Finanšu pakalpojumi (tiesību aktu parakstīšana)
<SPEAKER ID="149" NAME="Priekšsēdētājs">
Saskaņā ar koplēmuma procedūru tiesību aktus paraksta Eiropas Parlamenta priekšsēdētājs un pašreizējā prezidentūra, pārstāvot Padomi. Pirms sēdes atsākšanas tiks parakstīts tiesību aktu kopums, lai tas stātos spēkā. Cecilia Malmström kundze, Eiropas lietu ministre, to parakstīs Padomes vārdā. Es ļoti priecājos, ka šodien ar mums ir arī komisāre Benita Ferrero-Waldner kundze.
<P>
Es vēlos pateikt dažus vārdus par tiem tiesību aktiem, kurus mēs šodien gatavojamies parakstīt. Šodien, Eiropas Savienības ārkārtas augstākā līmeņa sanāksmes priekšvakarā, gatavojoties G20 valstu augstākā līmeņa sanāksmei Pitsburgā, ir laba iespēja stiprināt Eiropas Parlamenta kā otrā likumdevēja lomu. Es esmu aicināts pārstāvēt Eiropas Parlamentu valstu vai valdību vadītāju vakariņās. Mēs, Eiropas Savienība, gatavosimies mūsu līdzdalībai G20 valstu augstākā līmeņa sanāksmē Pitsburgā.
<P>
Šodien mums ir četru dažādu tiesību aktu kopums, ko mēs saskaņā ar koplēmuma procedūru esam apstiprinājuši, atbildot uz finanšu krīzi. Kas ir šajā tiesību aktu kopumā? Kapitāla prasību direktīva, regula par kredītreitingu aģentūrām, jauna regula par pārrobežu maksājumiem un lēmums, ar ko izveido jaunu programmu īpašu pasākumu atbalstam finanšu pakalpojumu, finanšu pārskatu un revīzijas jomā.
<P>
Direktīvas un regulu mērķis ir aizsargāt ES investorus un Eiropas Savienības finanšu sistēmu, kā arī palielināt patērētāju tiesību garantijas un nodrošināt labāku uzraudzību. Šie tiesību akti ir vērsti uz finanšu tirgu stabilizēšanu. Tādējādi mēs izpildām prognozes, bet šos tiesību aktus, ko mēs parakstām, Parlaments ir izstrādājis iepriekšējā sasaukuma laikā. Vai ministre Malmström kundze vēlas uzstāties pirms tiesību aktu parakstīšanas?
<SPEAKER ID="150" NAME="Cecilia Malmström" LANGUAGE="SV">
Priekšsēdētāja kungs, mēs tagad parakstīsim vairākus tiesību aktus, kas ir absolūti izšķiroši ES atbildei uz šo finanšu un ekonomisko krīzi, kura tik smagi ir skārusi Eiropu un kuras ietekme joprojām turpinās. Es vēlos izmantot šo iespēju, lai pateiktos Čehijas prezidentūrai, kas ļoti smagi strādāja, lai īsā laikā sagatavotu šos tiesību aktus. Pateicoties Čehijas prezidentūrai, mums izdevās ātri panākt šādu veiksmīgu sadarbību starp Padomi un Parlamentu, kā arī ātri noslēgt efektīvus nolīgumus.
<P>
Kā es iepriekš minēju, mēs esam piesardzīgi optimistiski attiecībā uz ekonomisko situāciju, bet mēs arī zinām, ka turpmākajā periodā daudzas valstis ļoti smagi cietīs no bezdarba. Tādēļ joprojām ir iemesls ciešai Parlamenta, Padomes un Komisijas sadarbībai. Es cerīgi skatos uz mūsu sadarbību un esmu lepna, ka varu parakstīt šos tiesību aktus kopā ar jums, priekšsēdētāja kungs.
<SPEAKER ID="151" NAME="Priekšsēdētājs">
Es vēlos pievērst uzmanību tam, ka tas, ko mēs darām, ir Padomes, Parlamenta un Komisijas funkciju nepārtrauktības izpausme. Pa šo laiku ir notikušas Eiropas Parlamenta vēlēšanas, kuras nekādā veidā nav kavējušas mūsu darbības vai mūsu darbu.
<P>
Tagad es gribu aicināt ministri Malmström kundzi pāriet pie kopīgās parakstīšanas, kas notiks pie šī galda. Es aicinu arī komisāri Ferrero-Waldner kundzi, Berès kundzi un Bowles kundzi - iepriekšējo un pašreizējo Ekonomikas un monetāro lietu komisāri - es lūdzu jūs abas nākt šeit vidū, kā arī referentus, proti, Karas kungu un Gauzès kungu. Jūs visi būsiet klāt parakstīšanā, bet ministres kundze un es parakstīsim tiesību aktus.
<P>
Es vēlos arī norādīt, ka iepriekšējie referenti bija Starkevičiūtė kundze un Hoppenstedt kungs, bet viņu vairs nav Eiropas Parlamentā, jo viņi bija deputāti iepriekšējā sasaukuma pilnvaru laikā.
<P>
Tagad mēs pāriesim pie parakstīšanas.
