<CHAPTER ID="008-13">
13.  Makrofinansiālā palīdzība Ukrainai (
<P>
Pirms balsojuma:
<SPEAKER ID="118" NAME="Vital Moreira">
referents. - Priekšsēdētājas kundze! Šis ir tikai īss tā jautājuma paskaidrojums, par kuru mēs balsosim.
<P>
Kad mēs pagājušā gada novembrī šeit Strasbūrā apspriedām četru iepriekšējo makrofinansiālās palīdzības priekšlikumu apstiprināšanu attiecībā uz citām valstīm, Komisija mums apsolīja, ka saskaņā ar Lisabonas līgumu līdz pamatregulas par makrofinansiālo palīdzību pieņemšanai visi nākamie individuālie priekšlikumi par šādu palīdzību tiks pakļauti Parlamenta un Padomes koplēmumam. Tagad, kad pagājuši ir tikai seši mēneši, jūsu priekšā ir ne tikai priekšlikums koplēmumam, bet arī nolīgums ar Padomi pirmajā lasījumā. Nolīguma panākšanai mums bija ļoti saspringts grafiks. Tāpēc es vēlos izteikt savu atzinību un pateicību Spānijas prezidentūrai, Padomei un Komisijai, kā arī Starptautiskās tirdzniecības komitejas ēnu referentiem un visām iesaistītajām personām par pozitīvu un konstruktīvu pieeju.
<P>
Saskaņā ar ierosināto lēmumu Ukraina var dabūt aizdevumu EUR 500 miljonu apmērā maksājumu bilances deficīta segšanai un ārējā finansējuma vajadzību apmierināšanai. Šis aizdevums papildinās SVF atbalstu un ES palīdzību EUR 110 miljonu apmērā, par kuru vienošanās tika panākta 2002. gadā, bet kura maksājums vēl nebija veikts.
<P>
Mūsu trīspusējo neoficiālo sarunu laikā Parlaments atsaucās uz konkrētiem aizdevuma izsniegšanas nosacījumiem, kas mums bija svarīgi, piemēram, uz palīdzības efektivitāti, pārredzamību un pārskatatbildību. Mēs pastāvējām arī uz to, ka Parlamentam ir jābūt pienācīgi informētam par palīdzības faktiskās īstenošanas gaitu.
<P>
(Aplausi)
<P>
Aizsargājot savas institucionālās priekšrocības, mēs noraidījām prasību ieviest īstenošanas pasākumu Pārvaldības komitejas procedūras, tāpēc beidzot Padomdevēju komiteja...
<P>
(Priekšsēdētāja pārtrauca runātāju)
