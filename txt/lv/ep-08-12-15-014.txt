<CHAPTER ID="014">
Darba laika organizēšana (debates) 
<SPEAKER ID="068" NAME="Priekšsēdētājs">
Nākamais punkts ir ieteikums otrajam lasījumam no Nodarbinātības un sociālo lietu komitejas par Padomes kopējo nostāju, lai pieņemtu Eiropas Parlamenta un Padomes direktīvu, ar ko groza Direktīvu 2003/88/EK par konkrētiem darba laika organizēšanas aspektiem (10597/2/2008 - C6-0324/2008 - (Referents: A. Cercas).
<SPEAKER ID="069" NAME="Alejandro Cercas" LANGUAGE="ES">
Priekšsēdētāja kungs, Komisāra kungs, ministra kungs, Darba laika direktīvas pārskatīšana pievērsusi miljonu eiropiešu uzmanību un radījusi viņos bažas. Pēc mūsu domām, Padomes priekšlikums ir milzīga politiska un juridiska kļūda.
<P>
Mēs bieži brīnāmies, kāpēc pilsoņi ir neapmierināti ar mūsu iestādēm, vēlēšanām vai mūsu politisko darba kārtību. Tagad mums ir skaidrs izskaidrojums: jums tikai jāpaskatās uz milzīgo plaisu starp Padomes priekšlikumiem un 3 miljonu ārstu un visu Eiropas arodbiedrību viedokļiem, kuras pārstāv 150 miljonus darba ņēmēju.
<P>
Es ceru, ka jūs šo Parlamenta pretestību neuztverat kā neveiksmi, bet gan kā izdevību pieslēgties pilsoņu interesēm tā, lai cilvēki varētu redzēt, ka tad, kad mēs runājam par Eiropas sociālo dimensiju, mēs nesakām tikai tukšus vārdus un nedodam nepatiesus solījumus.
<P>
Tiekšanās pēc 48 stundu darba nedēļas ir ļoti sena. To apsolīja Versaļas līgumā, un tā bija pirmās SDO konvencijas temats.
<P>
Tiekšanās pēc strādāšanas, lai dzīvotu, un nevis dzīvošanas, lai strādātu, radīja ražīguma uzlabojumu virkni Eiropā, kur katrs nākošais atvieglināja sākotnējās problēmas risināšanu, kas līdzi nesa vairāk brīva laika darba ņēmējiem. Mēs nevaram atgriezties pie šī piemēra.
<P>
Bailes no globalizācijas vai mēģinājumi iegūt salīdzinošas priekšrocības, šķiet, liek iestādēm mainīt savas domas un aizmirst, ka mēs cīņu uzvarēsim tikai, izmantojot izcilību.
<P>
Padomes nostāja ir tieši pretēja Parlamenta nostājai. Mēs uzskatām, ka ir pietiekami iemesli, lai pieņemtu Parlamenta atzinumu un rīkotos atbilstoši tam.
<P>
Pirmkārt, nepiemērošana ir pretrunā Līguma burtam un garam.
<P>
Otrkārt, noteikuma nepiemērošana nerāda noteikuma elastīgumu, bet tikai pilnībā anulē likumu, starptautiskās konvencijas un standartus padara bezjēdzīgus un rūpnieciskajās attiecībās atkāpjas uz 19. gadsimtu.
<P>
Treškārt, personiska, individuāla atteikšanās no tiesībām ir droša formula, lai sabiedrības vājākos locekļus iemestu visnehumānākajās ekspluatācijas situācijās.
<P>
Pēdējais iemesls ir tas, ka atļauja dalībvalstīm veikt atkāpes dalībvalstīs no Eiropas tiesību akta pavērs durvis sociālajam dempingam mūsu valstu starpā.
<P>
Mums ir daudz pētījumu, kas parāda apmērus, kādos nepiemērošanas izmantošana radījusi milzīgu kaitējumu darba ņēmēju veselībai un drošībai. Šie paši pētījumi rāda, kā tā apgrūtina sievietēm darba atrašanu un karjeras veidošanu un kā tā apgrūtina darba un ģimenes dzīves saskaņošanu.
<P>
Tāpēc šis direktīvas priekšlikums ir sliktāks nekā pašlaik spēkā esošā direktīva. Nākotnē nepiemērošana nebūtu pagaidu unikāls izņēmums, bet pastāvīgs vispārējs noteikums, un turklāt tas tiktu sankcionēts brīvības un sociālā progresa vārdā.
<P>
Otra svarīga pretruna attiecas uz veselības aprūpes personāla tiesībām. Tā tiešām ir milzīga netaisnība pret tiem, kas rūpējas par miljoniem darba ņēmēju veselību un drošību, ka tiek pārtraukts skaitīt viņu dežūras laiku. Pie šī absurduma pievienojas tas, ka tiek vājinātas tiesības uz kompensējošiem atpūtas laikposmiem pēc dežūras laikposmiem.
<P>
Mēs mēģinājām panākt vienošanos ar Padomi, lai mēs varētu nākt uz šo plenārsēdi ar kompromisa risinājumu, bet tas nebija iespējams. Jūs Padomē nevēlaties sēsties pie sarunu galda un gribat, lai jūsu kopējā nostāja virzītos uz priekšu, nemainot tajā ne burtu.
<P>
Es ceru, ka trešdien šis Parlaments apturēs šīs ieceres no Padomes puses. Tādējādi tas parādīs visai Eiropai, ka Parlaments ir dzīvs un ir uzticīgs Eiropas integrācijas turpināšanai, neaizmirstot sociālo aspektu un ārstu, darba ņēmēju un sieviešu tiesības un Eiropas pilsoņu tiesības vispār.
<P>
Es ceru arī, ka ar Komisijas atbalstu un labvēlīgiem starpniecības pakalpojumiem mēs tad varam sākt saskaņošanu un veidot kompromisu, kas ir pieņemams abiem likumdevēja zariem. Mums jānodrošina, ka Padome nopietni uztver elastdrošību un darba un ģimenes dzīves saskaņošanu.
<P>
Mums ir izdevība. Izmantosim to, lai samazinātu milzīgo plaisu starp mums un Eiropas pilsoņiem.
<P>
(Aplausi)
<SPEAKER ID="070" NAME="Valérie Létard">
Padomes priekšsēdētājs. - (FR) Priekšsēdētāja kungs, komisāra kungs, A. Cercas kungs, dāmas un kungi, mēs esam šeit šovakar sapulcējušies, lai debatētu par tematu, ar kuru tagad esam bijuši aizņemti jau vairākus gadus, tematu, kas ir svarīgs visiem Eiropas Savienības darba ņēmējiem, proti, Darba laika direktīvas pārskatīšanu.
<P>
Teksts, kas šodien iesniegts Eiropas Parlamentam, ir tā kompromisa rezultāts, kas tika panākts 9. jūnija Eiropadomē Slovēnijas prezidentūras laikā. Šis kompromiss attiecas gan uz Darba laika direktīvu, gan uz Pagaidu darba direktīvu. Padome to pieņēma stingrā pārliecībā, ka tas ir solis uz priekšu attiecībā uz darba ņēmēju stāvokli Eiropas Savienībā, un tas attiecas uz abiem tā aspektiem.
<P>
Ar Pagaidu darba direktīvu no vienas puses vienādas attieksmes princips no pirmās dienas Eiropā kļūst par likumu. Miljoniem cilvēku, kas strādā šajā sektorā, tas ir solis uz priekšu. Turklāt Eiropas Parlaments 22. oktobrī galīgi pieņēma šo direktīvu, un es atzinīgi vērtēju šo lēmumu, tā kā tas uzlabos pagaidu darba ņēmēju stāvokli tajās 17 dalībvalstīs, kurās dalībvalstu tiesību akti neparedz vienādas attieksmes principu no pirmās dienas.
<P>
Ar kompromisu par darba laiku no otras puses mēs ieviešam garantijas, kas kalpo kā sistēma 1993. gada nepiemērošanas iespējai, kas tika īstenota bez ierobežojumiem un bez termiņa. Teksts tagad nosaka ierobežojumu līdz 60 vai 65 stundām atkarībā no apstākļiem salīdzinājumā ar ierobežojumu līdz 78 stundām nedēļā iepriekš.
<P>
Tas arī padara neiespējamu individuāla nepiemērošanas nolīguma parakstīšanu četras nedēļas pēc darba ņēmēja pieņemšanas darbā, un tas ievieš uzlabotu darba inspekcijas uzraudzību. Es gribētu piebilst, ka Padomes kopējā nostāja ievieš skaidru nepiemērošanas pārskatīšanas klauzulu. Visbeidzot, es gribētu norādīt, ka Slovēnijas kompromiss dod iespēju ņemt vērā dežūras laika specifiskos apstākļus. Tas palīdzēs daudzām valstīm, jo īpaši tur, kur tas attiecas uz veselības aprūpes nozari.
<P>
Protams, Darba laika direktīvas pārskatīšana ir kompromiss, un, kā tas ir ar visiem kompromisiem, mums bija jāatsakās no dažiem mūsu sākotnējiem mērķiem. Jo īpaši es šeit domāju par nepiemērošanas atcelšanu, ko aizstāvēja Francija un citas valstis, bet tas bija mazākuma viedoklis, un mums nebija pietiekamu pilnvaru, lai Padomē to uzspiestu.
<P>
Tagad, brīdī, kad jūs balsojat otrajā lasījumā, ir svarīgi, ka jūs atceraties to, kam būtu jābūt mūsu kopējam mērķim: nonākšanu pie teksta, kas ir pieņemams visiem, izvairoties, kur iespējams, no samierināšanas procedūras. Protams, starp Parlamenta viedokli pirmajā lasījumā un Padomes kopējo nostāju ir ievērojama plaisa, bet Parlamentam jāatzīst, ka dažām dalībvalstīm ir steidzama vajadzība atrisināt dežūras laika problēmu, ka Slovēnijas kompromisā iekļauta pretimnākšana darba ņēmējiem un ka Padomē nav vairākuma, kas nepieciešams, lai atceltu nepiemērošanu, kas bez ierobežojumiem pastāvējis kopš 1993. gada.
<P>
Ņemot vērā gaidāmās debates, es jo īpaši gribētu pievērst jūsu uzmanību diviem jautājumiem.
<P>
Attiecībā uz dežūras laika definīciju Padomes mērķis bieži tiek nepareizi saprasts. Mērķis nav apšaubīt darba ņēmēju iegūtās tiesības, bet dot iespēju aizsargāt esošo līdzsvaru dažās dalībvalstīs. Debates Eiropas Parlamentā varētu dot derīgu ieskatu jautājumos, kas attiecas uz šo jauno definīciju.
<P>
Padomes nodoms nav atšķaidīt vai samazināt cilvēku tiesības. Tieši pretēji, tā tiecas saglabāt esošo līdzsvaru dalībvalstīs, līdzsvaru, kas ietver sevī dežūras laika aprēķināšanu īpašā veidā, lai uzskaitītu šāda laika neaktīvos laikposmus.
<P>
Attiecībā uz nepiemērošanas pārskatīšanas klauzulu mums jānonāk līdz beigām, neesot ne uzvarētājiem, ne zaudētājiem, objektīvi runājot, spēku līdzsvars to nepieļaus. Slovēnijas kompromiss paredz direktīvas pārskatīšanu pēc novērtējuma ziņojuma pēc sešiem gadiem. Tāpēc visas iespējas paliek atvērtas, un tāpēc es aicinu uz pamieru šajā nepiemērošanas jautājumā.
<P>
Šovakar Eiropas Parlaments ir atbildīgā stāvoklī. Jūsu balsojums noteiks iznākumu šajā jautājumā, kas tiek izskatīts kopš 2004. gada. Es ceru, ka debates, kas tagad sākas, atmetīs jebkādu domu par konfrontāciju un ņems vērā Padomes stingros centienus, kā tie atspoguļoti kopējā nostājā.
<P>
Esmu pārliecināts, ka šādā garā jūs varat bruģēt ceļu, lai drīz rastos līdzsvarots risinājums.
<SPEAKER ID="071" NAME="Vladimír Špidla">
Komisijas loceklis. - (CS) Priekšsēdētāja kungs, dāmas un kungi, es pilnībā saprotu daudzās bažas, kas paustas saistībā ar šo sarežģīto un svarīgo jautājumu. Galvenais jautājums ir, vai Parlaments paliks pie uzskata, ko tas pieņēma 2005. gadā pirmajā lasījumā un kas tika atkārtoti pausts referenta priekšlikumā, vai Parlaments domā mainīt savu nostāju, reaģējot uz pērnā gada septembrī Padomes pieņemto kopējo nostāju.
<P>
Es gribētu dot īsu kopsavilkumu par vairākiem jautājumiem, kuri, kā es domāju, ir svarīgi saistībā ar diskusiju par darba laiku. Pirmkārt, esmu stingri pārliecināts, ka šīs direktīvas pārstrādāšana ir svarīgs un steidzams uzdevums. Publiskie dienesti visā Eiropā mums lūdz padarīt skaidrāku tiesisko situāciju attiecībā uz dežūras laiku. Tas bija galvenais faktors par labu direktīvas pārstrādāšanai. Ilgstošā neskaidrība dažus pēdējos gadus ļoti nevēlami ietekmējusi slimnīcu, avārijas dienestu un institucionālās aprūpes organizāciju, kā arī atbalsta pakalpojumus cilvēkiem ar veselības problēmām. Mums visiem tika lūgts kaut ko darīt šajā jautājumā. Līdzīgus lūgumus mums izteica centrālās un vietējās valsts pārvaldes iestādes, organizācijas, individuāli darba ņēmēji, privātpersonas un Eiropas Parlaments.
<P>
Otrkārt, tas ir ļoti nozīmīgs jautājums, kas šķir Padomi un Parlamentu, jo īpaši par nepiemērošanas nākotni. Es ļoti labi pārzinu uzskatu, kuru Parlaments pieņēma šajā jautājumā pirmajā lasījumā. Es gribētu norādīt, ka Komisija 2005. gadā izdarīja dažus fundamentālus grozījumus tiesību akta projektā un ierosināja izbeigt nepiemērošanu. Tas tika darīts, reaģējot uz Parlamenta uzskatiem pirmajā lasījumā, un tā tiecās aizstāvēt šo nostāju četru gadu ilgās karstās debatēs ar Padomi.
<P>
Tomēr es domāju, ka mums jāievēro stāvokļa īstenība. Nepiemērošanu 2003. gadā izmantoja tikai četras dalībvalstis, bet tagad to izmanto piecpadsmit dalībvalstis. Un vēl vairāk dalībvalstu vēlas saglabāt iespēju izmantot to nākotnē. Faktori, kas noveda pie Padomes lēmuma, ir skaidri. Nepiemērošana tagad ir noteikta pašreizējā direktīvā, un, ja Parlaments un Padome nevar vienoties par tās atcelšanu, tā atbilstoši pašreizējam formulējumam paliks spēkā bez ierobežojumiem .
<P>
Tāpēc saistībā ar direktīvas pārstrādāšanu mani visvairāk interesē nodrošināt, ka lielais skaits darba ņēmēju visā Eiropā, kas izmanto nepiemērošanu, bauda pienācīgu darba aizsardzību. Šim nolūkam es uzskatu, ka ir svarīgi koncentrēties uz faktiskajiem noteikumiem un nosacījumiem, kuri nodrošina izvēles brīvību darba ņēmējiem, kas nolemj izmantot nepiemērošanu, vienlaikus nodrošinot nepiemērošanu izmantojošo darba ņēmēju drošību un veselības aizsardzību, kā arī absolūtu ierobežojumu nostrādāto stundu vidējam skaitam. Tas ir ietverts kopējā nostājā.
<P>
Kopējā nostājā iekļauti arī konkrēti labi formulēti noteikumi nepiemērošanas pārskatīšanai nākotnē. Daudzas dalībvalstis, kas nesen ieviesušas nepiemērošanu, to darīja galvenokārt tādu iemeslu dēļ, kas attiecas uz dežūras laiku. Šīs dalībvalstis laikam varēs pārvērtēt nepiemērošanas izmantošanu, ja tās ir sapratušas visu to pārmaiņu ietekmi, kuras mēs izdarām dežūras laika jomā.
<P>
Es gribētu beigt, atzīmējot to, ka es apzinos atšķirības starp Parlamenta un Padomes uzskatiem attiecībā uz darba laiku. Nebūs viegli panākt vienošanos starp Parlamentu un Padomi, un mums pašreizējā pilnvaru laikposmā nav palicis daudz laika. Tomēr, pēc manām domām, tas ir fundamentāla svarīguma uzdevums.
<P>
Es domāju, ka Eiropas pilsoņiem būs grūti saprast, kāpēc Eiropas iestādes, kuras spēja sadarboties, lai risinātu finanšu krīzes problēmas, nespēja formulēt skaidrus, līdzsvarotus darba laika noteikumus. Mēs nedrīkstam aizmirst, ka Padomei bija vajadzīgi četri gadi, lai panāktu kopēju nostāju. Es gribētu arī pievērst jūsu uzmanību saistībai ar direktīvu par aģentūru darbiniekiem, kura oktobrī tika pieņemta otrajā lasījumā.
<P>
Viegli iedomāties, cik grūti būs nodrošināt Padomes piekrišanu, ja kopējai nostājai tiks izdarīti lieli grozījumi. Es jūtu, ka šajā brīdī svarīgi rūpīgi izsvērt līdzsvaru starp satura jautājumiem un iespējamo taktiku tā, lai pēc šodienas debatēm būtu iespējams pietuvoties pamatam, uz kura balstīt vienošanos par darba laiku. Komisija grib turpināt likumdošanas procesā šajā jautājumā rīkoties kā "godīgs starpnieks”. Es vēlu Parlamentam panākumus debatēs un lēmumos par šo ļoti svarīgo jautājumu.
<SPEAKER ID="072" NAME="José Albino Silva Peneda">
PPE-DE grupas vārdā. - (PT) Es uzskatu, ka vienošanos ar Padomi par šo direktīvu varēja apspriest pirms Parlamenta otrā lasījuma. Fakts ir tāds, ka, neraugoties uz Francijas prezidentūras pūliņiem, Padome nedeva tai mandātu sarunām ar Parlamentu. Es gribu paskaidrot, ka es piekrītu pirmajā lasījumā pieņemtās nostājas pārskatīšanai, bet es to varu darīt tikai atbildīgi saistībā ar kompromisu, kura priekšnoteikums ir abu iestāžu dialogs. Mans mērķis joprojām ir panākt vienošanos ar Padomi. Tas nebija iespējams pirms pirmā lasījuma, bet es ceru, ka to var panākt, izmantojot samierināšanos.
<P>
Divi politiski vissvarīgākie jautājumi šajā direktīvā ir dežūras laiks un nepiemērošanas klauzula. Attiecībā uz dežūras laiku es neredzu iemeslus, kāpēc neievērot Eiropas Tiesas spriedumus. Šai problēmai ir risinājums, kuru, es esmu pārliecināts, pieņems samierināšanās procedūrā, kurš atrisinās dažādu dalībvalstu grūtības un kuru pieņem visi Eiropas mediķi, kas šodien vienprātīgi pārstāvēti Parlamenta ēkas priekšā notiekošajā demonstrācijā, kur iesaistīti 400 ārsti, kas pārstāv vairāk nekā 2 miljonus ārstus no visas Eiropas. Attiecībā uz nepiemērošanas klauzulu, pēc manām domām, tas ir jautājums, kam nav nekāda sakara ar elastību darba tirgū. Pēc manām domām, elastība tiek pilnībā aptverta, nosakot, ka bāzes laikposms ir gads. Pamatjautājums šeit ir nolemt, vai mēs gribam, ka Eiropas darba ņēmēji var strādāt vairāk nekā 48 stundas nedēļā (gada vidējais nostrādātais laiks), citiem vārdiem sakot, no pirmdienas līdz sestdienai astoņas stundas dienā vai nē, vai tas saskan ar paziņojumiem, kurus visi šajā Parlamentā sniedz, piemēram, par ģimenes dzīves saskaņošanu ar darbu.
<P>
Es gribu jums visiem atgādināt, ka šīs direktīvas tiesiskais pamats ir darba ņēmēju veselība un drošība. Man jābeidz ar sirsnīgu pateicību daudziem maniem kolēģiem no Eiropas Tautas partijas (Kristīgo demokrātu) un Eiropas demokrātu grupas par to atbalstu, ko viņi man sniedza šajā procesā.
<SPEAKER ID="073" NAME="Jan Andersson">
PSE grupas vārdā. - (SV) Vispirms es gribētu pateikties A. Cercas kungam par viņa izcilo darbu. Vai mums tiešām vajag kopēju darba laika direktīvu? Neapšaubāmi, jo mums ir kopējs darba tirgus, un mums ir obligātie standarti attiecībā uz veselību un drošību. Veselība un drošība šeit ir strīda jautājums.
<P>
Mūsu nostāja no Padomes nostājas atšķiras jo īpaši divos jautājumos. Pirmais ir dežūras laika neaktīvā daļa. Šajā jautājumā mūsu nostājās ir līdzība. Līdzība ir tur, ka mēs abi sakām, ka ir iespējams atrast elastīgus risinājumus, ja sociālie partneri panāk vienošanos valstu vai vietējā līmenī. Atšķirība ir šo sarunu sākuma punktā, kur Padome saka, ka tas nav darba laiks, bet brīvais laiks. Turpretim mēs uzskatām, ka sākuma punkts ir darba laiks. Tas acīmredzami ir darba laiks, kad jūs atstājat savu māju un padarāt sevi pieejamu darba devējam. Mēs tomēr neesam pret elastīgiem risinājumiem.
<P>
Attiecībā uz individuālu nepiemērošanu tas ir jautājums, vai tam jābūt pastāvīgam vai no tā pakāpeniski jāatsakās. Mēs domājam, ka no tā pakāpeniski jāatsakās. Sākumā tas nav brīvprātīgs. Paraugieties uz pašreizējo darba tirgus stāvokli, kad daudzi individuālie darba ņēmēji piesakās vienām un tām pašām darba vietām. Kāda izvēle viņiem ir, kad viņi saskaras ar darba devēju, kad viņi meklē darbu?
<P>
Otrkārt, es brīnos, vai mums nebūtu tas jāuzskata par problēmu, ka pašreizējā klimatā dažiem cilvēkiem jāstrādā 60-65 stundas, kamēr tajā pašā laikā tik daudzi cilvēki ir bez darba. Tā ir problēma.
<P>
Treškārt - vienlīdzība. Kas ir tie cilvēki, kas strādā 60-65 stundas? Tie ir vīrieši, aiz kuriem ir sievietes, kas rūpējas par mājām. Sieviešu lobijs ir stingri kritizējis Padomes priekšlikumu, un tas ir pamatoti. Tas ir veselības un drošības jautājums. Mēs esam mēģinājuši sākt sarunas. Padome ir tā, kas nesēdās pie sarunu galda. Mēs esam gatavi diskutēt ar Padomi, un mēs esam mēģinājuši, un mēs neatkāpāmies savos centienos, bet mums ir pašiem savi uzskati, un mēs šos uzskatus novedīsim pie sarunu galda.
<SPEAKER ID="074" NAME="Elizabeth Lynne">
ALDE grupas vārdā. - Priekšsēdētāja kungs, Padomes kopējā nostāja, protams, nav ideāla, bet es labi apzinos, ka dalībvalstīm bija vajadzīgi daudzi sarunu gadi, lai faktiski tiktu tik tālu. Vairums no mums arī ir strādājuši pie tā daudzus gadus.
<P>
Es vienmēr esmu atbalstījusi nepiemērošanas saglabāšanu, bet es gribēju, lai tas tiktu padarīts stingrāks, lai tas patiešām būtu brīvprātīgs. Es esmu gandarīta, ka nepiemērošana, kā tagad kopējā nostājā, nevar tikt parakstīta vienlaikus ar līgumu, un ka jūs varat atteikties no nepiemērošanas jebkurā laikā. Tas ir daudz pārskatāmāks veids, kā aizsargāt darba ņēmēju tiesības, nekā autonomo darba ņēmēju definīcijas izmantošana, jo tā ir tik nenoteikta, ka tā varētu attiekties uz jebkuru, kā tas notiek daudzās dalībvalstīs, vai vairāku līgumu izmantošana, saskaņā ar kuru darba devējs var nodarbināt vienu un to pašu darba ņēmēju uz viena, divu vai pat trīs līgumu pamata, kas tiek izmantots dažās citās dalībvalstīs. Ja darba devējs ļaunprātīgi izmanto nepiemērošanu, darba ņēmējs var viņus iesūdzēt darba lietu tiesā. Man ir bažas, ka, ja mēs zaudējam nepiemērošanu, mēs spiedīsim vairāk cilvēkus pāriet uz pelēko ekonomiku, un tad viņus neaptvers veselības un drošības tiesību akti, jo īpaši Bīstamo mehānismu direktīva. Visus legālos darba ņēmējus aptver šīs direktīvas, vienalga vai viņi izvēlas piemērot Darba laika direktīvu vai atsakās no tās. Šajos ekonomikai grūtajos laikos ir ļoti svarīgi, ka darba ņēmēji var nopelnīt par virsstundām, ja viņi to grib, un ka darba devējiem arī ir elastīgums.
<P>
Man ir vairāk grūtību attiecībā uz to, ka dežūras laiks kopējā nostājā netiek uzskatīts par darba laiku. Tāpēc es Nodarbinātības un sociālo lietu komitejā iesniedzu grozījumu, lai noteiktu, ka dežūras laiks jāklasificē kā darba laiks. Diemžēl es neguvu atbalstu savam grozījumam no Sociālistu vai EPP grupas. Tas, kas mums tagad ir A. Cercas ziņojumā, ir, ka dežūras laiks jāklasificē kā darba laiks, bet ka koplīgumos vai dalībvalstu tiesību aktos ļauts noteikt citādāk. Tas, pēc manām domām, nav liela izmaiņa salīdzinājumā ar to, kas jau ir Padomes kopējā nostājā, tikai neliela uzsvaru pārbīde. Es savu grozījumu neiesniedzu atkārtoti, jo es zināju, ka Sociālistu un EPP grupas nebalsos par to. Tomēr man ir aizdomas, ka mēs varējām iet uz samierināšanu, bet man ir arī aizdomas, ka Padome nemainīs savu nostāju. Ja nav vienošanās, tad es ceru, ka Padome atkal padomās un ka veselības aprūpes nozari izskatīs atsevišķi, ko es jau ilgi esmu aicinājusi. Manuprāt, šīs direktīvas pārskatīšana tiešām nepieciešama vienīgi, lai izskatītu Eiropas tiesu spriedumus SIMAP un Jaeger spriedumos, un tas ir arī viss, uz ko mums būtu jāskatās.
<SPEAKER ID="075" NAME="Elisabeth Schroedter">
Verts/ALE grupas vārdā. - (DE) Priekšsēdētāja kungs, Komisāra kungs, Padomes Priekšsēdētāja kungs, pārmērīgas darba stundas padara darba ņēmējus slimus un izraisa koncentrēšanās zaudējumu un palielinātu kļūdu skaitu. Cilvēki, kas strādā pārmērīgas stundas, ir drauds ne tikai pašiem sev, bet arī tiem, kas ir ap viņiem. Vai jūs gribat, lai jūs, piemēram, ārstē ārsts, kas cieš no noguruma, vai satikt viņu kā satiksmes dalībnieku pēc pārmērīgas dežūras? Tāpēc mēs balsosim par Darba laika direktīvu, kurā atšķirībā no tās, ko pieņēmusi Padome, nav tik daudz caurumu kā Šveices sierā.
<P>
Darba laika direktīva, kuras augšējie limiti ir tikai pamatnostādnes, jo par nepiemērošanu var vienoties katrā atsevišķā darba līgumā, neatbilst mērķim aizsargāt veselību darba vietā. Mūsu uzdevums kā likumdošanas procesa dalībniekiem ir nodrošināt, ka Darba laika direktīvā ir obligātie standarti, kas saderīgi ar veselību. Šī iemesla dēļ Zaļo un Eiropas Brīvās apvienības grupa balsos pret turpmākām nepiemērošanām.
<P>
Mēs domājam, ka ir pareizi, ka dalībvalstīm ir trīs gadi, lai adaptētu savus valstu tiesību aktus. Tomēr mēs nedrīkstam balsot par to, lai britu nepiemērošana Eiropas Savienībā būtu vispārēja atkāpšanās. Tāpat mēs neatbalstām to, ka Komisija tagad klasificē darba laiku, kas pavadīts dežūrā, kā neaktīvu laiku un uzskata to par atpūtas laikposmu.
<P>
Mums sevišķi svarīgi, lai kā likums darba laiks tiktu skaitīts katrai personai, nevis pamatojoties uz katru atsevišķo līgumu. Šis Zaļo grozījums ir ļoti svarīgs un ir pretrunā tam, ko E. Lynne kundze šeit attēloja kā ilūziju.
<P>
Es arī noraidu apgalvojumu, ka Eiropas Parlaments nav ierosinājis elastīgu modeli. Tieši pretēji, bāzes laikposma pagarinājums līdz 12 mēnešiem lielā mērā pieļauj elastību, ne tikai uz ar likumu noteikto atpūtas laikposmu rēķina, un tas mums ir svarīgi.
<P>
Komisār, nav taisnība, ka darba ņēmēji var paši nolemt par sevi. Viņi paši zina to, ka tas nav iespējams; kāda cita iemesla dēļ tad uz rītdienu pieteikta demonstrācija ar 30 000 dalībniekiem, un daži cilvēki jau tagad piedalās demonstrācijā? Tāpēc mums atkārtoti jāapstiprina mūsu pirmā lasījuma nostāja. Tas ir vienīgais veids, kā Darba laika direktīva varētu dot veselības aizsardzību darba vietā.
<SPEAKER ID="076" NAME="Roberta Angelilli">
UEN grupas vārdā. - (IT) Priekšsēdētāja kungs, dāmas un kungi, vispirms es gribētu pateikties referentam par viņa veikto darbu. Es gribētu pateikt Francijas prezidentūrai, kurai es tik un tā saku paldies par tās veikumu, ka netika pielikti pietiekami pūliņi, lai efektīvi sarunātos ar Parlamentu.
<P>
Mūsu šīvakara debates ir ļoti jutīgas, mūsu vārdi jāsaka ar lielāko atbildību, tāpat jānosaka politika, kas tiks īstenota. Mums pilnībā jāapzinās, ka ikkatrs atšķaidītais kompromiss ir panākts uz darba ņēmēju dzīvju rēķina un tāpēc par kompromisu par katru cenu var nākties maksāt cenu, ko izsaka veselība, drošība un darba un ģimenes dzīves saskaņošana.
<P>
Mēs visi gluži labi zinām, ka darba pasaule ir mainījusies un dažas pēdējās nedēļas, dažas pēdējās dienas ekonomiskās krīzes dēļ joprojām turpina mainīties. Mēs visi esam pārliecināti, ka ir vajadzīga lielāka elastība, bet tas jāpanāk līdzsvarotā veidā, pirmām kārtām neizdarot steidzamības vārdā pārmērīgu spiedienu uz darba ņēmēju tiesībām. Padomes priekšlikumi izvirza dažus ļoti nopietnus jautājumus, kā to teica visi citi referenti pirms manis.
<P>
Pirmais ir nepiemērošana. No vienas puses ir tā fakta izpratne, ka šī formula ir lielā mērā problemātiska, un tāpēc ir paredzēta pārskatīšanas klauzula, bet tas tiek darīts vispārējā veidā, nenosakot noteiktu datumu, un no otras puses šeit ir sava veida slēpta šantāža, jo, ja Padomes kopējās nostājas teksts netiktu pieņemts, pašreizējā direktīva ar pilnībā neierobežotu nepiemērošanu paliktu spēkā.
<P>
Otrkārt, tas ir viss dežūras laika koncepcijas jautājums, kam praksē ir tendence tikt uzskatītam par vienādu ar atpūtas laiku. Attiecībā uz šo tematu - kā visi citi deputāti ir teikuši pirms manis - nevar atstāt nekādu nenoteiktību, jo jebkura nenoteiktība ir absolūti nepieņemama.
<P>
Visbeidzot, saskaņošana: saskaņošana nevar būt abstrakts termins, ņemot vērā vispārīgās formulas vai tā dēvētos "pieņemamos nosacījumus”, kas īstenībā kļūst par viltību - sarunas par darba koplīguma slēgšanu ir atmestas, tādējādi piespiežot darba ņēmējus, lielākoties sievietes, pieņemt uzliktos nosacījumus, lai vienkārši izvairītos no darba zaudēšanas.
<P>
Tāpēc man ir skaidrs, ka direktīvas pārskatīšana ir nepieciešama un neapšaubāmi būtu lietderīga, bet neatkarīgi no tā, kas notiks, mums nav jāaizvieto tiesību aktu vakuums ar satraucošām nenoteiktībām.
<SPEAKER ID="077" NAME="Dimitrios Papadimoulis">
GUE/NGL grupas vārdā. - (EL) Priekšsēdētāja kungs, Eiropas Apvienotā kreiso un Ziemeļvalstu Zaļo kreiso spēku konfederālā grupa, kuru man ir tas gods pārstāvēt, noraida un kategoriski uzstājas pret Padomes kopējo nostāju, kuru diemžēl atbalsta arī Komisija, jo tas ir reakcionārs priekšlikums, priekšlikums, kas iepriecina darba devēju lobiju un ekstrēmus neoliberāļus. Tas ir priekšlikums, kas vēstures pulksteni pagriež deviņdesmit gadus atpakaļ uz 1919. gadu, kad tika garantēts, ka darba nedēļas maksimālais ilgums ir 48 stundas. Tā vietā kopējā nostāja saglabā pret strādniekiem un pret tautas masām vērstu nepiemērošanu, atceļ Eiropas Kopienas tiesas judikatūru attiecībā uz dežūras laiku un veicina darba laika vidējā ilguma aprēķināšanu divpadsmit mēnešu laikposmā, līdz ar to atceļot priekšnoteikumu par sarunām par darba koplīguma slēgšanu. Eiropas Apvienotā kreiso un Ziemeļvalstu Zaļo kreiso spēku konfederālā grupa aicina atcelt nepiemērošanu, atcelt darba laika vidējā ilguma aprēķināšanu divpadsmit mēnešu laikposmā un dežūras laiku skaitīt kā darba laiku.
<P>
Padomes un Komisijas dāmas un kungi, ja jūsu nostāja būtu tik orientēta uz darba ņēmējiem, tad rīt šeit demonstrācijā piedalītos darba devēju federācijas, nevis Eiropas arodbiedrības ar piecdesmit tūkstošiem darba ņēmēju. Patiesība ir tāda, ka darba devēju federācijas atzīst par labu to, ko jūs darāt, un darba ņēmēju arodbiedrības rīt būs pie Parlamenta, protestējot ar lozungu "Nē minimālajai 65 stundu nedēļai”.
<P>
Tā kā jūs daudz runājat par sociālo Eiropu, nepiemērošanas saglabāšana ir caurums, kuru, domājams, pirms vairākiem gadiem radīja M. Thatcher kundze Apvienotajai Karalistei, un tagad jūs gribat šo caurumu padarīt vēl lielāku un padarīt to pastāvīgu. Tas nozīmē noliegt sociālo Eiropu, noliegt kopējo politiku darba ņēmējiem.
<SPEAKER ID="078" NAME="Derek Roland Clark">
IND/DEM grupas vārdā - Priekšsēdētāja kungs, Darba laika direktīva ir veltīga laika šķiešana. Tā tika pieņemta vēl pirms es kļuvu par deputātu, un nedaudz vēlāk kāds ministrs no AK Darba un pensiju departamenta lūdza, lai es atbalstu Apvienotās Karalistes valdības nostāju saglabāt atteikšanos. Protams, es to darīju. Es joprojām to daru, un daudzām citām valstīm ir līdzīga nostāja.
<P>
Un tā, ļaujiet man sniegt nelielu atskatu raibajā vēsturē. 2007. gada 18. decembrī referents teica, ka vairāku valstu grupa nav gribējusi Darba laika direktīvu jeb sociālo Eiropu. Tās vēlējās brīvu tirgu. Viņš to sauca par džungļu likumu. Viņš teica, ka šīm valstīm ir nepieciešama psihiatra palīdzība.
<P>
Labi, paldies! Pateicoties tam, ka AK nodrošina tirdzniecību ar visu pasauli un ir brīva no ES ierobežojumiem savā zemē, tā ir pietiekami stipra, lai būtu otra lielākā iemaksu veicēja, katru gadu ES budžetā iemaksājot 15 miljardus GBP. Es nedomāju, ka viņš gribētu pagriezt šo plūsmu prom!
<P>
2007. gada decembrī prezidējošā valsts Portugāle teica, ka viņi nevarētu uzņemties risku balsot Padomē, tāpēc šo jautājumu atstāja nākamās prezidējošās valsts Slovēnijas ziņā. Un tas ir pēc tam, kad tā tika izstrādāta kopā ar pagaidu darba ņēmēju aģentūru, lai tai palīdzētu turpmāk. Slovēnija ieteica 65 stundu un pēc tam 70 stundu darba nedēļu. Tomēr Padomes attieksme attiecībā uz laiku, kas tiek pavadīts gaidīšanas režīmā, to iznīcināja. Pēc tam Eiropas Kopienu Tiesa trieca zirgu ratus cauri minimālās algas politikai.
<P>
Kad beidzās Somijas prezidentūra, tās Nodarbinātības lietu ministrs izteica piezīmi Nodarbinātības un sociālo lietu komitejai, ka Briselē valstu ministri par Darba laika direktīvu runāja svarīgos toņos, bet kad atgriezās mājās, tas jau bija cits stāsts. Diezgan!
<P>
Pagājušajā mēnesī, 4. novembrī referents atkal teica, ka Darba laika direktīvai ir jābūt pirmajā vietā, pat pirms ekonomikas jautājumiem. Labi, ja jūs esat nevērīgi pret ekonomiku, kā jūs iekasēsiet nodokļus pēc Darba laika direktīvas pieņemšanas? Uzņēmumi, pieņemot darbā vairāk darbinieku, lai aizpildītu plaisu, kas rodas, ja saīsina darba laiku, paaugstina vienību izmaksas. Tie vairs nespēj konkurēt un darbavietas tiek zaudētas, tāpēc Francija ir atteikusies no savas 35 stundu darba nedēļas.
<P>
Sekosim franču piemēram. Apglabāsim šo darboties nespējīgo darba laika direktīvu vienreiz un uz visiem laikiem.
<SPEAKER ID="079" NAME="Irena Belohorská" AFFILIATION="NI">
(SK) Arī es vēlētos pateikties referentam par iesniegto darba laika organizēšanas direktīvas projektu, kas ir pielikums 2003. gada direktīvai Nr. 88. Es gribētu pateikties arī par viņa šodienas uzstāšanos un par to, ka viņš nav aizmirsis pieminēt veselības aprūpes jomā strādājošos, kuri varētu būt to vidū, kurus šī direktīva skar visvairāk.
<P>
Tā kā Eiropas Komisija un Eiropas Padome šā dokumenta sagatavošanai ir veltījuši ievērojamu uzmanību, es uzskatu, ka šis dokuments ir tā vērts, lai mēs, savukārt, to rūpīgi apspriestu. Es esmu saņēmusi daudzus arodbiedrības organizāciju pētījumus, kuros ir minētas bažas, ka darba devējiem tiks dota pārāk liela izvēles brīvība. Tas, galvenokārt, attiecas uz to, kā novērtēt laiku, kurā darba ņēmējam ir jābūt sasniedzamam vai jāatrodas dežūrā.
<P>
Dāmas un kungi, es gribētu atgādināt, ka, ja darbinieks atrodas dežūrā, viņš nevar brīvi organizēt savu laiku. Tas attiecas uz veselu armiju veselības aprūpes jomā strādājošo, kurus mēs nodotu darba devēju žēlastībai un ekspluatācijai. Paturēsim prātā, ka tas ir jautājums ne tikai par ārstu un medmāsu profesijas degradēšanu, bet arī par to, cik vērts ir dežūras laiks, jo ierobežojumi šajā jomā galu galā var apdraudēt pacientus, kuriem ir nepieciešama palīdzība.
<P>
Turklāt, lai arī mēs ar šīs direktīvas starpniecību vēlamies palīdzēt darba ņēmējiem atgūt spēkus un izbaudīt labāku ģimenes dzīvi, es šaubos, vai darba devējiem būs līdzīgi nodomi. Visas Eiropas organizācijas šodien cenšas pārvarēt recesiju, finanšu krīzi, straujo bezdarba līmeņa kāpumu un iespējamās šo faktoru radītās sekas. Jau tas vien var radīt augstākas prasības un līdz ar to sēt bažas darba ņēmējos, ka viņu darba devēji kā vienu no faktoriem var izmantot iespēju darbiniekus atlaist no darba. Šā iemesla dēļ šeit rīt būs demonstrācija, kurā piedalīsies daudz cilvēku.
<SPEAKER ID="080" NAME="Philip Bushill-Matthews" AFFILIATION="PPE-DE">
Priekšsēdētāja kungs, vispirms es vēlētos apsveikt Komisiju par to, ar kādu rūpību tika skatīta šī lieta. Es gribētu apsveikt arī pašreizējo prezidējošo valsti, jo labi zināms, ka šo jautājumu bija bloķējušas septiņas iepriekšējās prezidentūras, un tas prasīja lielas iemaņas, lai lieta tiktu tik tālu, cik tālu tā ir šobrīd. Prezidējošā valsts ir parādījusi ne tikai to, ka tā ir iekustinājusi šo jautājumu, bet arī, ka tā ir iekustinājusi arī debates. Tagad mums visiem kā deputātiem ir jāizlemj, vai arī mēs esam gatavi pieņemt šo izaicinājumu un ar savu balsojumu trešdien virzīties uz priekšu.
<P>
Es gribētu referentam pateikt, ka es pilnībā piekrītu viņa ievada piezīmēm. Taču, pirms jūs pārāk iekarstat, es gribētu jums atgādināt, ka savās ievada piezīmēs jūs minējāt, ka par šo Darba laika direktīvu bija norūpējušies miljoniem darba ņēmēju. Es jums piekrītu: viņi ir norūpējušies; viņi uztraucas, ka ir tādi politiķi kā jūs, kas gatavojas viņiem pastāstīt, kā viņiem labāk dzīvot, un kas gatavojas aizkavēt viņiem pašiem pieņemt lēmumu par savu darba laiku, lai viņi varētu brīvi strādāt.
<P>
Es vairs nevaru saskaitīt, cik daudz cilvēku man ir rakstījuši - ne jau organizācijas, kas mēģina ekspluatēt savus darbiniekus, bet gan parastie darba ņēmēji - jautājot, kāpēc mēs vispār esam uzsākuši diskusiju par šo jautājumu, un, ka mums nevajadzētu liegt viņiem izvēles iespēju strādāt tik stundas, cik viņi vēlas.
<P>
Mani sevišķi satrieca kādas ģimenes rakstītā vēstule, ko es saņēmu tikai pirms trim dienām: vīrs bija zaudējis darbu celtniecības uzņēmumā un sieva bija paņēmusi divus nepilnas slodzes darbus, lai uzturētu savu trīs bērnu ģimeni un vīru. Viņai bija jāstrādā 12 stundas dienā septiņas dienas nedēļā. Viņa to negribēja darīt, taču viņai tas bija jādara, lai saturētu ģimeni kopā. Es gribētu pateikt referentam: viņa bija no jūsu valsts, no Spānijas. Kādu palīdzību jūs viņai piedāvāsiet? Kādu cerību dosiet? Neko! Jūs viņai varētu pateikt, ka viņa to nedrīkst darīt un ka viņai jāatsakās no vienas darbavietas, jāpamet novārtā savi bērni un jāatsakās no savas mājas.
<P>
Mani neievēlēja tāpēc, lai es pieņemtu tādus likumus kā šis; mani ievēlēja, lai es rūpētos par cilvēkiem, kuriem es kalpoju, un es nekad to neaizmirsīšu. Sagaidāms, ka nākamgad es atkāpšos no sava amata, bet, kamēr es neesmu atkāpies, es aizstāvēšu to cilvēku intereses, kas par mani ir balsojuši, es viņiem palīdzēšu un nestāšos viņiem ceļā.
<P>
Kā komisārs bija teicis, iesniegtais priekšlikums sniegs darba ņēmējiem lielāku aizsardzību veselības un drošības ziņā. Ja mēs to atbalstām, tas ir tas, ko mēs iegūsim. Ja mēs to neatbalstām, darba ņēmēji to nesaņems un viņi zinās, kam izteikt pārmetumus.
<SPEAKER ID="081" NAME="Karin Jöns" AFFILIATION="PSE">
(DE) Priekšsēdētāja kungs, Padomes priekšsēdētāj, komisār, dāmas un kungi, tos Eiropas Tautas partijas (Kristīgo demokrātu) un Eiropas Demokrātu biedrus, kas joprojām šaubās, es vēlreiz gribētu aicināt pievienoties Nodarbinātības un sociālo lietu komitejas balsojumam un saglabāt trešdien pirmajā lasījumā pausto nostāju. Visbeidzot, nostāšanās par darbinieku veselības aizsardzību, no vienas puses, un atteikšanās iespēju aizstāvēšana, no otras puses, nevieš uzticību.
<P>
Patiešām, ne jau bez iemesla ILO ieteica 48 stundu nedēļu vēl tālajā 1919. gadā. Varbūt mūsdienās darba ņēmējiem spriedze ir citādāka, taču ne mazāk nopietna. Es tajā saskatu skaidru cinismu - es to saku, domājot par Padomi - saglabāt atteikšanās iespēju un uzskatīt to par sociālu sasniegumu vienkārši tāpēc, ka vidēji aprēķinātai darba nedēļai tiek ieviesti arī 60 stundu griesti. Tas, ka sociālo partneru vienošanās ir nepieciešama tikai tad, ja ir jāstrādā pat vēl ilgākas darba stundas, nozīmē to, ka 60 stundu darba nedēļu varētu pieņemt par normālu darba nedēļu - un tas, protams, ir pilnīgi nepieņemami! Ja mēs sekosim Padomes piemēram, mēs ar kājām samīdīsim darba ņēmēju veselību un atteiksimies no priekšrakstiem par ģimenes dzīves un darba saskaņotību, kas ir līdzvērtīgi sociālās Eiropas principu nodošanai. Tāpēc, dāmas un kungi, es gribētu jūs ļoti lūgt padomāt nedaudz vairāk.
<P>
Attiecībā uz dežūras laiku es gribētu Padomei teikt, ka vispārējā gadījumā šis laiks ir jāuzskata par darba laiku. No tā neizvairīties. Atstājot neaktīvā laika novērtēšanu sociālo partneru ziņā, tas nodrošinās ārstiem, ugunsdzēsēju brigādēm un apsardzes dienestiem pietiekami lielu elastību.
<SPEAKER ID="082" NAME="Bernard Lehideux" AFFILIATION="ALDE">
- (FR) Priekšsēdētāja kungs, Padomes priekšsēdētājas kundze, komisār, es pilnībā atbalstu referentu, kurš aizstāv nostāju, ko mēs paudām pirmajā lasījumā, nostāju, ko noraidīja dalībvalstu valdības.
<P>
Mums bija steidzami jāsaskaņo likumdošana attiecībā uz dežūras laiku, lai tā atbilstu Eiropas Kopienu Tiesas tiesu praksei, un tas tika panākts. A. Cercas ziņojums nodrošina darba ņēmējiem līdzsvarotus un aizsargājošus risinājumus. Viss dežūras laiks tiek rēķināts kā darba laiks. Kompensējošas atpūtas laiks sākas uzreiz pēc dežūras laika. Šis ir veselā saprāta princips; tas ir jautājums par saprātīgu darba apstākļu nodrošināšanu, jo īpaši ar medicīnu saistītajās profesijās.
<P>
Taču Darba laika direktīva sniedz mums iespēju panākt progresu arī Eiropas sociālās likumdošanas jomā, atceļot individuālas atteikšanās iespēju. A. Cercas ziņojums izmanto šo izdevību un ierosina pakāpeniski atcelt iespēju neievērot maksimālo ar likumu noteikto nostrādāto stundu skaita ierobežojumu. Mums ir jāskatās patiesībai acīs. Ir smieklīgi pateikt, ka darba ņēmēji atrodas vienādās pozīcijās ar saviem darba devējiem un var noraidīt to, kas viņiem tiek piedāvāts.
<P>
Dāmas un kungi, mums dalībvalstu valdībām ir skaidri jāparāda, ka teksts, ko tās vēlas mums uzspiest, nav pieņemams. Un klausoties šajā slavas dziesmu korī, kas noteikti nomierinās Francijas valdību par rītdienu, es uzskatu, ka, pirmkārt un galvenokārt, mums ir jāņem vērā darba ņēmēju intereses, kuriem tiek pieprasīts strādāt pat vēl vairāk, nepiedāvājot nekādas reālas izvēles iespējas šajā ziņā, piemēram, to Francijā strādājošo intereses, kuriem nākotnē tiks pieprasīts strādāt svētdienās. Es gribētu piebilst, ka Francijas valdība ir mainījusi savu nostāju Padomē attiecībā uz individuālu atteikšanos acīmredzami tāpēc, lai ieviestu šo iespēju.
<P>
Dāmas un kungi, uzklausīsim darba ņēmējus un mēģināsim reaģēt uz viņu aicinājumu, ja mēs nevēlamies saņemt negatīvu balsojumu Francijas, Nīderlandes un Īrijas referendumos, pēc kuriem sekos vēl daudzi citi tādi paši balsojumi, liekot apšaubīt Eiropas Savienību, kas liek viņiem justies pamestiem novārtā pašiem ar savām problēmām.
<SPEAKER ID="083" NAME="Jean Lambert" AFFILIATION="Verts/ALE">
Priekšsēdētāja kungs, es gribētu atgriezties pie pašiem pamatiem, pie veselības un drošības direktīvas. Tā kā tā balstās uz veselību un drošību, mēs sagaidām, ka Eiropas Savienībā nenotiks atteikšanās no veselības un drošības un nebūs konkurences attiecībā uz darba standartiem. Tā bija domāta, lai izstrādātu kopīgus standartus, jo daudzi no mūsu darba ņēmējiem saskaras ar vienādām problēmām.
<P>
Palūkosimies uz dažiem veselības jautājumiem, ko daudzas no mūsu dalībvalstīm šobrīd risina: sirds asinsvadu slimības, diabēts, stress. Stress ir otrs lielākais iemesls atbrīvojumam no darba AK: 13 miljoni darba dienu tiek zaudētas stresa, depresijas un nemiera dēļ, kas gadā izmaksā 13 miljardus GBP - ja mēs skatāmies no ekonomikas viedokļa, un dažiem no mums, Clark kungs, patīk visu skatīt no ekonomikas viedokļa. Visas šīs problēmas un pat tādi jautājumi, kas attiecas uz korpulences un pārmērīgas dzeršanas problēmām, ir saistīti ar ilgo darba stundu kultūru. Tas nav vienīgais faktors, taču noteikti nozīmīgs.
<P>
Mēs nerunājam par ilgajām stundām, kas gadās pa reizei. Pašreizējā direktīva un piedāvātās izmaiņas ir pietiekami elastīgas, lai ļautu uzņēmējiem tikt galā ar darbiem, ja rodas kāda pēkšņa steiga, jo darba laiks tiek līdzsvarots ar atpūtas laiku, kas darba ņēmējiem pienākas. Jautājums ir par pastāvīgi ilgajām stundām. Ja jūs strādājat 12 stundas vai ilgāk; pieaug nelaimes gadījumu risks darba vietā; noguris darba ņēmējs ir bīstams darba ņēmējs. Satiksmes drošības eksperti uzskata, ka noguruši transportlīdzekļu vadītāji izraisa vairāk negadījumu nekā piedzērušies transportlīdzekļu vadītāji. Ja jūs prasāt cilvēkiem strādāt ilgas stundas, esiet droši, tā ir problēma, esiet droši, ka ražība samazinās, esiet droši, ka radošās izpausmes samazinās - tas nav labi uz zināšanām balstītai ekonomikai. Tas noteikti neuzlabo darba un ģimenes dzīves līdzsvaru, ja cilvēki ir pārāk noguruši un, pārnākot mājās, nevar palasīt saviem bērniem grāmatu. Turklāt vairākums - 66 % - darba ņēmēju AK par garajām nostrādātajām stundām nesaņem atlīdzību. Tā ir garo darba stundu kultūras sastāvdaļa, kad saistības pildīt savus darba pienākumus nozīmē atrašanos darbā, kas ne vienmēr nozīmē būt produktīvam.
<P>
Tiem, kas vēlas pārliecināt, ka atteikšanās mazinās birokrātiju, es gribētu teikt, ka pieraksti par nostrādātajām stundām ir jāveic jebkurā gadījumā. Ja jūs paskatīsieties jaunos ierosinājumus, Padomes priekšlikums noteikti neparedz birokrātijas samazinājumu.
<SPEAKER ID="084" NAME="Roberto Musacchio" AFFILIATION="GUE/NGL">
(IT) Priekšsēdētāja kungs, dāmas un kungi, rīt Strasbūrā notiks liela arodbiedrību rīkota demonstrācija, protestējot pret Padomes rīcību, kas pilnībā apgāž Darba laika direktīvu.
<P>
Vairāk kā sešdesmit piecu stundu darba nedēļa ir pilnīgs absurds, tas nav pieņemami, jo tas ir koplīguma noteikumu un arodbiedrību nolīgumu pārkāpums. Ierosinātie priekšlikumi ne tuvu nepārspēj atteikšanās iespējas sistēmu, individuālo vienošanos par izņēmumiem, tie faktiski kļūst par vispārēju noteikumu. Aprēķinot darba laiku, par pamatu ņem vidējo gada rādītāju, tādējādi radot ārkārtīgu elastību, un atpūtas periods arī ir padarīts visai neskaidrs un atkarīgs no tā, cik žēlsirdīgi ir sastādīti uzņēmuma līgumi, jo, ja mēs pieņemam, ka neaktīvais darba laiks ir darba laiks tikai daļēji, daļēji atzīts un daļēji atalgots - tas nav pieņemami.
<P>
Pārmērīgas darba ņēmēju ekspluatācijas politika laikā, kad tik daudziem cilvēkiem nav darba, simbolizē paša darbaspēka vērtības devalvāciju, kas tik lielā mērā ir daļa no tās krīzes, kas mūs šobrīd skar. Būtu labi, ja Parlaments uzklausītu rītdienas demonstrāciju un reaģētu uz šo Padomes īstenoto apvērsumu, vismaz lai apliecinātu savu suverenitāti.
<SPEAKER ID="085" NAME="Andreas Mölzer" AFFILIATION="NI">
(DE) Priekšsēdētāja kungs, mēdz teikt, ka krīze satuvina cilvēkus. Tomēr jau ilgu laiku visas Eiropas iedzīvotājiem ir jājūtas tā, it kā ES un visa uzņēmējdarbības sabiedrība būtu apvienojusies ciešāk, lai pretdarbotos cilvēkiem. Darba stundas ir kļuvušas par faktoru konkurences cīņā, darba stundas un darba dzīve tiek pagarināta, algas ir kritušās un iztikas minimums ir audzis, savukārt peļņa ir izkūpējusi gaisā un atlīdzība vadībai ir pieaugusi līdz astronomiskam līmenim.
<P>
Kamēr Parlaments diskutē par darba stundu pagarināšanu, tādējādi apcērpot grūtā cīņā panāktās sociālās tiesības, uzņēmumi paziņo, ka tūkstošiem darbinieku tiks piemērots pagaidu saīsinātais apmaksātais darba laiks, un darba ņēmēju domas ir pārņemtas ar sliktām priekšnojautām par masveidīgu atlaišanu. Reiz pieņemtie modeļi, piemēram, daudz slavinātie darba laika uzskaites modeļi, kas tiek piemēroti aprēķiniem nedēļu griezumā, demonstrē darba stundu elastības robežas. Atkārtoju vēlreiz, mēs strādājam divos pretējos virzienos. No vienas puses, mēs sludinām, ka labāk jāsaskaņo darba un ģimenes dzīve, lai uzlabotu dzimstības rādītājus, kas gadiem ilgi krītas, bet no otras puses, mēs ļaujam degradēt svētdienas un svētku dienas, pārvēršot tās par parastām darba dienām - līdz ar ko tradīcijas un ģimenes dzīve neizbēgami tiek pabīdītas malā. Pašreizējās krīzes apstākļos parastajiem iedzīvotājiem ir jāuzņemas atbildība par kļūdām, ko pieļāvusi finanšu sabiedrība, un ar saviem grūtā darbā nopelnītajiem ietaupījumiem jāpalīdz izķepuroties arī bankām. Viņu pensijas ir apdraudētas, un viņiem var nākties atbrīvot savu darba vietu labu laiku agrāk, kamēr vadītāji paliek.
<P>
Viens no kritērijiem, kas ļauj Eiropas iedzīvotājiem spriest par ES, ir tas, kādā mērā ES var nodrošināt sociālo aizsardzību. Tāpēc ES ir jāizšķiras, ko uzskatīt par prioritāru - ekonomiskās intereses vai cilvēku.
<P>
Šajā sakarā jāpadomā varbūt arī par to, vai nebūtu jāaptur Turcijas pievienošanās process, pirms tas ir izraisījis Eiropas Savienības finanšu sabrukumu. Ja ES vēl turpinās uzsākto riskanto neoliberālisma kursu un apsēstību ar paplašināšanos bez jebkādām robežām, nebūs pārsteigums, ja mēs piedzīvosim vai nu dzimstības rādītāju kritumu, vai sociālos nemierus. Tad sabiedrības atbalsts Eiropas Savienībai kā drošai ostai, kas nesen īslaicīgi uzplaiksnīja, ātri izkūpēs, un mēs būsim daudz smagākās ekonomiskajās grūtībās, nekā mēs esam šobrīd.
<SPEAKER ID="086" NAME="Thomas Mann" AFFILIATION="PPE-DE">
(DE) Priekšsēdētāja kungs, es divas reizes apmeklēju slimnīcas nakts dežūras laikā, kas ilga no plkst. 21 vakarā līdz plkst. 5 rītā. Jebkurš, kas ir strādājis par medmāsu, jaunāko ārstu un neatliekamās palīdzības transportlīdzekļa vadītāju nesenā pagātnē, sapratīs, ka ir pilnīgi neiespējami pieņemt, ka dežūras laiku var sadalīt aktīvā un neaktīvā darba posmos. Abi posmi ir darba laiks, un par to ir jāsaņem atbilstoša atlīdzība. Eiropas Kopienu Tiesai arī par to bija pareizs spriedums.
<P>
Es domāju, ka Padomei nav taisnība, uzskatot, ka neaktīvā darba posms ir atpūtas laiks. Dežūru maratons, kas ilgst līdz pat 72 stundām, var radīt sekas. To nevar prasīt nedz no darba ņēmējiem, nedz no pacientiem. Nedrīkst apcirpt veselības aizsardzību un drošību darbā. Taču ne visas dežūras ir vienādas. Piemēram, par privātām ugunsdzēsēju brigādēm es uzzināju, veicot savus darba pienākumus kā viens no 10 referentiem par REACH. Nesen es uzaicināju šādu privātu ugunsdzēsēju brigāžu locekļus apmeklēt Eiropas Parlamentu Briselē.
<P>
Viņi pārstāvēja ķīmiskās un tērauda rūpniecības nozares un lidostas. Par laimi, viņiem ir jāpilda savs darbs retos gadījumos, un ir skaidrs, ka viņu gadījumā ir nepieciešamas atkāpes no maksimālās darba nedēļas normām. Starp citu, gan darba devēji, gan darba ņēmēji par to bija vienojušies.
<P>
Tomēr kopumā ir jāsaprot, ka tas ir sociālo partneru vienošanās jautājums. Brīvas sarunas par koplīgumu slēgšanu un sociālo partneru dialogs ir galvenie sociālās Eiropas elementi. Tur, kur sarunas par koplīgumu slēgšanu nenotiek, noteikumi ir jāpieņem valstij. Visbeidzot, ministri ir piekrituši 48 stundu maksimālajai darba nedēļai ES.
<P>
Tāpēc es principā apstiprinu A. Cercas ziņojumu, taču es arī atbalstu lielāku elastību, piemērojot atkāpes noteiktām profesijām. Ja notiks saskaņošanas procedūra, sarunas ir jārisina mierīgi - un nevis steigā - vismaz tagad. Sociālā Eiropa nevar atļauties neapdomīgu rīcību vai tukšus vārdus.
<SPEAKER ID="087" NAME="Yannick Vaugrenard" AFFILIATION="PSE">
(FR) Priekšsēdētāja kungs, dāmas un kungi, pirmkārt, es gribētu paslavēt sava drauga, Cercas kunga, atzīstamo darbu, viņš ir šā dokumenta referents, kas patlaban atgriezts mums izskatīšanai otrajā lasījumā, pateicoties pārsteidzošajam kompromisam, ko ir sagatavojusi Padome savā jūnija sēdē.
<P>
Beļģi, kiprieši, ungāri un spāņi to noraidīja, un viņiem bija taisnība, jo tas paredzēja lielāku elastību uz darba ņēmēju drošības rēķina, kas ir nepieņemami. Vai jūs patiesi ticat, ka laikā, kad notiek masveidīga darbinieku atlaišana un visā Eiropā izplatās štatu samazināšanas plāni, darba devējiem būtu jāspēj nodrošināt darba ņēmējiem 65 stundu darba nedēļa vai vairāk?
<P>
Eiropas Savienībai nāktu par labu, ja tā būtu nedaudz konsekventāka. Šobrīd mēs subsidējam visas ražošanas nozares, lai nepieļautu štatu samazināšanu, un mēs darām pareizi. Taču mums ir jāaizsargā arī darba ņēmēji, kas joprojām strādā savos uzņēmumos vai iestādēs. Laikā, kad iedzīvotājiem ir šaubas par Eiropu - un tas tika pieminēts tikai tagad - Padomes kompromiss, ja Parlaments to apstiprinās, varētu dot vissliktāko vēstījumu.
<P>
Darba ņēmēju veselības un drošības nolūkā šajā direktīvā ir jānosaka maksimālais darba stundu skaits nedēļā. Šī direktīva nedrīkst būt postoša sociālajā un cilvēciskajā ziņā. Tā ir nostāja, ko aizstāv mūsu referents un Eiropas Arodbiedrību konfederācija, un tā ir nostāja, ko atbalstu arī es līdz ar viņu.
<SPEAKER ID="088" NAME="Siiri Oviir" AFFILIATION="ALDE">
(ET) Priekšsēdētāja kungs, dāmas un kungi, daudzus gadus dalībvalstis un Eiropas Savienības iestādes ir apspriedušas Darba laika direktīvu un mēģinājušas rast kopēju nostāju. Šajā jomā ir zināmi sasniegumi, taču vēl aizvien ir arī nepilnības. Mūsu balsojums parādīs, cik tuvu mēs Parlamentā galu galā esam tam, lai sasniegtu kopēju nostāju.
<P>
Es varētu atbalstīt šo direktīvu, ja tiks saglabāta iespēja strādāt virsstundu darba laiku. Virsstundu darba laiks Igaunijā netiek plaši praktizēts, taču es gribētu, lai cilvēkiem, darba ņēmējiem, būtu iespēja pašiem izlemt, vai viņi vēlas strādāt virsstundas, lai gūtu lielākus ienākumus, attīstītu karjeras iespējas vai citu personīgu iemeslu dēļ, vai ne.
<P>
Ja šajā direktīvā tiks aizliegts virsstundu darba laiks, tas varētu nozīmēt, ka atsevišķos gadījumos darba ņēmējiem joprojām būtu jāstrādā virsstundas, taču viņi to darītu nelegāli; citiem vārdiem, bez papildu samaksas vai tiesiskas aizbildniecības. To nevēlas neviens no mums.
<P>
Otrkārt, tādai mazai valstij kā Igaunijai ir svarīgi, lai atpūtas laiks, kas pienākas kā kompensācija par virsstundu darba laiku, tiktu piešķirts saprātīgā laika posmā pēc nostrādātajām virsstundām. Prasība kompensējošo atpūtas laiku piešķirt uzreiz pēc nostrādātajām virsstundām varētu radīt darba organizācijas problēmas, jo īpaši tādās nozarēs, kur trūkst darbaspēka.
<P>
Treškārt, dežūrā nostrādātās stundas ir darba laiks. Es gribētu pateikties Francijai, ES prezidējošajai valstij, par to, ka tā ir ķērusies klāt šai direktīvai un palīdzējusi veidot kopēju nostāju.
<SPEAKER ID="089" NAME="Ilda Figueiredo" AFFILIATION="GUE/NGL">
(PT) Padomes ierosinājuma pamatmērķis ir devalvēt darbu, palielināt ekspluatāciju un nodrošināt lielākus ienākumus darba devējiem, kā arī lielāku peļņu ekonomikas un finanšu aprindām, kas tiks panākts, palielinot vidējo darba nedēļu līdz 60-65 stundām, samazinot algas un pieņemot koncepciju par neaktīvo darba laiku.
<P>
Tas ir viens no kliedzošākajiem piemēriem, kas raksturo kapitālistisko ekspluatācijas veidu un apdraud visu, kas tika teikts par darba un ģimenes dzīves saskaņošanu. Šis priekšlikums ir solis atpakaļ un raksturo stāvokli, kāds bija apmēram pirms 100 gadiem, kad darba ņēmēji, kas ir cilvēki nevis mašīnas, smagi cīnījās par savām tiesībām. Tāpēc mēs noraidām šo apkaunojošo Padomes nostāju un aicinām deputātus, dodoties uz balsojumu, uzklausīt darba ņēmēju protestus un novērst sociālo spriedzi, kas var kļūt vēl nopietnāka, kā arī nepieļaut atkāpšanos un atgriešanos tagad, 21. gadsimtā, pie sava veida verdzības iekārtas.
<P>
Šobrīd, kad ir krīze un bezdarbs, mums, nesamazinot atlīdzību, ir pakāpeniski jāsamazina darba nedēļa, lai radītu vairāk darbavietu, kurās tiek ievērotas tiesības, un mums ar cieņu ir jāizturas pret tiem, kas strādā.
<SPEAKER ID="090" NAME="Jim Allister" AFFILIATION="NI">
Priekšsēdētāja kungs, es apņēmīgi iebilstu pret to, ka Apvienotajai Karalistei tiek liegtas tiesības īstenot atteikšanos attiecībā uz Darba laika direktīvu. Patiešām, es gribētu atspēkot to, ka Eiropas Parlaments mēģina atņemt manai valstij šādas tiesības. Manos pierakstos darba laika kontrole ir jautājums, kas viennozīmīgi jārisina valsts līmenī, un tas nevar būt Briseles diktāts.
<P>
Ja britu darba ņēmējiem pašu ievēlētā valdība ir ļāvusi strādāt vairāk par 48 stundām nedēļā, tad kādēļ gan šis jautājums būtu jāattiecina uz tām valstīm, kuru valdības ir striktāk noskaņotas? Godīgi sakot, tā nebūtu jūsu darīšana. Taču tas ir svarīgs jautājums britu uzņēmējdarbībai, jo īpaši laikā, kad ekonomikas lejupslīde rada milzīgu spiedienu, un ekonomikas atveseļošanas atslēga ir maksimāla elastība un minimāla regulēšana, nekas cits. Mums visiem būtu jārūpējas par to, lai palielinātu ražošanu Eiropā, lai mūsu preces tiktu pārdotas vietējā tirgū un ārvalstīs un lai uzņēmējdarbībai būtu vieglāk attīstīties.
<P>
Vēl mums šeit ir ideoloģijas, kas cenšas mums visiem iesmērēt samākslotas sociālās programmas, pat ja tās kāds nevēlas. Šis patiešām ir laiks, kad Parlaments ir saņēmis savas tiesības uz prioritāti. Noraidot mēģinājumu apspiest britu tiesības atteikties, tas varētu būt labs sākums.
<SPEAKER ID="091" NAME="Csaba Őry" AFFILIATION="PPE-DE">
(HU) Nesen mēs konstatējām, ka sabiedrība ar lielu interesi seko šim jautājumam, un jo īpaši tiem aspektiem, kurus mēs šodien apspriežam, respektīvi, jautājumam par atteikšanos un par dežūras laiku. Attiecībā uz jautājumu par atteikšanos mēs bez mitas dzirdam divus argumentus: pirmais ir jautājums par elastību un otrais ir jautājums par izvēles brīvību. Izskatās, ka mēs cenšamies rīkoties tā, it kā darba ņēmēji un darba devēji būtu patiesi vienlīdzīgi partneri - kas tomēr tā nav - un viens no darba tiesību uzdevumiem un funkcijām ir precīzi līdzsvarot šo nevienlīdzību. Kā teikuši sociālie politiķi, ubagam ir tādas pašas tiesības gulēt zem tilta kā miljonāram - šādā nozīmē mēs, protams, patiesi runājam par līgumu slēgšanas brīvību. Taču īstenībā mēs runājam par nevienlīdzīgiem apstākļiem, kuros mazāk tiek veicināts elastīgums, bet gan tiek saglabāta šī nevienlīdzība.
<P>
Pat vairāk, Parlamenta pirmajā lasījumā sagatavotais formulējums deva ļoti labu risinājumu attiecībā uz elastību. 26 nedēļas darba ņēmējs drīkst strādāt līdz pat 72 stundām nedēļā, tādējādi piemērojoties tirgus vajadzībām, lieliem pasūtījumiem un smagām darba slodzēm. Protams, katram ir nepieciešama arī atpūta, un es domāju, ka šis ir jautājums, kas direktīvai ir jārisina darba un veselības aizsardzības jomā.
<P>
Attiecībā uz dežūras laiku, ja no rīta grāmatu vai apģērbu veikalā nav neviena apmeklētāja, vai tas nozīmē, ka pārdevēja strādā neaktīvās dežūras režīmā, kas tādējādi būtu aprēķināms pēc citādas likmes? Pareiza nostāja būtu šāda, ja darba ņēmējs laiku nevar izmantot brīvi pēc savas patikas, bet viņam ir jādodas uz savu darba vietu, tas ir jāuzskata par darba laiku. Atlīdzība par veikto darbu ir pilnīgi cits jautājums, tas ir jautājums, ko attiecīgais darba devējs var apspriest ar darba ņēmēju organizācijām - to ir iespējams pielāgot atbilstoši reālajai situācijai katrā valstī un valsts kompetencei, taču darba laiks ir darba laiks, un tas ir tā arī jāvērtē. Tāpēc es piekrītu Tiesai, bet nepiekrītu Padomes kompromisam un neatbalstu to.
<SPEAKER ID="092" NAME="Maria Matsouka" AFFILIATION="PSE">
(EL) Priekšsēdētāja kungs, vispirms es gribētu apsveikt Cercas kungu, jo viņš mums ir iesniedzis ziņojumu, kas ir cienījams, pretēji Padomes kopējai nostājai, kas ir nepieņemama. Patiesībā gan Komisijas sākotnējais priekšlikums, gan Padomes kopējā nostāja varētu radīt nopietnu apdraudējumu darba ņēmēju veselībai un drošībai, un kas ir vēl jo svarīgāk, darba/privātās dzīves līdzsvaram, ko mēs mēģinām panākt. Taču vienlaikus, un tas ir pat vēl ļaunāk, abi šie priekšlikumi ir izstrādāti ar mērķi uzspiest viduslaikiem atbilstošus darba apstākļus, piemērojot ekonomikas neoliberālisma noteikumus un diktātu. Šī ir precīza neoliberālā stratēģija, kas atbalsta un veicina nevienlīdzību un vienpusēju attīstību, darba ņēmēju ekspluatāciju, bezdarbnieku recirkulāciju un, visbeidzot, arodbiedrību kustības iznīcināšanu. Ir skaidrs, ka strupceļš, kādā atrodas pašreizējā ekonomika, un sociālā spriedze ir radusies neoliberālā modeļa struktūras krīzes dēļ, tāpēc Padomes kopējā nostāja ir jānoraida un ir jāiesniedz jauns priekšlikums, kas veicinātu solidaritāti, politisko vienlīdzību un sociālo taisnīgumu.
<SPEAKER ID="093" NAME="Marian Harkin" AFFILIATION="ALDE">
Priekšsēdētāja kungs, šovakar mēs apspriežam ļoti nozīmīgu tiesību aktu, un mūsu diskusijas un Parlamenta balsojums dos ļoti skaidru vēstījumu darba ņēmējiem un viņu ģimenēm visā ES teritorijā.
<P>
Īrijā, kad mēs apspriežam sociālās politikas jautājumus, mēs uzdodam jautājumu, un šis jautājums ir: kam mēs atrodamies tuvāk - Bostonai vai Berlīnei? Labi, saistībā ar šīvakara diskusiju mums vajadzētu atrasties tuvāk Berlīnei - tas ir, ja Berlīne, jeb faktiski Parīze var sniegt reālu progresu attiecībā uz darba ņēmēju veselību un drošību. Es klausījos, ko teica Létard kundze, un viņa lūdza, lai mēs rīkojamies atbildīgi, un es uzskatu, ka Cercas kungs tieši tā arī ir rīkojies.
<P>
Apspriežot Lisabonas līgumu Padomes sēdē, kas notika pagājušajā nedēļā, Padome apņēmās stiprināt darba ņēmēju tiesības. Padomei un Parlamentam šobrīd ir iespēja tieši to arī darīt. Turklāt mēs Parlamentā bieži runājam par darba un privātās dzīves līdzsvaru, un visi piekrītoši māj ar galvu. Mums atkal ir iespēja palīdzēt nodrošināt darba/privātās dzīves līdzsvaru visiem Eiropas iedzīvotājiem.
<P>
Un atcerēsimies, kā jau minēja Silva Peneda, ka 48 stundu darba nedēļa ir astoņas stundas dienā sešas dienas nedēļā. Bushill-Matthews kungs runāja par sievieti, kas strādāja 12 stundas dienā septiņas dienas nedēļā, it kā tas būtu pieņemami. Tas ir absolūti nepieņemami, un mēs nedrīkstam būt līdzdalībnieki šāda veida ekspluatācijai.
<P>
Kā jau teicu iepriekš, šīvakara debates un mūsu balsojums par šo ziņojumu dos skaidru signālu Eiropas iedzīvotājiem. Mums ir jādod skaidrs vēstījums, ka sociālā Eiropa ir dzīva un vesela.
<SPEAKER ID="094" NAME="Georgios Toussas" AFFILIATION="GUE/NGL">
(EL) Priekšsēdētāja kungs, Padomes kopējā nostāja par darba laika organizēšanu ir pret darba ņēmējiem vērsta kroplība un ir pamatoti izsaukusi darba ņēmēju protestu vētru dalībvalstīs. A. Cercas ziņojums neskar reakcionāro priekšlikumu struktūru, kas veido Padomes kopējo nostāju. Ziņojums atbalsta to, ka darba laiks tiek sadalīts kā aktīvais un neaktīvais darba laiks, tādējādi pieņemot, ka tiek atzīta koncepcija par neaktīvo darba laiku, kas netiek apmaksāts. Lielveikalu darbinieku, slimnīcu personāla, ārstu un pakalpojumu sniedzēju darba režīms ir nožēlojams, viņi ir spiesti atrasties savās darba vietās divpadsmit vai pat četrpadsmit stundas dienā. Tas palielina vidējā darba laika aprēķināšanas bāzi no četriem mēnešiem, kā tas ir tagad, uz divpadsmit mēnešiem, tas saglabā iespēju atteikties, tas kopumā ir ķēries klāt fiksētajam dienas darba laikam, apmaksai par virsstundu darbu, dežūras dienām un kolektīvajiem darba līgumiem, un tas atbalsta darba devējus viņu centienos padarīt nodarbinātības veidus, kas ir pietiekami elastīgi, pat vēl vispārīgākus, kas dos nopietnu un sāpīgu atsitienu sociālās apdrošināšanas sistēmai. Šodien, kad iespējas paaugstināt darba ražību ļauj samazināt darba laiku un palielināt brīvo laiku, šāda veida priekšlikums nav pieņemams, tāpēc mēs radikāli iebilstam pret Padomes kopējo nostāju un pret Cercas kunga ziņojumu.
<SPEAKER ID="095" NAME="Juan Andrés Naranjo Escobar" AFFILIATION="PPE-DE">
(ES) Priekšsēdētāja kungs, komisār, es gribētu sākt ar to, ka vārds vārdā sniegšu citātu no jūsu dokumenta, kurā ir izklāstīta atjaunotā sociālā programma. Tajā ir teikts: "Komisija aicina arī visas dalībvalstis rādīt piemēru, ratificējot un ieviešot ILO Konvencijas ...”.
<P>
Taču šodien mēs apspriežam direktīvu, kas paredz iet pretēji šiem kritērijiem, ļaujot dalībvalstīm regulēt darba nedēļas ilgumu, kas būtu līdz pat 60 vai 65 stundām, rēķinot vidējo rādītāju trīs mēnešu posmam.
<P>
Vai tas ir konsekventi, komisāra kungs? Vai mēs drīkstam izstrādāt tiesību aktus, kas darbotos pretēji mūsu pašu ieteikumiem? Šīs direktīvas mērķis ir formulēt minimālos noteikumus, lai garantētu darba ņēmējiem veselību un drošību, izmantojot divus instrumentus: atpūtas laiku un darba nedēļas ierobežojumu.
<P>
Tajā ir ietverti izņēmumi, kas attiecas uz abiem gadījumiem, taču mēs nerunājam par izņēmumiem, komisār, kā jūs pats teicāt. Nē, mēs skaidri un vienkārši runājam par atkāpēm no viena šīs direktīvas pamatelementa.
<P>
Elastība tam nav attaisnojums. Darba laika palielināšanu nedrīkst jaukt ar elastību, kas ir nepieciešama uzņēmējdarbības nodrošināšanai un darba ņēmējiem. Šī direktīva nodrošinās ļoti plašus nosacījumus sezonāla rakstura darbiem, maksimālai ražošanas jaudai un noteiktu darbību vajadzībām.
<P>
Ir arī kaut kas visiem labs, komisār, un tas ir mērķis panākt līdzsvaru starp elastību un drošību, jeb citiem vārdiem panākt personīgās un ģimenes dzīves un darba saskaņošanu. Lai tas notiktu, mums ir jāattīsta sadarbības un caurspīdīguma kultūra un jāļauj sociālajiem partneriem autonomi organizēt savu darba laiku.
<P>
Priekšsēdētāja kungs, kad Padome septembrī pieņēma savu kopējo nostāju, tā bija slikta diena sociālajam dialogam. Es esmu pārliecināts, ka mēs tagad būtu vienojušies, ja darba laika sagatavošana un organizēšana būtu atstāta sociālo partneru autonomijas ziņā.
<P>
Esmu pārliecināts, ka balsojuma diena, kad mēs visi būsim gatavi uzņemties atbildību, būs laba diena visiem.
<P>
Ir labi veikt reformas, taču ir labi arī saglabāt tos elementus, kas mūs visciešāk vieno un vismazāk šķeļ un kas stiprina Eiropu, un, lai izaicinājumi, ar kuriem nākas šobrīd saskarties sociālajai Eiropai, ļautu tai atdzimt ar vēl lielākām pilnvarām. Mums ir jāvirza uz priekšu gan ekonomiskā, gan sociālā attīstība, jo šie abi faktori nevar pastāvēt atsevišķi.
<SPEAKER ID="096" NAME="Pier Antonio Panzeri" AFFILIATION="PSE">
(IT) Priekšsēdētāja kungs, dāmas un kungi, lai arī es novērtēju Cercas kunga darbu, es jau no paša sākuma gribētu pateikt, ka nebija ne mazākā mērā skaidrs, vai bija vajadzība mainīt šo direktīvu par darba laika organizēšanu, un es gribētu, lai šīs debates apstiprinātu Nodarbinātības un sociālo lietu komitejas balsojuma rezultātu.
<P>
Šodien kopā ar mums ir ārsti, rīt Strasbūrā būs darba ņēmēju pārstāvji no visas Eiropas, kurus būs sasaukusi Eiropas Arodbiedrību konfederācija. Viņi visi būs tur, lai demonstrētu savu vēlmi noraidīt Padomes panākto direktīvas kompromisu, un kas attiecas uz pārējo, es gribētu zināt, kā gan citādi tas varētu būt?
<P>
Mēs vēlamies sev noteikt divus skaidrus mērķus: pirmkārt, saglabāt 48 stundu maksimālo darba nedēļu Eiropas Savienībā. Ar atteikuma klauzulu šo ierobežojumu varētu apiet, un darba nedēļa varētu sasniegt 60 vai 65 stundas. Otrais mērķis attiecas uz dežūras laiku, ko nevar uzskatīt par dežūras laika neaktīvo daļu, bet kas ir visādā ziņā jāuzskata par darba laiku tāpēc vien, lai nosargātu tiesības uz kompensējošās atpūtas laiku, kas pienākas medicīniskajam personālam.
<P>
Šie mērķi var un tiem jābūt kopīgiem visiem šajā Parlamentā esošajiem, jo tie rāda ceļu, pa kuru virzīties, lai saglabātu konkurences faktorus Eiropā un neietu sociālā dempinga un lielākas darba ņēmēju ekspluatācijas virzienā. Es no visas sirds ceru, ka mēs kā deputāti varam piekrist šādai nostājai, jo tā patiesi atspoguļo jauno sociālo Eiropu.
<SPEAKER ID="097" NAME="Patrizia Toia" AFFILIATION="ALDE">
(IT) Priekšsēdētaja kungs, dāmas un kungi, Padomes priekšlikums, kas bez pēdām izdzēš agrāk panākto līdzsvaru - es izsaku pateicību Cocilovo kungam par viņa izcilo darbu šajā jomā - nesaņem mūsu atbalstu, jo tas nozīmē soli atpakaļ daudzos jautājumos, kas attiecas uz darbu, darba un privātās dzīves līdzsvaru, drošību darbā, un tas atspoguļo alternatīvu, kas mazina darba ņēmēju tiesības, kas galu galā ir visu mūsu, mūsu bērnu, vienkāršo cilvēku tiesības.
<P>
Turklāt es negribētu, lai šis iebildums tiktu pārprasts kā atbalsts arodbiedrībām vai korporācijām, jo tas aizsargā veselības aprūpes personālu. Tam ar to nav nekāda sakara; es kā politiķe nedarbojos korporāciju vai arodbiedrību vārdā, es darbojos iedzīvotāju vārdā. Kad es pieņemu lēmumus, es domāju par viņiem, es domāju par viņu sociālajām tiesībām, kuras, manuprāt, ir pamatu pamats Eiropā. Tāpēc es nevaru piedot Eiropai, kas atsakās virzīties vienā solī ar pasauli, Eiropai, kas tieši pretēji, pieņem ārkārtīgi kļūdainus spriedumus, aizsardzības vājināšanu maldīgi uzskatot par elastību un brīvību. Tas viss ir jo nopietnāk laikā, kad Eiropa piedzīvo smagāko krīzi un tai ir visai mazas izredzes uz labklājību un izaugsmi.
<P>
Létard kundze, Padomes un Komisijas pārstāvji, ja mēs atteiksimies saprast tos darba ņēmēju miljonus, kas šobrīd riskē pazaudēt savu darbu un jūtas vāji un nedroši savā amatā, un, protams, kuriem nav iespējas brīvprātīgi noslēgt līgumu - izņemot atteikšanos - tad man ir jāsaka, ka mums nav ne mazākā priekšstata par to, kas faktiski notiek Eiropas iedzīvotāju sociālajā un ģimenes dzīvē.
<P>
Šajā sakarā mēs atbalstīsim Cercas kunga priekšlikumus un ceram, ka visi deputāti rīkosies tāpat. Man jāsaka, ka Padomes nevēlēšanās veikt sarunas šajā posmā liks mums gūt pārsvaru saskaņošanas procedūras diskusijās un sarunās.
<SPEAKER ID="098" NAME="Gabriele Stauner" AFFILIATION="PPE-DE">
(DE) Priekšsēdētāja kungs, dāmas un kungi, dežūras laiks ir darba laiks, kā to pareizi atzina Eiropas Kopienu Tiesa. Patiesi, dalībvalstis līdz šim ir labi pielāgojušās pašreizējam stāvoklim, un neviena slimnīca vai kāda cita iestāde šā iemesla dēļ vēl nav bankrotējusi.
<P>
Turklāt dežūras laiks, par kuru mēs šobrīd runājam, nosaka, ka darba ņēmējam ir jāatrodas savā darba vietā: viss cits ir darba gatavības režīms, kas ir pilnīgi cita lieta. Manuprāt, dežūras laika aktīvās un neaktīvās daļas dalījums - kas, iespējams, vēlāk tiks vairāk vai mazāk, bet jebkurā gadījumā patvaļīgi, definēts, pamatojoties uz vidējiem aprēķiniem - ir absurds. Visbeidzot - lai izteiktos juridiskos terminos - darba ņēmēji ir darba devēju rīcībā, viņiem ir jāpakļaujas viņu norādījumiem un darba ņēmēji nevar brīvi sadalīt paši savu laiku.
<P>
Es principā iebilstu pret individuālo atteikšanos. Visbeidzot, mēs visi zinām, ka darba attiecības raksturo nevis statusa vienlīdzība, bet gan pretstats starp vienmēr ekonomiski spēcīgāko darba devēju, no vienas puses, un darba ņēmēju, kas ir atkarīgs no iespējas veikt darbu, no otras puses. Patiesi, fiziskas personas darba tiesības tika radītas tieši tāpēc, lai kompensētu līdzekļu nevienlīdzību šajās attiecībās. Ja būs vajadzība, darba ņēmēji, kuriem darbs ir izdzīvošanas jautājums, riskēs ar savu veselību, lai uzturētu sevi un savu ģimeni. Ekonomisko grūtību brīžos, piemēram, tādos laikos kā šobrīd - ko, starp citu, izraisījuši nekompetenti vadītāji, pieņemot nopietnus, bet kļūdainus lēmumus - darba ņēmēji izjūt pat vēl lielāku spiedienu. Cilvēks vēl nav kļuvis par mašīnu, kas var strādāt bez pārtraukuma.
<P>
Manuprāt, Padomes nostāja šajā jautājumā ir nepieņemama. Es pārsvarā atbalstu mūsu komitejas ziņojumu un mana kolēģa Silva Peneda pausto nostāju, un es ceru, ka saskaņošanas procedūras laikā tiks panākts pamatots, cilvēcīgs risinājums.
<SPEAKER ID="099" NAME="Marie Panayotopoulos-Cassiotou" AFFILIATION="PPE-DE">
(EL) Priekšsēdētāja kungs, vienīgais, ko mums ir devusi Padomes kopējā nostāja un Francijas prezidentūras īstenotie centieni, ir tas, ka mēs atkal apspriežam šo problēmu. Ap ziemsvētku laiku mēs atceramies Charles Dickens "Ziemsvētku korāli”, kurā kādas Eiropas valsts uzņēmējs nepiešķir savam smagi strādājošajam strādniekam brīvdienu. Mēs gribētu šim Ziemsvētku korālim pielikt punktu. Tādas valstis kā Grieķija balsojumā nesaņēma vairākumu un neatbalstīja šo kompromisu. Grieķija konsekventi ir atbalstījusi 48 stundu darba nedēļu un nevēlas nekādas izmaiņas darba laika organizēšanā, ja nav dialoga un vienošanās starp darba devēju un darba ņēmēju. Mēs dotu priekšroku tam, lai rīt nebūtu jāredz nedz darba devēju, nedz darba ņēmēju rīkota demonstrācija, kā teica mani kolēģi. Mēs dotu priekšroku sociālajam dialogam un sarunām par darba koplīguma slēgšanu.
<P>
Viens no maniem kolēģiem deva atsauci uz viduslaikiem. Tomēr arī viduslaikos svētdiena tika turēta cieņā un bija brīvdiena. Pat vergi nestrādāja svētdienā, bet mēs šodien no direktīvas esam svītrojuši punktu, ka svētdiena jāiekļauj darba ņēmēja brīvdienu sarakstā. Tāpēc tika iesniegti divi grozījumi, un es aicinu Parlamentu tos atbalstīt, lai Parlamenta priekšlikums ietvertu šo Eiropas civilizācijas elementu, un es ceru, ka to atbalstīs visi godājamie deputāti, kas, kā es redzu, izmanto sava laika neaktīvo daļu un saņem par to atlīdzību kā par normālu darba laiku. Rītdien tiem deputātiem, kas nebūs Parlamentā, mums vajadzētu apcirpt laiku.
<SPEAKER ID="100" NAME="Richard Falbr" AFFILIATION="PSE">
- (CS) Praktiski jau kopš Māstrihtas Līguma ratifikācijas, kas daudziem cilvēkiem simbolizēja neoliberālās ekonomiskās politikas uzvaru, mēs esam liecinieki tam, kā notiek pakāpenisks un koncentrēts uzbrukums Eiropas sociālajam modelim. Atteikšanās no Keinsa korporatīvā sociālekonomiskā modeļa, saskaņā ar kuru sociālais dialogs un spēcīga valsts iejaukšanās tiek uzskatīta par normālu, ir atsviedusi mūs tur, kur mēs šodien esam. Līdz vispārējam neoliberālā kapitālisma sabrukumam un līdz tam, ka valsts ir novājināta līdz galējai robežai un tās spēja ietekmēt ir samazināta līdz minimumam.
<P>
Es nevaru saprast, kā kāds varētu izdabūt cauri to, ko Padome ar Komisijas piekrišanu ir iesniegusi. Varbūt, ka tas ir domāts kā vēl viens solis sociālistiskā kapitālisma virzienā bagātajiem un kovboju kapitālisma virzienā nabagajiem? Atgriešanās 19. gadsimtā nevienam nepalīdzēs. Tāpēc mums ir kategoriski jānoraida direktīvas projekts, līdz tajā nebūs ietverti referenta Alejandro Cercas kunga ierosinātie grozījumi.
<SPEAKER ID="101" NAME="Mihael Brejc" AFFILIATION="PPE-DE">
(SL) Šī direktīva neparedz to, ka 40 stundu darba nedēļa ir jāpagarina līdz 60 stundu darba nedēļai. Tā arī nepieprasa, lai darba ņēmēji strādātu 60 vai 65 stundas nedēļā, ieskaitot virsstundas. Taču tā nosaka pamatnostādnes un apstākļus, kādos tas varētu būt iespējams. Šā iemesla dēļ 60 stundas, par kurām mēs šobrīd runājam, nevar pielīdzināt pašreizējiem valstu tiesību aktiem, kuros ir noteikta 40 stundu vai mazāka darba nedēļa. Šāda pielīdzināšana ir neatbilstoša, jo parāda direktīvu maldinošā gaismā.
<P>
Tomēr šī direktīva paredz ierobežojumu maksimālajam iespējamajam darba laikam. Šodien neviens nav pieminējis to, ka daudzi cilvēki, kas strādā finanšu iestādēs, juridiskajos birojos, ieguldījumu sabiedrībās un tā tālāk, regulāri strādā 60, 70 un vairāk stundas nedēļā, un par to neviens nebrīnās. Šī direktīva nosaka augšējo robežu, ko nedrīkst pārsniegt.
<P>
Mums jāiedomājas arī, kā jūtas darba devēji, jo īpaši mazie un vidējie uzņēmumi, kuriem neapšaubāmi ir ļoti grūti izdzīvot tirgū, ja viņiem jāsaskaras ar tik daudziem formāliem šķēršļiem. Mums ir jāsaprot viņu stāvoklis, it īpaši tad, kad noteiktos brīžos viņiem ir jāveltī visas pūles, lai izpildītu savas līgumsaistības, un tad cilvēkiem, protams, ir jāstrādā ilgāk. Pie tam tas tiek darīts ar darba ņēmēja piekrišanu un, protams, par papildu samaksu, un ne jau automātiski katru nedēļu.
<P>
Īsi sakot, arī dežūras laika sistēmas atšķiras visai ievērojami. Mēs visi pieminējām ārstus, bet mēs aizmirstam, piemēram, kempingus, ģimenes viesnīcas un daudzus pakalpojumu sniedzējus, kur cilvēki strādā, veic savus darba pienākumus un dažreiz arī viņiem ir dežūras. Visbeidzot, es domāju, ka Padome ir ierosinājusi sava veida kompromisu, un acīmredzot mums būs jāvirzās uz saskaņošanas fāzi, un es ceru, ka šajā fāzē mēs atradīsim saprātīgu risinājumu.
<SPEAKER ID="102" NAME="Anja Weisgerber" AFFILIATION="PPE-DE">
(DE) Priekšsēdētāja kungs, princips, ka dežūras laiks pilnībā ir jāuzskata par darba laiku, ir jāsaglabā; šai ziņā es esmu vienisprātis ar referentu. Es uzskatu, ka šajā jautājumā kopējā nostāja ir jāgroza. Kopējā nostāja paredz pat tādu iespēju, ka dežūras laika neaktīvo daļu var uzskatīt par atpūtas laiku. Tas varētu radīt pat vairāk kā 72 stundu garus dežūru maratonus, kas nebūtu pieļaujams nevienā dalībvalstī. Tāpēc es atzinīgi vērtēju to, ka komiteja ir pieņēmusi manus grozījumus šajā sakarā.
<P>
Es gribētu tomēr, lai jūs paturat prātā, ka Darba laika direktīva attiecas ne tikai uz ārstiem, bet arī uz plašu citu profesiju loku, un ka dežūru laikā darba ņēmēji tiek nodarbināti ļoti atšķirīgā pakāpē. Tā, piemēram, attiecas uz ugunsdzēsējiem, kas dežūras laikā drīkst gulēt vai atpūsties. Tāpēc ugunsdzēsēji iebilst pret iespēju izdarīt atkāpes no maksimālās darba nedēļas.
<P>
Tāpēc es aizstāvu viedokli, ka jāmeklē individuāli risinājumi uz vietas, izmantojot kolektīvās - nevis individuālās - atteikšanās iespējas. Agrāk tika gatavoti uz praksi vērsti darba koplīgumi, kuros sociālie partneri apsprieda šo jautājumu. Es skaidri atbalstu šādu brīvu sarunu par darba koplīguma slēgšanu stiprināšanu.
<P>
Turklāt jaunā kolektīvā atteikuma iespēja ir būtiski draudzīgāka darba ņēmējam nekā esošais režīms. Atteikšanās ir iespējama tikai tad, ja tai piekrīt attiecīgais darba ņēmējs, un šo piekrišanu nedrīkst dot kopā ar darba līgumu. Ja mēs balsojam pret šo kolektīvās vienošanās iespēju, mēs riskējam ar to, ka Darba laika direktīva netiks pārskatīta vispār, un mēs arī apdraudam atteikšanās iespējas, kas būtu draudzīgas darba ņēmējiem.
<P>
Tāpēc es balsošu pret grozījumiem, kas paredz svītrot atteikšanās iespēju, jo es atbalstu šādas brīvas sarunas par darba koplīguma slēgšanu un individuālus risinājumus uz vietas.
<SPEAKER ID="104" NAME="Mario Mauro" AFFILIATION="PPE-DE">
(IT) Priekšsēdētāja kungs, dāmas un kungi! Mūsu darba augļi nav tikai preču un pakalpojumu ražošana, bet arī dzīves mērķa sasniegšana, tās vēlmes piepildīšana, kas vada mūs laimes meklējumos. Šī iemesla dēļ mums jāpārdomā nostāja lēmumos par darba politiku.
<P>
Tādēļ uzskatu, ka Parlamentam jārīkojas gudri, dodot priekšroku saskaņošanas procedūrai, no vienas puses atbalstot referenta nostāju, bet pāri visam Silva Peneda kunga grozījumus. Šajā ziņā man jāsaka, ka acīmredzami dežūras laiks veselības aprūpes profesijās pilnībā jāuzskata par darba laiku - tam jābūt pilnībā garantētam.
<SPEAKER ID="105" NAME="Stephen Hughes" AFFILIATION="PSE">
Priekšsēdētāja kungs, daudzi cilvēki nepareizi saprot, ja mēs pieņemsim Cercas kunga ierosināto nostāju, tad viņi nevarēs strādāt papildu stundas virs vidēji 48 stundām katru nedēļu. Tas, protams, nav tiesa.
<P>
Mēs principiāli esam pret nepiemērošanu tāpēc, ka tas ir veselības un drošības tiesību akts, bet mēs esam ierosinājuši 12 mēnešu vidējo darba laiku, nevis pašreiz spēkā esošo vidējo četru mēnešu periodu. Tas dod indivīdiem un firmām fenomenālu elastīgumu darba laika plānošanā. Faktiski tik daudz elastīguma, ka Padome pati meklēja iespēju iekļaut noteiktu 60 vai 65 stundu robežu nedēļā, atkarībā no vidējā perioda. Mēs to nedarījām. Šeit iekļautais elastīgums ir daudz labāks nekā nepiemērošanas izmantošana, tā ir daudz labāka izvēle uzņēmumiem un indivīdiem. Es ceru, ka šīs debates dos skaidru vēstījumu.
<SPEAKER ID="106" NAME="Ewa Tomaszewska" AFFILIATION="UEN">
(PL) Ideja noteikt atšķirību starp aktīvu un neaktīvu darba laiku ir bīstama un negodīga pieeja. Ja daļa darba vietā pavadītā laika, ko pilnībā vai daļēji velta darba devēja uzdevumu pildīšanai, netiek izmantota konkrētu uzdevumu veikšanai, to nevar uzskatīt par atpūtas periodu. Galu galā, darba ņēmējs nevar pavadīt šo laiku kopā ar savu ģimeni, nedz arī organizēt atpūtu pēc saviem ieskatiem. Šis laiks jāatalgo tādā pašā apjomā.
<P>
Vēl viens jautājums ir par iespēju pagarināt dežūru laiku bez pienācīga atalgojuma, iespējams, ar darba ņēmēja piekrišanu. Tas jo īpaši ietekmē ārstus. Es vēlētos redzēt kādu pacientu, ideālajā gadījumā Eiropas Padomes locekli, kurš labprāt piekristu, ka viņu operē ārsts, kurš jau ir dežūrējis 23 stundas. Tas nav tikai ārstu nodarbinātības tiesību pārkāpums, tas ir arī pacientu tiesību pārkāpums. Slimnīcas Polijā ir atteikušās nodarbināt ārstus, kuri atsakās parakstīt nepiemērošanas klauzulu. Vēlos atgādināt Parlamentam, ka tiesības uz astoņu stundu darba dienu tika izcīnītas pirms Otrā pasaules kara.
<SPEAKER ID="107" NAME="Silvia-Adriana Ţicău" AFFILIATION="PSE">
(RO) Sociālajai Eiropai ir nepieciešama garantija, ka ikviens Eiropas pilsonis par savu algu var dzīvot cilvēka cienīgu dzīvi. Cilvēka cienīgam darbam jānodrošina cilvēka cienīga dzīva.
<P>
Cieņa pret darba ņēmējiem nozīmē darba un atpūtas periodu noteikšanu, kas ļauj viņiem atpūsties un pavadīt pietiekami daudz laika kopā ar ģimeni. Bērniem ir nepieciešama vecāku palīdzība un uzraudzība, bet ja viņiem ir maz vai vispār nav laika, ko pavadīt kopā ar ģimeni, tas var negatīvi atsaukties uz bērnu audzināšanu. Nevienam darba devējam nav tiesību prasīt, lai darba ņēmējs strādā vairāk kā 48 stundas nedēļā.
<P>
Uzskatu, ka darba laika direktīvai vairāk uzmanības jāpievērš konkrētai situācijai par dežūru laiku, ko strādā medicīnas personāls. Es atbalstu Cercas kunga ziņojumu, kas aizstāv darba ņēmēju intereses, neignorējot darba devēju likumīgās intereses un piedāvājot iespēju pielāgot darba laiku viņu vajadzībām. Es augstu vērtēju arī grozījumus, kuri uzsver kolektīvo darba līgumu nozīmi.
<SPEAKER ID="108" NAME="Dragoş Florin David" AFFILIATION="PPE-DE">
(RO) Pašreizējos finanšu krīzes apstākļos, kuri tieši ietekmē Eiropas pilsoņu ekonomisko un sociālo dzīvi, darba laika direktīva ir svarīgs Eiropas sociālās politikas elements.
<P>
Cercas kunga ziņojums pauž loģisku, visaptverošu pieeju secinājumu izvērtējumam par šīs direktīvas piemērošanu dalībvalstu līmenī. Šī direktīva pašlaik ir elastīgs instruments, kas nosaka aizsardzības līmeni, kurš nepieļauj veikt strādnieku veselībai un drošībai kaitīgas darbības.
<SPEAKER ID="109" NAME="Jan Tadeusz Masiel" AFFILIATION="UEN">
(PL) Priekšsēdētāja kungs, tā kā debates tuvojas noslēgumam, es vēlētos piebilst dažus vārdus, atbalstot Cercas kunga ziņojumu un Nodarbinātības un sociālo lietu komitejas nostāju, kas bijusi nemainīga kopš 2005. gada un tika apstiprināta 6. novembra balsojumā.
<P>
Mūsu komitejai pietika laika apsvērt savu viedokli un esmu pārliecināts, ka mūsu komitejas balsojuma iznākums atspoguļosies plenārsēdes balsojumā parīt. Mēs balsojām pilnībā respektējot Eiropas sociālo acquis, kurā vecākās dalībvalstis dalās ar jaunajām, dodot mums piemēru un atbalstu. Padomē jūnijā panāktais kompromiss nav pieņemams.
<P>
Mani vēlētāji un jo īpaši mediķu aprindas Polijā seko Parlamenta aktivitātēm ar zināmām bažām. Viņi taisnīgi apgalvo, ka jāatalgo viss darba laiks, ne tikai aktīvais dežūru laiks. Tas patiešām ir gadījums, kad Padomes kompromiss attiecas uz potenciālo elastīgumu sociālo partneru un kolektīvo līgumu līmenī. Tomēr poļu strādnieki jūt, ka viņiem trūkst iespēju sarunāties ar darba devējiem un viņiem nepieciešams stingrs Eiropas Parlamenta atbalsts.
<SPEAKER ID="110" NAME="Gabriela Creţu" AFFILIATION="PSE">
(RO) Garajās debatēs par šo ziņojumu tika paustas bažas, ka rītdienas balsojums varētu neiegūt vairākumu, kas tika panākts pirmajā lasījumā, jo tie, kas pievienojušies šajā laikā, varētu mainīt spēku samēru šajā Parlamentā.
<P>
Ir tiesa, ka Padomē kreisā spārna valdības ieņēmušas vienu nostāju neatkarīgi no ģeogrāfiskās atrašanās austrumos vai rietumos. Tomēr jāpaskaidro vēl viena lieta. Strādnieki no Austrumeiropas ar tādu pašu pārliecību atbalsta grozījumus, kurus piedāvā Eiropas Parlaments, kamēr Padome tos noraida. Arodbiedrības Rumānijā, kuras arī būs pārstāvētas rīt Strasbūrā, piemēram, būs informētas, ka tiesības, kuras viņi ieguvuši, nav iegūtas uz visiem laikiem un ka tās būs pastāvīgi jāaizstāv. Viņu vēstījums ir skaidrs: daudz efektīvāku esošo problēmu risinājumu, kā neierobežotas darba stundas, aptur nekontrolēta slikti apmaksātu darbu izplatīšanās, tostarp strādniekiem no Austrumeiropas.
<SPEAKER ID="111" NAME="Jacek Protasiewicz" AFFILIATION="PPE-DE">
(PL) Priekšsēdētāja kungs, es nešaubos, ka jautājumi par strādnieku labumu un drošību darbā ir tuvi ikvienam deputātam, kurš piedalās šajās debatēs.
<P>
Tomēr mēs visi apzināmies, ka šobrīd spēkā esošajai darba laika direktīvai ir nepieciešami noteikti grozījumi. Rodas jautājumi par šādu grozījumu raksturu un mērķiem. Uz šiem jautājumiem nav viegli atbildēt un par tiem vairāku gadu garumā notika kaislīgas debates gan šajā Parlamentā, gan Padomē. Padome beigās nāca klajā ar gudru kompromisu. Šobrīd ir grūti sagaidīt, ka valstu valdības, kuras lielākoties pielieto nepiemērošanas principu, pēkšņi atteiksies no tā, jo īpaši pašreizējās ekonomiskās krīzes apstākļos. Es vēlos sevišķi pievērst to deputātu uzmanību, kuri šobrīd pieprasa stingru nostāju nepiemērošanas jautājumā.
<P>
Priekšsēdētāja kungs, Polijā ir gudrs sakāmvārds, ka vislabākais ir labā ienaidnieks. Es gribētu uzsvērt, ka mums ir drošs kompromiss un tas jāpieņem Eiropas strādnieku labuma interesēs.
<SPEAKER ID="112" NAME="Proinsias De Rossa" AFFILIATION="PSE">
Priekšsēdētāja kungs! Es atbalstu Cercas kungs paketi. Uzskatu, ka šo debašu pamata līnija nosaka, ka cilvēki ir sociālas būtnes: viņi nav mašīnas un pret viņiem tā nevajadzētu izturēties darba vietās. Personai, kas stājas darbā pie darba devēja, nav brīvības atteikties parakstīt dokumentu, kas nosaka, ka viņi atsakās no tiesībām, kuras paredz darba laika direktīva, tādēļ apgalvojums, ka nepiemērošanas atcelšana zināmā mērā ir uzbrukums brīvībai, nav patiess: tas patiesībā ir uzbrukums darba ņēmējam, kuram jāstrādā, lai dzīvotu.
<P>
Pēc manām domām, pašreizējā nepiemērošana, kuru pielieto dalībvalstis, ir uzbrukums idejai celt Eiropu, pamatojoties uz pienācīgiem darba un sadzīves apstākļiem, un mēs nedrīkstam pieļaut, ka tas notiek.
<SPEAKER ID="113" NAME="Valérie Létard">
Padomes priekšsēdētājs. - (FR) Priekšsēdētāja kungs, komisāres kundze, Cercas kungs, dāmas un kungi! Darba laika direktīva, protams, ir simbolu pilna un patiešām attiecas uz principiāliem jautājumiem, strādnieku izvēles brīvību pretstatā to veselības un drošības aizsardzībai kā vienam no tiem.
<P>
Tieši šajā jautājuma mums ir grūti panākt vienošanos. Kā es jau norādīju, Francija ir ilgi pretojusies nepiemērošanai. Tomēr mēs esam nonākuši pie kopējas nostājas. Kādēļ? Tādēļ, ka direktīvas mērķis nav noklusēt cilvēku tiesības vai radīt sociālu regresu.
<P>
Kas attiecas uz dežūru laiku, mērķis ir ļaut dalībvalstīm risināt to konkrēti, ņemot vērā neaktīvos periodus, ko tas ietver. Visām dalībvalstīm ir konkrēts veids, kā rīkoties ar šādu laiku un Padomei nav cita mērķa kā saglabāt status quo, līdzsvaru, kuru apdraud tiesas spriedumi.
<P>
Otrs iemesls ir tādēļ, ka attiecībā uz nepiemērošanu, kopējā nostāja uzlabo strādājošo tiesības, kur nepiemērošana ir transponēta. Acīmredzot nav iemesla izmantot šo ierobežojumu. Nepiemērošanas atteikums bez garantijām ir pastāvējis kopš 1993. gada. Lynne kundze norādīja, ka Padomes nostāja patiešām ievieš garantijas. Es ceru, ka pragmatisms uzvarēs. Kopējā nostāja neliek nevienam atteikties no saviem principiem vai pārliecības.
<P>
Šodien Padomes vārdā Francijas prezidentūra stāsta jums, ka kopējā nostāja bez šaubām ir vislabākais kompromiss, lai panāktu direktīvas pārskatīšanu, ņemot vērā dalībvalstu spēku sadalījumu un steidzamo vajadzību rast risinājumu jautājumam par dežūru laiku. Dāmas un kungi, to es vēlējos pateikt, papildinot savas ievada piezīmes.
<SPEAKER ID="114" NAME="Vladimír Špidla" LANGUAGE="CS">
Es vēlētos atkārtot Létard kundzes teikto par debašu dziļumu un interesanto dabu. Šīs debates skar ārkārtīgi svarīgu jautājumu un uzskatu, ka lēmuma pieņemšana ir Parlamenta ziņā. Tad būs skaidrs turpmāko debašu pamats. Es vēlos tikai pateikt - tā kā daži debatēs paustie uzskati neatspoguļo situācijas realitāti, būtu noderīgi skaidri un lietišķi aplūkot dažus pamata faktus.
<P>
Darba laika direktīva šobrīd ir spēkā. Direktīva nosaka, ka atsevišķām dalībvalstīm ir iespēja ieviest nepiemērošanu. Nepiemērošanu pašlaik pielieto 15 dalībvalstis. Tātad tā nav jauna situācija, bet drīzāk gan vispāratzīts fakts. Iemesls jaunajai direktīvai ir spiediens, kuru rada Tiesas lēmums SIMAP un Jaeger gadījumā, jo tas radīja ļoti sarežģītu situāciju veselai rindai sistēmu, kuras tradicionāli balstās uz lielu daudzumu dežūru laika.
<P>
Es vēlos arī apgalvot, ka dežūru laika sekas un dežūru laika organizācija atšķirīgi ietekmē dažādas sistēmas un dažādas dalībvalstis, jo īpaši mazākās, kurām nav daudz iespēju pieņemt darbā strādniekus no citām valstīm un kuras var saskarties ar relatīvi smagām problēmām. Tādēļ debates ir tik sarežģītas un no vienas puses tās ietekmē strādnieku aizsardzību, zināmā mērā nosakot darba laiku un no otras puses tās attiecas uz veselu rindu tādu ļoti jūtīgu sistēmu kā veselības aprūpe, neatliekamās palīdzības dienesti, piemēram, ugunsdzēsības dienests un citi.
<P>
Ikvienam lēmumam ir sekas un es domāju, ka šobrīd mums ir lieliska iespēja panākt progresu. Šis progress būs visu iestāžu debašu rezultāts, sadarbības un debašu rezultāts un viens no visnozīmīgākajiem soļiem būs Parlamenta balsojums šī gada 17. decembrī.
<SPEAKER ID="115" NAME="Alejandro Cercas" LANGUAGE="ES">
Pirmkārt, es vēlētos pateikties visiem maniem kolēģiem no visām grupām, jo uzskatu, ka lielākā daļa šajā Parlamentā uzskata, ka cilvēki nav mašīnas un ka viņiem ir tiesības būt pirmajā vietā. Pēc tam mēs varam runāt par citām lietām, bet mums jāsāk ar viņu veselību, drošību un ģimenes dzīvi.
<P>
Otrkārt, es atzinīgi vērtēju Padomes un Komisijas vienošanos. Tā ir novēlota, bet labāk vēlāk nekā nekad.
<P>
Uzmanieties no slazdiem! Direktīvā, kas izriet no jūsu kopējās nostājas, nepiemērošana nav tāda, kādu to noteica 1993. gadā, kad tā bija īslaicīga, nosacīta un lielākoties vienreizēja. Komisija minēja 15 valstis. Nē, bija viena valsts ar vispārēju nepiemērošanu un dažas ar mazāku. Tomēr jūs ierosināt, ka tam būtu jābūt uz visiem laikiem un ikvienam, sadalot Eiropu valstīs, kuras vēlas garākas darba stundas un valstīs, kas to nevēlas.
<P>
Mēs nevēlamies kaut ko īslaicīgu un izņēmuma kārtā pārvērst par pastāvīgu un normālu, jo nav normāli, ka cilvēkiem katru gada nedēļu un katru dzīves gadu jāstrādā, neredzot ģimenes vai nespējot veikt savus pilsoņa pienākumus.
<P>
Es domāju, ka ir jāpieņem daži fakti. Tas, ka strādnieki un ārsti ir pret šo direktīvu, Bushill-Matthews kungs, ir fakts, nevis viedoklis. Es neesmu runājis ar 160 miljoniem strādnieku vai četriem miljoniem ārstu, bet esmu runājis ar viņus pārstāvošajām organizācijām. Varbūt viens vai otrs ir vienisprātis ar jums, bet varu apgalvot, ka lielākā daļa ir pret jums, jo visas organizācijas bez izņēmuma ir pret to, ko jūs sakāt.
<P>
Visbeidzot es gribētu vēlreiz atkārtot to, ko teicu sākumā. Trešdiena būs ļoti svarīga diena, lai pilsoņi atkal sāktu ticēt Eiropai un saprastu, ka šīs iestādes nav radītas saujiņai cietsirdīgu politiķu, kuri domā tikai par ekonomiku vai birokrātiem, kuri dzīvo citā pasaulē. Mēs esam kopā ar cilvēkiem. Mēs aizstāvam viņu tiesības un 17. decembrī sociālā Eiropa kļūs stiprāka. Pēc tam mēs sarunāsimies. Mēs sarunāsimies uz vienādiem noteikumiem.
<P>
(Aplausi)
<SPEAKER ID="116" NAME="Priekšsēdētājs">
Debates ir slēgtas.
<P>
Balsojums notiks trešdien.
<P>
Rakstiska deklarācija (Reglamenta 142. pants)
<SPEAKER ID="117" NAME="Iles Braghetto  " AFFILIATION="PPE-DE">
rakstiski. - (IT) Priekšsēdētāja kungs, dāmas un kungi! Šī direktīva būs izšķirošs teksts ekonomiskas un sociālas Eiropas veidošanai.
<P>
Pastāv kopējs uzskats, ka mēs varam un mums jārada jauninājumi darbaspēka tirgū, kas uzlabo produktivitāti un kvalitāti ar nepieciešamo elastīgumu, neekspluatējot strādniekus. Godīgu darba apstākļu veicināšana, uz ko ikvienam ir neatņemamas tiesības, garantē viņu darītā darba drošību un efektivitāti, Tādēļ mēs uzskatām, ka Nodarbinātības un sociālo lietu komitejas pieņemtais priekšlikums ir līdzsvarots.
<P>
Jo īpaši jānorāda, ka medicīnas personālam atbilstīga aizsardzība maiņu un atpūtas organizēšanā ir būtiska, ne tikai lai garantētu godīgus nosacījumus, bet arī garantētu pacientu aprūpes drošību, kvalitāti un klīniskā riska samazināšanu.
<SPEAKER ID="118" NAME="Ole Christensen  " AFFILIATION="PSE">
rakstiski. - (DA) Man ir gods būt par politiskās grupas, proti, Eiropas Parlamenta sociālistu grupas, locekli, kura neatzīst kompromisu par strādnieku veselību un drošību.
<P>
Ticēt konkurences palielināšanai, balstoties uz sliktiem darba apstākļiem un iekšējai konkurencei starp dalībvalstīm par garākajām darba stundām ir pilnīgi nepareizi un pieder citam laikmetam. Man nav nekas pret to, ka abas nozares puses vienojas par garākām darba stundām laika posmā līdz gadam un maksimālo 48 stundu skaitu nedēļā, bet man ir iebildumi pret iespēju darba devējiem pieņemt darbiniekus individuāli, tādējādi iegūstot iespēju pielietot dažādus izņēmumus.
<P>
Interesanti, kas vēl būs vajadzīgs Apvienotajai Karalistei, lai tā iesaistītos nopietnās sarunās un pārtrauktu nepiemērošanu, uzlabojot apstākļus miljoniem strādnieku šajā valstī.
<P>
Es ceru, ka trešdien Eiropas Parlaments pateiks, ka turpmāk Eiropai jāstrādā gudrāk un nevis smagāk, lai atbilstu nākotnes izaicinājumiem.
<SPEAKER ID="999" NAME="Corina Creţu  " LANGUAGE="RO">
Es augstu vērtēju šajā ziņojumā apstiprināto Eiropas kreiso sociālo vīziju, sociālistu pārstāvjiem pamatoti kritizējot pārkāpumu, kas atļauj darba laika nepiemērošanas klauzulu, juridiskās nesodāmības principu attiecībā uz veselību un drošību darba ņēmēja darba vietā.
<P>
Lai gan elastīgas darba stundas atkarībā no darba konkrētā rakstura un katras personas spējām var dot labus rezultātus, es nevaru nedomāt par daudzajiem pārkāpumiem, kuriem pakļauti darba ņēmēji. Es domāju par Rumānijas gadījumu, kur virsstundas daudzos gadījumos netiek ne uzskaitītas, ne apmaksātas. Jebkādas darbības ārpus normālās darba dienas nav darba devēja un darba ņēmēja vienošanās rezultāts, bet tās nosaka darba devēja griba un vēlēšanās. Pat neminēšu apdraudējumu to cilvēku veselībai un dzīvībai, kuri iekļuvuši gaļasmašīnā, no kuras viņi var tikt ārā tikai riskējot zaudēt darbu.
<P>
Daudzos gadījumos tas, ko uzskata par konkurētspējas palielināšanu darbā, ir tikai ekspluatācijas aizsegs.
<P>
Tādēļ uzskatu, ka 48 stundu robeža ir pieņemama izvēle. Kas attiecas uz dežūru laiku, es uzskatu, ka nav godīgi "neaktīvo periodu dežūras laikā” neuzskatīt par darba laiku un tādējādi neapmaksāt.
<SPEAKER ID="119" NAME="Magda Kósáné Kovács  " LANGUAGE="HU">
Eiropas Savienībai jau ir efektīvi noteikumi par darba laika organizāciju. Saskaņā ar tiem vidējais nedēļas darba laiks ir 48 stundas. Praksē tas nozīmē, ka darba ņēmējs var strādāt astoņas stundas sešas dienas nedēļā vidēji četru mēnešu laikā. Uzskatu, ka tas ir pietiekami, jo garākas stundas ilgtermiņā kaitē efektivitātei.
<P>
Padomes kompromisu, kurā iekļauti mazāk labvēlīgi noteikumi nekā šobrīd spēkā esošie, neatbalsta Beļģija, Kipra un Spānija, cita starpā mana dzimtā valsts Ungārija un tas nav pieņemams Eiropas sociālistiem.
<P>
Sociāla Eiropa nevar būt tukšs lozungs pat ekonomisku grūtību laikā. Saskaņošanas procedūrā Parlamenta referents Cercas kungs bija atbilstīgi pretimnākošs, piemēram, rodot iespēju elastīguma interesēs izlīdzināt 48 astoņas stundas 12 mēnešu laikā. Tomēr mēs nevaram pieņemt regulu, kas atļautu 60 - 65 un ārkārtas gadījumos, pat 70 -72 stundas nedēļā. Mēs nevaram atbalstīt arī nostāju, kas dotu iespēju neierobežotam noteikumu nepiemērošanas periodam. Galvenokārt tādēļ, ka attiecības starp darba ņēmējiem un darba devējiem nekad nevar būt vienlīdzīgas.
<P>
Attiecībā uz dežūru laiku es uzskatu par augstprātīgiem tos, kas domā, ka neaktīvie periodi dežūrā nav uzskatāmi par darba laiku. Es ierosinu, lai demonstrācijā, kas notiks Parlamenta ēkas priekšā trešdien, kad mēs balsosim, viņi parunā ar dažiem strādniekiem.
<SPEAKER ID="998" NAME="Roselyne Lefrançois  " LANGUAGE="FR">
Vairāk nekā trīs gadus Padome un Eiropas Savienība ir ķildojušās par darba laika direktīvu.
<P>
Eiropas Savienības 27 nodarbinātības ministru panāktā vienošanās paredz maksimums 48 stundu darba nedēļu ar iespēju pagarināt to līdz 65 stundām konkrētos gadījumos.
<P>
Šāds risinājums nav pieņemams un kā sociālistam man ir pienākums nodrošināt, ka miljonu strādnieku bažas tiek sadzirdētas un cīnīties, lai nodrošinātu ne tikai to, ka šim 48 stundu ierobežojumam nav izņēmumu, bet arī to, ka dežūru laiks tiek ņemts vērā, aprēķinot darba laiku.
<P>
Tādēļ es balsošu par Cercas kunga ziņojumu cerot, ka saskaņošanas gadījumā mēs iegūsim tekstu, kas nodrošina īstu līdzsvaru starp strādnieku aizsardzību un optimālu darba organizāciju. Kā Eiropas sociālisti mēs jebkurā gadījumā turpināsim aizstāvēt strādniekus, jo tagad vairāk nekā jebkad Eiropai ir nepieciešams sociālistu modelis, kurš atbilst visneaizsargātāko un jo īpaši ekonomikas un finanšu krīzes visvairāk skarto pilsoņu vajadzībām.
<SPEAKER ID="997" NAME="Lasse Lehtinen  " AFFILIATION="PSE">
rakstiski. - (FI) Priekšsēdētāja kungs, reti kad ES tiesību akts ir ietekmējis tik daudzus. Miljoniem pelnītāju saņem Ziemassvētku dāvanu no Parlamenta vai nu darba apstākļu uzlabošanas izskatā vai pirmo Eiropas direktīvu, kura patiesībā pasliktina cilvēku darba dzīves kvalitāti. Nodarbinātības un sociālo lietu komiteja parādīja labu piemēru, uzlabojot Komisijas priekšlikumu ar skaidru balsojumu. Darba laika noteikšana patiesībā ir tā sociālā dimensija. Pārāk daudzi eiropieši strādā 60 vai 65 stundas nedēļā, kamēr miljoniem citu nav darba.
<P>
Garas darba nedēļas visbiežāk nebalstās uz acīmredzami brīvu izvēli. Darba ņēmējs var izvēlēties starp garu nedēļu un darbu vispār. Pat pēc uzlabojumiem direktīvai būs zināms daudzums pasliktinājumu, kas dotu iespēju elastīgumam.
<P>
Komiteja pieņēma manu grozījumu direktīvā iekļaut darba ņēmējus vadošās pozīcijās. Arī bosam ir vajadzīga likuma aizsardzība, jo arī viņš var nogurt.
<P>
Padome un Komisija nav vienojušās pārskatīt savu nostāju jautājumā par dežūru laiku. Veselais saprāts saka, ka laiks, kas pavadīts darbā - gaidīšanas režīmā, nomodā vai miegā - joprojām ir darba laiks
<P>
Eiropas Parlamenta mandāts nāk tieši no Eiropas pilsoņiem. Šī iemesla dēļ tam ir pienākums apsvērt, kas ir vislabākais pilsoņiem arī šajā jautājumā.
<SPEAKER ID="996" NAME="David Martin  " AFFILIATION="PSE">
rakstiski. - Es balsošu par nepiemērošanas izbeigšanu 48 stundu nedēļai. Esmu pilnīgi pārliecināts, ka garas darba stundas iespaido indivīdu veselību, rada biežāku negadījumu risku darba vietā un negatīvi ietekmē ģimenes dzīvi. Apvienotajā Karalistē voluntāru nepiemērošanu plaši pārkāpj daudzi darba devēji, liekot parakstīties par nepiemērošanu darbā pieņemšanas dienā.
<SPEAKER ID="120" NAME="Mairead McGuinness  " AFFILIATION="PPE-DE">
rakstiski. - Debates par darba laika organizāciju ir sarežģītas. Bet vissarežģītākie jautājumi ir nepiemērošanas nākotne un dežūru laika interpretēšana.
<P>
SIMAP un Jaeger gadījumos Eiropas Kopienu tiesa interpretēja darba laika definīciju sākotnējā darba laika direktīvā, iekļaujot neaktīvo dežūras laiku, kad strādājošais nestrādā, bet atpūšas.
<P>
2008. gada 9. un 10. jūnija Padomes nolīgumā dežūras laika neaktīvo daļu neuzskata par darba laiku, ja to atsevišķi nenosaka valstu tiesību akti/prakse/kolektīvie darba līgumi vai sociālo partneru vienošanās.
<P>
Padomes nolīgumā iespēja darbiniekiem atteikties no maksimālās 48 stundu darba nedēļas, kā to paredz sākotnējā darba laika direktīva, ir pakļauta obligātiem noteikumiem, lai aizsargātu strādnieku veselību un drošību. Strādniekiem neliks strādāt vairāk kā 60 stundas nedēļā vidēji trīs mēnešos vai 65 stundas nedēļā vidēji trīs mēnešos, ja neaktīvo dežūras laiku uzskata par darba laiku.
<P>
Īrija nekad nav izmantojusi nepiemērošanu, tādēļ stingrāka nepiemērošanas ieviešana ir gan apsveicama, gan nepieciešama.
<SPEAKER ID="121" NAME="Dushana Zdravkova" AFFILIATION="PPE-DE">
rakstiski. - (BG) Dāmas un kungi! Kā jūs zināt no pēdējo nedēļu debatēm, galvenais jautājums apspriežamajā direktīvā ir par dežūru laika neaktīvo periodu uzskatīšanu par darba laiku. Šis grozījums daudziem strādājošajiem dos iespēju saņemt atalgojumu par periodu, kuru viņiem nav bijis iespējams pavadīt kā brīvo laiku un atbilstīgi viņu vajadzībām. Priekšlikumam ir daudz atbalstītāju un pretinieku. Abas puses ir stingri pieķērušās saviem uzskatiem un nespēj atrast interešu konverģenci. Tādēļ es aicinu jūs pievērst uzmanību šī grozījuma pozitīvajai ietekmei uz Eiropas sabiedrību.
<P>
Eiropas Savienības iedzīvotāji pēdējo desmitgažu laikā kļūst aizvien vecāki. Iedzīvotāju skaita pieaugums 2007. gadā bija tikai nieka 0,12 %. Ja mēs negribam paļauties tikai uz emigrāciju, mums jāpaaugstina dzimstība. Dežūru laika neaktīvo periodu iekļaušana kopējā darba laika aprēķinā ir viens šāds stimuls. Grozījums radīs iespēju daudzām sievietēm vieglāk savienot tieksmi pēc profesionālajiem sasniegumiem ar vēlmi vairāk rūpēties par saviem bērniem. Tas ļaus mums spert vēl vienu soli centienos novērst negatīvās tendences, kas ietekmē mūsu sabiedrības nodarbinātību.
