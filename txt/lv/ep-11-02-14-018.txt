<CHAPTER ID="018">
Nabassaites asiņu cilmes šūnas (debates)
<SPEAKER ID="188" NAME="Priekšsēdētājs">
Nākamais darba kārtības punkts ir Komisijas paziņojums par nabassaites asiņu cilmes šūnām.
<SPEAKER ID="189" NAME="John Dalli">
Komisijas loceklis. - Priekšsēdētāja kungs, godātie deputāti! Pēdējo desmitgažu jaunākie zinātnes sasniegumi ir veicinājuši aizvien plašāku nabassaites asins cilmes šūnu izmantošanu zāļu ražošanā. Šādu šūnu izmantošana ir devusi pozitīvus rezultātus asins slimību pacientu, piemēram, leikēmijas pacientu, ārstēšanā.
<P>
Nākotnē nabassaites asiņu cilmes šūnas, iespējams, varētu izmantot arī citu, jo īpaši ģenētisko slimību ārstēšanai. Līdzvērtīgi, arī pieaugušu cilvēku cilmes šūnas ir daudzsološs potenciāls, tomēr pētījumiem par abu veidu cilmes šūnu iespējamām priekšrocībām joprojām ir vajadzīgi pierādījumi. Cilvēku izcelsmes vielu, tostarp, šūnu, transplantācija rada slimību pārnešanas risku, tādēļ ES ir spēkā tiesiskais reglamentējums, ar kuru tiek nodrošināta cilvēka audu un šūnu kvalitāte un drošība.
<P>
Tomēr es vēlos nepārprotami norādīt, ka tikai dalībvalstis lemj par to, vai un kā izmantot nabassaites asiņu cilmes šūnas. ES kompetencē nav saskaņot cilmes šūnu izmantošanu. Audu un šūnu direktīva nepārprotami norāda, ka ES nevajadzētu ietekmēt dalībvalstu lēmumus par jebkāda īpaša veida cilvēka šūnu izmantošanu vai neizmantošanu. Ja tomēr dalībvalsts nolemj izmantot šādas šūnas, tad tai ir jāievēro minētās direktīvas prasības attiecībā uz kvalitāti, drošību un sabiedrības veselības aizsardzību, kā arī jāgarantē pamattiesību ievērošana.
<P>
Es jums piekrītu, ka ir svarīgi sniegt iedzīvotājiem precīzu un objektīvu informāciju par nabassaites asiņu cilmes šūnu izmantošanas priekšrocībām un ierobežojumiem, tomēr šādas informācijas sniegšana arī ir tikai dalībvalstu kompetencē. Tādēļ Komisija mudina dalībvalstis veikt šādus pasākumus, un dažas to jau ir izdarījušas.
<P>
Visbeidzot, es vēlos jūs pārliecināt par to, ka Komisija regulāri uzrauga Audu un šūnu direktīvas transponēšanu un īstenošanu. Faktiski Komisija ir pieņēmusi paziņojumu par direktīvas piemērošanu, kas tika nosūtīts Parlamentam 2010. gada janvārī.
<SPEAKER ID="190" NAME="Peter Liese">
PPE grupas vārdā. - (DE) Priekšsēdētāja kungs, komisāra kungs! Ir patīkami, ka pat tik vēlā stundā jūs veltāt laiku, lai iesaistītos Parlamenta debatēs par šo svarīgo jautājumu. Dāmas un kungi, cilmes šūnu pētniecība piedāvā lielas iespējas pacientiem, kuriem mēs pašlaik vēl nevaram sniegt efektīvu palīdzību. Kaut arī šajā jomā turpinās fundamentāli pētījumi un joprojām ir daudz neskaidrību, tomēr vairāk nekā 70 slimību gadījumos pacientiem tiek sniegta palīdzība, izmantojot pieaugušo cilmes šūnas vai nabassaites asiņu cilmes šūnas.
<P>
Nabassaites asiņu cilmes šūnas pašlaik galvenokārt tiek izmantotas, veicot homotransplantāciju, proti, tās tiek ņemtas no viena bērna, lai palīdzētu kādam citam, piemēram, leikēmijas gadījumā. Tiek izmantota arī autotransplantācijas ārstniecības metode, bet diemžēl pašlaik tās ir tikai dažas, strikti ierobežotas jomas, kad bērnam, no kura nabassaites ir iegūtas asinis, var panākt efektīvu uzlabojumu. Tādēļ, manuprāt, politikai ir jābūt vērstai uz to, lai mēs, atbilstoši savām kompetencēm vispirms sniegtu atbalstu valsts nabassaites asins bankām. Mēs šo procesu varam vienīgi veicināt, nevis uzspiest. Tas nozīmē, ka mums arī nevajadzētu aizliegt autotransplantācijas metodi un attiecīgus pasākumus. Faktiski, tas ir jāizlemj pašiem vecākiem, savukārt valstij ir jāsniedz informācija par iespējām un riskiem šajā jomā.
<P>
Mums ir vajadzīgi skaidri kvalitātes un drošības standarti. Ir jāsaglabā modrība, lai netiktu piedāvātas šūnas, kuras vairs nav izmantojamas lietošanas brīdī tādēļ, ka nav ievēroti kvalitātes un drošības standarti. Mums ir jāpiešķir prioritāte pētījumiem šajā jomā, jo ir skaidrs, ka šāda veida pētījumi mums palīdz tuvināties pacientiem. Turklāt mums ir jānodrošina, lai vecāki varētu lemt par iespēju saglabāt nabassaiti, jo tā var nākotnē izrādīties noderīga ne tikai saviem, bet arī citu bērniem. Ņemot vērā iepriekš minēto, mums ir jārīkojas atbilstoši savām kompetencēm, tomēr es vēlos atkārtot, ka šajā jomā mēs jau spējam paveikt ļoti daudz.
<SPEAKER ID="191" NAME="Frédérique Ries" LANGUAGE="FR">
Priekšsēdētāja kungs, komisāra kungs, dāmas un kungi! Arī es vēlos pateikties saviem līdzautoriem, jo īpaši, Liese kungam, kurš tikko uzstājās, kā arī Peterle kungam par šo iniciatīvu attiecībā uz nabassaites asiņu ziedošanu, jo šīs asinis ir dzīvība, kas pēdējos 20 gados ir veicinājusi vērā ņemamus un neparastus sasniegumus medicīnā lielā, transplantācijai nepieciešamā cilmes šūnu piedāvājuma dēļ. Pašlaik tās tiek izmantotas, lai ārstētu vairāk nekā 80 dažādas slimības, jo īpaši smadzeņu vēzi, asins vēzi, leikēmiju, limfomu, anēmiju, autoimūnās slimības un dažādas retas slimības, turklāt šis saraksts aizvien tiek papildināts.
<P>
Neraugoties uz iepriekš minēto, Eiropā katru gadu tiek saglabāts tikai 1 % no 15 miljonu jaundzimušo nabassaites asiņu, bet tās sniedz tik daudz iespēju un solījumu. Turklāt starp dalībvalstīm šajā ziņā ir lielas atšķirības, proti, 7000 reģistrētu donoru Beļģijā un 7000 Francijā, kaut arī pēdējās iedzīvotāju skaits ir septiņas reizes lielāks par ziemeļu kaimiņvalsti.
<P>
Tādēļ mēs aicinām Komisiju, protams, sadarbībā ar visām 27 dalībvalstīm, kā jau komisārs norādīja, uzsākt vecākiem paredzētu informācijas kampaņu, lai nabassaites asiņu cilmes šūnu ziedošana kļūtu, ja ne par nepieciešamību, tad vismaz realitāti. Labi informētas mātes visā ES noteikti vēlēsies dot dzīvību atkārtoti.
<P>
Tādēļ es un mēs visi uzskatām, ka papildus jau minētās 2004. gada Direktīvas par audu un šūnu kvalitāti un drošību, kura ir mūsu nākamā jautājuma temats, vienotai transponēšanai, ir svarīgi arī tas, lai ES uzstājīgāk mudinātu dalībvalstis vienkāršot dzemdību klīniku akreditācijas procedūras un sistēmas. To dzemdību klīniku skaits, kurām ir piešķirtas atļaujas savākt un uzglabāt nabassaišu asinis, joprojām ir pārāk mazs, ko apliecina arī skaitļi. Mēs vairs nedrīkstam pieļaut, lai spraigās debates, kurās mēs nenonāksim pie kopsaucēja, kā arī pretrunīgais jautājums par šo asiņu mērķi un izmantošanu (neatkarīgi no tā, vai tas tiks atrisināts par labu valsts vai privātām asiņu bankām) mūs atturētu no šīs metodes apspriešanas. Šādu aicinājumu ir izteikusi profesore Eliane Gluckman, kura ir nolēmusi veltīt savu karjeru, lai veicinātu nabassaites asiņu ziedošanu dzīvības glābšanai.
<SPEAKER ID="192" NAME="Margrete Auken" LANGUAGE="DA">
Priekšsēdētāja kungs! Protams, arī es piekrītu teiktajam par to, ka ir svarīgi veidot nabassaites asiņu cilmes šūnu bankas pētniecības un ārstniecības nolūkā. Šādas cilmes šūnas vajadzības gadījumā būs viegli pieejamas, un personīgi es nedomāju, ka to vajadzētu uzskatīt par transplantācijas jautājumu. Manuprāt, mums ir jābūt iespējai šīs šūnas iegūt, savukārt vecākiem ir jābūt iespējai pret to iebilst, tomēr viņu piekrišana varētu nebūt vajadzīga. Manuprāt, šis aspekts nav tik svarīgs.
<P>
Tomēr uzskatu, ka ir svarīgi, lai papildus Liese kunga un pārējo deputātu minētajiem drošības pasākumiem mēs neaizmirstu, ka par attīstības iespējām šajā jomā joprojām zinām maz. Tādēļ ir svarīgi, lai mums šādas asins bankas būtu. Pirmkārt un galvenokārt, es uzskatu, ka tām, protams, ir jābūt valsts bankām, lai tās varētu izmantot ikviens iedzīvotājs. Tādējādi šādu banku galvenais mērķis būs citu cilvēku ārstēšana. Tomēr ir svarīgi arī, lai mēs pievērstu uzmanību nepilnībām šajā jomā. Mēs esam bijuši liecinieki centieniem pārliecināt vecākus nodrošināt savu bērnu nākotni, saglabājot bankā viņiem "rezerves veikalu”, tomēr šāda rīcība diemžēl ir nelietderīga līdzekļu izšķērdēšana.
<P>
Tikai retos gadījumos rodas nepieciešamība izmantot šādu bērna ārstēšanas metodi, tādēļ, manuprāt, minētās bankas būtu jāizveido galvenokārt vispārīgas pētniecības un ārstniecības nolūkā. Tādam vajadzētu būt šo banku izveides mērķim. Manuprāt, mēs maldinātu vecākus, ja ļautu viņiem ticēt, ka tādā veidā viņi varēs nodrošināt sava bērna aizsardzību. Vecāki ir jāpārliecina, ka viņiem būtu jāiegulda nabassaites asinis tādēļ, lai aizsargātu sabiedrību kopumā, un es ļoti ceru, ka mēs spēsim nodrošināt šādu asins banku plašāku pieejamību. Tas ir nepieņemami, ka tik svarīga, mums pašlaik pieejama viela iet zudumā, jo tai tiek pievērsts pārāk maz uzmanības.
<SPEAKER ID="193" NAME="Marisa Matias" LANGUAGE="PT">
Priekšsēdētāja kungs, komisāra kungs! Arī es vēlos uzsvērt, ka, manuprāt, šis jautājums ir pārāk svarīgs, lai mēs Eiropā turpinātu dzīvot melos. Līdz šim tie ir bijuši uz maldinošu informāciju balstīti meli un viltus solījumi, kurus mēs esam izmantojuši, lai iegūtu nabassaites asiņu cilmes šūnas.
<P>
Kā jau mēs visi zinām, un kā jau tika minēts, no nabassaites asinīm iegūtās cilmes šūnas Eiropā ir tikai 1 %. Tomēr mēs zinām arī to, ka šo šūnu iespējas dažādu jau tādu minēto slimību, kā vēža, Alcheimera un reto slimību ārstēšanā var būt bezgalīgas. Iespējas ir milzīgas.
<P>
Tomēr mēs esam pieļāvuši daudzu privāto šūnu banku izveidi, kurās vecākiem tiek ieteikts uzglabāt savu jaundzimušo bērnu šūnas turpmākajām vajadzībām.
<P>
Uzskatu, ka mums ir jāuzņemas lielāka atbildība nekā līdz šim, jo mēs visi zinām, ka tāda varbūtība ir ļoti neliela. Šādi viltus solījumi vecākiem izmaksā lielu naudu. Portugālē, piemēram, šī summa ir trīs ar pusi reizes lielāka par minimālo mēneša algu.
<P>
Risinājums minētajai problēmai ir valsts cilmes šūnu banku izveide, jo tikai tādā gadījumā mēs varēsim garantēt šo banku vienlīdzīgu izmantošanu, piekļuvi tām, efektīvu ārstēšanu un vairāk pētījumu, tādēļ, ka cilmes šūnas nedrīkst uzskatīt par preci vai uzņēmumu, kas paplašinās, bet ir pieejams tikai priviliģētajiem.
<P>
Tādēļ, manuprāt, solidaritāte, veselais saprāts un objektīva informācija ir tas, ko nedrīkst klasificēt kā papildu pieprasījumu. Mums nav tiesību uzspiest, bet ir tiesības veicināt. Tādas ir mūsu iespējas un, manuprāt, mums tas ir jādara vienlīdzības vārdā.
<SPEAKER ID="194" NAME="Alojz Peterle." AFFILIATION="PPE">
(SL) Priekšsēdētāja kungs, komisāra kungs! Esmu gandarīts, ka jūs esat pievērsis uzmanību mūsu jautājumam. Manuprāt, mums ir jāizveido ciešāka saikne ar iedzīvotājiem.
<P>
Es biju referents tipa apstiprinājumam ar ūdeņradi darbināmiem mehāniskiem transportlīdzekļiem un uzskatu, ka mums vajadzētu pievērst vismaz tikpat lielu uzmanību arī jautājumam par nabassaites asiņu cilmes šūnām. Patiesi, jūs pats minējāt, ka bijāt patīkami pārsteigts par šo faktu, kas ir satraukuma iemesls ne tikai slimajiem bērniem vai viņu vecākiem, bet arī pētniekiem, kuri rod arvien vairāk jaunu pielietojuma jomu.
<P>
Tas, ko jūs apgalvojāt, proti, ka Eiropas Komisijai ir jāmudina dalībvalstis veikt pasākumus šajā jomā, ir ļoti svarīgi. Šķiet, ka šis patiesi ir gadījums, kad tas, ko pašlaik uzskatām par nevajadzīgu, kādreiz var kļūt par mūsu vai cita cilvēka veselības glābšanas avotu.
<P>
Ņemot vērā iepriekš minēto, uzskatu, ka mums ir vajadzīga stratēģija. Mums ir jāzina, uz ko mudināt dalībvalstis, kādu informāciju sniegt vecākiem un pārējiem iedzīvotājiem, un, protams, arī kādus pētījumus veikt. Esmu pārliecināts, ka mums šeit ir lieliska iespēja pierādīt sabiedrībai, ka esam viņu pusē un atbalstām pareizo izvēli.
<SPEAKER ID="195" NAME="Antonio Cancian" AFFILIATION="PPE">
(IT) Priekšsēdētāja kungs, komisāra kungs, dāmas un kungi! Kaut arī mēs apspriežam šo problēmu tik vēlā stundā, uzskatu, ka tas ir nopietns arguments, kuru nedrīkstam novērtēt pārāk zemu, jo nabassaites asins cilmes šūnu izmantošana ārstniecībā būtu jāatbalsta. Tieši tāpat visos līmeņos, jo īpaši ES līmenī, ir jāatbalsta un jāveicina arī iniciatīvas un informācijas kampaņas, kuru mērķis ir paplašināt cilmes šūnu ziedošanas iespējas.
<P>
Jūs pirms brīža apgalvojāt, ka tas, par ko runājam, nav ES kompetencē. Tomēr, vai Direktīvas 2004/23/EK transponēšana neparedz kvalitātes un drošības standartus attiecībā uz cilvēka audu un šūnu ziedošanu, testēšanu, uzglabāšanu un izplatīšanu?
<P>
Jebkurā gadījumā ir svarīgi nodrošināt, lai atšķirīgi dalībvalstu tiesību akti dažādās Eiropas valstīs tiktu piemēroti saskaņoti, tādējādi garantējot Eiropas pacientiem un bērnu vecākiem vienlīdzīgas tiesības un vienādus noteikumus.
<P>
Īpaši svarīgi ir tas, lai nabassaites asinis tiktu uzglabātas valsts bankās dalībvalstu un Eiropas līmenī, lai nodrošinātu to efektīvu pieejamību visiem pacientiem, kuriem tās patiesi ir vajadzīgas, tādējādi novēršot nāves gadījumus un nodrošinot visiem iedzīvotājiem vienādas tiesības.
<SPEAKER ID="196" NAME="Seán Kelly" AFFILIATION="PPE">
Priekšsēdētāja kungs! Īrijā pēdējo vēlēšanu laikā embriju cilmes šūnu izpēte bija ļoti strīdīgs jautājums. Šoreiz, kad norisinās vēlēšanas, tiek apspriests jautājums par zālēm. Protams, ekonomika ir prioritāte, tomēr arī medicīnas zinātnei ir tikpat liela nozīme. Mēs esam gandarīti par medicīnisko pētījumu kvalitāti, kas tiek veikti dažādās mūsu iestādēs visā Eiropas Savienībā, kā arī par medicīnisko darbinieku kvalifikāciju.
<P>
Nabassaites asiņu cilmes šūnas ir viena no jomām, kurā ir gūti panākumi. Tiek apgalvots, ka šie pētījumi sniedz plašas iespējas 70 vai 80 dažādu slimību ārstēšanā. Tieši to mums vajadzētu veicināt, tādēļ ir svarīgi, lai tiktu nodrošināta šāda veida pētījumu un pakalpojumu pieejamība, protams, nepārkāpjot ētikas robežas. Kā jau jūs, komisāra kungs, norādījāt, daudz kas būs atkarīgs no pašām dalībvalstīm, gan attiecībā uz piemērošanu, gan pārraudzību.
<SPEAKER ID="197" NAME="Nicole Sinclaire" AFFILIATION="NI">
Priekšsēdētāja kungs! Kā jau iepriekš uzsvēra daži mani kolēģi, šīs ir ļoti svarīgas debates, turklāt šis jautājums būtu jāapspriež ne tikai Parlamentā, bet iespējami plašākā lokā. Kas attiecas uz šo jautājumu, tad es vēl neesmu izlēmusi, kurā pusē nostāties. Es turpinu svārstīties, jo, no vienas puses, esmu audzināta kā katoliete, bet, no otras puses, apzinos kādus labumus var nodrošināt mūsdienu zinātne.
<P>
Tas nozīmē, ka, iespējams, pirmo reizi es vēlos izteikt atzinību komisāram. Viņš pareizi uzsvēra, ka jāizlemj ir pašām dalībvalstīm. Ņemot vērā dažādo Eiropas valstu kultūras un reliģijas atšķirības, šis jautājums ir nešaubīgi jāatstāj dalībvalstu kompetencē.
<SPEAKER ID="198" NAME="Miroslav Mikolášik" AFFILIATION="PPE">
(SK) Priekšsēdētāja kungs! Es gribētu runāt par nabassaites asiņu, kas ir galvenais cilmes šūnu avots, savākšanu un uzglabāšanu. Savācot bērna dzimšanas brīdī asinis no nabassaites, kura agrāk kopā ar placentu tika izmesta, turklāt nesagādājot neērtības ne mātei, ne bērnam, mēs varam iegūt nozīmīgu nediferencētu cilmes šūnu avotu, ko nākotnē var modulēt un sekmīgi izmantot leikēmijas, kā arī vēl vismaz 70 dažādu slimību ārstēšanā. Es vēlos jautāt, kādēļ mēs Eiropā savācam mazāk kā 1 % cilmes šūnu bērna dzimšanas brīdī un teikt, ka arī es piekrītu komisāram, ka šim jautājumam ir jābūt galvenokārt dalībvalstu kompetencē, bet Komisija kopā ar dalībvalstīm varētu palīdzēt uzlabot informācijas sniegšanu vecākiem par cilmes šūnu priekšrocībām, ņemot vērā cilmes šūnu terapijā un reģeneratīvās medicīnas jomā gūtos panākumus. Es to saku kā bijušais referents Direktīvai par jaunieviestās terapijas zālēm.
<SPEAKER ID="199" NAME="Brian Crowley" AFFILIATION="ALDE">
Priekšsēdētāja kungs! Arī es vēlos pateikties komisāram par viņa ieguldījumu šo debašu norisē.
<P>
Tomēr, ņemot vērā radušās bažas, viens no risinājumiem varētu būt iespēja izmantot valsts asins banku reģistru kā reģistru un resursu, lai uzglabātu nabassaites asins cilmes šūnas nākotnes vajadzībām. Tas palīdzētu pārvarēt grūtības un atrisināt dažas manu kolēģu minētās problēmas, kas saistītas ar uzglabāšanas izmaksām.
<P>
Mēs pašreizējās valsts asins bankās esam arī ieviesuši sistēmu, ar kuru var regulēt un kontrolēt minētā piedāvājuma kvalitāti. Tas varētu būt piemērots dažu minēto grūtību pārvarēšanas veids. Es, tāpat kā mani kolēģi, uzskatu, ka cilmes šūnu izmantošanai ir milzīgs potenciāls nākotnes slimību ārstēšanā.
<P>
Tomēr mums ir jābūt piesardzīgiem, lai nedotu viltus cerības, jo pārāk bieži ir nācies dzirdēt, ka cilvēkiem tiek dotas viltus cerības ne tikai attiecībā uz cilmes šūnām, bet arī citām ar biotehnoloģiju saistītām jomām. Mums ir vajadzīgas pamatvērtības zinātnes jomā, kā arī pamatpētījumi, lai nodrošinātu izziņoto rezultātu faktisku iegūšanu.
<SPEAKER ID="200" NAME="John Dalli">
Komisijas loceklis. - Priekšsēdētāja kungs! Nav šaubu, ka panākumi, kas gūti, izmantojot cilmes šūnas terapeitiskos nolūkos, ir izpelnījušies vispārēju atzinību. Mēs piekrītam, ka šis process ir jāveicina.
<P>
Galvenie godāto deputātu izvirzītie jautājumi ir informācijas sniegšana un cilmes šūnu uzglabāšana.
<P>
Kas attiecas uz informācijas sniegšanu, tad, kā jau mēs visi zinām, svarīgākais ir nodrošināt precīzu un objektīvu informāciju bērnu vecākiem un sabiedrībai kopumā par cilmes šūnu, tostarp nabassaites asins cilmes šūnu, izmantošanas priekšrocībām un ierobežojumiem. Šādas informācijas sniegšana ir dalībvalstu kompetencē, kuru viedokļi un politika par minētajiem jautājumiem dažreiz ir atšķirīgi. Daudzas dalībvalstis jau ir uzsākušas informācijas kampaņas, kā arī citus informatīvus pasākumus. Komisija aicina dalībvalstis veikt šādus pasākumus.
<P>
Kas attiecas uz uzglabāšanu, tad mēs zinām, ka privātie uzņēmumi jau piedāvā bērnu vecākiem nabassaites asiņu cilmes šūnu uzglabāšanas pakalpojumus. Tomēr vairākas dalībvalstis ir izveidojušas arī nabassaites asins valsts bankas, pateicoties altruistiskiem un brīvprātīgiem nabassaites asiņu ziedojumiem.
<P>
ES tiesību akti attiecībā uz šūnām un audiem reglamentē visus audu centru reģistrus neatkarīgi no tā, vai tie ir valsts vai privātie. Šajos tiesību aktos ir noteikti donora brīvprātīgas bezmaksas ziedošanas, anonimitātes un altruisma, kā arī donora un saņēmēja savstarpējas solidaritātes principi. Eiropas grupa par dabaszinātņu ētiku un jaunajām tehnoloģijām 2004. gadā ierosināja izveidot valsts bankas nabassaites asiņu uzglabāšanai, lai vajadzības gadījumā nodrošinātu to solidāru pieejamību visiem pacientiem.
<SPEAKER ID="201" NAME="Priekšsēdētājs">
Debates tiek slēgtas.
<P>
Rakstiskas deklarācijas (Reglamenta 149. pants)
<SPEAKER ID="202" NAME="Elena Oana Antonescu" LANGUAGE="RO">
Nabassaites asiņu cilmes šūnu kopējā vērtība pasaules tirgū 2010. gadā bija aptuveni EUR 3,34 miljardi. Nākotnes prognozes, pamatojoties uz ikgadējo pieauguma tempu par aptuveni 27 % turpmākajos gados, norāda uz to, ka šis skaitlis līdz 2015. gadam sasniegs EUR 11 miljardus. Laikā, kad, šķiet, ka cilmes šūnas ir jaunais El Dorado medicīnisko pētījumu jomā, daudzi pētnieki cenšas aizņemt savu nišu, nebūdami pārliecināti par to, ka spēs nodrošināt šai procedūrai nepieciešamos kvalitātes un drošības standartus. Manuprāt, Komisijai ir jāpastiprina centieni attiecībā uz pacientu un medicīnas personāla informēšanu par nabassaites asiņu cilmes šūnas ieguves priekšrocībām. Tomēr tai ir arī jānodrošina, lai visās dalībvalstīs tiktu nodrošināta minimālo kvalitātes un drošības standartu ievērošana attiecībā uz cilvēka audu un šūnu ziedošanu, iegūšanu, testēšanu, apstrādi, uzglabāšanu un izplatīšanu.
<SPEAKER ID="202" NAME="Anna Záborská" LANGUAGE="SK">
Mēs esam dzirdējuši no komisāra Dalli kunga par Eiropas Komisijas ļoti piesardzīgo attieksmi pret pētījumiem ar nabassaites asiņu cilmes šūnām. Tas nav pārsteidzoši. Komisija tika ierosinājusi un Septītajā pētniecības un attīstības pamatprogrammā arī paredzējusi apjomīgu pasākumu kopumu, lai atbalstītu strīdīgos cilmes šūnu pētījumus, tādēļ tagad tā baidās atzīt, ka šie pētījumi nav attaisnojuši cerības. Turklāt ir zināms, ka rezultāti pētījumiem, kuri tika veikti arī no nedzimušu bērnu ķermeņiem iegūtām cilmes šūnām, neatšķiras no tiem, kas tika veikti, iegūstot cilmes šūnas no nabassaites. Diemžēl tagad ir pienācis brīdis, kad minētie, pētījumiem izmantotie materiāli tiek uzskatīti par bioloģiskajiem atkritumiem. Kā, ņemot vērā jaunākos ziņojumus par veiksmīgajiem eksperimentiem un pat ārstēšanu, izmantojot nabassaites asins cilmes šūnas, Komisija var aizstāvēt no morālā viedokļa nepieņemamo cilvēka embriju ražošanu pētniecības nolūkā? Kādēļ komisārs Dalli kungs sava bezjēdzīgā viedokļa vietā mūs šodien nav iepazīstinājis ar konkrētu Komisijai paredzētu plānu par to, kā palielināt dzimšanas brīdī savācamo nabassaites asiņu procentuālo daudzumu? Es ceru, ka tas ir tādēļ, ka viņa darbinieki joprojām strādā pie šāda plāna. Es pieņemu, ka Komisija šajā plānā būs paredzējusi mehānismu, ar kuru bērnu vecāki tiks atbrīvoti no maksas par nabassaites asiņu savākšanu un uzglabāšanu. Es arī ceru, ka minētajā plānā būs ietverts atkārtots prioritāšu novērtējums cilmes šūnu pētniecības jomā.
