<CHAPTER ID="002">
Priekšsēdētāja paziņojumi
<SPEAKER ID="006" NAME="Priekšsēdētājs">
Dāmas un kungi, pirms dažām dienām tika atzīmēta piektā gadadiena kopš lielākās paplašināšanās Eiropas Savienības vēsturē. 2004. gada 1. maijā septiņdesmit pieci miljoni cilvēku no desmit valstīm Centrāleiropā un Austrumeiropā, kā arī Vidusjūras reģionā - proti Igaunijas, Latvijas, Lietuvas, Polijas, Čehijas, Slovākijas, Ungārijas, Slovēnijas, Maltas un Kipras - pauda savu vēlēšanos kļūt par Eiropas Savienības pilsoņiem. Šai paplašināšanai 2007. gadā sekoja Rumānijas un Bulgārijas pievienošanās.
<P>
Tā iespējamība bija viens no visapbrīnojamākajiem mūsu laika notikumiem. Pēc tam, kad Centrāleiropas un Austrumeiropas iedzīvotāji 60 gadus bija cietuši no apspiešanas, ES paplašināšanās pabeidza mūsu kontinenta atkalapvienošanu, pamatojoties uz kopējām brīvības, demokrātijas, tiesiskuma, kā arī cilvēktiesību un cilvēka cieņas ievērošanas vērtībām. Šī procesa rezultātā ES ir ieguvusi spēku, dažādību un kultūras bagātību. Paplašināšanās process bija un ir bagātinoša pieredze katrai individuālai dalībvalstij, kā arī ES kopumā.
<P>
Piecus gadus pēc šī vēsturiskā brīža paplašināšanās ir izrādījusies liels ES panākums. Tās nozīmīgums mūsu iedzīvotāju ikdienas dzīvē ir kļuvis arvien lielāks. Pēc komunisma kalpības paplašināšanās process veicināja demokrātijas īstenošanu un stabilitātes stiprināšanu mūsu kontinentā. Paplašināšanās uzlaboja dzīves standartus jaunajās dalībvalstīs un sniedza spēcīgu stimulu visai Eiropas ekonomikai, kamēr vecās dalībvalstis arī guva labumu no jaunajām eksporta un ieguldījumu iespējām, kā arī lielāka tirgus. Būtībā divpadsmit jauno valstu pievienošanās ir stiprinājusi ES pozīciju pasaulē, un tā ir piešķīrusi ES lielāku lomu kā starptautiskam politiskam un ekonomiskam dalībniekam.
<P>
Piecu gadu laikā kopš paplašināšanās mums Eiropas Parlamentā un citās Eiropas Savienības iestādēs ir izdevies integrēt mūsu jaunos deputātus. Mēs esam iemācījušies iziet uz kompromisu un strādāt kopā ciešāk. Tomēr plašākai un daudzveidīgākai ES ir vajadzīga ciešāka sadarbība un lielākas rīcības iespējas.
<P>
Lisabonas līgumā ir iekļautas galvenās reformas, kas vajadzīgas, lai pielāgotu ES iestādes paplašināšanās sekām un sagatavotu tās mūsu priekšā esošo izaicinājumiem risināšanai. Pat tad, ja diskusija par Lisabonas līguma ratifikāciju vēl nav pabeigta, mums ir jābūt pārliecinātiem, ka mēs sasniegsim pozitīvu rezultātu nākamā gada sākumā, un mēs ceram uz pozitīvu rezultātu Čehijas senātā nākamajā ceturtdienā.
<P>
(Aplausi)
<P>
Dāmas un kungi, mums ir jābūt ārkārtīgi apmierinātiem, ka mēs šodien esam daļa no šīs kopienas, un, kā tas tik skaisti ir teikts 2007. gada 25. marta Berlīnes Deklarācijā: "mēs esam apvienojušies uz labu”. Mums ir iemesls būt apmierinātiem un pateicīgiem.
<P>
Tagad mums ir jāpievēršas visnotaļ satraucošam faktam: es vēlētos paust mūsu patiesas bažas attiecībā uz traģisko situāciju, kādā ir nonākusi irāņu izcelsmes ASV žurnāliste Roxana Saberi, kurai tika piespriests 8 gadu cietumsods par iespējamu spiegošanu ASV labā un kura šobrīd tiek turēta apcietinājumā Evin cietumā Teherānā. Eiropas Parlamenta vārdā es vēlētos pievienoties Eiropadomes priekšsēdētājam un ASV prezidentam, pieprasot nekavējoties un bez ierunām atbrīvot Roxana Saberi.
<P>
(Aplausi)
<P>
Roxana Saberi gadījums atspoguļo dramatisko vispārējo situāciju Irānā cilvēktiesību jomā, kas kopš 2005. gada - īpaši attiecībā uz pilsoniskajām un politiskajām tiesībām - turpina pasliktināties par spīti tam, ka pastāvošo starptautisko instrumentu sistēmā Irāna ir uzņēmusies saistības veicināt un aizsargāt cilvēktiesības. Saberi kundzes notiesāšana notiek kritiskā brīdī: divus mēnešus pirms prezidenta vēlēšanām Irānā un tikai īsu brīdi pēc tam, kad ASV un ES uzsāka centienus, lai uzlabotu attiecības ar Irānu.
<P>
Es esmu ļoti noraizējies, ka, ņemot vērā turpmākos politiskos notikumus, Saberi kundze varētu tikt izmantota kā priekšrocība sarunās, un es vēlētos visstingrākajā veidā nosodīt rīcību, kas ir nepārprotami politiski motivēta. Es vēlētos apliecināt Saberi kundzes ģimenei mūsu solidaritāti un Eiropas Parlamenta stingro apņemšanos nodrošināt cilvēktiesību un demokrātijas bezierunu ievērošanu Irānā un visā pasaulē.
<P>
(Aplausi)
<P>
Es vēlētos piebilst, ka mēs tikām informēti par kādas jaunas irāņu sievietes, kas tika apsūdzēta noziegumā, ko viņa izdarījusi esot nepilngadīga, sodīšanu ar nāvi. Tas ir pretrunā visiem starptautisko tiesību noteikumiem, un mēs iebilstam pret šo noziegumu.
<P>
(Aplausi)
<P>
Visbeidzot, es vēlētos jūs informēt, ka pēc traģiskajiem pagājušās nedēļas notikumiem Appeldoorn, Nīderlandē es mūsu vārdā esmu paudis dziļāko līdzjūtību Nīderlandes karalienei, upuru ģimenēm un Nīderlandes iedzīvotājiem un ka visā Eiropā mēs stāvam plecu pie pleca ar mūsu Nīderlandes draugiem.
<P>
Tie bija daži jaunumi. Tagad mēs atgriezīsimies pie parastās darba kārtības.
