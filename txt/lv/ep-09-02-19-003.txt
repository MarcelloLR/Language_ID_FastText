<CHAPTER ID="003">
Samazinātas pievienotās vērtības nodokļa likmes (debates) 
<SPEAKER ID="007" NAME="Priekšsēdētāja">
Nākamais punkts ir Ekonomikas un monetārās komitejas vārdā izstrādātais I. van den Burg ziņojums par priekšlikumu Padomes direktīvai, ar ko groza Direktīvu 2006/112/EK saistībā ar samazinātām pievienotās vērtības nodokļa likmēm - C6-0299/2008 -.
<SPEAKER ID="008" NAME="Ieke van den Burg">
referente. - (NL) Saistībā ar šo ziņojumu par PVN likmēm ir noiets tāls ceļš. Faktiski, šī ziņojuma vairs nav, jo divas citas lielās politiskās grupas - Eiropas Tautas partijas (Kristīgo demokrātu) un Eiropas Demokrātu grupa un Eiropas Liberāļu un demokrātu apvienības grupa - neieradās Ekonomikas un monetārajā komitejā uz balsojumu par manu ziņojumu, un, bez jebkāda brīdinājuma, jau iepriekš nobalsoja "pret”, jo viņiem nepatika kāda grozījuma noraidīšana vai pieņemšana.
<P>
Tā darot, viņi ir nopietni apdraudējuši atbalstu šim svarīgajam Komisijas priekšlikumam. Man ir ļoti žēl, jo tas ir radījis pilnīgi nepareizu priekšstatu par Eiropas Parlamenta nostāju. Par laimi viņi ir atteikušies no savas nostājas un patlaban ir norādījuši, ka attiecībā uz Komisijas priekšlikumu mēs varam rēķināties ar pilnīgu atbalstu no viņu puses. Mēs vienojāmies, ka plenārsēdes laikā vairs nestrīdēsimies par šiem grozījumiem, bet gan pieņemsim komisāra L. Kovács priekšlikumu ar pārliecinošu "jā”.
<P>
Tomēr A. Lulling diemžēl darbojās nepareizu priekšstatu vadīta, proti, saprotot, ka viņai no jauna jāiesniedz noraidītie grozījumi, lai arī tas neatbilst normatīvās rezolūcijas dokumentam vai procedūrai, pēc kuras vadāmies. Acīmredzot šajā Parlamentā tiek izmantota variācija par latīņu teicienu "Quod licet Iovi, non licet bovi”, proti, viena lieta var būt pieļaujama Lulling kundzei, bet neatļauta parastam EP deputātam. Nekādā ziņā nemazinot viņas augsto statusu, es vēlētos mudināt jūs neapjukt šajā situācijā un beigās, balsojumā pēc saraksta, pārliecinoši nobalsot par šo normatīvo rezolūciju. Galu galā tas ir šīs sēdes mērķis. Mēs ar komisāru paļaujamies uz jūsu atbalstu un pieņemam, ka A. Lulling sapratīs, ka, neatbalstot šo rezolūciju tikai tādēļ, ka situācija nav attīstījusies pēc viņas prāta, viņai, paliekot malā, klāsies daudz grūtāk, turklāt radīsies nepareizs priekšstats par to, ka viņa iebilst pret nodokļu likmju pievienotās vērtības samazināšanu.
<P>
Šajā Parlamentā - un par to es esmu ļoti lepna - ir senas tradīcijas to priekšlikumu atbalstīšanā, kas attiecas uz samazinātas PVN likmes piemērošanu darbietilpīgiem pakalpojumiem. Turklāt pēc viena mana priekšgājēja, W. Van Velzen, iniciatīvas nodarbinātības jautājumiem veltītajā sammitā, kas notika Luksemburgā 1997. gadā, šis Parlaments ir apņēmies izstrādāt priekšlikumu, lai izmantotu šo samazināto PVN likmi kā stimulu nodarbinātības jomā, padarot lētākus šos pakalpojumus, palielinot apjomu un samazinot plaisu starp nelegālo un legālo nodarbinātību. Manuprāt, šis mērķis nodarbinātības jomā šajā laikā atkal ir kļuvis ļoti svarīgs. Tā ir mana cieša pārliecība, ka šis eksperiments ir nešaubīgi pierādījis savu ietekmi.
<P>
Iepriekšējais komisārs, Bolkestein kungs, nebija tik ļoti pārliecināts, jo, tāpat kā vairākas dalībvalstis, bija skeptiski nosakņots. Viņš nevēlējās nodarbinātību izmantot par vienu no mērķiem nodokļu politikā. Viņš uzskatīja, ka nodokļu politika nav paredzēta šim mērķim. Laimīgā kārtā pašreizējais komisārs saprot, ka šīs jautājums jāskata plašākā kontekstā, un es priecājos, ka viņš šim eksperimentam nepiešķir strukturālu dimensiju.
<P>
Es vēlētos vēl nedaudz komentēt pašreizējo situāciju. Godīgi runājot, šajā situācijā es nevaru iedomāties, ka Padome vienprātīgi atbalstītu šo priekšlikumu. Galu galā steidzami kaut kas jādara saistībā ar traģisko situāciju nodarbinātības jomā un Eiropas ekonomikas atveseļošanu. Pasākumus nodokļu jomā, arī PVN samazināšanu, piemēram, attiecībā uz būvniecības un atjaunošanās nozari, energoefektivitātes palielināšanu ēku būvniecības un mūsu kultūras mantojuma jomā, kā arī citi veidu pasākumus varētu izmantot kā stimulus mājokļu tirgū, kurā patlaban liela daļa dalībnieku nonākusi strupceļā.
<P>
Energoefektivitāte nav uzsvērta grozījumā, ko iesniedza PPE-DE grupa Iekšējā tirgus un patērētāju aizsardzības komitejā. Šis aspekts jau bija iekļauts Komisijas priekšlikumā. Tas tika svītrots grozījumā Nr. 6 un atkārtoti iekļauts grozījumā Nr. 7, un tas var radīt vienīgi apjukumu. Tomēr ir skaidrs, ka Parlaments ļoti atbalsta energoefektivitātes ideju. Tādēļ mēs ceram, ka Padome izmantos komisāra L. Kovács priekšlikumu un šodienas svarīgais balsojums nepārvērtīsies par iekšējiem ķīviņiem.
<SPEAKER ID="009" NAME="László Kovács">
Komisijas loceklis. - Priekšsēdētājas kundze, es vēlos pateikties Eiropas Parlamentam par to, ka tas ir tik ātri izskatījis šo priekšlikumu, ņemot vērā saistībā ar Eiropas ekonomikas atveseļošanas plānu decembra Eiropadomes sanāksmē izteikto lūgumu līdz 2009. gada martam atsevišķās nozarēs atrisināt jautājumu par samazinātām PVN likmēm.
<P>
Esmu gandarīts, ka Ekonomikas un monetārā komiteja (ECON) ir pieņēmusi rezolūcijas projektu, tādējādi apstiprinot Komisijas iniciatīvu, un es ceru, ka plenārsēdē arī tā tiks atbalstīta.
<P>
Es vēlētos pateikties ECON komitejai un referentei I. van den Burg par sniegto atbalstu. Šis priekšlikums patiešām jāpieņem visā drīzumā, lai mēs iegūtu noteiktību par samazināto likmju piemērošanu vietēji sniegtiem un darbietilpīgiem pakalpojumiem, kam pretējā gadījumā būtu jāpazūd līdz 2010. gada beigām. Turklāt ir svarīgi nodrošināt vienlīdzīgas iespējas visām dalībvalstīm, piemēram, mājokļi un restorānu pakalpojumu nozarēs, jo tajās patlaban visām dalībvalstīm nav nodrošināti vienādi nosacījumi.
<P>
Pašreizējās ekonomiskās un finanšu krīzes dēļ šī priekšlikuma pieņemšana un īstenošana ir vēl jo steidzīgāka. Šis nav īstais brīdis, lai likvidētu darbavietas, kas notiktu tad, ja patlaban 18 dalībvalstīs piemērotās samazinātās likmes darbietilpīgiem pakalpojumiem nebūtu galīgi noteiktas. Turklāt ir svarīgi panākt, lai šīs samazinātās likmes būtu pieejamas visās dalībvalstīs. Stimulējot patērētāju tēriņu tādās jomās kā mājsaimniecības nozare, samazinātās likmes var pozitīvi ietekmēt nodarbinātību, jo īpaši attiecībā uz mazkvalificētiem darba ņēmējiem, kuriem visvairāk draud atlaišana pašreizējā krīzes situācijā. Šajā saistībā es jau ierosināju Padomei mainīt datumu, kas ierosināts attiecībā uz direktīvas stāšanos spēkā, lai to varētu piemērot iespējami ātrāk, pirms tam Padomei pieņemot pozitīvu lēmumu.
<P>
Padomē patlaban Čehijas prezidentūra visus savus pūliņus velta tam, lai panāktu kompromisa risinājumu, kurā galvenā uzmanība pievērsta ierobežotam skaitam nozaru (darbietilpīgiem pakalpojumiem un vietējā līmenī sniegtiem pakalpojumiem), kurā jāpadara pieejamas samazinātās likmes, Kā to pieprasa Eiropadome.
<P>
Tomēr man ir daži komentāri par grozījumiem, kas ir iesniegti saistībā ar šo specifisko un ierobežoto priekšlikumu.
<P>
Grozījums Nr. 3 - attiecībā uz alkoholisko dzērienu izslēgšanu no restorānu pakalpojumiem Komisija ir ievērojusi saskaņotību ar Kopienas politikas jomām, jo īpaši vajadzību saskaņot PVN un akcīzes nodokļus, turklāt ir ņēmusi vērā vispārējo ES veselības politiku. Pretēji dažu personu bažām, nošķirot pārtiku un bezalkoholiskos dzērienus, no vienas puses, un alkoholiskos dzērienus, no otras puses, netiek radīts ievērojama administratīvais slogs uzņēmumiem. Patlaban patiešām septiņas no 11 dalībvalstīm, kas piemēro samazinātas likmes restorānu pakalpojumiem, bez grūtībām izslēdz alkoholiskos dzērienus.
<P>
Grozījums Nr. 2 - runājot par ierosināto piemērošanas jomas paplašināšanu saistībā ar samazinātām PVN likmēm lauksaimnieku izmantotai tehnikai, man šķiet, ka tas būtu lieku. Tā uzskatu tāpēc, ka PVN, kas iekasēts par iekārtām, ko izmanto kā ieguldījumu lauksaimniecības nozarē, nav izmaksas, kas jāsedz lauksaimniekiem, jo viņiem, gluži tāpat kā citiem nodokļu maksātājiem, ir tiesības atskaitīt šo PVN.
<P>
Grozījums Nr. 1 un 4. - attiecībā uz grozījumu, kas paredz pievienot punktu par bērnu apģērbu un apaviem es vēlētos atgādināt, ka izskatāmais priekšlikums ir ierobežots, jo galvenokārt ietver vietējā līmenī sniegtus un darbietilpīgus pakalpojumus. Tādēļ šajā saistībā nebūtu jāaplūko jautājums par to, kā vēl vairāk paplašināt priekšlikuma darbības jomu. Turklāt, paturot prātā dažu dalībvalstu attieksmi un konkrēto nostāju, šāda paplašināšana, protams, apdraudētu mums tik ļoti vajadzīgo vienprātīgo atbalstu no Padomes puses.
<P>
Grozījums Nr. 5 - paredz pievienot punktu par kapa pieminekļiem un kapakmeņiem, nav vajadzīgs, jo pašreizējie noteikumi jau paredz samazinātu likmi šiem pakalpojumiem, ja tos sniedz apbedīšanas biroji. Turklāt attiecīgais Komisijas priekšlikums attiecas arī uz atjaunošanas un remonta darbiem, kā arī kultūras mantojuma un vēstures pieminekļu saglabāšanu.
<P>
Grozījums Nr. 7 - es jums garantēju, ka Komisija ir ļoti ieinteresēta īpaši atrisināt jautājumu par samazinātām likmēm, lai sekmētu energoefektivitāti. Tas tiks izdarīts saistībā ar "Zaļo nodokļu paketi”, kas patlaban tiek gatavota, bet aprīlī tiks iesniegta Padomei un Parlamentam.
<P>
Noslēgumā vēlos paziņot, ka šajā priekšlikumā tiks atbalstīta mājokļu nozare, mazie un vidējie uzņēmumi (MVU) un darbavietu saglabāšana, un tas pilnībā atbilst Eiropas ekonomikas atveseļošanas plānam. Tā ir iespēja, nevis pienākums - dalībvalstis var izlemt, vai to piemērot vai nepiemērot, tādējādi viņu suverenitāte nodokļu jomā tiek paplašināta.
<SPEAKER ID="010" NAME="Olle Schmidt">
Iekšējā tirgus un patērētāju aizsardzības komitejas atzinuma sagatavotājs. - (SV) Šis ziņojums parāda, ka nodokļi ir delikāts jautājums, un es to ņemu vērā. Tomēr tajā pašā laikā uzskatu, ka Ekonomikas un monetārā komitejā, kura bija atbildīga par ziņojuma izstrādi, mēs būtu varējuši labāk izskatīt šo lietu. Tagad mēs iesniedzam rezolūcijas dokumentu, un tas ir labi.
<P>
Protams, ārkārtīgi svarīgi ir nodrošināt, lai iekšējo tirgu nesagrautu nepamatota un negodīga konkurence. Tas atkārtoti jāatgādina tagad, kad valsts atbalsts, šķiet, tiek piešķirts ļoti bagātīgi.
<P>
Tomēr Eiropas Savienībai jāizmanto saprātīgāka pieeja attiecībā uz to, kā varētu izmantot samazinātas PVN likmes, lai sekmētu nodarbinātību un izaugsmi, jo īpaši vietējā tirgū un darbietilpīgu pakalpojumu jomā. Tieši par to ir šis Komisijas priekšlikums. Citiem vārdiem runājot, tas attiecas uz lielāku nodarbinātību, tomēr tas arī risina jautājumu par ēnu ekonomiku. Tādēļ mums ir vajadzīgs samazināts PVN tādās jomās kā restorānu pakalpojumi, bērnu, slimnieku, invalīdu un vecu cilvēku aprūpes pakalpojumi, frizieru pakalpojumi un jaunas preces, piemēram, un audiogrāmatas, kurām ir liela nozīme manā valstī, CD, bērnu autosēdekļi un bērnu autiņi, kā arī ar māju saistīti pakalpojumi, piemēram, atjaunošanas un remonta darbi un tīrīšanas pakalpojumi.
<P>
Iekšējā tirgus un patērētāju aizsardzības komitejā mēs pilnībā atbalstījām Komisijas nostāju un pievienojām grozījumus Nr. 6 un 7, ko iesniedzām M. Harbour vārdā. Vēl es vēlētos piebilst, ka nav viegli saprast, kā šajā Parlamentā tiek sagatavoti šie dokumenti un kā notiek balsošanas procedūra. Pirmajos grozījumos mēs uzsvērām, cik svarīgi ir samazināt ēnu ekonomiku. Bet pārējos savos grozījumos mūsu mērķis bija panākt PVN likmju samazināšanu atjaunošanas un remonta darbu jomā, lai ietaupītu enerģiju. Šajā ekonomiski grūtajā laikā ir jāizmanto dažādi līdzekļi, lai atbalstītu ekonomiku, un samazināti nodokļi var būt svarīgs paņēmiens, ar ko to iespējams panākt.
<P>
Visbeidzot jāsaka, ka atkal ir izskanējis A. Lulling aicinājums atbalstīt alkohola nozari. Kā parasti es pieklājīgi, bet stingri noraidīšu viņas aicinājumu.
<SPEAKER ID="011" NAME="Astrid Lulling">
PPE-DE grupas vārdā. - (FR) Priekšsēdētājas kundze, šodienas apspriedes - kā to jau apliecināja iepriekšējie runātāji - notiek ļoti neierastos apstākļos, jo mums plenārsēdē nav ziņojuma, kā tam parasti būtu jābūt. Es vēlos ieviest skaidrību - tas bija ar grūtībām savākts vairākums, kas Ekonomikas un monetārā komitejā nobalsoja pret šo ziņojumu.
<P>
Mana grupa nobalsoja pret šo ziņojumu, lai arī mēs pilnībā atbalstām principu, kas paredz paplašināt samazināto PVN likmju piemērošanas jomu, ietverot vēl vairāk jomu, nekā bija ierosinājusi Eiropas Komisija. Tas tāpēc, ka visus mūsu grozījumus noraidīja sociāldemokrāti un liberāļi.
<P>
Mēs esam pielikuši lielas pūles, lai panāktu kompromisu. Mēs pieņēmām visus sociāldemokrātu referenta priekšlikumus. Tomēr viņa neuzskatīja, ka būtu vērts pielikt kaut mazākās pūles, lai pieņemti kādu no mūsu priekšlikumiem. Tādēļ nožēlojamajam, tomēr tajā pašā laikā nenovēršamajam, balsojuma rezultātam nevajadzētu būt pārsteigumam, van den Burg kundze.
<P>
Es vēlētos dot jums draudzīgu padomu turpmāk izmainīt savu attieksmi, jo, kā mēdza teikt romieši: "errare humanum est, perseverare diabolicum” jeb "kļūdīties ir cilvēcīgi, bet nepiekāpties ir velnišķīgi”.
<P>
Tomēr atgriezīsimies pie galvenās tēmas! Mana grupa nolēma plenārsēdē atkārtoti iesniegt dažus grozījumus, kurus sagatavojuši komitejas locekļi, kuri ir zinoši šajā jautājumā. Šie grozījumi ir svarīgi, un ļoti skaidri tika norādīts, van den Burg kundze, ka neviens nevar liegt deputātiem ierosināt grozījumus attiecībā uz kādu dokumentu vai rezolūciju.
<P>
Vissvarīgākais mūsu grozījums attiecas uz punktu, kas paredz piemērot samazinātas likmes alkoholiskajiem dzērieniem restorānos. Tā nav, Schmidt kungs, alkoholisma veicināšana. Tas ir smieklīgi. Ja Komisijas priekšlikumu apstiprinātu, restorānu īpašniekiem būtu jāpiemēro divas dažādas PVN likmes. Tas ir sarežģīts un nepamatots risinājums. Lai dzīvo birokrātijas slogs! Ticiet man, ja jūs nenobalsosiet par grozījumu Nr. 3, es zinu, kā informēt visus Eiropas ēdināšanas nozari - un tā ir liela - par to, ka jūsu nostāja ir kavējusi samazinātas PVN likmes piemērošanu visiem šiem pakalpojumiem.
<P>
Es ierosināju, lai ēdienam un visiem dzērieniem piemērotu vienādi samazinātas nodokļu likmes, ja tas ir praktiski. Manuprāt, tas ir veselais saprāts, un mēs visi varētu atbalstīt šo priekšlikumu. Kāpēc jāsarežģī lietas? Kāpēc censties risināt sabiedrības veselības jautājumus, ja nav iemesla tā rīkoties?
<P>
Priekšsēdētājas kundze, mana grupa atbalsta samazināto PVN likmju piemērošanas jomas paplašināšanu, un mēs mudinām valdības atrisināt šo jautājumu. Šajā ekonomiskās krīzes laikā mūsu līdzpilsoņiem bija lielas cerības attiecībā uz šo jautājumu, bet ik dienu viņiem nācās klausīties sliktās ziņas. Tādēļ, priekšsēdētājas kundze, šis pasākums, kas nozīmē atbalstu pārtikas nozarē, ir aizvien vairāk nepieciešams. Mēs vēlamies panākt, lai Eiropu atzītu, novērtējot tās elastīgumu; tā būtu patiesi pozitīva zīme.
<SPEAKER ID="012" NAME="Pervenche Berès">
PSE grupas vārdā. - (FR) Priekšsēdētājas kundze, komisāra kungs, kā jūs zināt, Eiropas Parlaments atzīst, ka jūsu darbs ir grūts. Nav viegli strādāt šeit, bet, kad jūs nokļūstiet Padomē, kļūst vēl ļaunāk, jo tur jums jāpanāk vienprātība. Tādēļ ceru, ka ikviens klātesošais rīkosies ar pilnu atbildību un balsos saskaņoti. Ja uzskatām, ka Komisijas priekšlikums ir labs, tad mums tas jāatbalsta.
<P>
Atrunas Ekonomikas un monetārā komitejā ir novedušas pie tā, ka daži grozījumi ir īpaši izcelti. Sociāldemokrāti, rīkojoties atbildīgi, atkal nolēma plenārsēdē neiesniegt nevienu grozījumu, jo, ja vēlamies panākt virzību uz priekšu šajos jautājumos, mums visiem Eiropas Parlamentā lielā mērā, cik vien tas ir iespējams, jāatbalsta Komisijas priekšlikums, ja uzskatām to par labu, kā tas ir šajā gadījumā.
<P>
Mēs esam piedalījušies daudzās apspriedēs par PVN, subsidiaritāti un vajadzību saskaņotu nodokļus. PVN ir klasisks piemērs, kas ilustrē jomu, kurā mums ir kopēji nosacījumi. Tāpēc izmantosim to! Īslaicīgi atsākot šo eksperimentu ar samazinātām PVN likmēm, kas paredz atbalstīt darbietilpīgus pakalpojumus (ne tikai attiecībā uz alkoholiskiem dzērieniem restorānu pakalpojumu jomā), parādīja, ka šī sistēma strādā, tāpēc izmantosim to sava darba pamatā! Pieliksim punktu šai tiesiskajai nenoteiktībai un saskaņosim tiesisko pamatu, kuru izmantojot, dalībvalstis var iejaukties. Tādējādi mēs iegūsim saskanīgus mērķus, saskaņotus nodokļus jomās, kur tas būs iespējams, un stimulus darbietilpīgu pakalpojumu sekmēšanai. Kurš no tā šodien var atteikties? Kurš spētu atteikties no idejas, kas paredz izmantot nodokļu samazinājumus kā stimulu energoefektivitātes pastāvīgai uzlabošanai mūsu mājokļu fondā?
<P>
Patlaban, ņemot vērā to, kas notika Ekonomikas un monetārā komitejā, kā arī apspriedes - tādas, kādas es tās redzēju notiekam Padomē - uzskatu, ka mums īpaši jāatbalsta Komisijas priekšlikums, un ceru, ka to darīs iespējami vairāk deputātu. Šajā apspriežu posmā vislabākā risinājuma meklēšana var pārvērsties par vissliktāko rīcību, un, manuprāt, līdzpilsoņi nesaprastu mūs, ja paliksim tiesiskās nenoteiktības pozīcijā.
<P>
Mums ir jānostiprina šī sistēma, kas, kā izrādījās, strādā. To arī ierosina mūsu referente I. van den Burg, un ceru, ka vēlāk Parlaments par to nobalsos ar lielu pārsvaru. Tādējādi komisāra kungs var nodot šo pārliecinošo vēstījumu Padomei un pieņemt galīgo lēmumu, kas ļaus nostiprināt šo sistēmu.
<SPEAKER ID="013" NAME="Alain Lipietz">
Verts/ALE grupas vārdā. - (FR) Priekšsēdētājas kundze, komisāra kungs, dāmas un kungi, tā kā šī ir viena no mūsu pēdējām iespējām, es vispirms vēlētos pateikties Kovács kungam par centieniem, kas, veikti vairāku gadu garumā, bieži vien lika vilties, ņemot vērā, ka attiecībā uz nodokļu jautājumu jāpiemēro vienprātības princips, tādējādi ļaujot dažādām dalībvalstīm izmantot veto tiesības. Viņa uzdevums ir bijis ļoti sarežģīts, un viņam varētu rasties sajūta, ka nekas daudz nav padarīts. Es no visas sirds ceru, ka viņa izcilos panākumus, šo direktīvu, Parlaments pārliecinoši atbalstīs.
<P>
Viņa darba izcilību pierāda tas, ka tad, kad vēlējāmies uzlabot šo dokumentu Ekonomikas un monetārā komitejā, mums tas neizdevās. Katra puse vilka segu savā virzienā. Katra puse bija pārliecināta, ka var piedāvāt vislabāko risinājumu. Mums izdevās saglabāt dažus labākos grozījumus, vismaz tā mēs domājām, bet tad, kad mēs balsojām par visu tekstu kopumā, mēs sapratām, ka tie neder.
<P>
Visbeidzot grupu koordinatori panāca vienprātību, ka Kovács kungam, iespējams, ir izdevies atrast pareizo līdzsvaru. Tādējādi mūsu grupa - Zaļo un Eiropas Brīvās apvienības grupa - tāpat kā divas pārējās grupas, kuru pārstāvji tikko uzstājās, neiesniegs nekādus grozījumus. Jums ir izdevies atrast pareizo līdzsvaru, un tas ir prātīgs risinājums.
<P>
Patlaban dažas valstis, sastopoties ar krīzi, samazina visas savas PVN likmes. Tomēr esmu pārliecināts, ka tā ir kļūda. Dalībvalstīm ir vajadzīgi finanšu resursi, un šis nav īstais laiks, lai šādā veidā padziļinātu deficītu, pat ja tas tiek darīts ekonomikas sekmēšanas nolūkā, izmantojot atbalstu izdevumu jomā. Cits iemesls ir tāds, ka, mēģinot samazināt cenas ar PVN palīdzību, tiek ievērojami paaugstinātas faktiskās likmes, lai gan Centrālā banka vienlaikus cenšas tās samazināt.
<P>
Jūs piedāvājat citu stratēģiju un jums ir taisnība: jāizmanto PVN, lai panāktu mērķtiecīgus samazinājumus vai mērķtiecīgas izmaiņas relatīvajās cenās. Tā ir pareizā izvēle atbilstīgi diviem kritērijiem.
<P>
Pirmkārt, tas ir subsidiaritātes kritērijs. Citiem vārdiem runājot, jūs orientējaties uz nekustamiem produktiem: vietējiem pakalpojumiem un būvniecību. Otrs kritērijs, uz kuru orientējaties, ir darbietilpīgi pakalpojumi. Kā vides aizstāvji mēs vēlētos, lai jūs orientētos īpaši uz "zaļo revolūciju”, proti, nozarēm, kas ir nepieciešamas, ja mēs vēlamies izkļūt no pašreizējās krīzes, ko radījis industriālais, liberālais un ražīguma modelis, kas pasaulē dominējis jau vairāk nekā 30 gadus.
<P>
Mēs vēlētos, lai jūs paplašinātu samazināto PVN likmju piemērošanas jomu, iekļaujot tajā visas preces, uz kurām attiecas Kioto protokols. Faktiski, ja mēs apvienojam vietējā līmenī sniegtus pakalpojumus ar darbietilpīgiem pakalpojumiem, tad tas nozīmētu, ka šī direktīva varētu attiekties uz visu būvniecību, visu izolāciju un energoefektīvu ēku celtniecību, un tas mums būtu pietiekami labs risinājums.
<P>
Tūlīt pat es vēlētos norādīt, ka mēs acīmredzot nebalsosim par A. Lulling argumentu. Protams, kļūdas gadījumā nepiekāpties ir velnišķīgi, tomēr, manuprāt, šo teicienu vienlīdz varētu attiecināt uz pašu A. Lulling. Mēs varam runāt arī par Mandevilu un privātiem netikumiem sabiedriskā labuma veicināšanai. Mēs nesekmēsim privātos labumus, izmantojot sabiedriskos labumus, bet aizstāvēsim tās valstis, kas mēģina ierobežot alkohola patēriņu.
<SPEAKER ID="014" NAME="Helmuth Markov">
GUE/NGL grupas vārdā. - (DE) Priekšsēdētājas kundze, komisār L. Kovács, dāmas un kungi, jo īpaši, I. van den Burg, ir žēl, ka šeit Parlamentā mēs spējam paust piekrišanu tikai Komisijas priekšlikumam, nevis īstajam ziņojumam, ko izstrādājusi I. van den Burg. Mēs labprāt atbalstītu šo ziņojumu tā oriģinālajā versijā nu mēs sveicam referenti. Tomēr šo ziņojumu noraidīja vairākums Ekonomikas un monetārās komitejas locekļu. Izšķirošais faktors nebija balsojums "pret” gan no Eiropas Tautas partijas (Kristīgo demokrātu) un Eiropas Demokrātu grupas, gan no Eiropas Liberāļu un demokrātu apvienības grupas. Pēc sakāves atsevišķā balsojumā šī komiteja vispār nebija gatava pieņemt jebkādu citu ziņojumu, un par to mēs paužam lielu nožēlu.
<P>
Par to runājot, jāsaka, ka mēs varam ļoti daudz iegūt no šī Komisijas priekšlikuma direktīvai. Jo īpaši atzinīgi mēs vērtējam to, ka Komisija pozitīvi novērtē pašas pasūtītā Kopenhāgenas pētījuma rezultātus. Pētījumā ierosināts saglabāt, pat paplašināt, samazinātas PVN likmes pakalpojumiem un citām darbībām. Tas nodrošinās darbavietas, jo īpaši mazos un mikro uzņēmumos, un ļaus visām nozarēm izkļūt no ēnu ekonomikas, īstenojot pāreju uz regulētu saimniecisko darbību. Pašreizējā krīzes situācijā šāda stabilizācija ir ļoti svarīga. Tā nodrošinās esošās darbavietas un, cerams, izveidos jaunas.
<P>
Protams, mēs, darbodamies kreisajā spārnā, principā atzinīgi vērtējam PVN likmju samazināšanu. Ir labi zināms, ka PVN kā netiešais nodoklis nepatīkami skar tos, kuri ir atkarīgi no savām algām, jo īpaši tos, kuriem ir zemi ienākumi. Tiem, kuriem ir augsti un ļoti augsti ienākumi, jāpiemēro lielāks nodokļu slogs. Pēdējo gadu laikā šīm personām ar augstiem ienākumiem visās Eiropas valstīs bezatbildīgi ir piemērots samazināts slogs.
<P>
Komisijas priekšlikums paredz ieviest regulējumu uz neierobežotu laiku. Tas arī ir atzinīgi vērtējams fakts. Tas ļaus izvairīties no ideālas situācijas, jo varēsim paplašināt samazināto nodokļu likmju piemērošanas jomu ik pēc pāris gadiem. Pakalpojumu sniedzējiem tas nozīmēs tiesisko noteiktību. Man kā deputātam no Vācijas ir īpaši liels gandarījums par to, ka Vācijas federālā valdība beidzot ir mainījusi savu nostāju un neiebilst pret šo regulējumu. Tas pārmaiņas pēc ir kaut kas pozitīvs no lielās koalīcijas puses Vācijas Federatīvajā Republikā.
<P>
No iesniegtajiem grozījumiem mēs atbalstām tos, kas atbalsta samazināto PVN likmju piemērošanas jomas paplašināšanu. Tomēr attiecībā uz alkoholisko dzērienu piegādi vajadzētu saglabāt pašreizējo regulējumu. Kā mēs zinām, augstākas PVN likmes šajā jomā galvenokārt kalpo, lai aizsargātu sabiedrības veselību. Tādēļ dalībvalstīm arī šajā saistībā jādod pilna rīcības brīvība. Liels paldies!
<SPEAKER ID="015" NAME="John Whittaker">
IND/DEM grupas vārdā. - Priekšsēdētājas kundze, ir grūti noticēt, ka šodien, kad ES valstis saskaras ar ļaunāko finanšu un ekonomisko krīzi kopš Lielās depresijas laikiem, mēs sēžam šeit, apspriežot mazsvarīgas izmaiņas noteikumos par PVN. Mēs turpinām izlikties, ka ES ekonomika nav tik lielā mērā sagrauta ar parādiem un krīzes izpausmēm, kā tas ir citur, lai gan Vācijas ražīgums krītas ar pārsteidzošu ātrumu, proti, gadā par 8 %, un valdība finansējums visās jomās ir maksimāli ierobežots, jo ienākumi no nodokļiem samazinās, un labklājības finansējums palielinās, turklāt valdības pārņem privātus parādus un veltīgi mēģina stimulēt izaugsmi.
<P>
Sliktākā situācija, iespējams, ir Grieķijā, kur valsts parāds sasniedza 94 % no IKP un tādu procentu riska rezervi, kas šobrīd ir noslīdējusi atpakaļ līdz 3 %. Grieķija ir jāglābj, bet kam tas jādara? Viņi saka, ka vāciešiem tas nav jādara. Pat ES idejas dedzīgākajiem atbalstītājiem tagad ir jāpieņem, ka gadījumā, ja Grieķijas parāds netiks dzēsts, Grieķijai var nākties izstāties no eiro zonas. Iespējams, vēl lielākas bažas rada milzīgais apdraudējums, kas radies vairākām eiro zonas valstīm, lai dzēstu Austrumeiropas valstu parādus.
<P>
Man gandrīz vai kļūst žēl Komisijas. Vairākus gadus tā ir centusies strādāt tā, lai, kā tas jau tika pieminēts, apstiprinātu noteikumus par valsts atbalstu, konkurenci un iepirkumu - Šie noteikumi ir svarīgi aspekti kopējā projektā, bet tagad tie visi tiek netiek ievēroti. Visskumjākais skats bija vērojams šajā nedēļā, kad komisārs J. Almunia paziņoja, ka viņš plāno uzsākt pārmērīga deficīta procedūru, vēršoties pret Spāniju, Franciju un Īriju, jo šīs valstis ir pārkāpušas Stabilitātes pakta noteikumus par budžetu. Almunia kungs, lūdzu, saprotiet - Stabilitātes pakts ir nederīgs. Tam nekad nav bijis nekādas ietekmes. Tas nekas, ka apdomīgo valdību finansējums ir būtisks, lai saglabātu eiro, jo šīs valstis neko vairāk nespēj darīt savu budžetu labā.
<P>
Nav šaubu, ka rīcība Eiropas Savienības virzienā turpināsies, bet demokrātiski ievēlētas valdības galvenokārt ir ieinteresētas rūpēs par iedzīvotājiem, kuri tās ievēlēja. Francija un Vācija skaidri pierādīja, ka to stimuli nodokļu jomā ir ieviesti, lai palīdzētu savām nozarēm un darba ņēmējiem. Acīmredzot koordinācija ir svarīga tikai labajos laikos.
<P>
Tautsaimniecības visā pasaulē atrodas milzu grūtībās. Dažas no tām izkļūs no šīm grūtībām. Ja dažas ES tautsaimniecības atgriezīsies pie labklājības, tas nenotiks, pateicoties ES vai tās noteikumiem par PVN.
<SPEAKER ID="016" NAME="Jim Allister" AFFILIATION="NI">
Priekšsēdētājas kundze, es nepiekrītu viedoklim, ka mūsu ekonomikas situācijas risinājums ir atkarīgs no PVN likmju samazināšanas; to mēs piedzīvojām Apvienotajā Karalistē, un, godīgi runājot, tam bija tikai nenozīmīga pozitīva ietekme. Tomēr es pieņemu, ka nodokļu sloga samazināšana ir ekonomikas stimulēšanas instruments. Tādējādi šis priekšlikums - patiesībā ļoti pieticīgs - ar ko saistībā būs iespējams samazināt PVN dažās nozarēs, ir atzinīgi vērtējams, ja šī pieeja funkcionē.
<P>
Es dotu tai priekšroku, lai to piemērotu turpmāk, pārsniedzot simbolisku pasākumu robežas. Lielākā vērtība būtu piemērošanas jomas paplašināšana līdz mājokļu atjaunošanas un remonta darbiem, jo stimuli grūtībās nonākušajā būvniecības nozarē ir ļoti vajadzīgi, un, lai panāktu vislabāko rezultātu, šo koncesiju nedrīkst ierobežot, paredzot vienīgi energoefektivitātes pasākumus. Būvniecības nozarē jāsniedz vispārējs atbalsts, ne tikai tāds, kura pamatā ir izlases princips.
<P>
Ļaujot dalībvalstīm brīvi rīkoties, veicot šos nenozīmīgos PVN samazinājumus, tiks izcīnīta tikai puse cīņas, jo daudzos gadījumos (arī manā valstī) grūtībās nonākušie finanšu ministri ar aizvien mazākiem ieņēmumiem, iespējams, vilcināsies un neatbalstīs šo tiesību aktu. Tomēr pat man jāpiekrīt, ka tādos PVN jautājumos, uz ko attiecas šis ziņojums, viņiem vismaz nebūtu iespēja vainot Briseli, ja viņi neizpildītu to, ko pieļauj šie priekšlikumi.
<SPEAKER ID="017" NAME="John Purvis" AFFILIATION="PPE-DE">
Priekšsēdētājas kundze, es vēlos pievienoties mūsu komitejas priekšsēdētājam un izteikt līdzjūtību Kovács kungam šajā sarežģītajā situācijā, kurā viņš ir nonācis, mēģinot atrisināt nodokļu jautājumus Kopienas aparātā. Viņam pēc iespējas vairāk jāizmanto politiskā smalkjūtība, lai panāktu vienprātīgu atbalstu.
<P>
Lai arī es pilnībā atbalstu subsidiaritātes principu un dalībvalstu suverēnās tiesības noteikt pašām savas nodokļu likmes, es tomēr ieteiktu tām dalībvalstīm, kas to vēl nav izdarījušas, nopietni apsvērt iespēju izmantot priekšrocības, ko sniedz nodokļu likmju samazināšana darbietilpīgu un vietējā līmenī sniegtu pakalpojumu nozarēs.
<P>
Valstī, kuru es zinu vislabāk un kurā mēs esam panākuši PVN vispārēju samazinājumu par 2,5 % - kā norādīja Allister kungs, sniedzot nelielu vai nekādu acīmredzamu risinājumu vai rezultātu ekonomikas ziņā - es ieteiktu, ka daudz efektīvāk būtu veikt koncentrētus pasākumus konkrētās darbietilpīgu pakalpojumu jomās, vietējās nozarēs, un panākt ievērojamu likmes samazinājumu no 17,5 % uz leju, sasniedzot pat 5 % vai vēl zemāku līmeni. Daudz efektīvāks risinājums būtu tad, ja cilvēkiem nodrošinātu darbavietas un atsāktu saimniecisko darbību.
<P>
Mājokļu atjaunošana un piebūves, energotaupības uzlabošana, iespējams, dārzniecības vai ainavu veidošanas pakalpojumi, un, kā norādīja Olle Schmidt, vecu cilvēku un bērnu aprūpe - šīs jomas nodrošinātu darbu cilvēkiem un, iespējams, palielinātu ienākumus no nodokļiem, jo šie cilvēki maksātu arī nodokļus par saviem ienākumiem.
<P>
Tā ir abpusēji izdevīga situācija, lai pievērstos šīm jomām, un es mudinu šādi rīkoties tās dalībvalstis, kas to vēl nav izdarījušas, arī - un jo īpaši - savu valsti.
<SPEAKER ID="018" NAME="Joel Hasse Ferreira" AFFILIATION="PSE">
(PT) Ar šī direktīvas priekšlikuma pieņemšanu saistītās priekšrocības galvenokārt attiecas uz to, kā tas var palīdzēt stiprināt vietējo ekonomiku un atbalstīt sociālo darbību. Samazinātu PVN likmju piemērošana būs ļoti svarīga mājokļu nozarē, gan būvniecībā, gan atjaunošanā, jo tādējādi dalībvalstīm būs iespējams to pieņemt, lai samazinātu gala lietotājam sedzamās izmaksas.
<P>
No šīm samazinātajām PVN likmēm iegūt var arī vietējo pakalpojumu sniedzēji, īpaši mazie uzņēmumi, tādējādi nodrošinot vairāk un labākas darbavietas un radot jaunas, sekmējot preču un pakalpojumu patēriņu un veicinot visu ekonomiku.
<P>
Restorānu pakalpojumi, kas ir būtiski vietējās ekonomikas vienmērīgai darbībai, un lielāka tūrisma plūsma šādā veidā var vietējā līmenī lielā mērā iegūt no šo PVN likmju samazināšanas. Šos pakalpojumus, dāmas un kungi, nedrīkst izmantot Eiropas iekšējā tirgū, un tas palīdzēs samazināt dažu dalībvalstu iebildumus, kas jau izteikti Padomē. Tādēļ es nevaru piekrist šo samazināto likmju piemērošanas jomas paplašināšanai, attiecinot tās uz aprīkojumu, lai arī kāds būtu pamatojums.
<P>
Valdībām, kurām ir iebildumi pret Komisijas priekšlikumu, nevajadzētu piesardzīgumu, kas jāievēro attiecībā uz šī priekšlikuma izskatīšanu Eiropas Parlamentā, izmantot kā aizbildinājumu, lai praksē izmantotu veto tiesības, kas tām ES tiesību aktos piešķirtas nodokļu jomā. Rezultātā Parlamentam piesardzīgi jānoraida jebkurš grozījums, kam nav patiesa mērķa un kas vienīgi kavēs dokumenta apstiprināšanu. Kā jau tas tika uzsvērts Parlamentā, gribēt vislabāko var būt bīstami, un cilvēks, kas vēlas iegūt pilnīgi visu, var visu pazaudēt.
<P>
Šis direktīvas priekšlikums ir svarīgs ne vien vietējo ekonomiku stiprināšanai, bet arī tāpēc, lai sasniegtu dažādu dalībvalstu atkārtoti izvirzītos mērķus. Tādēļ atbalstīsim Komisijas priekšlikumu tādu, kāds tas ir iesniegts! Patiesībā tāds arī bija balsojuma rezultāts Iekšējā tirgus un patērētāju aizsardzības komitejā, un es tam piekritu.
<P>
Es atzinīgi vērtēju referentu darbu un aicinu pieņemt šo priekšlikumu tieši tajā versijā, kādu iesniedza Komisija un kādu to apstiprināja Iekšējā tirgus un patērētāju aizsardzības komiteja.
<SPEAKER ID="019" NAME="DanutBudreikait" AFFILIATION="ALDE">
- (LT) Noteikumi par PVN samazināšanu jau ilgu laiku ir bijusi joma, kas pieprasa ieviest sistēmisku pieeju. Ja tiks akceptēta PVN samazināšana, šo iespēju jābūt tiesīgām izmantot visām valstīm, nevis tikai tām, kuras izkarojušas šīs tiesības, tomēr tas ir nākotnes jautājums. Patlaban mums steidzami jāpieņem lēmumi, lai pārvarētu ekonomisko krīzi. Komisijas priekšlikums attiecas uz darbietilpīgiem pakalpojumiem un vietējā līmenī sniegtiem pakalpojumiem, kurus izmanto privātie patērētāji, tostarp restorānu pakalpojumiem, kuri nedrīkst kavēt pareizu iekšējā tirgus darbību. Tomēr pastāv šaubas par to, vai šie restorānu pakalpojumi ir tikai vietējas nozīmes pakalpojumi vai arī tie sekmētu dažādus konkurences apstākļus kaimiņos esošos reģionos un ietekmētu tūrismu. Mana valsts Lietuva, cīnoties ar ekonomisko krīzi, atcēla PVN samazinājumus. Valdība šo lēmumu pamatoja ar Valsts revīzijas biroja novērtējumu, kam atbilstīgi ražotāji visvairāk iegūst no PVN samazinājumiem, bet - kurš iegūst no PVN palielinājuma? Cenu pieaugums, kas ir neproporcionāls PVN pieaugumam, skaidri parāda, kuri ir ieguvēji. Šī pati ideja izskanēja Eiropas Parlamentā, kad tika apspriesta degvielas akcīzes nodokļa samazināšanu. Eiropas Komisijas pārstāvji uzskatīja, ka tas nesamazinās naftas cenas. Esmu gandarīta, ka apspriežamajā Komisijas priekšlikumā ir izmantots atšķirīgais Copenhagen economics pētījums. Iespējams, Komisija varētu visiem izskaidrot, kāda ideja ir PVN, tā ietekmei uz uzņēmējdarbību un patērētājiem, un norādīt, kādi pasākumi ir ieviesti - turklāt, vai tie vispār ir ieviesti - lai aizsargātu patērētājus no ražotājiem, jo šādas situācijas ir raksturīgas daudzās valstīs. Piekrītu, ka PVN samazinājumi jāpiemēro atbilstīgi ekonomiskiem un sociāliem apsvērumiem, ar ko saskaņā ikvienam pilsonim jābūt iespējai iegādāties visvairāk vajadzīgās preces un pakalpojumus, kā arī mērķim, kas paredz stiprināt un atbalstīt vietējā līmenī sniegtos pakalpojumus.
<SPEAKER ID="020" NAME="Dariusz Maciej Grabowski" AFFILIATION="UEN">
(PL) Priekšsēdētājas kundze, ES patlaban saskaras ar visnopietnākajām ekonomiskajām problēmām savā vēsturē. Pirmkārt, krīze pieprasa rūpīgi izvērtēt kļūdas, kas pieļautas līdz šim izmantotajā ekonomikas stratēģijā. Otrkārt, mums vajadzīgi ieteikumi, kā rast efektīvus risinājumus nākotnē. Šajā saistībā ir jāizanalizē nodokļu sistēmas efektivitāte un lietderīgums. Tomēr nav šaubu par to, ka nodokļu sistēma un PVN likmes jānosaka atbilstīgi dalībvalstu brīvības, neatkarības un suverenitātes principiem. Mūsu atbilde saistībā ar vienotu nodokļu sistēmu ir "nē”.
<P>
Nesen uzņemtajās dalībvalstīs, kuras bieži vien ir mazāk attīstītas un kurās ir īpaša demogrāfiskā struktūra, liels skaits jaunu cilvēku, ir vajadzīga pavisam citādāka nodokļu politika nekā tā, ko piemēro vecajās dalībvalstīs. Tādēļ, kur vien tas ir iespējams, jaunajās dalībvalstīs PVN likmei jābūt iespējami zemākai. Pagaidām, kā es to ierosināju, mums ir jāveic PVN samazināšana visā ES un attiecībā uz visu kultūras precēm, piemēram, CD. No otras puses, mums jāierosina arī nodoklis par finanšu operācijām un spekulācijām. Patlaban attiecībā uz kapitālu, kas tiek pārcelts no jaunajām dalībvalstīm, nav iespējams ieviest kontroli, un tas ir pretrunā ar ES ideoloģiskajiem priekšrakstiem.
<SPEAKER ID="021" NAME="Luca Romagnoli" AFFILIATION="NI">
(IT) Priekšsēdētājas kundze, dāmas un kungi, es atbalstu referenti I. van den Burg un visu Parlamentu kopumā, ja tas pieņems šo priekšlikumu, kura mērķis ir mainīt PVN direktīvas noteikumus.
<P>
Beidzot mums ir iesniegts priekšlikums, kas nodrošinās vienlīdzīgas iespējas visām dalībvalstīm un uzlabos iekšējā tirgus darbību attiecībā uz samazinātām PVN likmēm. Priekšlikumā saprātīgi ievērots subsidiaritātes princips, tas ļauj dalībvalstīm piemērot samazinātas PVN likmes darbietilpīgiem pakalpojumiem un vietējā līmenī sniegtiem pakalpojumiem, kā arī sociāli nozīmīgiem pakalpojumiem, piemēram, mājokļu būvniecībai, personiskās aprūpes pakalpojumiem utt., kā arī maziem un vidējiem uzņēmumiem kopumā.
<P>
Tādēļ es piekrītu referenta paustajai cerībai, ka šis instruments paredz tādu nodokļu sistēmu, kas sekmēs nodarbinātību, palielinās ražīgumu un samazinās ēnu ekonomiku.
<SPEAKER ID="022" NAME="Paolo Bartolozzi" AFFILIATION="PPE-DE">
(IT) Priekšsēdētājas kundze, dāmas un kungi, Eiropas Parlaments vienmēr ir bijis ļoti ieinteresēts jautājumā par PVN izmaiņām - gan lai saskaņotu likmes dalībvalstu starpā, gan pielāgotu PVN ekonomiskajam klimatam vai ņemtu vērā pagaidu atbrīvojumus, kas piešķirti jaunajām ES dalībvalstīm. Lai arī mēs esam izmantojuši vispārēju skatījumu, līdz šim mūsu pieeju noteikti raksturoja vajadzība nodrošināt elastīgumu samazinātu likmju piemērošanā, lai ņemtu vērā ražošanas nozaru specifisko raksturu vai ekonomisku un sociālu iemeslu dēļ.
<P>
Tomēr attiecīgā priekšlikuma mērķis ir paplašināt samazinātu PVN likmju piemērošanu virknei pakalpojumu, tostarp, darbietilpīgiem pakalpojumiem, restorāniem, vietējā līmenī sniegtiem pakalpojumiem, mājokļu būvniecībai un pārvietošanai, kā arī invalīdiem sniegtiem pakalpojumiem.
<P>
Neparedzot saskaņot PVN visās dalībvalstīs, attiecīgā direktīva atbilstīgi subsidiaritātes principam paredz nodrošināt vienlīdzīgas iespējas visām dalībvalstīm, vienlaikus ļaujot viņām noteikt savas samazinātās likmes. Tādējādi patērētājiem nāksies atsevišķu vietējā vai ēnu ekonomikā veiktu darbību pārveidojot par legālu saimniecisko darbību, tādējādi veicinot ekonomisko izaugsmi, neizkropļojot iekšējā tirgus darbību. Tomēr jāatceras, ka attiecībā uz lielāko daļu attiecīgo pakalpojumu jau tagad var izmantot samazinātu likmi, lai gan tas ir ierobežota skaita valstīs un uz noteiktu laika periodu.
<P>
Tomēr joprojām ir atklātas debates par samazinātu likmju piemērošanu vides aizsardzības un energotaupības jomā, attiecībā uz ko Komisijai jāveic īpašs novērtējums, ņemot vērā šo nozaru nozīmi ES ekonomikā.
<SPEAKER ID="023" NAME="Dariusz Rosati" AFFILIATION="PSE">
(PL) Priekšsēdētājas kundze, pievienojoties runātājiem šajās debatēs, kas veltītas Komisijas priekšlikumam par samazinātām PVN likmēm, es vēlētos vērst jūsu uzmanību uz šī priekšlikuma ietekmi saistībā ar pašreizējās krīzes seku likvidēšanā. Patlaban dalībvalstīm ir vajadzīgi efektīvi instrumenti, lai aizsargātu nodarbinātības nozari un izvairītos no lejupslīdes. Samazinot PVN likmi darbietilpīgiem pakalpojumiem, šis mērķis būtu sasniegts. Tas samazina slogu, kas uzlikts maziem un vidējiem uzņēmumiem, atvieglo piekļuvi pamatpakalpojumiem un aizsargā darbavietas. Tajā pašā laikā tas neizkropļo konkurenci iekšējā tirgū, jo atbalsta uzņēmumus, kuri sniedz vietēja līmeņa pakalpojumus, kā arī nerada apdraudējumu valsts ieņēmumiem, jo zemāku likmju ieiešana joprojām būs brīvprātīgi īstenojams pasākums. Parlamentam ir jāatbalsta Komisijas priekšlikums un es novēlu komisāram L. Kovács vislielākos panākumus, visus Padomes locekļus pārliecinot par tā pieņemšanu.
<SPEAKER ID="024" NAME="Mariela Velichkova Baeva" AFFILIATION="ALDE">
- (BG) Eiropas Komisijas priekšlikums pastāvīgi samazināt PVN likmes vietējā līmenī sniegtiem pakalpojumiem, arī darbietilpīgiem pakalpojumiem, ir izstrādāts īstajā laikā, un tā mērķis ir racionalizēt un vienkāršot situāciju, veicot vajadzīgās izmaiņas, ieviešot regulējumu un radot iespējas palielināt nodarbinātību tajās nozarēs, kurās ir mazkvalificēts darbaspēks, vienlaikus ierobežojot ēnu ekonomikas darbību, saglabājot darbavietas un nodrošinot vienlīdzīgu attieksmi pret visām dalībvalstīs, kā arī to uzņēmējiem.
<P>
Viens no galvenajiem argumentiem attiecībā uz PVN samazināšanu ir tas, ka izdevīgāk tiks sadalīti pēc patēriņa pāri palikušie ienākumi, samazinot to mājsaimniecību patēriņa groza izmaksas, kurās ir zemi ienākumi, un palielinot šīs izmaksas mājsaimniecībām ar augstiem ienākumiem. Izmaiņas patērētāju struktūrā ietver arī izmaiņas attiecībā uz iekšzemes kopproduktu un ražīgumu valsts sektorā, samazinātu darbību ēnu ekonomikā, piemēram, pakalpojumos mājsaimniecības nozarē un citos vietēja līmeņa pakalpojumos, uz kuriem attiecas šis Eiropas Komisijas priekšlikums. Protams, iespējamais neto ekonomikas ieguvums no PVN likmju samazināšanas ir atkarīgs ne vien no attiecīgās nozares raksturīgajām iezīmēm, bet arī konkrētās ekonomiskās vides attiecīgajās dalībvalstīs. Piemēram, paplašinot samazinātu PVN likmju piemērošanas jomu tādās nozarēs, kur ir nekvalificēts darbaspēks, kā priekšnosacījums tiek pieņemts neelastīgs darba tirgus, bet pārtikas nozarē šis priekšnosacījums būs ievērojamas patēriņa atšķirības starp mājsaimniecībām ar augstiem un zemiem ienākumiem.
<P>
Mums jāpatur prātā arī tas, ka mazāks PVN samazinās arī ieņēmumus valsts kasē. Kā daļa no iekšzemes kopprodukta šie ieņēmumi veido 0,5-1,5 % no dažādu valstu IKP. Stabila valsts finanšu situācija šajā ekonomiskās lejupslīdes periodā ļaus attiecīgajām valdībām atrisināt jautājumu par strukturālajām nepilnībām pašreizējā periodā. Pat tās valdības, kurām ir rīcības brīvība, izmantos šīs iespējas, piemēram, PVN likmju samazināšanu darbietilpīgiem pakalpojumiem, lai sasniegtu citus mērķus savā ekonomikas politikā. Ņemot vērā minētos faktus un argumentus, Eiropas Liberāļu un demokrātu apvienības grupa atbalstīs Komisijas priekšlikumu, lai nodrošinātu stabilu atbalstu Eiropas Parlamentā šajā svarīgajā lēmumu pieņemšanas procesā.
<SPEAKER ID="025" NAME="Roberta Angelilli" AFFILIATION="UEN">
(IT) Priekšsēdētājas kundze, dāmas un kungi, priekšlikums paplašināt samazinātu PVN likmju piemērošanas jomu, iekļaujot tajā atsevišķus darbietilpīgus pakalpojumus, restorānus, kā arī ēku uzturēšanu un būvniecību, nozīmē lielu iespēju nodrošināt pozitīvu ekonomisku ietekmi tirgus un nodarbinātības jomā saistībā ar pašreizējo smago ekonomisko krīzi. Konkurence netiks skarta, jo tā drīzāk būs iespēja nedaudz palielināt ražīgumu un veicināt patēriņu, izveidot jaunas darbavietas un atbalstīt uzņēmumus un ģimenes.
<P>
Manuprāt, būtu lietderīgi vēl vairāk paplašināt samazināto PVN likmju piemērošanas jomu, piemēram, ietverot "zaļos” jeb videi nekaitīgos pakalpojumus, tādējādi atbalstot vides politiku. Attiecībā uz dokumentu, par kuru mums jābalso, es īpaši atzinīgi vērtēju priekšlikumu samazināt PVN par bērnu autiņiem un bērniem paredzētiem pakalpojumiem. Vairākas reizes Parlaments ir lūdzis Komisijai un dalībvalstīm uzlabot saskaņotību starp makroekonomiku un sociālo politiku, lai kompensētu aizvien jaunu nabadzības veidu rašanos. Mēs patiešām nedrīkstam aizmirst, ka 17 % ES ģimeņu patlaban dzīvo zem nabadzība sliekšņa, un katrs piektais bērns ir nabadzīgs.
<P>
Tādēļ mēs gaidām Padomes atbildi; ceru, ka tā spēs pieņemt šo priekšlikumu iespējami ātrāk un atklāt plašākas un vērienīgākas debates par nodokļu politikas sekmēšanu saistībā ar ģimenēm un uzņēmumiem, un, iespējams, nonākt līdz samazinātu PVN likmju piemērošanai visām bērnu precēm.
<SPEAKER ID="026" NAME="Valdis Dombrovskis" AFFILIATION="PPE-DE">
(LV) Priekšsēdētājas kundze, komisāra kungs, godātie kolēģi! Eiropas ekonomikas stabilizācijas plāna ietvaros dalībvalstīm tiek rekomendēts patēriņa stimulēšanas nolūkā veikt pagaidu PVN samazināšanu. Papildus tam Eiropas Komisija ir sagatavojusi priekšlikumu paplašināt dalībvalstu iespējas piemērot PVN samazināto likmi. Plašāka PVN samazinātās likmes piemērošana ne tikai veicinās ekonomikas atveseļošanos, bet arī sekmēs jaunu darba vietu izveidi un samazinās ēnu ekonomiku. Direktīvas grozījumi paredz ievērojami paplašināt iespējas piemērot samazinātās PVN likmes. Tas attieksies uz sabiedriskās ēdināšanas pakalpojumiem, mājokļu un kulta celtņu atjaunošanas un remonta darbiem, darbietilpīgiem un vietēji sniegtiem pakalpojumiem, bērnu sēdekļiem automašīnās, bērnu autiņiem un tā tālāk. No ekonomikas un vides politikas viedokļa būtu svarīgi samazināto PVN likmi piemērot arī energotaupības materiāliem un ar energotaupību un energoefektivitāti saistītiem pakalpojumiem. Aicinu Eiropas Komisiju paātrināt šī jautājuma izskatīšanu un pēc iespējas ātrāk sagatavot attiecīgus priekšlikumus. Šīs ir apsveicamas izmaiņas un parāda Eiropas Savienības gatavību savu iespēju robežās operatīvi reaģēt uz ekonomisko krīzi. Cerams, ka šīs izmaiņas atbalstīs arī Eiropas Savienības Padome. Atliek vien novēlēt dalībvalstīm izmantot jaunās iespējas samazināto PVN likmju piemērošanā. Paldies par uzmanību!
<SPEAKER ID="027" NAME="Antolín Sánchez Presedo" AFFILIATION="PSE">
(ES) Priekšsēdētājas kundze, es atbalstu to, ka dalībvalstīm būs iespēja pastāvīgi piemērot saskaņotas samazinātās PVN likmes noteiktiem sociālas nozīmes un darbietilpīgiem un vietējā līmenī sniegtiem pakalpojumiem.
<P>
Šāda veida pasākumi ir zināmi ar to, ka tie palielina iedzīvotāju pirktspēju, uzlabo MVU vidi un ražīgumu, kā arī stiprina legālo ekonomiku. Šajā lejupslīdes laikā šie pasākumi var sekmēt ekonomikas atveseļošanu, izaugsmi un nodarbinātību.
<P>
Šie pasākumi palīdzēs paplašināt samazināto likmju piemērošanas jomu, ietverot bērnu autiņus un aprīkojumu invalīdiem, kā arī elektroniskās grāmatas, kanalizācijas un pārstrādes pakalpojumus, visus mājokļus, lūgšanas vietas, kā arī kultūras un mākslas mantojumu, restorānus, dārzniecību un personiskās aprūpes pakalpojumus. Tādēļ, kamēr nav izstrādāta nākamā energoefektivitātes pakete, es atbalstu I. van den Burg ziņojumu un ticu, ka nākamā mēneša laikā tiks panākta politiskā vienošanās, kas ļaus to īstenot iespējami ātrāk.
<SPEAKER ID="028" NAME="Margaritis Schinas" AFFILIATION="PPE-DE">
(EL) Priekšsēdētājas kundze, pirms pāreju pie debašu tēmas, ļaujiet man iesākumā komentēt pirms manas uzstāšanās notikušo eiroskeptiķu neaprakstāmo un sāpīgo uzbrukumu eirozonai un Grieķijas ekonomikai; ar to es domāju vienīgi paziņojumus, ko sniedza J. Almunia un J.-C. Trichet, kuri pārliecināja Parlamentu, ka eirozonā nav kohēzijas riska, ka mūsu kopējā aizsardzība nestrādā, turklāt attiecībā uz Grieķijas ekonomiku es vēlētos informēt J. Whittaker, ka viņam jāpierod pie domas par to, ka mēs joprojām esam viena no tām nedaudzajām valstīm, kurām ir pozitīvi izaugsmes rādītāji un zems bezdarba līmenis, lai arī šis ir ļoti grūts laiks. Eiroskeptiķi ir vērsti pret Briseli, pret Frankfurti, bet tagad jau viņi sāk vērsties pret visiem.
<P>
Taču tagad atgriezīšos pie ziņojuma, ko mēs šodien apspriežam. Vēlos pateikt, ka šis jautājums mums jāaplūko no divām perspektīvām - no tā laika perspektīvas, kad viss šis stāsts sākās, kad mēs vēl nebijām krīzes situācijā, un no tās situācijas perspektīvas, kurā mēs atrodamies patlaban, kad Eiropas ekonomiku patiesi dziļi ir skārusi lielākā ekonomikas krīze.
<P>
Pirmajā posmā, pirms krīzes, galvenā uzmanība tika pievērsta dažām darbietilpīgo pakalpojumu nozarēm, piemēram, ēdināšanas pakalpojumiem, jo šajā jomā bija jūtama ietekme, kas galvenokārt izpaudās kā augstas cenas un dzīves dārdzība. Tomēr tagad, kad krīze skar daudzas (varbūt pat visas) valstis, ir parādījusies doma par to, ka Parlamentam kā sabiedrības politisko uzskatu paudējam jācenšas aplūkot arī tādi jautājumi, kas savulaik, sākumā, netika izskatīti, piemēram, jautājums par lauksaimniecības tehniku, ko manai grupai bija iespēja ierosināt grozījumā Nr. 2.
<P>
Bet runājot par šīm pretrunām, kas jūtamas saistībā ar Parlamenta kreiso spārnu, jo, lūk, daži jautājumi, piemēram, ēku enerģētikas aspekti, ir labas idejas, bet citi, piemēram, lauksaimniecība vai alkohols, ir sliktas idejas, es uzskatu, ka vislabākie tiesneši ir iedzīvotāji, nevis politiķi.
<SPEAKER ID="029" NAME="Proinsias De Rossa" AFFILIATION="PSE">
Priekšsēdētājas kundze, Eiropas Parlamentam šodien par savu prioritāti jānosaka mērķis panākt, ka iespējami lielākais vairākums atbalstītu Komisijas priekšlikumu, lai paplašinātu un pastāvīgi izmantotu iespēju samazināt PVN likmes par darbietilpīgiem pakalpojumiem. Tas nav politiskās izrādīšanās jautājums vai dzīvnieku aizstāvju projekts. Visās dalībvalstī ik dienas tiek atlaisti tūkstošiem zemas kvalifikācijas darbinieku. Ir pierādījies, ka zemas PVN likmes veicina nodarbinātību pakalpojumu jomā, atbalsta MVU un, patiešām, mazina ēnu ekonomikas pievilcību.
<P>
Šodien mēs esam atbildīgi par to, lai mūsu dalībvalstu valdībām nodotu pārliecinošu vēstījumu par turpmāko darbību. Būvniecības nozarē ļoti vajadzīgs atbalsts - atjaunošanas un remonta darbi un iekārtas palīdzēs sasniegt energoefektivitāti, kā arī palīdzēs nodrošināt nodarbinātību. No tā iegūs arī restorāni, bērnu un vecāku cilvēku aprūpe.
<P>
Es atbalstu referenta pieeju un ceru, ka manas valsts, proti, Īrijas, valdība izvēlēsies atbalstīt šo priekšlikumu, ko tā līdz šim diemžēl vēl nav izdarījusi.
<SPEAKER ID="030" NAME="Silvia-Adriana Ţicău" AFFILIATION="PSE">
(RO) Pagājušā gadā Komisija ierosināja ekonomikas atveseļošanas plānu, kuru izrādījās ļoti sarežģīti īstenot. Dalībvalstīm un to valdībām jābūt aktīvām, jo īpaši šīs krīzes laikā.
<P>
Dalībvalstis var piemērot samazinātas PVN likmes dabasgāzes un elektroenerģijas piegādēm, apkurei vai dzesēšanas sistēmām, bērnu apģērbam un apaviem, grāmatām, laikrakstiem un žurnāliem, farmācijas līdzekļiem un invalīdiem paredzētām medicīnas iekārtām, kā arī restorānu pakalpojumiem. Tam vienīgi vajadzīgs redzējums un politiskā griba.
<P>
Būvniecības nozarē ir visvairāk darbavietu. Es stingri atbalstu ideju par to, ka dalībvalstīm jāļauj piemērot samazinātas PVN likmes atjaunošanas un remonta darbiem, kuru mērķis ir energotaupības un energoefektivitātes uzlabošana.
<P>
Kā referente par Ēku energoefektivitātes direktīvas jautājumu es pat ierosināju samazinātas PVN likmes piemērot arī produktiem energoefektivitātes un atjaunojamās enerģijas jomā. Es atbalstu referentes priekšlikumu un uzskatu, ka šis pasākums ir īpaši svarīgs, jo sevišķi pašreizējās krīzes laikā.
<SPEAKER ID="031" NAME="David Martin" AFFILIATION="PSE">
Priekšsēdētājas kundze, es arī atzinīgi vērtēju Komisijas priekšlikumu un uzskatu, ka tā būtu saprātīgs risinājums saistībā ar šo krīzi, kurā mēs patlaban atrodamies.. Tāpat kā citi runātāji, īpaši iepriekšējais runātājs, esmu stingri pārliecināts, ka šo priekšlikumu jāpiemēro enerģijas saglabāšanas jomai, un dalībvalstīm enerģijas saglabāšana jānosaka par vienu no savām īpašajām prioritātēm.
<P>
Zemākas izmaksas mājsaimniecību iekārtām palīdzētu sasniegt trīs no mūsu augsti vērtētajiem mērķiem. Tas samazinātu kaitējumu videi, jo samazināt CO2 emisiju apjomu, palīdzētu izveidot jaunas darbavietas, jo enerģijas saglabāšanas pasākumi ir ļoti darbietilpīgi pasākumi, un, treškārt, ilgtermiņā tas, protams, samazinātu elektrības rēķinus vecākiem cilvēkiem un citiem mazāk aizsargātiem sabiedrības slāņiem.
<P>
Ceru, ka Komisija enerģiski turpinās darbu pie šī priekšlikuma, pārliecinās dalībvalstis, kuras līdz šim par to nebija pārliecinātas, kā arī uzsvērs, ka saistībā ar šo priekšlikumu mēs varam būt pārliecināti, ka enerģijas saglabāšanas pasākumi ir ietverti.
<SPEAKER ID="032" NAME="Czesław Adam Siekierski" AFFILIATION="PPE-DE">
(PL) Priekšsēdētājas kundze, šī parādība, kas nodēvēta par ēnu ekonomiku, ir ļoti liela problēma, kas vairāk vai mazāk apdraud ikvienas valsts ekonomiku. Galvenokārt to izraisīja valstu uzliktais pārmērīgi lielais nodokļu slogs, kas mudināja uzņēmējus veikt nelikumīgu uzņēmējdarbību, apejot nodokļu sistēmu. Tas rada milzīgus budžeta zaudējumus un nereģistrētā bezdarba līmeņa pieaugumu.
<P>
Šajā saistībā iniciatīva, kas paredz ieviest PVN likmju ilgtermiņa samazinājumu darbietilpīgiem pakalpojumiem un vietējā līmenī sniegtiem pakalpojumiem, ir īpaši jāatbalsta, jo tā motivē uzņēmumus darboties legālās ekonomikas sistēmā. Turklāt tā veicinās gan ražīguma, gan nodarbinātību. Tomēr tajā pašā laikā jāņem vērā iespējama negatīva ietekme, piemēram, zemāku likmju ieviešana, lai iekšējā tirgū sekmētu brīvu konkurenci, vai mazāki budžeta ieņēmumi. Tādēļ ir būtiski līdzsvaroti un pārredzami pasākumi, jo mūsu uzņēmēju uzticības iegūšana ir priekšnosacījums šī projekta veiksmīgai īstenošanai.
<SPEAKER ID="033" NAME="Margarita Starkevičiūt" AFFILIATION="ALDE">
- (LT) Es vēlētos runāt par pievienotās vērtības nodokli no diviem, proti, sociālā taisnīguma un konkurētspējas, aspektiem. No sociālā taisnīguma aspekta PVN ir regresīvs nodoklis, proti, cilvēkiem ar zemākiem ienākumiem ir lielāks slogs, un tādēļ mums ir jāpalielina sociālās subsīdijas. Iespējams, mums vajadzētu rīkoties pretēji. No konkurētspējas aspekta Eiropa ir pakalpojumu ekonomika. Mēs varam konkurēt pasaules līmenī, izmantojot savus pakalpojumus, lai piesaistītu tūristus, un bez šaubām ir svarīgi nodrošināt, lai šie pakalpojumi būtu lēti. Salīdzinājumā ar ASV mūsu tirdzniecības nodokļi vai PVN ir augstāki. Iespējams, runājot par saskaņotāku nodokļu politiku, mums vajadzētu apsvērt šo perspektīvu, lai gan skaidrs ir tas, ka šis ir lēmums, kas jāpieņem pašām dalībvalstīm.
<SPEAKER ID="034" NAME="Ewa Tomaszewska" AFFILIATION="UEN">
(PL) Priekšsēdētājas kundze, šīs krīzes sekas jau tagad ir skaidri redzamas Polijas mājokļu būvniecības nozarē, lai gan valstī ir ārkārtīgi liela vajadzība pēc jauniem mājokļiem. Polija joprojām nav pilnībā atjaunojusi mājokļu fondu, kas tika sagrauts Otrā Pasaules kara laikā. Es atbalstu PVN likmju ievērojamu samazināšanu, jo īpaši attiecībā uz mājokļu būvniecību, kā arī termoizolācijas un atjaunošanas projektiem, un to daru galvenokārt (taču ne tikai) tāpēc, lai aizsargātu darbavietas un nodrošinātu sociālo kohēziju. Iedzīvotāju novecošanās Eiropā nozīmē, ka īpaša vērība mums jāpievērš aprūpes pakalpojumiem, un tādēļ es vēlētos vērst jūsu uzmanību uz vajadzību samazināt PVN likmi arī šajā nozarē.
<SPEAKER ID="035" NAME="László Kovács">
Komisijas loceklis. - Priekšsēdētājas kundze, es pilnībā apzinos Komisijas priekšlikumu trūkumus - zinu, ka tie ir nelieli un ierobežoti darbības jomas ziņā. Tomēr es apzinos arī to, ka dažas dalībvalstis vispār nevēlas piemērot samazinātas PVN likmes, jo īpaši paplašināt samazinātu PVN likmju piemērošanas jomu. Šāda nevēlēšanās, protams, ierobežo mūsu ieceres, jo mums Padomē ir jāpanāk vienprātība.
<P>
Komisijai bija divas iespējas. Pirmkārt, tā varēja iesniegt vērienīgu priekšlikumu, kas ir pilnībā pamatots, un riskēt, jo Padome to varētu neapstiprināt. Šādā gadījumā 18 dalībvalstīm, kas patlaban piemēro samazinātas PVN likmes vietējā līmenī sniegtiem, darbietilpīgiem pakalpojumiem, būtu jāatgriežas pie standarta likmes. PVN likmju palielināšana no 5-6 % uz 20-25 %, protams, novestu pie tūkstošiem bankrotējošu mazo un vidējo uzņēmumu, turklāt tiktu likvidētas desmitiem tūkstoši darbavietu šajā laikā, kad mūs skar nopietnā ekonomiskā krīze.
<P>
Tādēļ Komisija ir izvēlējusies citu iespēju, kas, cerams, Padomē gūs vienprātīgu atbalstu - darbavietu saglabāšana, mazo un vidējo uzņēmumu atbalstīšana un palīdzība būvniecības nozarei.
<P>
Tā kā daudzi runātāji pieminēja energoefektivitātes jautājumu, es vēlos atkārtot to, ko jau uzsvēru savā ievadrunā - aprīlī mēs iesniegsim priekšlikumu, kurā galvenā uzmanība būs pievērsta klimata pārmaiņu un energoefektivitāte jautājumiem, Enerģētikas nodokļu direktīvas pārskatam un "Zaļo nodokļu paketei”, kas piedāvā samazināt PVN likmes videi nekaitīgiem pakalpojumiem, kuru mērķis ir palielināt energoefektivitāti.
<P>
Mani ir iedrošinājis šīs plenārsēdes debatēs gūtā izpratne un saņemtais atbalsts. Es pateicos Parlamentam par atbalstu un sapratni un jo īpaši par darbu Ekonomikas un monetārai komitejai un I. van den Burg kundzei.
<SPEAKER ID="036" NAME="Ieke van den Burg">
referente. - Priekšsēdētājas kundze, es esmu ļoti apmierināta ar šīm debatēm. Mēs esam panākuši gandrīz vienprātīgu atbalstu Komisijas priekšlikumam un es ceru, ka tas iedrošinās komisāra kungu saistībā ar šo jautājumu noorganizēt turpmākas apspriedes ar Padomi.
<P>
Es arī pamanīju, ka mani kolēģi norādīja, ka viņi vēlas, lai pašreizējā krīzes situācijā viņu valstu valdības izmantotu šo instrumentu valsts līmenī. Es vēlreiz vēlētos uzsvērt, ka šis ir ļoti efektīvs instruments, jo īpaši attiecībā uz energoefektivitāti un ēku atjaunošanu. Ceru, ka pat Padome mēģinās saskaņot pasākumus šajā jomā un izlems, ka šie pasākumi tiks īstenoti kopīgi, jo tādējādi tas būtu papildu palīdzība, papildu impulss ekonomikai.
<P>
Mums ir uzdevums valsts līmenī, proti, pārliecināt savus valsts parlamentu kolēģus par to, ka pašreizējā situācijā viņiem ir jāizmanto šie mērķtiecīgākie un efektīvākie instrumenti, lai nodrošinātu lielāku nodarbinātību (ne vien saglabātu darbavietas, bet arī radītu jaunas), ēnu ekonomiku pārveidotu par legālu ekonomiku un nodrošinātu, ka šie vietējā līmenī sniegtie pakalpojumi ir pieejami tiem daudzajiem patērētājiem un pilsoņiem, kuri izjutīs krīzes radītās sekas.
<P>
Manuprāt, tas ir izcils instruments un es ļoti ceru, ka Padome pieņems šo lēmumu un varbūt - tas ir pat vēl vairāk - saskaņos un pieņems lēmumu par šī instrumenta piemērošanu.
<SPEAKER ID="037" NAME="Priekšsēdētāja">
Debates ir slēgtas.
<P>
Balsojums notiks ceturtdien, 2009. gada 19. februārī.
<P>
(Sēdi pārtrauca plkst. 10.10, balsošanas laikā, un atsāka plkst. 10.35)
<P>
Rakstiskas deklarācijas (Reglamenta 142. pants)
<SPEAKER ID="038" NAME="Christine De Veyrac  " AFFILIATION="PPE-DE">
rakstiski. - (FR) Dāmas un kungi, es priecājos, ka mēs beidzot šeit Parlamentā izskatām jautājumu par dalībvalstu PVN likmju piemērošanas jomas paplašināšanu, paredzot ietvert palšu preču un pakalpojumu klāstu.
<P>
Dokumentā, ko Eiropas Komisija iesniedza 2009. gada 28. janvārī, tika ierosināts piemērot samazinātu PVN likmi vairākās darbības kategorijām, jo īpaši ēdināšanas nozarei.
<P>
Tas ir pasākums, kuru es vēlos redzēt īstenotu un kuru es vairākus gadus aicināju izstrādāt. Pēc vairākiem bezdarbības gadiem ceru, ka beidzot dalībvalstis var vienoties par šo pasākumu.
<P>
Pirms Eiropas Komisijas priekšlikuma, 20. janvārī, Vācija nāca klajā ar savu deklarāciju, urā paziņoja, ka vairs neiebilst pret samazinātas likmes ieviešanu šajā nozarē. Šī sakritība ļauj mums cerēt uz ievērojamām izmaiņām.
<P>
Uzskatu, ka šajā krīzes laikā īstenojot šāda veida pasākumu, būts iespējams palielināt darba ņēmēju algas šajā nozarē, turklāt restorānu īpašniekiem būs iespējams pieņemt darbā vairāk darbinieku.
<P>
Dokuments, par kuru mēs šodien balsojam, jākalpo par spēcīgu signālu saistībā ar šo pasākumu.
<P>
Pateicos par jūsu uzmanību!
<SPEAKER ID="039" NAME="Nathalie Griesbeck  " AFFILIATION="ALDE">
rakstiski. - (FR) Mūsu līdzpilsoņiem nodokļu saskaņošana ir galvenais nodrošinājums cīņā pret ekonomisko nevienlīdzību un sociālo dempingu Eiropā. Es aicinu Padomi strādāt, lai sasniegtu šo mērķi.
<P>
Tādēļ šķiet skaidrs, ka, ņemot vērā katras dalībvalsts īpašos ekonomiskos un sociālos apstākļus, dažos gadījumos šos pasākumus, kuri saistīti ar izņēmumiem attiecībā uz parastām PVN likmēm, var izmantot vietējā līmenī sniegtu pakalpojumu, arī darbietilpīgu pakalpojumu, īpatsvara palielināšanai. Turklāt esmu ļoti gandarīta, ka šis direktīvas priekšlikums ļauj piemērot samazinātas PVN likmes dažiem pakalpojumiem, kas saistīti ar būvniecības nozari, kā arī ēdināšanas pakalpojumiem.
<P>
Es vēlos arī pateikties Komisijai, uzsverot tehniskos pielāgojumus, ko mēs un sadarbības grupas "Ģimene un bērnu aizsardzība” locekļi vienmēr esam vēlējušies un kas attiecas uz samazinātu PVN likmju piemērošanu bērnu pirmās nepieciešamības precēm, jo īpaši bērnu autiņiem, kas ir ļoti nozīmīga pozīcija jauno ģimeņu budžetos. Tas pats attiecas uz dažām invalīdiem paredzētām iekārtām; šie noteikumi patiešām ir solis pareizajā virzienā.
<SPEAKER ID="040" NAME="Mieczysław Edmund Janowski  " LANGUAGE="PL">
Nodokļi ir dalībvalstu kompetences jautājums. Tomēr ir jāpiemēro kopīgs regulējums, kas nodrošina gan pārredzamību, gan nenoteiktības likvidēšanu tiesību aktos, kā arī tirgus saskaņotu un vienmērīgu darbību. Manas valsts iedzīvotāji nespēj saprast, kāpēc Īrijā un Lielbritānijā bērnu precēm tiek piemērota nulles PVN likme, Luksemburgā - 3 % likme, bet Polijā paredzams, ka šī PVN likme palielināsies no 7 līdz 22 %.
<P>
Tagad, kad mēs pārciešam sāpīgu krīzi ekonomikā, ir svarīgi meklēt risinājumus, kas sekmēs lielāku ražīgumu un nodarbinātības pieaugumu. Tādēļ nodokļu atbrīvojumu saskaņošana ir ļoti ieteicama, lai izvairītos no diskriminācijas, ko var radīt šī nodokļa piemērošana. PVN likmes samazināšana darbietilpīgiem pakalpojumiem vietējos tirgos, arī ēdināšanas nozarē, jāuzskata par ļoti pozitīvu soli, jo īpaši saistībā ar MVU un amatniekiem. No zemākām izmaksām, protams, iegūs arī patērētāji. Turklāt šai iniciatīvai vajadzētu ierobežot "nelegālo ekonomiku” un nedeklarēto nodarbinātību. Tādēļ es atbalstu vienkāršotos un precizētos noteikumus par Direktīvu 2006/112/EK, PVN direktīvu, jo to mērķis ir panākt vienādus nosacījumus visās dalībvalstīs. Pašreizējā situācija apliecina, ka būtu lietderīgi noorganizēt objektīvas debates par to, cik racionāli būtu piemērot šo nodokli precēm un pakalpojumiem līdz šim izmantotajā veidā. Turklāt ir tādas valstis, piemēram, ASV, kur tiek piemēroti citi netiešo nodokļu veidi un kas, vispārīgi runājot, veido dinamisku, elastīgu un efektīvu ekonomiku. Par to es esmu runājis arī iepriekš.
<SPEAKER ID="041" NAME="Véronique Mathieu  " AFFILIATION="PPE-DE">
rakstiski. - (FR) Laikā, kad Eiropa saskaras ar lielo ekonomisko krīzi, šī ziņojuma pieņemšana ļautu atdzīvināt pakalpojumu nozari, pieprasot dalībvalstīm piemērot darbietilpīgiem pakalpojumiem un vietējā līmenī sniegtiem pakalpojumiem samazinātu PVN likmi, kas būtu 5 %.. Tas ietekmētu restorānu, mājas aprūpes, kā arī frizieru pakalpojumus.
<P>
Ir jāsaskaņo atbrīvojumi no PVN, jo patlaban ir 11 dalībvalstis, kurās ir atļauti izņēmumi un samazinātu likmju piemērošana restorānu pakalpojumiem, piemēram.
<P>
No samazinātas PVN likmes iegūtu nodarbinātība, turklāt tā palīdzētu apkarot ēnu ekonomiku un veicinātu vietējo pieprasījumu.
<P>
Manuprāt, mums jāiet vēl tālāk un jāapsver samazinātas likmes piemērošana arī kultūras nozarē, piemēram, CD vai video, kā arī videi nekaitīgām precēm, piemēram, vidi mazāk piesārņojošiem automobiļiem vai energoefektīvām ēkām. Samazināta PVN likme dažās nozarēs palīdzēs uzlabot MVU darbību, vienlaikus sekmējot tādu ekonomiku, kas lielākā mērā ir nekaitīga videi.
<SPEAKER ID="042" NAME="Rovana Plumb  " LANGUAGE="RO">
2008. gada jūlijā Eiropas Komisija pieņēma priekšlikumu par samazinātas PVN likmes piemērošanu pēc 2010. gada.
<P>
Nozares, uz kurām jo īpaši attiecas šis pasākums, ir darbietilpīgiem pakalpojumi un vietējā līmenī sniegtiem pakalpojumi, kas tiek sniegti vietējiem patērētājiem, piemēram, pakalpojumi, kas saistīti ar mājokļu nozari un mājokļu apkure sistēmu atjaunošanu, kā arī pakalpojumi, kas saistīti ar personisko aprūpi un ēdināšanas nozari.
<P>
Šis priekšlikums ir arī daļa no Mazās uzņēmējdarbības akta iniciatīvas, kuras mērķis ir sekmēt darbību vairāk nekā 23 miljonos mazo un vidējo uzņēmumu visā Eiropas Savienībā, lai attīstītu ekonomiku un izveidotu jaunas darbavietas.
<P>
Es atbalstu šo ziņojumu, jo uzmanīgi noteikts PVN likmju samazinājums piedāvā īpašus ieguvumus, piemēram, tādu nodokļu sistēmu, kas veicina darbavietu izveidi, palielina ražīgumu un samazina ēnu ekonomikas apjomu, jo īpaši pašreizējās ekonomiskās krīzes apstākļos.
<P>
Es aicinu Komisiju cieši uzraudzīt šo samazināto PN likmju piemērošanu dalībvalstīs, lai nodrošinātu vienmērīgu iekšējā tirgus darbību. Es sveicu referentu.
<SPEAKER ID="043" NAME="José Ribeiro e Castro  " LANGUAGE="PT">
Šodienas debates un balsojums par samazinātām PVN likmēm dos skaidru signālu Padomei, papildinot nostāju, ko jau vairākus gadus uzsvērusi sadarbības grupa "Ģimene un bērnu aizsardzība”. Papildus dažādiem grozījumiem, kurus atbalstu, es vēlētos izcelt tos, kas tiešā veidā attiecas uz bērnu precēm. Šis ir svarīgs pasākums, kas atbalsta ģimenes ar bērniem un ļauj tām samazināt netaisnīgo nodokļu slogu, kas tām ir uzlikts. Es atzinīgi vērtēju Komisijas priekšlikumu reizi par visām reizēm atrisināt šo muļķīgo situāciju, kas saistīta ar debatēm par autiņiem, un jautājumu par bērnu autosēdēkļiem. Tomēr, kā jau uzsvēra Eiropas Tautas partijas (Kristīgo demokrātu) un Eiropas Demokrātu grupa, svarīgi ir arī nodrošināt, ka samazinātu PVN likmi piemēro bērnu apģērbiem un apaviem visā Eiropas Savienībā, nevis tikai tajās dalībvalstīs, kurās šāda sistēma bija ieviesta jau 1991. gadā. Ceru, ka mēs beidzot esam nonākuši pie veiksmīga galīgā risinājuma, kas pieliks punktu ilgajai cīņai un pilsoniskās sabiedrības un Parlamenta deputātu prasībām aizsargāt to ģimeņu nodokļu tiesības, kuras nedrīkst sodīt tikai tāpēc, ka tām ir jāizaudzina, jāatbalsta un jāizglīto bērni.
<SPEAKER ID="044" NAME="Bogusław Rogalski  " AFFILIATION="UEN">
rakstiski. - (PL) Izlīdzinot konkurences apstākļus visās dalībvalstīs, ieviešot lielāku pārredzamību un kohēziju ES teritorijā - tie ir ļoti svarīgi jautājumi, jo samazinātās PVN likmes ļaus nodrošināt vienmērīgu iekšējā tirgus darbību.
<P>
Dalībvalstīm jābūt iespējai piemērot samazinātu PVN likmi, piemēram, vietējā līmenī sniegtiem pakalpojumiem. Samazinātas PVN likmes piemērošana pavisam noteikti jāatstāj dalībvalstu kompetencē, savukārt nodokļu sistēmai jāveicina nodarbinātība, jāpalielina ražīgums un jāsamazina ēnu ekonomikas apjoms. Svarīgi ir arī saskaņot atbrīvojumus no PVN, jo ir nepieciešams nodrošināt līdzsvarotu un vienlīdzīgu attieksmi starp dalībvalstīm un novērst negatīvu ietekmi, ko var radīt šādu likmju ieviešana.
<P>
Samazinot PVN likmes vietējā līmenī sniegtiem pakalpojumiem un darbietilpīgiem pakalpojumiem, vajadzētu rasties pozitīvām sekām, jo tas samazinās nedeklarētas nodarbinātības līmeni, vienlaikus samazinot tās pievilcību un palielinot pieprasījumu saistībā ar legālo ekonomiku. Tomēr, ja samazinātās likmes ir paredzētas, lai izvairītos no vienmērīgas iekšējā tirgus darbības traucējumiem, tās jāpiemēro uzmanīgi.
<P>
PVN likmju samazināšanas politiskais mērķis paredz ierobežot nedeklarētās nodarbinātības apjomu un iespējamo administratīvo slogu.
<SPEAKER ID="045" NAME="Eoin Ryan  " AFFILIATION="UEN">
rakstiski. - Mūs skar globāla krīze, bet tā ir tāda globāla krīze, kas skar mūs vietējā mērogā. Nestabilitāte sākās Atlantijas okeāna otrā pusē, bet tā skāra mūsu pilsētas un ciemus. Pasākumi, kas tika ieviesti, lai apkarotu šo krīzi un atjaunotu mūsu sagrauto ekonomiku, jākoncentrējas ne tikai uz nacionālo un starptautisko mērogu, bet arī uz reģionālo un vietējo mērogu.
<P>
Samazinātu PVN likmju piemērošanas jomas paplašināšana, iekļaujot darbietilpīgus un vietējā līmenī sniegtus pakalpojumus, ir pozitīvs solis šajā virzienā. Tas ir pragmatisks lēmums, kas var veicināt vietējo ekonomiku un sekmēt vietējo uzņēmumu un nozaru darbību, neradot traucējumus iekšējā tirgus pareizā darbībā.
<P>
Ceru, ka šis pasākums tiks ietverts plašākā pieejā, ko pieņems ES un valsts iestādes, lai padarītu pievilcīgu iepirkšanos vietējā līmenī, izveidotu vietējo ekonomiku un patērētāju uzticēšanos.
<P>
Šāda pieeja pozitīvi ietekmētu mazos un vidējos uzņēmumus. Tas ir būtiski, jo MVU ir 99 % no visiem ES uzņēmumiem, tomēr pašreizējā situācijā šī nozare cieš zaudējumus. Uzskatu, ka MVU nozares stiprināšana un atbalstīšana ir svarīgs aspekts, lai atveseļotu mūsu ekonomiku un veidotu ilgtspējīgu nākotni ekonomikas un sociālajā jomā.
<SPEAKER ID="046" NAME="Marianne Thyssen  " AFFILIATION="PPE-DE">
rakstiski. - (NL) Priekšsēdētājas kundze, dāmas un kungi, gadiem ilgi Eiropas Parlaments ir iestājies par to, lai to preču un pakalpojumu paplašinātu sarakstu, kam varētu piemērot samazinātas PVN likmes. Patlaban vairāk nekā jebkad ir izskanējis aicinājums piemērot dalībvalstīs šādas likmes dažādie pakalpojumiem, arī ēdināšanas pakalpojumiem, būvniecības un atjaunošanas pakalpojumiem un maziem remonta darbiem, piemēram, apavu remontam.
<P>
Un tam ir trīs iemesli. Noteikumu par PVN likmēm saskaņošana Eiropas līmenī sekmē pārredzamību un vienmērīgu iekšējā tirgus darbību, turklāt kalpo par stimulu nelegālās nodarbinātības apkarošanā. Turklāt beidzot mēs varam cerēt uz to, ka tiks pielikts punkts nepārtrauktam eksperimentu periodam, un uz tiesisko noteiktību saistībā ar problēmu, kas mūs apgrūtināja ļoti ilgu laiku. Krīzes laikā šie pasākumi var būt svarīgi stimuli vairākās nozarēs.
<P>
Tāpēc es atbalstu I. van den Burg ziņojumu un ceru, ka 10. martā paredzētajā Ekonomikas un finanšu padomes (ECOFIN) sanāksmē izdosies panākt politisku vienošanos.
