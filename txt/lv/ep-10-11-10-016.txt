<CHAPTER ID="016">
Alternatīvu ieguldījumu fondu pārvaldnieki (debates)
<SPEAKER ID="122" NAME="Priekšsēdētājs">
Nākamais darba kārtības punkts ir ziņojums, ko Ekonomikas un monetāro lietu komitejas vārdā iesniedza Jean-Paul Gauzès, par priekšlikumu Eiropas Parlamenta un Padomes direktīvai par alternatīvu ieguldījumu fondu pārvaldniekiem un par Direktīvas 2004/39/EK un Direktīvas 2009/.../EK grozījumiem - C7-0040/2009 -.
<SPEAKER ID="123" NAME="Jean-Paul Gauzès" LANGUAGE="FR">
Priekšsēdētāja kungs, Reynders kungs, komisār! Teksts, kuru mēs šovakar apspriežam un par kuru mēs rīt Parlamentā balsosim, ir sagatavots ilga darba rezultātā. Eiropas Komisija 2009. gada 30. aprīlī publicēja savu priekšlikumu direktīvai par alternatīvu ieguldījumu fondu pārvaldniekiem. Priekšlikuma mērķis ir izveidot drošu, saskaņotu sistēmu Eiropas Savienības līmenī, lai kontrolētu un uzraudzītu pārvaldnieku radītos riskus attiecībā uz ieguldītājiem, pārvaldnieku partneriem, citiem finanšu tirgu dalībniekiem un finanšu stabilitāti, vienlaikus ļaujot pārvaldniekiem, kuriem ir jāievēro stingras prasības, sniegt pakalpojumus un pārdot savus fondus visā iekšējā tirgū.
<P>
Priekšsēdētāja kungs! Vai drīkst, es uz brīdi pārtraukšu - es gribētu zināt, vai, ņemot vērā mūsu darba ilgumu, man nav noteikts laika limits, jo es redzu, ka laiks nav uzņemts. Tas mani nesatrauc, taču taisnīguma dēļ es gribēju tam pievērst jūsu uzmanību.
<P>
Parlaments šo tekstu saņēma pirms apmēram 14 mēnešiem. Tas ir izraisījis acīmredzamu Eiropas Parlamenta deputātu interesi, jo ir iesniegti 1690 grozījumi. Teksta sagatavošanā ļoti aktīvi bija iesaistīti speciālisti, un referenti organizēja gandrīz 200 diskusiju par šo tekstu, neskaitot apspriešanās ar valstu iestādēm.
<P>
Īpaši grūts darbs bija galīgi sagatavot šo kompromisa tekstu, kas šodien tiek apspriests. Lai veicinātu informācijas apmaiņu par darba gaitu, Spānijas prezidentūras pilnvaru laikā 2010. gada pirmajā pusē notika seši neoficiāli trialogi. Šajā laika posmā vienošanās Padomē netika panākta.
<P>
2010. gada 17. maijā Ekonomikas un monetāro lietu komiteja ar lielu balsu vairākumu nobalsoja par ziņojumu, kas bija Eiropas Parlamenta deputātu kolektīvas apspriešanās rezultāts. Parlaments ieviesa proporcionalitāti, atšķirīgus noteikumus dažādu kategoriju fondiem, nosacījumu aizsargāt mērķuzņēmuma privāto kapitālu, kā arī darbavietas un pasu sistēmu to fondu un alternatīvo ieguldījumu fondu pārvaldniekiem, kuri ir reģistrēti ārpus Eiropas Savienības.
<P>
Tam sekoja ducis trialogu. Tika izveidota arī visu trīs iestāžu darba grupa, lai daudzās sanāksmēs ar Beļģijas prezidentūru un Komisiju īpaši risinātu šā priekšlikuma tehniskos aspektus.
<P>
2010. gada 26. oktobrī tika organizēts trialogs, kuram bija jābūt galīgajam un kurā aktīvi piedalījās ECOFIN priekšsēdētājs Reynders kungs un komisārs Barnier, un tika panākta vienošanās par tādu kompromisa tekstu, ko referents uzskatīja par atbilstīgu iesniegšanai Parlamenta balsojumam.
<P>
Es neiedziļināšos šā garā tehniskā dokumenta niansēs, bet uzsvēršu būtiskos punktus. Direktīvā būs noteikts, ka alternatīvu ieguldījumu fondu pārvaldniekiem, kas atrodas Eiropas Savienībā, obligāti ir jāsaņem atļauja vai jāreģistrējas un jāievēro darbības un organizatoriskās prasības, rīcības kodeksi un pārredzamības prasības, kā arī noteikts, ka dalībvalstu kompetentajām iestādēm un Eiropas Vērtspapīru un tirgu iestādei (EVTI) ir pilnvaras uzraudzīt fondu pārvaldniekus un piemērot sankcijas.
<P>
Tas viņiem dos piekļuvi Eiropas Savienības iekšējam tirgum, izmantojot Eiropas pasi, lai pārvaldītu un pārdotu savus produktus. Visbeidzot, pārvaldnieki, kas atrodas ārpus Eiropas Savienības, varēs pretendēt uz pasi, ja viņi nodrošinās atbilstību tām pašām prasībām, ko piemēro pārvaldniekiem, kuru galvenais birojs atrodas Eiropas Savienībā. Lielais skaits sanāksmju un viedokļu apmaiņas un apspriešanās intensitāte starp referentiem, ēnu referentiem, toreizējo prezidentūru un Komisiju ir ļoti būtiski daudzās jomās bagātinājis sākotnējo priekšlikumu.
<P>
Šajā saistībā man skaidri jāpasaka, ka Parlamenta pieprasītais progress, protams, tika panākts pakāpeniski sarunu gaitā, nevis tikai pēdējā trialogā, kura laikā tika veiktas dažas korekcijas, taču politiskā līmenī tas bija izšķirošs.
<P>
Tagad es gribētu uzsvērt tās jomas, kurās Parlamenta iejaukšanās ir bijusi izšķiroša. Pirmkārt, tie bija divi ļoti svarīgi politiski jautājumi saistībā ar attiecībām ar trešām valstīm, proti, tika apstiprināta pasu esība un ieviešana - nu, tagad es patiešām nesaprotu, jo parasti man ir četras minūtes, - pārvaldniekiem, kas dzīvo ārpus Eiropas Savienības. Ir noteikti konkrēti nosacījumi pases piešķiršanai. Attiecībā uz privāto kapitālu Parlamentam ir izdevies nodrošināt, lai direktīvā iekļautu nosacījumus, kas ļauj novērst iespējamu mērķuzņēmuma pamatlīdzekļu izpārdošanu pa daļām, un arī specifiskus noteikumus par ziņojumu sniegšanas pienākumiem attiecībā uz mērķuzņēmumiem, to darbiniekiem vai to pārstāvjiem.
<P>
Ņemot vērā dīvaino pulksteņa uzvedību, es neatgriezīšos pie dažiem nosacījumiem, kas tika panākti saskaņā ar Parlamenta vēlmēm. Es vienkārši pateikšu, ka Parlaments būtu gribējis iet vēl tālāk, taču tam izdevās ietekmēt sarunas tā, lai panāktu lielāku EVTI lomas atzīšanu. Katrā ziņā risinājumi, kas tika atbalstīti, ir ievērojams progress, lai uzlabotu uzraudzību Eiropas līmenī. Parlaments ir bijis uzmanīgs, lai Komisijas deleģēto aktu pieņemšanas procesā stiprinātu Padomes un Parlamenta pilnvaras.
<P>
Vairākums Parlamenta deputātu būtu gribējuši ļoti stingru kontroli pār pasīvo pārdošanu vai pat tās aizliegumu. Apsvēruma iekļaušana, ieviešot principu, ar kuru saskaņā profesionāliem ieguldītājiem jāveic rūpīgi pasākumi, ieguldot fondos ārpus Eiropas Savienības, ir ievērojams pirmais solis.
<P>
Priekšsēdētāja kungs, Reynders kungs, komisār! Tas ir viss, ko es gribēju pateikt, atklājot debates. Noslēgumā es izmantošu šo divu minūšu uzstāšanās izdevību, lai pateiktos visiem, kuri veicināja šos panākumus.
<P>
(Aplausi)
<SPEAKER ID="124" NAME="Priekšsēdētājs">
Gauzès kungs, jūs varat uzstāties, cik ilgi vēlaties, ja vien jūs aizsargāsiet Londonas Sitijas intereses.
<SPEAKER ID="125" NAME="Didier Reynders" LANGUAGE="FR">
Priekšsēdētāja kungs, Gauzès kungs, dāmas un kungi! Man atkal ir prieks vēlreiz uzstāties jūsu priekšā, jo jūs apspriežat papildu daļu no reformu pasākumu kopuma, ko mēs gribam ieviest finanšu nozarē. Jums iesniegtais ziņojums ir daļa no tā uzraudzības pasākumu kopuma, kuru, kā jūs zināt, Padome jau ir vienprātīgi pieņēmusi.
<P>
Arī attiecībā uz ieguldījumu fondiem mēs esam virzījušies uz priekšu ar tādu pašu vienprātību Padomē, un jūs esat pieņēmuši šo uzraudzības pasākumu kopumu ar ļoti lielu balsu vairākumu. Es ceru, ka mums izdodies pieredzēt tikpat lielu vairākumu attiecībā uz sadaļu par ieguldījumu fondiem.
<P>
Ar šo direktīvu pirmo reizi tiek ieviesti tie Eiropas noteikumi alternatīvu ieguldījumu fondu, galvenokārt, riska ieguldījumu fondu un privātā kapitāla uzņēmumu pārvaldniekiem, kurus mēs daudzkārt esam apsprieduši. Līdz šim šiem uzņēmumiem, kas dod labumu Eiropas ekonomikai, nav piemērota nekāda uzraudzība vai īpaši noteikumi Eiropas līmenī. Šis priekšlikums pilnīgi atbilst komisāra Barnier vēlmei - kas ir arī mana vēlme - piemērot efektīvus, atbilstīgus noteikumus un uzraudzību visiem dalībniekiem un finanšu darbībām, kas rada būtiskus riskus.
<P>
Ar šo direktīvu Eiropa sper vēl vienu soli ceļā uz G20 pieņemto lēmumu pilnīgu īstenošanu. G20 augstākā līmeņa sanāksmes priekšvakarā šis ir spēcīgs Eiropas signāls pārējai pasaulei. Kā jau es teicu, šis teksts ir pilnīgi integrēts jaunajā Eiropas uzraudzības sistēmā, stiprinot EVTI turpmāko nozīmi alternatīvu fondu pārvaldnieku regulēšanā.
<P>
Pateicoties, es ceru, jūsu rītdienas balsojumam "par”, šo fondu pārvaldniekiem tiks piemēroti konsekventi un lielā mērā jauni noteikumi, lai palielinātu pārredzamību attiecībā uz uzraudzītājiem, ieguldītājiem, uzņēmumiem un to uzņēmumu darbiniekiem, kurus pārņēmuši daži no šiem fondiem. Privātā kapitāla uzņēmumiem būs jāsniedz paziņojums par savu klātbūtni pārņemtajos uzņēmumos un jānodrošina informācija darbiniekiem, īpaši saistībā ar savu turpmāko uzņēmējdarbības stratēģiju un tās iespējamo ietekmi uz darbavietām. Direktīvas mērķis ir palielināt arī ieguldītāju aizsardzību. Piemēram, ievērojami tiks pastiprināta depozitārija, kā arī riska pārvaldības funkcija. Tagad tiks uzraudzīti piesaistītie līdzekļi, atalgojuma metode un deleģēšana.
<P>
Direktīvas mērķis ir arī paplašināt iekšējo tirgu šajā nozarē, jo īpaši, ieviešot Eiropas pasi, kas veicinās pārrobežu darījumus, veicinot ekonomiku kopumā. Tiks ieviesta arī pase trešām valstīm, lai nodrošinātu vienlīdzīgus spēles noteikumus starptautiskā mērogā, ievērojot principu "vienādas tiesības - vienādi pienākumi”. Es priecājos par šīs direktīvas patiesi eiropeisko raksturu, kas garantē augstu aizsardzības un pārredzamības līmeni, vienlaikus veicinot ieguldījumus Eiropā. Pasu sistēma, būdama pamatota uz stingru kontroli un piešķirot galveno nozīmi Eiropas uzraudzības iestādēm, rada drošu un efektīvu reglamentējošo pamatu nozarei, kuras prognozējamo nozīmi izaugsmes atjaunošanā nevar novērtēt par zemu.
<P>
Līdzīgi pārējiem finanšu nozares reformas programmas elementiem arī šī direktīva ir paredzēta, lai globālākā līmenī novērstu vai vismaz ierobežotu turpmāku finanšu krīžu mērogu. Es gribu skaidri pateikt, ka vienošanās starp Parlamentu un Padomi, kura, es ceru, ir tik plaša, cik tas ir iespējams, lielā mērā ir panākta, pateicoties Eiropas Parlamenta un jo īpaši tā referenta Gauzès kunga apņēmībai un rūpīgi paveiktajam darbam.
<P>
Gauzès kungs, es gribu pateikties jums par izšķirīgo rīcību, par uzticību savam darbam un par apņēmību, bez kuras šīs direktīvas pieņemšana Eiropas Parlamentā visticamāk nebūtu bijusi iespējama.
<P>
Priekšsēdētāja kungs! Es gribētu pateikties arī Sharon Bowles, Ekonomikas un monetāro lietu komitejas priekšsēdētājai. Mums bija daudz diskusiju trialoga sanāksmēs un citos forumos par šo direktīvu un arī par citiem tekstiem. Tas ir lietderīgi, jo tas pierādīja, ka ir iespējams īstenot koplēmuma procesu ar vienu nosacījumu, proti, ka ir iespējams uzsākt sarunas vienlaikus ar Padomi, no vienas puses, un Parlamentu, no otras puses. Liels paldies jums, ka jūs spējāt to organizēt Parlamentā! Padomē to nav viegli izdarīt, un es esmu pārliecināts, ka to ne vienmēr ir viegli izdarīt arī ar visiem Parlamenta deputātiem.
<P>
(FR) Visbeidzot, priekšsēdētāja kungs, es vēlos pateikties Zviedrijas un Spānijas prezidentūrai, kā arī komisāram Barnier, kurš tikko mums pievienojās, un visas ēnu referentiem, Goebbels kungam, Klinz kungam, Canfin kungam, Kamall kungam un, visbeidzot, Lehne kungam par auglīgo un neapšaubāmi konstruktīvo viedokļu apmaiņu, kāda mums bija par grozīto ziņojumu, kas tiks iesniegts jūsu balsojumam.
<P>
Priekšsēdētāja kungs! Sākot no šā brīža, būs uzticama un saskaņota Eiropas Savienības līmeņa sistēma to risku kontrolei un uzraudzībai, ko alternatīvu ieguldījumu fondu pārvaldnieki rada šo fondu ieguldītājiem un finanšu stabilitātei. Esmu pārliecināts, ka tā griba panākt rezultātus, kura ir iedvesmojusi mūs, turpinās veicināt sarunas par turpmākajiem tekstiem. Katru reizi, kad es ierodos Parlamentā, priekšsēdētāja kungs, es izsaku jums pateicību par jau paveikto darbu, taču šobrīd es gribētu jau tagad jums pateikties par to darbu, ko mēs gatavojamies paveikt turpmākajās nedēļās.
<P>
Gauzès kungs, es ceru, ka mēs spēsim tādā pašā tempā sastrādāties, lai panāktu vienošanos par kredītvērtējuma aģentūru tematu. Savu Padomes prezidentūras pilnvaru pārņēmēju vārdā un ņemot vērā pēdējās sarunas, es esmu vēl jo vairāk pārliecināts, ka mēs gūsim panākumus ne vien attiecībā uz šo tematu, bet, iespējams, nākotnē arī citos jautājumos. Datums jau ir noteikts. Jebkurā gadījumā - paldies par darbu, kas ir paveikts saistībā ar šo ziņojumu!
<P>
(Aplausi)
<SPEAKER ID="128" NAME="Michel Barnier" LANGUAGE="FR">
Priekšsēdētāja kungs! Pirmais, ko es darīšu, dāmas un kungi, es lūdzu mani atvainot, ka pievienojos jums dažas minūtes vēlāk.
<P>
Beļģijas prezidentūra ir tik dinamiska, ka vienlaikus ar svarīgajām debatēm, kas notiek šeit - debatēm par šo direktīvu par alternatīvu ieguldījumu fondu pārvaldniekiem - mums ir debates Konkurences Padomē par citu svarīgu tematu, Eiropas patentu, un tāpēc es tikko devos prom no Padomes, lai atgrieztos šeit - es vēl nezinu, kādā stāvoklī, taču es darīšu, ko varēšu. Es nevaru sadalīties uz pusēm.
<P>
Gauzès kungs, kura uzskatus es zinu, bet kura uzstāšanos es nevarēju noklausīties, mani noteikti atvainos. Es gribu pateikties viņam un apsveikt viņu, kā arī visus koordinatorus un ēnu referentus un, protams, kā Reynders kungs tikko teica, apsveikt arī Beļģijas prezidentūru un visu komandu par šo ļoti svarīgo un ļoti neatlaidīgo darbu, kas paveikts šajās dažās pēdējās nedēļās un pirms tam darījušas pārējās prezidējošās valstis.
<P>
Mēs apspriežam šo tematu jau gandrīz 15 vai 18 mēnešus, un ar Parlamenta balsojumu mēs esam ļoti tuvu tam, lai šī saprātīgā vienošanās stātos spēkā. Parlaments šodien tiekas, lai to apspriestu, un rīt tiksies, lai pieņemtu par to lēmumu. Šis balsojums plenārsēdē, dāmas un kungi, notiks G20 augstākā līmeņa sanāksmes Seulā priekšvakarā, un šī ir lieliska iespēja pierādīt mūsu spēju rīkoties kopīgi, īstenot kopīgus mērķus un arī īstenot tos lēmumus, kas pieņemti uzreiz pēc krīzes - un šī krīze vēl nav beigusies attiecībā uz tās finanšu, ekonomikas, humānajām un sociālajām sekām - lēmumus, kas pieņemti augstākajā starptautiskajā līmenī, G20 sanāksmē.
<P>
Pēc vienošanās par uzraudzības pasākumu kopumu, par ko mums arī jāpateicas Parlamenta apņēmībai un Beļģijas prezidentūras neatlaidībai, vienošanās par šo direktīvu par alternatīvu ieguldījumu fondu pārvaldniekiem ir nepieciešama, lai parādītu šo spēju gūt mācību no krīzes, izveidot inteliģentus noteikumus un efektīvu uzraudzību jomās, kurās tā ir jāizveido, piemēram, tādu uzraudzību, lai visiem finanšu dalībniekiem tiktu piemēroti šie noteikumi un šī uzraudzība, kura ir gan stingra, gan efektīva.
<P>
Kā tikko sacīja Reynders kungs, dalībvalstis ir vienprātīgi vienojušās par šo pēdējo priekšlikumu. Dāmas un kungi! Es gribu pateikt to, ko es domāju: šī vienošanās nebūtu bijusi iespējama bez Parlamenta ieguldījuma, kas ir ievērojami uzlabojis priekšlikumus, ko mēs apspriežam.
<P>
Pateicoties Gauzès kunga un ēnu referentu apņēmībai, šodien ziņojumā ir ietverti daudzi jauni elementi saistībā ar ziņojumu, ko sākotnēji maijā pieņēma Ekonomikas un finanšu padome, un šis Parlamenta ieguldījums ļoti praktiskā nozīmē uzlabo šī priekšlikuma direktīvas kvalitāti. Rindas kārtībā es gribētu pieminēt dažus elementus, kas, mūsuprāt, ir pozitīvi un ļoti kvalitatīvi.
<P>
Pirmais elements ir noteikumu par privātā kapitāla stiprināšana, kas palielinās šo darbību pārredzamību attiecībā uz mērķuzņēmumu darbiniekiem un ieviesīs stingrus aizsardzības pasākumus pret aktīvu izpārdošanu pa daļām, kā daudzi no jums vēlējās, lai gan es zinu, ka daži no jums domā, ka šis pasākums nav pietiekami iedarbīgs.
<P>
Otrais elements ir patiess Eiropas risinājums trešām valstīm. Komisija vienmēr ir atbalstījusi šo risinājumu, kura pamatā ir "vienādas tiesības - vienādi pienākumi” pieeja, un tas beidzot garantēs, ka visiem pārvaldniekiem, kas darbojas Eiropā, būs jāievēro Eiropas noteikumi.
<P>
Trešais elements ir izšķiroši svarīgā loma, kāda šajos noteikumos paredzēta EVTI, kas padarīs pārvaldnieku uzraudzību saskaņotāku un pilnveidos Eiropas un trešo valstu pasu darbību.
<P>
Ceturtais elements ir stingri papildu noteikumi, kas aizsargās ieguldītājus un tirgus. Šajā saistībā es gribētu pieminēt ierobežojumus attiecībā uz piesaistītajiem līdzekļiem, papildu kapitālu, profesionālo apdrošināšanu pārvaldniekiem un noteikumus par depozitāriju lomu un atbildību.
<P>
Dāmas un kungi! Komisija piekrīt jūsu bažām par noteikumu trūkumu attiecībā uz pasīvo pārdošanu. Šīs nepilnības var kļūt par veidu, kā apiet mūsu noteikumus, un tāpēc mums ir tādas pašas bažas.
<P>
Taču dalībvalstis gandrīz vienprātīgi ir pret jebkādiem noteikumiem šajā jomā, un mēs esam gatavi kā kompromisu pieņemt pašreizējo ziņojumu ar nosacījumu, ka šis jautājums tiks pārskatīts, un galīgi tas jāizdara šīs direktīvas kontekstā, un mēs nodrošināsim, lai tas notiktu.
<P>
Komisijas vārdā es gribu vēlreiz pateikties Parlamentam par būtisko sadarbību un ieguldījumu šajā ziņojumā, un es tāpat kā Reynders kungs ceru, ka mēs spēsim panākt iespējami plašāko vienošanos par šo kompromisu, kas, mūsuprāt, joprojām ir dinamisks kompromiss un kas ļauj mums īstenot vienu G20 apņemšanos: mācīties no finanšu krīzes.
<SPEAKER ID="129" NAME="Evelyn Regner" LANGUAGE="DE">
Priekšsēdētāja kungs, Reynders kungs, komisār Barnier! Kā sacīja Gauzès kungs, mēs jau esam paveikuši lielu daļu darba: 21 trialogs un daudzas sanāksmes starp Ekonomikas un monetāro lietu komitejas un Juridiskās komitejas referentiem un ēnu referentiem. Taču, pats galvenais, mēs esam gadiem strādājuši, lai pārliecinātu citus. Līdzīgi Tibetas lūgšanu ratam Eiropas Parlamenta sociālistu un demokrātu progresīvās alianses grupa gadiem ir ļoti uzcītīgi mēģinājusi panākt, lai riska ieguldījumu fondiem, privātā kapitāla fondiem un visiem pārējiem finanšu fondiem tiktu piemēroti Eiropas noteikumi. No visām dienām 26. oktobrī - Austrijas Nacionālajā dienā - mums beidzot izdevās atrast kompromisu ar dalībvalstīm. Mēs nedzīvojam ideālā pasaulē, un tāpēc arī kompromiss nav perfekts. Taču šis Eiropas tiesību akts līdz šim ir vissvarīgākais elements finanšu tirgus regulējuma ziņā. Tagad ir alternatīva vecajam neoliberālajam pirmskrīzes satriecošajam argumentam, ka attiecībā uz finanšu tirgus atgriešanu ierindā un tā pārstrukturēšanu "nav alternatīvu”.
<P>
Manuprāt, divi nākamie punkti ir īpaši svarīgi. Pirmkārt, ir noteikumi, lai novērstu pamatlīdzekļu izpārdošanu pa daļām tādā mērā, ka divus gadus nedrīkst aizskart pārņemto uzņēmumu rezerves. Ir arī noteikumi attiecībā uz depozitāriju atbildību, kas novērš garu, neskaidru atbildības ķēžu izveidi. Šie noteikumi ir minimālie standarti, kas nozīmē to, ka ikviens, kas grib, var tos uzlabot un tie būtu jāuzlabo. Tomēr noteikumi alternatīvu ieguldījumu fondu pārvaldniekiem sniedz arī jaunu iespēju izveidot jaunu riska ieguldījumu fondu kultūru. Līdz šim jo īpaši maza apjoma fondi ir veikuši ārkārtīgi riskantus darījumus, taču tagad tiem ir jāmaina savs darbības veids. Tagad šiem fondiem ir iespēja darboties, izmantojot ilgtspējīgu uzņēmējdarbības modeli.
<P>
Lai nodrošinātu, ka šī direktīva darbojas - būtu jāatzīmē, ka, to sakot, es neloloju nekādas ilūzijas - , Komisijai ir stingri un modri jāuzrauga direktīvas ieviešanu un darbību un, ja nepieciešams, jāiesniedz tās pārskats agrāk, nekā plānots.
<P>
Es vēlos no sirds pateikties Gauzès kungam. Mēs sadarbojāmies ļoti konstruktīvi. Es gribu pateikties arī Bullmann kungam un Goebbels kungam. Īpaši es gribētu pieminēt to spēcīgo garu, patiesībā, gribu, kas beigās ņēma virsroku, arī no Komisijas un Padomes puses, lai nonāktu pie patiešām konstruktīva risinājuma.
<SPEAKER ID="130" NAME="Burkhard Balz" LANGUAGE="DE">
Priekšsēdētāja kungs! Ar direktīvu par alternatīvu ieguldījumu fondu pārvaldniekiem mēs tagad ieliekam vēl vienu svarīgu bruģakmeni ceļā uz jaunas, stabilas finanšu tirgus arhitektūras izveidi Eiropā. Mūsu prasībai pēc visaptverošas un efektīvas krīzes novēršanas rezultāti būs tikai tad, kad mēs to piemērosim visai finanšu nozarei un līdz ar to arī alternatīvo ieguldījumu fondiem, kas līdz šim tika regulēti tikai valstu līmenī. Šī ir ļoti neviendabīga nozare, kurā pastāv dažādu veidu fondi, riska profilu un arī ieguldījumu stratēģijas.
<P>
Ar Komisijas priekšlikumu direktīvai nebija viegli strādāt, taču tagad mēs esam atraduši kopīgu kompromisu, kurā visiem fondiem un visu fondu pārvaldniekiem netiek piemēroti vienādi noteikumi un kurā, vismaz tā pieejā, ir ieņemts diferencēts skatījums atbilstoši sistēmiskajam riskam. Šodien mēs nosakām vienotus standartus visā Eiropā, lai apstiprinātu fondu pārvaldniekus. To darot, mēs daļu atbildības nodosim arī profesionāliem ieguldītājiem un pārvaldītājiem. Ar papildu noteikumiem attiecībā uz privāto kapitālu mēs novēršam portfeļuzņēmumu izpārdošanu pa daļām. Protams, nav pamatojuma vainot privātā kapitāla nozari pašu par sevi, jo tai ir svarīga un arī konstruktīva nozīme - piemēram, mazo un vidējo uzņēmumu finansēšanā. Taču tagad mēs novērsīsim negatīvos gadījumus pateicoties tam, ka uzņēmumu līdzekļi jo īpaši pirmajos kritiskajos gados pēc šo uzņēmumu iegūšanas ir jāsaglabā.
<P>
Parlamenta lielākais sasniegums noteikti ir kopējas Eiropas pases ieviešana ne tikai Eiropas fondu pārvaldniekiem, bet arī par fondu pārvaldniekiem ārpus ES. Fondu pārvaldnieki ārpus ES iegūs piekļuvi Eiropas tirgum tikai tad, ja būs noslēgts sadarbības nolīgums, lai nodrošinātu informācijas apmaiņu starp uzraudzības iestādēm. Turpmāk arī Eiropas Vērtspapīru un tirgu iestāde nopietnos gadījumos varēs iejaukties, un tas nozīmē, ka līdz ar jauno tiesību aktu kaut kas tiks ieviests pirmo reizi. Mēs nevaram izmantot pagātnes pieredzi, jo īpaši attiecībā uz pasākumiem saistībā ar trešām valstīm, taču es domāju, ka mēs esam panākuši labu sākumu ceļā uz efektīvas uzraudzības sistēmas nodrošināšanu.
<SPEAKER ID="131" NAME="Robert Goebbels" LANGUAGE="FR">
Priekšsēdētāja kungs, dāmas un kungi! Pēc krīzes uzliesmojuma Eiropas augstākā līmeņa sanāksme un tad G20 nāca klajā ar aicinājumu regulēt visus finanšu tirgus segmentus riska ieguldījumu fondos. Komisija ātri iesniedza priekšlikumus, taču reti veiktās lobēšanas dēļ daži politisko lēmumu pieņēmēji nevēlējās turpināt šā tiesību akta izstrādi. Apvienotā Karaliste izslējās, lai aizsargātu riska ieguldījumu fondus, kas atrodas tuvējās vai attālās salās. Francija, pašpasludinātā cīnītāja par starptautiskiem noteikumiem, ir atkritusi atpakaļ savā parastajā protekcionismā.
<P>
Parlamentā galvenokārt liberāļi centās iebilst pret šo tiesību aktu. Verhofstadt kunga grupa, kas parasti ir tik proeiropeiska, ierosināja pilnīgi noraidīt Komisijas priekšlikumu. Pateicoties referentam Gauzès kungam un pateicoties koalīcijai Ekonomikas un monetāro lietu komitejā, kurā ietilpst Eiropas Tautas partijas (Kristīgo demokrātu) grupa, Eiropas Parlamenta sociālistu un demokrātu progresīvās alianses grupa un Eiropas Parlamenta Zaļo/Eiropas Brīvās apvienības grupa, kuru atbalstīja pat Eiropas Apvienotā kreiso un Ziemeļvalstu Zaļo kreiso spēku grupa, tika apvienota ievērojama vairākuma nostāja. Sekoja divdesmit viens trialogs, un, pateicoties Reynders kunga un komisāra Barnier personiskajam ieguldījumam, Parlamenta sarunu dalībnieki nonāca pie priekšlikuma direktīvai, kas ir būtisks solis uz priekšu, it īpaši vidējā termiņā.
<P>
Tas ir tik svarīgi tāpēc, ka mums vajadzēs gaidīt līdz 2018. gadam, kad būs tāds iekšējais tirgus, kurā visiem fondiem tiks piemēroti vienādi pienākumi un saistības, kā arī piešķirtas vienādas tiesības. Eiropas noteikumi tiks ieviesti no 2013. gada. Palielināsies Eiropas regulatora EVTI pilnvaras - šai iestādei direktīva piešķir ne mazāk kā 72 iejaukšanās un uzraudzības pilnvaras. Jāuzsver, ka šī direktīva ir pirmais Eiropas tiesību akts, kas reglamentē riska ieguldījumu privātā kapitāla fondus. Tā nodrošinās ievērojamu aizsardzību ieguldītājiem - ne tikai profesionāliem ieguldītājiem, bet arī iedzīvotājiem, kuri iegulda savus ietaupījumus finanšu produktos.
<P>
Būs ļoti konkrēti noteikumi par riska pārvaldību un skaidrās naudas pārvaldību. Ieguldītājiem būs lielāka pārredzamība un vairāk informācijas par pārvaldnieku īstenotajām stratēģijām. Tiks uzraudzīti piesaistītie līdzekļi, ko panāks tādējādi, ka pārvaldniekiem būs iepriekš jāpaziņo savu aizņemto līdzekļu apjoma palielināšanas robežas. Ja tiks izmantota pārāk riskanta stratēģija, regulatori varēs iejaukties. Tiks ierobežots pārvaldnieku "apzeltīšanas” atalgojums un prēmijas, un tās nevarēs uzreiz pilnībā izmaksāt skaidrā naudā. Direktīva piemēros lielāku pārredzamību privātā kapitāla fondiem. Šie fondi tiks atbalstīti, lai finansētu reālo ekonomiku. Taču direktīva nopietni ierobežos plēsoņām līdzīgu fondu iespējas sadalīt uzņēmumus. Būs divu gadu periods, kura laikā iegūtā uzņēmuma kapitālu un daļu no rezervēm nevarēs sadalīt jaunajiem īpašniekiem.
<P>
Papildus šim "ieslēgšanās” pasākumam notiks apspriešanās ar uzņēmuma darbiniekiem, un valsts, kurā fonds ir reģistrēts, tiks informēta par attiecīgā uzņēmuma pircēju uzņēmējdarbības stratēģiju. Īsi sakot, direktīvu var uzlabot, priekšsēdētāja kungs, taču sociālisti un demokrāti to atbalstīs, jo tā ienesīs daudz gaismas tajā starptautisko finanšu melnajā caurumā, kas līdz šim ir pastāvējis alternatīvo ieguldījumu fondu jomā.
<P>
(Aplausi)
<SPEAKER ID="132" NAME="Wolf Klinz" LANGUAGE="DE">
Priekšsēdētāja kungs! Pēc ilgām sarunu kārtām beidzot ir panākta Parlamenta, Padomes un Komisijas vienošanās par kopīgu tekstu alternatīvu ieguldījumu fondu pārvaldnieku regulēšanai. Es to vērtēju atzinīgi, un man ir jālabo Goebbels kunga teiktais: mēs gribējām nosūtīt atpakaļ sākotnējo priekšlikumu, jo mēs uzskatījām, ka alternatīvo ieguldījumu fondi ir tik dažādi - riska ieguldījumu fondi, privātā kapitāla fondi un īpašuma fondi -, ka tie katrs ir jāregulē atsevišķi. Tomēr tagad mums ir teksts, ko mēs varam pilnīgi pieņemt un atbalstīt. Visaptverošā pirmā priekšlikuma pieeja, kuru mēs uzskatījām par traucējošu, ir grozīta attiecībā uz galvenajiem elementiem. Tāpēc mums vairs nav iebildumu.
<P>
Direktīvas mērķis bija radīt lielāku pārredzamību uzraudzības struktūrām, bet, galvenais, ieguldītājiem, lai varētu savlaikus un agrā posmā noteikt sistēmiskos riskus un tādējādi varētu attiecīgi ar tiem rīkoties. Es personīgi atbalstu tos noteikumus, kas jāievēro visiem fondu pārvaldniekiem, kuri darbojas Eiropas Savienībā. Taču vienlaikus man nepatīk doma, ka mēs padarīsim Eiropu par cietoksni vai pat cietumu, kā arī doma, ka Eiropas iestādes, kas vēlas ieguldīt, nevarēs to darīt ārpus Eiropas. Tāpēc mēs sākotnēji nevarējām atbalstīt priekšlikumu, kāds tika iesniegts komitejā. Tagad atrastais kompromiss atrisina šo problēmu. Tas sola saglabāt tirgus atvērtus.
<P>
Otrs mūsu sākotnējā noraidījuma iemesls bija noteikumi attiecībā uz privātā kapitāla jomu, kuri faktiski būtu izraisījuši konkurences kropļojumus šajā jomā. Tādas prasības privātā kapitāla fondiem, kā tās sākotnēji bija formulētas, būtu nostādījušas acīmredzami neizdevīgā stāvoklī pat biržu sarakstos uzņēmumus. Kompromiss, kas tagad ir mūsu priekšā, novērš šo trūkumu, un tas nepieļauj pamatlīdzekļu izpārdošanu pa daļām, ko mēs vērtējam jo īpaši atzinīgi.
<P>
Tāpēc kopumā mēs esam ļoti apmierināti ar šo priekšlikumu. Tas rada skaidru pamatnosacījumu un noteikumu sistēmu alternatīvu ieguldījumu fondu pārvaldniekiem. Tas nodrošinās lielāku pārredzamību sistēmisko risku noteikšanai. Tādēļ tas nodrošinās lielāku stabilitāti. Tas stiprinās iekšējo tirgu, jo tas ievieš ES pasi, kura pēc pārejas perioda tiks ieviesta arī pārvaldniekiem ārpus Eiropas. Tas nodrošinās skaidru, neizkropļotu konkurenci. Visbeidzot, tas ievieš skaidru, jaunu uzdevumu Eiropas Vērtspapīru un tirgu iestādei (EVTI).
<P>
Noslēgumā es vēlos pateikties ne tikai saviem kolēģiem, bet, pats galvenais, Beļģijas prezidentūrai, kas ar saviem nepagurstošajiem centieniem ir novedusi šo lietu līdz veiksmīgam nobeigumam.
<SPEAKER ID="133" NAME="Sven Giegold" LANGUAGE="DE">
Priekšsēdētāja kungs! Pirmkārt, šis alternatīvu ieguldījumu fondu pārvaldnieku regulējums nodrošina mazliet vairāk pārredzamības un noteikumu šajos necaurejamajos riska ieguldījumu fondu un alternatīvo ieguldījumu fondu džungļos. Diemžēl šie noteikumi vēl aizvien ir nepilnīgi. Joprojām ir iespējams laist iekšējā tirgū neregulētus produktus, izmantojot pasīvo sadali. Būtībā šo produktu pieeja tirgum nav efektīvi ierobežota. Tādējādi Eiropa ir palaidusi garām iespēju paplašināt savus noteikumus pasaules mērogā un panākt vienotu regulējumu.
<P>
Otrkārt, pretēji Parlamenta vēlmei šiem fondiem diemžēl nav efektīvi līdzsvarota budžeta noteikumu Eiropas līmenī. Tas, cik liels var būt šo fondu aizņemto līdzekļu apjoms, joprojām ir atstāts valstu noteikumu ziņā, un tas nozīmē arī to, ka mēs neesam guvuši mācību no krīzes. Rezultātā valstis ātri zaudēs kontroli pār šā regulējuma ievērošanu.
<P>
Izšķiroši svarīgi mums atkal ir tas, ka nav efektīvi novērsta privātā kapitāla fondu īstenota uzņēmumu izpārdošana pa daļām. Protams, ir privātā kapitāla ieguldījumi, kas ir noderīgi uzņēmumiem. Taču tie noteikumi, kas šobrīd tiek pieņemti, diemžēl ne tuvu nav atbilstīgi. Efektīvas nav arī darbinieku tiesības uz informāciju, kuras viņi gluži pamatoti sagaida, tāpat kā efektīva nav mazo un vidējo uzņēmumu aizsardzība pret šā veida uzņēmumu izpārdošanu pa daļām. Tāpēc šajā gadījumā to ir ļoti grūti pamatot vēlētājiem. Diemžēl atbildība par to nav jāuzņemas Parlamentam. Sevišķi par to jāuzņemas atbildība attiecīgajai nozarei ar tās intensīvo lobēšanu, kas īpašus panākumus guvusi Apvienotās Karalistes valdībā, Francijas valdībā un, diemžēl, man jāsaka, zināmā mērā arī Vācijas valdībā. Šo lobiju arī šeit, Parlamentā, pārstāvēja Eiropas Liberāļu un demokrātu apvienības grupa.
<P>
Mēs nevaram atbalstīt šo priekšlikumu, jo tas radītu precedentu Parlamenta nespējai īstenot efektīvus noteikumus. Mums nav iespējams stāvēt savu vēlētāju priekšā ar augstu paceltu galvu un teikt, ka mēs esam guvuši panākumus šīs pelēkās zonas regulēšanā. Mēs ceram, ka mēs panāksim progresu šīs direktīvas pārskatīšanā. Es gribu jums vēlreiz pateikt lielu paldies, īpaši par sadarbību ar kolēģiem Parlamentā.
<SPEAKER ID="134" NAME="Syed Kamall">
ECR grupas vārdā. - Priekšsēdētāja kungs! Vai drīkst, es sākšu ar uzslavu komisāra Barnier Michel lielajām pūlēm? Liels paldies jums, ka ieradāties Londonā, lai tiktos ar riska ieguldījumu fondu un privātā kapitāla fondu pārvaldniekiem un uzklausītu viņu bažas! Es gribētu arī pateikties Beļģijas prezidentūrai par darbu, ko minēja jau daži iepriekšējie kolēģi, un arī Gauzès kungam un pārējiem ēnu referentiem. Es neizteikšu pateicību vairs nevienam citam, jo man pietrūks laika, ņemot vērā, ka manā rīcībā ir tikai viena minūte.
<P>
Manuprāt, ir ļoti svarīgi, ka mēs aplūkojam problēmas un redzam, cik tālu mēs esam nogājuši astoņpadsmit mēnešos. Runājot par sākotnējo projektu, es biju viens no viskritiskāk noskaņotajiem cilvēkiem. Īpaši attiecībā uz tādiem jautājumiem kā, piemēram, darbības joma, šķita, ka šī būs vienveidīgas metodes direktīva ar vieniem un tiem pašiem noteikumiem visu veidu fondiem - ne tikai riska ieguldījumu fondiem un privātā kapitāla fondiem, bet arī ieguldījumu trastiem Apvienotajā Karalistē, kas ir pastāvējuši 150 gadus bez jebkāda sistēmiskā riska. Tagad šajā ziņā ir labāka situācija.
<P>
Es ļoti priecājos par to, kas panākts attiecībā uz piekļuvi trešām valstīm: mums ir izdevies saglabāt tirgus atvērtus un ļaut ES ieguldītājiem turpināt ieguldīt fondos ārpus ES. Ir panākts pārredzamības līmenis, kas nenostāda privātā kapitāla fondus neizdevīgākā stāvoklī salīdzinājumā ar valsts ieguldījumu fondiem, un ir panākta labāka situācija arī attiecībā uz depozitāriju atbildību, kurā netiek koncentrēts sistēmiskais risks.
<P>
Kopumā ņemot, neviens neteiktu, ka šī ir nevainojama direktīva, taču es domāju, ka mēs esam panākuši praktiski realizējamu kompromisu. Es ceru, ka Parlamenta vairākums atbalstīs referentu Gauzès kungu un pārējos ēnu referentus darbā, ko mēs esam paveikuši.
<SPEAKER ID="135" NAME="Jürgen Klute" LANGUAGE="DE">
Priekšsēdētāja kungs! Es vēlos izteikt divus komentārus. Pirmais ir adresēts Gauzès kungam. Es gribu viņam īpaši pateikties par izcilo darbu un sadarbību. Taču arī sadarbība ar pārējiem ēnu referentiem bija ārkārtīgi laba un konstruktīva. Es gribēju to pateikt uzreiz pašā sākumā, pirms es pievēršos tiem jautājumiem, pret kuriem man ir kritiska attieksme.
<P>
Principā es varu piekrist tam, ko tikko sacīja Giegold kungs, un piebilst vēl vairāk. Es būtu varējis atbalstīt pirmo kompromisu, par kuru mēs šā gada maijā vienojāmies Ekonomikas un monetāro lietu komitejā. Es patiešām varēju piekrist šim lēmumam. Taču tas, kas tagad ir sagatavots turpmāko sarunu rezultātā vairs nav pieņemami - arī pēc manas grupas domām -, un mēs vairs nevaram to atbalstīt. Kā es saprotu, ikvienam ir tiesības pašam uz savu viedokli par šo jautājumu, taču Padomes loma, manuprāt, šajā gadījumā ir bijusi neveiksmīga. Es gribu to pateikt mazliet skaidrāk nekā to darīja viens vai divi citi. Manuprāt, Padome ir palaidusi garām iespēju. Tā ievērojamā mērā deva šo iespēju finanšu tirgus lobijiem un izmantoja visu, kas bija tās spēkos, lai novērstu efektīvu regulējumu Eiropas līmenī.
<P>
Vienu rītu man piezvanīja kāds lobists, kurš teica - ja mēs patiešām gribam šādā veidā regulēt privātās kapitāla fondus, tad mēs neļausim attīstības palīdzībai nokļūt Āfrikā. Nevarētu atrast vēl absurdāku un nekompetentāku argumentu šajā saistībā. Šiem abiem aspektiem nav nekā kopīga. Katrs, kurš nāk klajā ar šāda veida argumentu, parāda tikai to, ka viņu neinteresē saprātīgs un efektīvs regulējums.
<P>
Taču par to nav jāraizējas Parlamentam. Parlamenta vārdā - un es gribētu to vēlreiz uzsvērt - Gauzès kungs un citi deputāti cīnījās par efektīvu regulējumu. To kavēja Padome. Es gribu to atkārtot, šī ir pasīvā pārdošana. Tas ir punkts, ko Giegold kungs jau pieminēja. Tas atgādina situāciju, kad cilvēkam ir aizliegts pārdot puvušas olas iknedēļas tirgū tad, ja viņš tās reklamē, taču, ja viņš nereklamē puvušās olas, bet vienkārši stāv un tās pārdod, tad tas acīmredzami ir likumīgi. Diemžēl tas, kas šeit noteikts nodaļā attiecībā uz pasīvo pārdošanu, ne ar ko neatšķiras. Tas sniedz iespējas. Mums ir Eiropas regulējums - tas jau iepriekš tika teikts, un es domāju, ka tas ir labi. Taču, ja durvis ir plaši atvērtas tam, lai to apietu, izmantojot nepilnības, tad rodas jautājums, cik efektīvs patiesībā ir šis Eiropas regulējums.
<P>
Privātā kapitāla fondi sākotnēji bija labāk regulēti. Tagad tie ir salīdzinoši vāji regulēti. Ļoti svarīgs punkts - un arī šajā ziņā es varu tikai pievienoties Giegold kunga teiktajam - ir jautājums par darbiniekiem sniegto informāciju. Oriģinālajā kompromisā bija noteikts, ka pārvaldniekiem ir pienākums informēt savus darbiniekus par to, ko viņi ir nodomājuši darīt ar tiem uzņēmumiem, kuros viņi ir ieguldījuši. No tā ir palikusi šī nedabiskā prasība īpašniekiem informēt savus darbiniekus un darba padomes. Varat iztēloties, kas no tā iznāks - ne pārāk daudz. Padome šajā ziņā ir palaidusi garām iespēju, un es ceru, ka mēs, iespējams, vēlāk to vēl varēsim uzlabot.
<SPEAKER ID="136" NAME="Marta Andreasen">
EFD grupas vārdā. - Priekšsēdētājā kungs! Es esmu mazāk pateicīga nekā iepriekšējie runātāji. Jau no paša sākuma, AIFM direktīvas mērķis bija Londonas Sitija - nozare, kuru jau pietiekami regulē Apvienotās Karalistes iestādes.
<P>
Kā parasti, ES neredz pašu galveno: visvareno kredītu burbuli un finanšu krīzi izraisīja banku bezatbildīgā kreditēšanas politika, nevis alternatīvo ieguldījumu fondi. Vai šis regulējums novērsīs nākamo krīzi? Pilnīgi noteikti nē. Taču tas noteikti būs veiksmīgs, lai liktu pārvaldniekiem doties prom no Londonas. Diemžēl viņi nedosies uz Parīzi vai Frankfurti, bet tālāk: uz Ņujorku un Singapūru.
<P>
Vai mēs varam atļauties šādā mērogā zaudēt uzņēmējdarbību? Protams, ka nē, taču Eiropas Savienībai tas nerūp. Šī direktīva ievērojami palielinās šo fondu izmaksas un samazinās peļņu, izstumjot mazākos fondus no uzņēmējdarbības. Privātā kapitāla fondiem būs grūti izpildīt direktīvas prasības attiecībā uz kapitālu, un no sekām cietīs riska kapitāla jaundibināmie uzņēmumi.
<P>
Dīvainā kārtā Komisija apgalvo, ka tā grib veicināt pētniecību, attīstību un uzņēmējdarbību, lai atjaunotu Eiropas ekonomikas izaugsmi. Tā vietā, lai veicinātu riska kapitālu, Komisija liek cerības uz valsts finansējumu, kas ir pārāk apgrūtinoši un nelietderīgi šim mērķim.
<P>
Neticami šķiet arī tas, kā Eiropas Savienība ir izstrādājusi šo direktīvu no sava ziloņkaula torņa augstumiem, izlikdamās kurla pret regulējuma tendencēm pārējā pasaulē un pieņemot augstprātīgu protekcionisma metodi, saskaņā ar kuru Eiropas Vērtspapīru un tirgu iestādei būs pēdējais vārds par to, kurš veiks uzņēmējdarbību Eiropā kur ieguldīs Eiropas fondi.
<P>
Bet kur visā šajā ir Cameron kungs? Viņš ir nodevis Londonas Sitiju - vissvarīgāko Apvienotās Karalistes nozari. Viņš ir atļāvis vēl vienu varas nodošanu Briselei bez Apvienotās Karalistes iedzīvotāju referenduma. Apvienotās Karalistes alternatīvo fondu pārvaldnieku vārdā es varu vienīgi pateikt - liels paldies jums, Cameron kungs! Nenāciet pie mums, lai palīdzētu no jauna aktivizēt Apvienotās Karalistes ekonomiku!
<SPEAKER ID="137" NAME="Hans-Peter Martin" AFFILIATION="NI">
(DE) Priekšsēdētāja kungs! Kā es gribētu stāvēt vēlētāju priekšā un teikt "jā, mēs esam panākuši ko ievērojamu!” Jā, mēs beidzot esam guvuši panākumus jomā, kurā - pilnīgi pretēji tam, ko teica iepriekšējais runātājs - pēc ievērojama vairākuma Eiropas iedzīvotāju domām - mums ir vajadzīgi skaidri noteikumi.
<P>
Taču diemžēl atkal ir palaista garām nozīmīga iespēja. Ja, komisār, pat jūs, iepazīstinot ar situāciju, jau sakāt, ka direktīva ir jāpārskata ātrāk, nekā plānots, un ja daži runātāji šobrīd saka: "pie tā visa vainojama Padome, bet mūsu, Parlamenta, nostāja ir pareiza”, tad man ir jāuzdod jautājums. Jautājums ir šāds: kāpēc mēs nevaram vienkārši rīt pateikt "nē”? Kāpēc mēs ļaujam Eiropas AIFM struktūrai palikt pilnai ar trūkumiem tieši šīs pasīvās pārdošanas dēļ? Kāpēc mēs neievērojam tik daudz slavēto Vācijas kancleres teicienu: "Neviens produkts, neviens dalībnieks, neviena iestāde nedrīkst palikta neregulēta”? Kāpēc kā tieša reakcija uz to, kas tagad pēc galvas mājiena rīt tiks pieņemts šeit, Parlamentā, mums vajadzēja būt par lieciniekiem tam, ka pirmo reizi tik atšķirīgas aprindas - daudzi deputāti no daudzām dažādām grupām - saka, ka mums vajadzīga neatkarīga ekspertīze, mums vajadzīgs "financewatch.org”? Mēs esam padarīti bezpalīdzīgi lobistu priekšā. Kāpēc mums nepietiek dūšas norādīt, ka mēs uzskatām, ka mums izdosies gūt panākumus, pasakot "nē”? Kāpēc mēs vēlreiz atstājam ar garu degunu tieši tos, kurus mums būtu jāpārstāv - citiem vārdiem sakot, attiecībā uz privāto kapitālu un uzņēmumu graušanu? Es uzskatu, ka tas ir ārkārtīgi apkaunojoši un tas Eiropai un Eiropas idejai, kuru es stingri atbalstu, nodarīs vairāk ļauna nekā laba.
<SPEAKER ID="138" NAME="Gunnar Hökmark" AFFILIATION="PPE">
Priekšsēdētāja kungs! Ļaujiet man vispirms apsveikt Gauzès kungu par atbildīgo un dzirdīgo vadību šajā sarežģītajā procesā. Es gribētu atkārtot, ne tikai to kolēģu dēļ, kuri saka, ka viņi rīt balsos pret šo ziņojumu, - tas varētu šķist tik acīmredzami, ka tas nebūtu jāsaka, taču dažreiz ir jāpasaka acīmredzamās lietas - privātais kapitāls un dinamiski finanšu tirgi nav tikai būtiski konkurētspējīgai ekonomikai, tie ir izšķiroši.
<P>
Mums tie ir nepieciešami, un tie ir labi stiprai ekonomikai. Tāpēc es uzskatu, ka ziņojums, par kuru mēs rīt balsosim, ir mūsu atbalsta vērts. Apspriežot privāto kapitālu, mēs runājam par MVU iespējām augt un attīstīties. Mēs esam panākuši tādu risinājumu attiecībā uz privāto kapitālu, kas privātā kapitāla fondus nenostādīs neizdevīgā stāvoklī. Tas mums nodrošinās atvērtību trešām valstīm un ieguldījumiem citās pasaules daļās; tas ne vienmēr tā bija. Šajā ziņā mēs esam uzlabojuši tiesību aktus.
<P>
Manuprāt, ir svarīgi, ka mēs esam sašaurinājuši direktīvas piemērošanas jomu tādā veidā, ka tagad, kad ir noteikts izņēmums kontrolakciju sabiedrībām, direktīva vairs netiek attiecināta uz rūpniecības uzņēmumiem. Ja mēs būtu pieņēmuši sākotnējo priekšlikumu, tas nozīmētu, ka parasti rūpniecības uzņēmumi un struktūras daudzās dalībvalstīs būtu uzskatāmas par finanšu iestādēm. Tas būtu radījis jaunas problēmas ne tikai saistībā ar ieguldījumiem, bet arī ar rūpniecības attīstību. Kopumā, kā vienmēr, viss varēja būt labāk, taču vissvarīgākais ir tas, ka tagad mums ir priekšnoteikumi dinamiskiem finanšu tirgiem, un tas ir labi Eiropas ekonomikai.
<SPEAKER ID="139" NAME="Udo Bullmann" AFFILIATION="S&amp;D">
(DE) Priekšsēdētāja kungs, dāmas un kungi! Klausoties šīs debates, man jāatzīst, ka tās man ļoti lielā mērā atgādina debates par Pakalpojumu direktīvu. Es jums pateikšu, kāpēc. Arī toreiz mani Eiropas Parlamenta Zaļo un Eiropas Brīvās apvienības grupas un Eiropas Apvienotā kreiso un Ziemeļvalstu Zaļo kreiso spēku konfederālās grupas kolēģi paziņoja, ka Parlamentam ir iesniegts tiesību akts, kas nav perfekts, nav pilnīgs, un tomēr tagad, pēc gadiem, viņi ir pateicīgi par to, ka Eiropas Parlamenta sociālistu un demokrātu progresīvās alianses grupai izdevās panākt tā pieņemšanu Parlamentā. Tas pats attiecas uz šo tiesību aktu, par kuru mēs balsosim rīt. Faktiski par Padomes un Komisijas ierosinātā teksta uzlabojumu jāpateicas galvenokārt Goebbels kungam un Regner kundzei, kuri šeit ar Gauzès kunga atbalstu un lieliskā sadarbībā ar viņu, par ko es gribu viņam pateikt paldies, cīnījās pret opozīciju, lai panāktu uzlabojumus.
<P>
Tas, par ko mēs šeit esam vienojušies attiecībā uz privātā kapitāla nozari, manā valstī, Vācijā, radīs reālus uzlabojumus darba ņēmējiem un maziem un vidējiem uzņēmumiem, kuriem turpmāk vairs nebūs jābaidās, ka privātā kapitāla nozares melnā avs, kura neievēro nekādus standartus, tos vienkārši aprīs. Šajā laikā, kad prese un plašsaziņas līdzekļi mums stāsta, ka fondu nozare maina savu uzmanības centru no Karību jūras reģiona Eiropas virzienā, jo ilgtermiņa ieguldītājiem ir svarīgi, ka šeit ir labi produkti, kuros ieguldīt, tas drīzāk atbalsta nekā kavē Parlamenta darbu.
<P>
Tomēr, pirms mēs sākam pārāk daudz runāt par dinamiku Parlamentā, man jāsaka, ka mana grupa ir aicinājusi izstrādāt regulējumu kopš 2002. gada. Varbūt ir bijuši dinamikas pierādījumi, bet tikai dažās pēdējās nedēļās. Es gribu pateikties par Padomes priekšsēdētājam un komisāram, jo jūs esat personīgi nodrošinājuši šo dinamiku. Lūdzu, pasakiet saviem kolēģiem Padomē, ka ar šo tūļīguma, ar "jā, bet...” metodi un atteikšanos ieviest Eiropā labākus noteikumus mums neizdosies panākt nākamos tiesību aktus par atvasinātajiem finanšu instrumentiem vai aizņemtu vērtspapīru pārdošanu. Šī situācija ir jāmaina. Tas ir Parlamenta aicinājums.
<SPEAKER ID="140" NAME="Sharon Bowles" AFFILIATION="ALDE">
Priekšsēdētāja kungs! Par šo direktīvu ir bijušas ilgas un sarežģītas diskusijas komitejā, trialogos un dažādos veidos dalībvalstīs, ar plašsaziņas līdzekļiem, ar riska kapitāla sabiedrībām un ar visu veidu fondu pārvaldniekiem. Interesanti, ka tās dalībvalstis, kuras bija visvairāk noraizējušās par riska ieguldījumu fondu darbību, bija arī tās, kurām nebija nekāda riska ieguldījumu fondu pārvaldnieku regulējuma, ne arī uzņēmumu darbības noteikumu, lai pārtrauktu dažu produktu, kas atbilstīgi tikai profesionāliem ieguldītājiem, pārdošanu privātajiem ieguldītājiem. Līdzīgi dalībvalstis, kuras visvairāk raizējās par uzņēmumu izpārdošanu pa daļām un slēptu pārņemšanu, bija tās, kurās nepastāvēja pienākums sniegt informāciju par noteiktas akciju daļas robežvērtības sasniegšanu un par cenu starpības kontraktiem.
<P>
Tagad, lai kurā Eiropas Savienības vietā jūs atrastos, aizsardzība būs, un tas ir pareizi. Ar šo uzraudzības arhitektūru mēs esam spēruši lielu soli tuvāk noteikumu vienveidīgai piemērošanai. AIFP sniegtā mācība ir tāda, ka mums arī jāveic pasākumi agrai labākās prakses apmaiņai.
<P>
Tāpēc es saku Sitijai, savai dalībvalstij, Apvienotajai Karalistei: esiet piesardzīgi, veicinot tādu pilna spektra tirgus regulējuma eksportu uz Eiropu, kuru jūs jau piemērojat. Gala iznākums varētu nebūt tieši tāds pats, tāpēc jums tas būtu jāpielāgo, un tas, baidos, radīs zināmas izmaksas. Taču šīs labākās prakses apmaiņa, ideju eksports agrīnā stadijā ir veids, kā izvairīties no tiesību aktu radītām traumām vēlākā posmā.
<P>
Tomēr šis gala iznākums, kas ir mums, ir atvērts un saprātīgi līdzsvarots iznākums. Tas nav atšķirīgs no uzņēmējdarbības tiesību normām. Tas nav ideāls un noteikti nav tik kodolīgs, kā es būtu gribējusi, bet, ņemot vērā visus apstākļus, es to atbalstu kā labu rezultātu. Es gribu pateikties ministram Reynders un komisāram Barnier personīgi par ļoti svarīgo un aktīvo iesaistīšanos trialogos.
<SPEAKER ID="141" NAME="Kay Swinburne" AFFILIATION="ECR">
Priekšsēdētāja kungs! Direktīva par AIFP ir pirmais tiesību akts, kas nonāca uz mana galda pēc manas pirmās ievēlēšanas pirms astoņpadsmit mēnešiem, tāpēc tas, ka tagad, kad mēs beidzot esam panākuši vienošanos, tā beidzot tiek pieņemta šīs nedēļas plenārsēdē, patiesībā ir atvieglojums. Pases režīma ieviešanai alternatīvo ieguldījumu fondiem, lai darbotos visā ES, kā arī noteikumu vienveidīgai piemērošanai, regulējot to darbības, vajadzētu būt vēl vienam vērtīgam elementam patiesi vienota tirgus izveidei Eiropas finanšu pakalpojumu jomā, un šai nozarei direktīvā tās pašreizējā, pārveidotajā formulējumā būtu jāvērtē atzinīgi.
<P>
Būdama bijusī Apvienotās Karalistes regulēta fonda pārvaldniece, es ceru, ka drīz šī pase kļūs par augstas kvalitātes zīmi pasaules mēroga ieguldītāju regulējumā, kā līdz šim visā pasaulē bija un joprojām ir PVKIU.
<P>
Taču es ceru, ka ikviens, kas bija iesaistīts šajā procesā, tā gaitā ir guvis kādu mācību par labākā regulējuma principiem. Ir skaidrs, ka šī direktīva nebūtu jāmin kā labākā regulējuma piemērs, un, ņemot vērā, cik plaša būs turpmāko mēnešu darba kārtība finanšu tiesību aktu jomā, es ceru, ka mēs varēsim novērst šā neefektīvā procesa atkārtošanos.
<SPEAKER ID="142" NAME="Astrid Lulling" AFFILIATION="PPE">
(FR) Priekšsēdētāja kungs! Visa direktīvas par alternatīvu ieguldījumu fondu pārvaldniekiem dzimšanas moku procesa laikā rašanās grūtības es konsekventi esmu atbalstījusi vienlīdzīgu attieksmi pret visu fondu pārvaldniekiem neatkarīgi no tā, vai viņi ir no Eiropas Savienības. Tas var izklausīties pašsaprotami, taču praksē ir bijuši neskaitāmi sarežģījumi.
<P>
Šodien iesniegtais teksts ir apmierinošs. Es gribu pateikties sarunu dalībniekiem, sevišķi mūsu referentam Gauzès kungam, kuram pēc šī smagā radīšanas moku pilnā procesa noteikti pienāktos tiesības uz godam nopelnītu bērna kopšanas atvaļinājumu.
<P>
Es gribētu uzsvērt, ka attieksmi pret trešām valstīm var aplūkot divos dažādos veidos atkarībā no tā, vai jūs atrodaties Eiropas Savienībā vai ārpus tās. Lielā mērā Eiropas Parlamenta centienu rezultātā visiem Eiropas Savienībā pārdotajiem fondiem tiks piemēroti vienādi noteikumi. Tādējādi mēs tagad varam teikt, ka pastāv vairāk vai mazāk vienādi konkurences nosacījumi.
<P>
Taču pārejas periodā trešo valstu uzņēmumi varēs piemērot savas valsts noteikumus attiecībā uz ieguldījumiem, turpretim uz ES fondiem un pārvaldniekiem attieksies direktīva, kura būs stingrāka. Tirgiem ārpus Eiropas Savienības situācija ir atšķirīga: Eiropas fondi un to pārvaldnieki joprojām būs pakļauti šai direktīvai, bet trešo valstu fondi nebūs. Līdz ar to pārējā pasaulē būs daudz grūtāk pārdot Eiropas produktus, jo tie būs mazāk elastīgi un dārgāki. Mums ir jāapzinās šī atšķirība, kaut arī šajā konkrētajā gadījumā tā bija neizbēgama.
<P>
Kas attiecas uz depozitārijiem, tad, ņemot vērā, ka mēs arī tiem piemērojam lielākus ierobežojumus - īpaši jaunu pienākumu veidā - lielākās izmaksas novedīs pie tālejošām šīs nozares izmaiņām. Priekšsēdētāja kungs! Es to nesaku, lai paustu savus iebildumus, bet drīzāk tāpēc, lai uzsvērtu, šis jaunais tiesību akts nav panaceja visām problēmām. Direktīva ir jāievieš, taču tā radīs arī problēmas, un mums tas ir jāatzīst.
<SPEAKER ID="143" NAME="Ivo Strejček" AFFILIATION="ECR">
(CS) Riska ieguldījumu fondi un privātā kapitāla fondi radās finanšu tirgu stingrā regulējuma dēļ vēl pirms finanšu krīzes uzliesmojuma. Tāpēc finanšu iestādes izvēlējās šos instrumentus kā iespēju izvairīties no kapitāla tirgus noteikumiem. Tādēļ šīs situācijas, ko mēs risinām ar šodienas vēl stingrākajiem noteikumiem, galvenais cēlonis nav alternatīvo ieguldījumu fondi, bet dažādie esošie noteikumi. Kapitālam piemīt spēja elastīgi reaģēt, un tas ir ļoti mobils. Valdības iejaukšanās to neapturēs, un, ja noteikumi būs pārāk stingri, tad tie vai nu piespiedīs šo finanšu pakalpojumu segmentu pārcelties ārpus Eiropas Savienības, vai arī atrast jaunus, vēl neregulētus darbības veidus. Ar pārliecību var teikt, ka šis teksts, ko mēs apspriežam, iespējams, ir reakcija uz pagātni, bet tas nemazina turpmāku krīžu risku. Tomēr es uzskatu, ka Gauzès kungs un viņa draugi ir paveikuši labu darbu.
<SPEAKER ID="144" NAME="Alfredo Pallone" AFFILIATION="PPE">
(IT) Priekšsēdētāja kungs, dāmas un kungi! Vispirms, šķiet, ir pats par sevi saprotams, ka gribu izteikt pateicību sarunu dalībniekiem un jo īpaši Gauzès kungam kopīgi ar ēnu referentiem par izcilo darbu, kas ir paveikts attiecībā uz direktīvu par alternatīvu ieguldījumu fondu pārvaldniekiem, nodrošinot, ka fondiem beidzot ir vienots noteikumu kopums visā Eiropas Savienībā.
<P>
Šie fondi atbild par būtiska Eiropā ieguldīto līdzekļu apjoma pārvaldību, un tie var ievērojami ietekmēt tirgus. Lielākoties to ietekme ir labvēlīga, taču to darbības var arī veicināt riska izplatīšanos visā finanšu sistēmā.
<P>
Pateicoties jaunajiem kopīgajiem pasākumiem, tiek nomainītas pašlaik pastāvošās 27 dažādās valsts sistēmas un stiprinātas vienotā tirgus iespējas. Tāpēc alternatīvo ieguldījumu fondi neatkarīgi no to reģistrācijas vietas gūst labumu no Eiropas pases. Turklāt vienotā Eiropas sistēma novērsīs to, ka fondi gūst peļņu, izmantojot tiesību aktus valstīs, kuru reglamentējošais režīms ir labvēlīgāks. Līdz šim šī prakse ir radījusi nopietnus spekulatīvus riskus visai Eiropas Savienībai. Es piekrītu arī noteikumu ieviešanai attiecībā uz tā saukto uzņēmumu izpārdošanu pa daļām un "īsās pārdošanas” aizliegumu - diviem punktiem, kuru trūka Eiropas Komisijas sākotnējā priekšlikumā.
<P>
Visbeidzot, lai novērstu konkurences izkropļojumus, ir būtiski, ka trešās valsts fonds, kas darbojas Eiropas Savienībā, gūst labumu no pases un var veikt uzņēmējdarbību, ja tas ievēro tos pašus nosacījumus, ko ES fondi.
<SPEAKER ID="145" NAME="Theodor Dumitru Stolojan" AFFILIATION="PPE">
(RO) Vispirms gribētu apsveikt referentu Gauzès kungu. Mēs nebūtu iesnieguši šo rezolūcijas projektu šodienas debatēm bez šā kunga un to, kas sadarbojās ar viņu, erudīcijas un mērķtiecības, kā arī bez Komisijas un Padomes iesaistīšanās. Es balsošu par šo ziņojumu tā dēļ, ko tas nodrošinās, padarot šo fondu darbību pārredzamu attiecībā uz izmaksām, ieguldījumu politiku un arī riskiem, ko tie uzņemas. Mēs pārāk labi apzināmies, ka bez pārredzamības mēs nevaram runāt par fondu pārvaldnieku atbildību.
<P>
Turklāt, ieviešot fondu uzraudzību un kontroli, mēs varam būt droši, ka tas aizpildīs vienu no robiem, kas joprojām pastāv Eiropas finanšu uzraudzības struktūrā, tādējādi tieši atbildot uz pamatotajām Eiropas iedzīvotāju, kurus ir smagi skārusi šī pasaules mēroga finanšu krīze, prasībām.
<SPEAKER ID="146" NAME="Diogo Feio" AFFILIATION="PPE">
(PT) Es vēlos sākt, apsveicot komisāru, Padomes pārstāvjus, ēnu referentus un Parlamenta referentu jo īpaši. Es labi apzinos pūles, ko viņš ieguldījis šajā tematā, un grūtības, kuras viņš ir piedzīvojis, lai būtu iespējams panākt vienprātību. Tāpēc Gauzès kungs ir pelnījis apsveikumus.
<P>
Pievēršoties lietai, es gribētu norādīt trīs galvenos aspektus iesniegtajā risinājumā: pirmkārt, tajā īpaša uzmanība pievērsta reālajai situācijai, kas redzama tendencē ļaut, lai pret dažādām lietām būtu dažāda attieksme. Fondiem ir dažāds līdzekļu apjoms, dažādas īpašības un dažādi saistītie riski. Otrkārt, īpašas uzmanības aspekts ir finanšu stabilitāte, kas redzams kapitāla līmeņu noteikšanā. Treškārt, īpaša uzmanība pievērsta protekcionisma tendenču apkarošanai, ko uzskatāmi apliecina vienošanās saistībā ar trešām valstīm. Īsi sakot, šis ir daudz pārredzamāks risinājums, kas nodrošina lielāku drošību tirgum un lielāku aizsardzību patērētājam. Šis ir lielākā mērā Eiropas risinājums, un risinājums, kas ir labāks iekšējam tirgum. Labāks regulējums noteikti nozīmē to, ka mums būs labāks tirgus.
<SPEAKER ID="147" NAME="Miroslav Mikolášik" AFFILIATION="PPE">
(SK) Es stingri uzskatu, ka ir svarīgi izveidot sistemātisku pamatstruktūru alternatīvo ieguldījumu fondu kontrolei un uzraudzībai. Šo fondu regulēšana ir daļa no plašāka finanšu nozares regulējuma, kura mērķis ir novērst finanšu krīzes atkārtošanos.
<P>
Es atbalstu iesniegto priekšlikumu un gribu uzsvērt, ka mēs šādā veidā nevēlamies ierobežot trešo valstu alternatīvo ieguldījumu fondu ienākšanu Eiropas Savienības valstīs, bet izvirzīt vienotus nosacījumus, kas jāievēro ne tikai alternatīvo ieguldījumu fondiem, bet arī tām trešām valstīm, kurās tie ir izvietoti.
<P>
Tā kā informācijas publiskošana un uzraudzība ir galvenie elementi direktīvas mērķu īstenošanā, ir svarīgi ieviest absolūtu pārredzamību attiecībā uz uzraudzības struktūrām. Noslēgumā es gribu apsveikt Gauzes kungu par izcili paveikto darbu.
<SPEAKER ID="148" NAME="Zigmantas Balčytis" AFFILIATION="S&amp;D">
(LT) Paldies, priekšsēdētāja kungs! Vispirms es gribētu pateikties Eiropas Komisijas pārstāvjiem un referentam par ļoti svarīgu dokumentu. Finanšu un ekonomikas krīze ir uzskatāmi atklājusi nepilnības mūsu finanšu sistēmas darbībā un uzraudzībā. Pašlaik Eiropā jau tiek pieņemti tiesību akti, kas rada stingru ES līmeņa sistēmu, kura ļaus uzraudzīt un novērtēt finanšu iestāžu darbības, kā arī vajadzības gadījumā iesniegt atbilstīgus ieteikumus un veikt piemērotas darbības. Uzraudzības sistēmai būtu jāattiecas arī uz alternatīvo ieguldījumu fondiem. Ja mēs gribam panākt lielāku un uzlabotu finanšu sistēmas stabilitāti un palielināt ieguldītāju, t.i., mūsu iedzīvotāju, aizsardzību, tad šādu fondu darbības ir arī jākontrolē, un tām jāpiemēro uzraudzība ES līmenī. Noteikumiem jābūt vienādiem attiecībā uz visiem, kas darbojas šajā jomā, un mēs nedrīkstam atstāt robus nekontrolētai darbību. Mums jāmācās no iepriekšējām kļūdām, un mēs nedrīkstam tās atkārtot. Es ceru, ka no šīm kļūdām mācās ne tikai Eiropa, bet visas pasaules valstis.
<SPEAKER ID="150" NAME="Ilda Figueiredo" AFFILIATION="GUE/NGL">
(PT) Mēs runājam par ļoti svarīgu jautājumu, it sevišķi, paturot prātā tās problēmas, kas līdz ar šā veida alternatīvo ieguldījumu fondiem radās finanšu nozarē. Taču patiesība ir tāda, ka šie risinājumi neatrisina pamatproblēmas. Noteikumi ir acīmredzami nepietiekami, un joprojām pastāv nozīmīgi spekulatīva riska faktori, kas būs redzams nākotnē. Nepietiek runāt par uzraudzību un regulējumu. Bija vajadzīga skaidra nostāja, darot galu atvasinātajiem finanšu instrumentiem un riska ieguldījumu fondiem, taču vienlaikus arī nodrošinot efektīvu valsts un politisko kontroli pār visu finanšu nozari, sevišķi pār finanšu darījumiem, tostarp nodokļu oāzēm globālā līmenī. Eiropas Savienībai ir jārāda piemērs.
<SPEAKER ID="151" NAME="Seán Kelly  (PPE">
). - (GA) Priekšsēdētājas kundze, tāpat kā citi runātāji es vēlos apsveikt komisāru Barnier, Beļģijas prezidentūru un Jean-Paul Gauzès sakarā ar labo darbu, ko viņi ir paveikuši. Jean-Paul ir rādījis piemēru šim labajam darbam.
<P>
Viņš teica, ka bijuši 1170 grozījumi, 200 intervijas un sešas trialoga sanāksmes. Tas, protams, ir smags darbs, un, cerams, tas atmaksāsies.
<P>
Pēc Otrā pasaules kara pārvaldnieki - Robert Schuman un citi - teica, ka tas nekad vairs nedrīkst atkārtoties. Tagad, pēc 60 gadiem, mēs sakām to pašu par šo ekonomiskas krīzi un īstenotās uzraudzības un regulējuma piedzīvoto neveiksmi. Par laimi jaunā uzraudzības arhitektūra lielā mērā nodrošinās, lai tas tā būtu, un šodien, cerams, mēs pabeigsim šīs arhitektūras izveidi, pieņemot noteikumus alternatīvu ieguldījumu fondu pārvaldniekiem (AIFP).
<P>
Taču man ir viens jautājums, un tas ir šāds: vai viņi ir apmierināti ar to, ka savstarpēja tirgus pieejamība, par kuru tika runāts, Eiropas Savienībai radīs vienādus konkurences apstākļus?
<SPEAKER ID="153" NAME="Elena Băsescu" AFFILIATION="PPE">
(RO) Vispirms es gribētu pateikties Barnier kungam un Gauzès kungam par lieliskajiem rezultātiem, ko viņi ir sasnieguši nesenajās sarunās. Viens no šī direktīvas pieņemšanas ieguvumiem būs sistēmisko risku uzraudzība. Tas tiks veikts, īpaši pamatojoties uz sadarbību starp valstu iestādēm un Eiropas Sistēmiskā riska kolēģiju (ESRK). Vēl viens svarīgs sadarbības veids būs valsts aģentūru un Eiropas Vērtspapīru un tirgu iestādes sadarbība. EVTI varēs sniegt ieteikumus un būs iesaistīta valstu sistēmu uzraudzībā.
<P>
Es domāju, ka ir svarīgi iekļaut arī papildu noteikumus attiecībā uz fondu pārvaldnieku veikto darbību pārredzamību. Vienlaikus es atzinīgi vērtēju vienkāršākas regulējuma sistēmas ieviešanu MVU administratoriem, lai palielinātu piekļuvi alternatīvo ieguldījumu avotiem.
<SPEAKER ID="154" NAME="Othmar Karas" AFFILIATION="PPE">
(DE) Priekšsēdētājas kundze! Riska ieguldījumu fondu regulējums nav krīzes sekas. Tas aizpilda tiesību aktu robu. Tas būs solis ceļā uz to, lai finanšu produktu iekšējo tirgu padarītu eiropeiskāku. Kāda ir šā regulējuma būtība? Mēs reģistrēsim un apstiprināsim visus fondus. Mēs piemērosim obligātās kapitāla prasības EUR 125 000 apmērā. Eiropas Vērtspapīru un tirgu iestāde būs uzraudzības struktūra. Mūsu pārredzamības princips tiks piemērots ieguldījumu stratēģijai, ieguldījumu politikai, maksājumu metodēm un deleģēšanai. Vienotā tirgus koncepcija tiks praktiski īstenota, ieviešot pasi. Tiem fondiem, no kuru ieguldījumiem vairāk nekā 30 % veikti ārpus Eiropas Savienības, netiks piešķirta ES pase. Prēmiju regulējums, ko mēs esam ieviesuši banku pārvaldniekiem, tiks piemērots arī riska ieguldījumu fondu pārvaldniekiem, lai nodrošinātu šīs nozares ilgtspēju un samazinātu risku. Šis ir labs rezultāts.
<SPEAKER ID="155" NAME="Michel Barnier" LANGUAGE="FR">
Paldies, priekšsēdētājas kundze! Domāju, ka arī Reynders kungs jums pateiksies, kad pienāks viņa uzstāšanās kārta. Es gribu pateikties Parlamentam par tā ļoti konstruktīvo pieeju šo diezgan ilgo sarunu laikā, ko apliecina tikko notikušās debates.
<P>
Klinz kungs pirmīt runāja par "lielāku pārredzamību”. Es vienmēr esmu uzskatījis, ka pārredzamība ir būtiska atbildības iezīme visā finanšu pakalpojumu nozarē. Tāpēc mēs pašlaik sadarbojamies šajā nozarē, lai radītu pārredzamību, izvirzot uzmanības centrā cilvēkus, kuri, visticamāk, nav raduši pie spilgtas gaismas.
<P>
Atšķirībā no Andreasen kundzes es nedomāju, ka šī pārredzamība kavēs finanšu nozares konkurētspēju. Es uzskatu, ka tās rezultāts būs pilnīgi pretējs. Šā gada 13. janvārī es jums paskaidroju, ka Eiropa ir pievilcīga finanšu nozarei: šī ir joma, kurā mūsu konkurētspēja ir vislielākā salīdzinājumā ar citiem pasaules reģioniem. Finanšu nozare ir ieinteresēta, lai pakāpeniski, pa vienam tiesību aktam - jo, dāmas un kungi, mēs vēl neesam tos pabeiguši - tiktu radīti stabilāki, pārredzamāki un uzticamāki pamati. Faktiski, manuprāt, šie pamati bieži vien būs nedaudz vairāk ētiski.
<P>
Kā mums atgādināja Balz kungs, šī ir pirmā reize, kad mēs esam ieviesuši Eiropas noteikumus šai svarīgajai nozarei. Šiem noteikumiem būs svarīga nozīme daudzu vērienīgu mērķu sasniegšanā un reāla progresa panākšanā - šis ir Bullmann kunga pirmīt lietotais apzīmējums, lai raksturotu Parlamenta paveikto darbu saistībā ar Padomi un Komisiju.
<P>
Progress nozīmē sistēmisko risku uzraudzības uzlabošanu; tas nozīmē lielāku aizsardzību ieguldītājiem, kā norādīja Bowles kundze. Tas nozīmē lielāku pārredzamību privātā kapitāla nozarē. Hökmark kungs uzsvēra šīs nozares nozīmi. Un, visbeidzot, tas nozīmē reāla alternatīvo ieguldījumu fondu vienotā tirgus izveidi ieguldītājiestādēm. Kamall kungs atkārtoti pauda bažas - kādas ir arī man -, ka nevajadzētu būt diskriminācijai. Tagad diskriminācijas vietā mums ir vienkāršu prasību kopums. Manuprāt, tas ir pareizais risinājums.
<P>
Visiem tiem, kuri cerēja panākt vairāk, es gribētu atgādināt - šis ir kompromiss, dinamisks kompromiss. Mēs nedzīvojam ideālā pasaulē, kā tikko atgādināja Regner kundze. Tā ir taisnība. Iespējams, mēs būtu gribējuši panākt lielāku progresu par to, kas ietverts šajā kompromisa tekstā, par kuru jūs balsosiet, taču tas ir dinamisks kompromiss, un pārskatīšanas klauzulas nozīmē, ka turpmākajos gados likumdošana varēs attīstīties. Es varu pateikt Giegold kungam un Klute kungam, ka diskusijas turpināsies un ka mēs atgriezīsimies jo īpaši pie jautājuma par pasīvo pārdošanu un Eiropas Vērtspapīru un tirgu iestādes (EVTI) lomu. Šo jautājumu tikko izvirzīja Karas kungs, savukārt Goebbels kungs pirms brīža mums pamatoti atgādināja par EVTI svarīgo nozīmi. Goebbels kungs, jūs minējāt 72 specifiskas pilnvaras 11 dažādās kategorijās. Tas nozīmē, ka EVTI būs reālas pilnvaras, un par to mums lielākoties jāpateicas Parlamenta centieniem.
<P>
Tāpēc es pateicos jums visiem un katram no jums. Pirmīt gandrīz visi runātāji no visām grupām, pat tie, kuri, šķiet, balsojumā neatbalstīs šo tekstu, izteica cieņu referentam Gauzès kungam par viņa atsaucību, erudīciju un viņa izveidoto attiecību kvalitāti. Es nedomāju, ka viņam būs laiks doties bērna kopšanas atvaļinājumā, jo ir daudz darba, kas jāpaveic tuvākajās nedēļās. Taču es vēlos izteikt pateicību visai Komisijas komandai, kura strādāja kopīgi ar mani un kura šovakar ir šeit, un es gribu arī pievienoties - gan personīgi, gan Eiropas Komisijas vārdā - daudzajiem referentam Gauzès kungam veltītajiem pateicības un atzinības vārdiem, cildinot viņa lielisko darbu.
<P>
(Aplausi)
<SPEAKER ID="156" NAME="Didier Reynders" LANGUAGE="FR">
Priekšsēdētājas kundze! Es negrasos atkārtot visu to, ko tikko jau pateica Barnier kungs - es iepriekš pateicu savu sakāmo - taču es vēlos pateikties visiem, kuri uzstājās, atbalstot ierosināto tekstu, un arī tiem, kuri izteica komentārus, kas vienalga parāda to, ka šim tekstam ir reāls saturs, kurš ļaus mums panākt progresu Eiropas līmenī visu šo alternatīvo ieguldījumu fondu regulējuma jomā.
<P>
Kā es jau teicu, šis ir pirmais patiešām Eiropas līmeņa tiesību akts par šo tematu. Manuprāt, mums vajadzētu apzināties, ka EVTI lomas stiprināšana ir solis pareizajā virzienā. Vairāki runātāji pieminēja arī pasīvo pārdošanu. Mēs veicam daudzus praktiskus pasākumus attiecībā uz šo jautājumu un privātā kapitāla fondiem, pamatojoties uz vajadzību pēc vēl lielākas informācijas un vēl lielākas pārredzamības, arī saistībā ar to uzņēmumu personālu, kuri dažkārt ir šo fondu darbību mērķis.
<P>
Noslēgumā es gribētu pateikt divas lietas. Pirmkārt, es esmu dzirdējis dažus sakām, ka mēs neesam gājuši pietiekami tālu, un citus sakām, ka mums vispār nebūtu vajadzējis ieviest nekādu regulējumu. Tas liek man izdarīt ļoti beļģisku secinājumu, ka, iespējams, mēs esam panākuši labu kompromisu. Ja abas puses uz šo kompromisu raugās kritiski, tad pamatojums, kurā balstītas mūsu darbības, visticamāk, ir pareizs.
<P>
Bullmann kungam es gribētu pateikt tikai to, ka mēs esam panākuši zināmu progresu attiecībā uz uzraudzības struktūru. Patlaban mēs strādājam pie finanšu ieguldījumiem, un mēs pievērsīsimies arī ieguldījumu fondiem un finanšu grupām.
<P>
Ļaujiet man vēlreiz apsveikt Gauzès kungu! Es viņam jau esmu teicis, ka mēs centīsimies panākt progresu arī attiecībā uz kredītvērtējuma aģentūrām, un es varu viņam pateikt, ka gan Beļģijas prezidentūra, gan Komisija vēlas paātrināt debates par atvasinātajiem finanšu instrumentiem. Es esmu rūpīgi pārbaudījis un varu apstiprināt, ka attiecīgā ziņojuma pieņemšana Parlamenta komitejā ir plānota nākamā gada martā.
<P>
Ja izrādīsies, ka to ir iespējams izdarīt agrāk, mēs esam gatavi mēģināt paātrināt šo procesu. Lūdzu, dariet mums zināmu, ja tas šķiet iespējams. Es priecājos, ka mēs esam panākuši vienošanos par šāda veida tekstu. Mēs strādāsim, lai tuvākajās nedēļās pieņemtu citus tekstus. Vēlreiz - paldies! Gauzès kungs, mana pateicība ir vēl jo vairāk patiesa tāpēc, ka dažās turpmākajās dienās mēs turpināsim sadarboties.
<P>
(Aplausi)
<SPEAKER ID="157" NAME="Jean-Paul Gauzès" LANGUAGE="FR">
Priekšsēdētājas kundze! Pirmīt es runāju par tehniskiem aspektiem. Es gribētu izmantot atlikušās divas minūtes, lai izteiktu patiesi pelnītu atzinību: vispirms - paldies visiem kolēģiem, kas šodien uzstājās! Īpašs paldies tiem, kuri teica, ka viņi atbalstīs tekstu, bet tiem, kuri nebalsos par šo tekstu, gribu pateikt, ka patiesībā es sevis pielīdzināšanu Cameron kungam neuzskatu par apvainojumu.
<P>
Es vēlos pateikties arī grupu ēnu referentiem: Goebbels kungam, Bullmann kungam, Canfin kungam, Klute kungam un Regner kundzei - Juridiskās komitejas atzinuma sagatavotājiem. Es gribēju nosaukt viņus visus, atzīstot to neticamo atbalstu, kādu viņi man sniedza šā procesa pirmajā posmā. Mēs spējām produktīvi sadarboties, katrs paužot savu viedokli, un es vēlos viņiem pateikt paldies par to. Es priecājos, ka tagad, kad ir panākts kompromiss, mums ir pievienojusies Eiropas Liberāļu un demokrātu apvienības grupa un Eiropas konservatīvo un reformistu grupa, un tādējādi es priecājos, ka Klinz kungs un Kamall kungs līdz ar mani ir parakstījuši grozījumu, kas aizstāj sākotnējo ziņojumu.
<P>
Īpaša pateicība par ievērojamo iesaistīšanos šā ziņojuma sagatavošanā pienākas Barnier kungam: viņš zina, cik augstu es viņu vērtēju. Es zinu, ka viņš zina - Parlaments paļaujas uz viņu un atbalstīs viņu, liekot šos pamatus, kas ir tik dārgi gan viņam, gan mums. Es zinu, tas ir neparasti, taču es gribētu pateikties arī Ugo Bassi, ar kuru man šajā laikā bija ļoti auglīgas darba attiecības, un tādējādi šis teksts ir arī Komisijas paveiktā darba rezultāts.
<P>
Kas attiecas uz jums, ministra kungs, pirmīt es sajutu jūsu ieguldījumu, kad jūs savos pateicības vārdos pajautājāt, vai mēs turpināsim iet uz priekšu. Tāpēc ļaujiet man vispirms pateikties jums, jo bez jums mēs nekad neko nebūtu panākuši attiecībā uz dalībvalstīm. Tā ir patiesa pateicība, nevis vienkārši pieklājības žests - es uzskatu, ka jūsu personīgais ieguldījums bija ļoti svarīgs priekšnoteikums Padomē panāktajam progresam un tam, ka mēs esam panākuši vienošanos. Jums arī izdevās nodrošināt, lai visas galvenās grupas varētu solidarizēties ar teksta daļām, un iegūt vairākuma atbalstu šai direktīvai, ko mēs abi gribējām.
<P>
Es pateicos par ieguldījumu arī kreisi noskaņotajiem kolēģiem, bez kuru atbalsta direktīvai nebūtu tās uzticamības, kādu - esmu pārliecināts - tā iegūs rīt pēc ļoti plaša balsojuma. Kā jūs norādījāt, tas bija svarīgi uzraudzībai un svarīgi arī šai direktīvai. Esmu ļoti pateicīgs arī jūsu komandām, ministr, lūdzu, nododiet manu pateicību. Dažas debates bija diezgan aktīvas, tomēr, lai gan es tagad dzīvoju Normandijā, es esmu dzimis dienvidos, un nereti mans dienvidnieciskais temperaments gūst pārsvaru pār vairāk līdzsvaroto normandiešu pieeju.
<P>
Es arī gribēju pateikt, ministr, Ekonomikas un finanšu lietu padomes priekšsēdētāj, ka es patiešām ceru, ka mēs līdz gada beigām pabeigsim savu darbu pie kredītvērtējuma aģentūrām. No mūsu puses komitejas balsojums notiks 22. novembrī, bet balsojums Strasbūrā - decembrī. Un tad, ja Padome būs gatava, arī mēs būsim gatavi!
<P>
(Aplausi)
<SPEAKER ID="158" NAME="Priekšsēdētāja">
Debates tiek slēgtas.
<P>
Balsojums notiks rīt.
<P>
Rakstiskas deklarācijas (Reglamenta 149. pants)
<SPEAKER ID="995" NAME="Dominique Baudis" LANGUAGE="FR">
Finanšu krīze, ko piedzīvoja pasaule, ir parādījusi, ka nepieciešami obligāti noteikumi starptautiskajām finanšu biržām. Septembrī paziņojis, ka tas apņemas uzraudzīt tirgus, šodien, 11. novembrī, Eiropas Parlaments raida pasaulei vēl vienu pārliecinošu signālu. Turpmāk Eiropa stingrāk uzraudzīs un regulēs Eiropā ienākošos alternatīvu ieguldījumu fondos (riska ieguldījumu fondus). Vēl jo vairāk, par tiem būs jāziņo iestādēm un tie būs jāpārvalda Eiropas Savienībā. Šo līdzekļu neregulēšana izraisīja daudzus bankrotus, biržu sabrukumus un sociālās krīzes. Francija uz gadu pārņems G20 prezidentūras pilnvaras. Tās galvenā prioritāte būs starptautiskās finanšu sistēmas reformēšana. Ar šo balsojumu Eiropa kļūst par celmlauzi.
<SPEAKER ID="159" NAME="Sebastian Valentin Bodu" LANGUAGE="RO">
Šis ziņojums par ieguldījumu fondu pārvaldniekiem ir izraisījis ārkārtīgi plašas diskusijas gan starp dažādām grupām Eiropas Parlamentā, gan starp Parlamentu un Padomi. Es atbalstu viedokli, kas tika pausts arī diskusijās pirms balsojuma Juridiskajā komitejā, ka Komisijas priekšlikums ir nopietna kļūda, un tas liecina par uzkrītošu izpratnes trūkumu attiecībā uz ieguldījumu fondu (privātā kapitāla un riska) nozīmi, kā arī rada jucekli starp bankām kā vainīgajām iestādēm finanšu krīzes izraisīšanā, šiem slēgtā tipa ieguldījumu fondiem un atvērtajiem ieguldījumu fondiem (savstarpējās apdrošināšanas fondiem).
<P>
Aiz labi domātajiem principiem, kurus diemžēl ir pieņēmuši deputāti, kuri nesaprot, ko nozīmē finanšu pārvaldība un makroekonomika, slēpjas noteikumi, kuriem nevis vienkārši nav nekā kopīga ar jaunas krīzes novēršanu, bet kuri faktiski tikai nepamatoti un absurdi palielinās alternatīvo ieguldījumu fondu darbības izmaksas, kas atspoguļosies kā mazāks kapitāls, mazāka peļņa un mazāki ieguldījumi. Es atklāti atzīstu - mani pilnīgi šokē, ka ES dominē šī rupjā spiediena izdarīšanas attieksme, kas atgādina 1950. gadus, kad skaļu lozungu aizsegā tika sagrautas Austrumeiropas iestādes.
<SPEAKER ID="160" NAME="George Sabin Cutaş" LANGUAGE="RO">
Ekonomikas un finanšu krīze ir uzskatāmi parādījusi, ka vajadzīga stingrāka uzņēmēju kontrole. Viņi paši sevi ir pakļāvuši pārmērīgiem riskiem, kas ir izraisījis apvērsumu globālajā finanšu sistēmā. Saskaņā ar Eiropas Centrālās Bankas veiktās analīzi alternatīvu ieguldījumu fondu pārvaldnieku uzņēmējdarbības aktīvi Eiropas Savienībā sasniedz aptuveni EUR 700 miljardus, kam ir būtiska nozīme ES ekonomikas finansēšanā.
<P>
Tāpēc es atbalstu Komisijas priekšlikumu par šo fondu apstiprināšanu un uzraudzību, un par Eiropas pases ieviešanu šajā jomā. Saskaņā ar jauno Eiropas ekonomikas uzraudzības struktūru, Eiropas iekšējā tirgus izveide alternatīvo fondu administratoriem palīdzēs ierobežot sistemātiskos riskus un nodrošinās labāku aizsardzību ieguldītājiem. Vienlaikus Komisijai būs savlaicīgi jāiesniedz šā saskaņošanas procesa rezultātu novērtējums, lai nodrošinātu, ka tas neizraisa nekādu tirgus izkropļošanu.
<SPEAKER ID="994" NAME="Proinsias De Rossa" AFFILIATION="S&amp;D">
rakstiski. - Es atbalstu šo tiesību aktu, kas regulē riska un privātā kapitāla ieguldījumu fondus. Lai gan šajā jomā vēl ir daudz darāmā, šis ir svarīgs solis tuvāk alternatīvu ieguldījumu fondu pārvaldnieku darbību labākam regulējumam, kas tika uztverts ar lielu pretestību pat pēc smagās 2008. gada finanšu krīzes, īpaši no toreizējā Iekšējā tirgus komisāra Charlie McCreevy puses. Tiklīdz jaunā Eiropas uzraudzības iestāde sāks pilnībā darboties, fondu pārvaldnieki nevarēs pārdot savus produktus Eiropas Savienībā, ja viņiem nebūs Eiropas pases, kas apliecina pilnīgu atbilstību šai direktīvai. Stingra depozitāriju atbildība nodrošinās, ka ieguldītāji vienmēr varēs pieprasīt zaudējumu atlīdzināšanu un tiks informēti par iespējamas atbildības deleģēšanas iemesliem. Kritiskās jaunās klauzulas, uz kurām mēs esam uzstājuši un kuras sastapās ar pretestību Padomē, ir noteikumi, lai apkarotu uzņēmumu izpārdošanu pa daļām. Darba ņēmēji būs aizsargāti no fondiem "plēsoņām”, kuri veic īstermiņa spekulācijas, iznīcinot dzīvotspējīgus uzņēmumus. Pirmajos divos gados pēc uzņēmumu pārņemšanas tiks ierobežota peļņas sadale ieguldītājiem un kapitāla samazinājumi, un darbiniekiem būs pieejama informācija par iecerētajiem plāniem saistībā ar uzņēmumu, kurā viņi strādā.
<SPEAKER ID="161" NAME="Jiří Havel" LANGUAGE="CS">
Iespējams, alternatīvi fondi, piemēram, riska fondi vai privātā kapitāla fondi, ar savu darbību ir sekmējuši pašreizējo globālo krīzi, un jautājums par to regulējamu pašlaik tiek apspriests ne tikai Eiropas Savienībā, bet arī ASV. Pašreizējais ziņojums ir saistīts ar Rasmussen un Lehne ziņojumiem - abi ir 2008. gada ziņojumi, un tajā ietverts priekšlikums direktīvai par alternatīvu ieguldījumu fondu pārvaldniekiem. Ziņojumā ir sniegta alternatīvo fondu problēmas kopsavilkuma analīze, ietverot galveno jautājumu aprakstu: alternatīvo fondu pārvaldnieku darbības regulējums, tostarp vienotas Eiropas pases izveide; alternatīvo fondu pārvaldnieku pienākums nozīmēt neatkarīgu aktīvu vērtētāju katram viņa pārvaldītajam alternatīvajam fondam; prasība palielināt alternatīvo fondu un tirgus disciplīnas pārredzamību, un īsās pārdošanas regulējums. Turklāt direktīva rada iespēju dalībvalstīm ļaut, lai pārvaldnieki piedāvā alternatīvos fondus arī neprofesionāliem ieguldītājiem. No otras puses, ir iebildumi pret ierosinātajiem noteikumiem, piemēram, Jacques De Larosière ziņojums, Turner pārskats un Alternatīvo Ieguldījumu Pārvaldības Asociācijas reakcija. Šīs direktīvas pieņemšanai nevajadzētu radīt būtiskas pārmaiņas alternatīvajiem fondiem Čehijā tāpēc, ka pašlaik šajā jomā ir daudz Čehijas noteikumu. Kopumā es uzskatu, ka mana kolēģa, Gauzès kunga iesniegtajā ziņojumā iekļauta precīza šā jautājuma analīze, kā arī atbilstīgi ieteikumi attiecībā uz alternatīvajiem fondiem, tāpēc es iesaku to apstiprināt ierosinātajā veidā.
<SPEAKER ID="993" NAME="Sirpa Pietikäinen" LANGUAGE="FI">
Dāmas un kungi! Vispirms es gribu apsveikt referentu Gauzès kungu par viņa lielisko darbu pie šā sarežģītā, tehniskā un pretrunīgā ziņojuma. Sākotnēji Komisijas priekšlikums par alternatīvu ieguldījumu fondu pārvaldniekiem izprovocēja kaislības, kritiku un uzslavu dažādās aprindās. To nopietni kritizēja, un kritizēja arī to, ka priekšlikums izstrādāts slepenībā. Manuprāt, tā lielākais trūkums bija tāds, ka tas vienā direktīvā sajauca divus produktu kopumus - dažādus to īpašību ziņā un tādējādi to risku ziņā Tie ir privātā kapitāla fondi un riska fondi. Vieni ir orientēti uz ātru peļņu, bet otriem ieguldījumi atmaksājas ilgākā laika posmā. Riski ir saistīti tieši ar pirmajiem. Parlamenta un Padomes debates par šo direktīvu noslēdzās ar kompromisu - tas nav ideāls, taču jebkurā gadījumā ir pieņemams. Direktīva par alternatīvu ieguldījumu fondu pārvaldniekiem ir svarīga daļa jaunajā finanšu regulēšana un uzraudzības sistēmā. Taču mums jāatceras, ka finanšu uzraudzība būs jāuzlabo pat pēc šīs direktīvas pieņemšanas.
<SPEAKER ID="162" NAME="Marianne Thyssen" LANGUAGE="NL">
Ar rītdienas balsojumu Eiropas Savienība ieviesīs praksē to, par ko G20 vienojās Londonā. Pēc vienošanās par finanšu uzraudzību gan Eiropas Parlaments, gan Beļģijas prezidentūra ir parādījusi savu nopietnību attiecībā uz finanšu sistēmas reformēšanu. Panāktā vienošanās ir līdzsvarota, jo tajā ir ietverti trīs īpašas uzmanības aspekti: sistemātiskā riska novēršana, ieguldītāju aizsardzība un vienādu konkurences noteikumu nodrošināšana. Svarīgi ir arī tas, ka ES neslēdz savu tirgu trešo valstu kapitālam, kas ir priekšnoteikums Eiropas ekonomikas dzīvotspējai. Jaunie saskaņotie noteikumi nodrošinās pārredzamību un tiesisko noteiktību, un pastiprinātu iekšējo tirgu.
<P>
Īpaši Eiropas pase ļaus pārvaldniekiem darboties visā Eiropas Savienībā bez vajadzības atsevišķi reģistrēties katrā dalībvalstī. Es gribu arī uzsvērt, ka es priecājos par risinājumu, kāds ir rasts attiecībā uz privātā kapitāla fondiem. Atvieglotais režīms, ko piemēros mazu fondu pārvaldniekiem, veicinās jaunu uzņēmumu - bieži MVU - veidošanos un finansēšanu inovatīvās jomās. Tāpēc mums ar pārliecību ir jāatbalsta šī politiskā vienošanās, kas ir panākta 14 sarunu mēnešos.
