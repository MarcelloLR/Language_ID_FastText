<CHAPTER ID="022">
Produktu vispārējā drošība un tirgus uzraudzība (īss izklāsts) 
<SPEAKER ID="177" NAME="Priekšsēdētājs">
Nākamais punkts ir ziņojums par Produktu vispārējās drošības direktīvas pārskatīšanu un tirgus uzraudzību, kuru iesniedza Schaldemose kundze Iekšējā tirgus un patērētāju aizsardzības komitejas vārdā.
<SPEAKER ID="178" NAME="Christel Schaldemose" LANGUAGE="DA">
Priekšsēdētāja kungs! Labvakar visiem kolēģiem, kuri joprojām ir šeit palātā. Es teikšu dažus vārdus par Komisijas izstrādāto ziņojumu par Iekšējā tirgus un patērētāju tiesību aizsardzību. Mēs to dēvējam par ziņojumu par produktu vispārējās drošības direktīvas pārskatīšanu un tirgus uzraudzību.
<P>
Mēs izstrādājām pašiniciatīvas ziņojumu, jo Komisija grasās sākt darbu pie Direktīvas par produktu vispārēju drošību, līdz ar to mums Iekšējā tirgus komisijā tā ir laba iespēja piedāvāt savus ieteikumus par to, ko vajadzētu pārskatīt. Mēs nolēmām ziņojumu dalīt divās daļās. Mēs iesniedzam ieteikumus, ko vajadzētu darīt tirgus uzraudzībā kopumā, un, protams, piedāvājam arī ļoti konkrētus ieteikumus par to, kam vajadzētu būt iekļautam Direktīvā par produktu vispārēju drošību.
<P>
Pirmkārt ir vērts minēt, ka tad, kad mēs pirms pāris gadiem pieņēmām Direktīvu par produktu vispārēju drošību, tā bija ES produktu drošības stūrakmens. Direktīva joprojām ir spēkā, bet tai nepieciešami uzlabojumi. Mūsdienās esošās problēmas patiesībā ir saistītas ar faktu, ka tirgus uzraudzība nav pietiekami efektīva, lai nodrošinātu pietiekošu produktu drošību iekšējā tirgū. Tāpēc Iekšējā tirgus un patērētāju aizsardzības komiteja iesaka veikt īpašus pasākumus, lai stiprinātu tirgus uzraudzību ES. Krīzes apstākļos diemžēl pastāv risks, ka dalībvalstis piešķirs drīzāk mazāk, nekā vairāk resursu tirgus uzraudzības nodrošināšanai. Tā ir nopietna problēma ne tikai patērētājiem, bet arī uzņēmumiem, kuri pakļaujas mūsu iekšējā tirgus noteikumiem.
<P>
Strādājot pie šī ziņojuma, es runāju ar lielu skaitu iekšējā tirgus uzņēmumu, un daudzi no tiem teica, ka nezināja, ka tiks veiktas kontroles, tirgus pārbaudes vai tirgus uzraudzība attiecībā uz produktiem, ar kuriem viņi strādā iekšējā tirgū. Tā ir problēma, jo uzņēmumu gadījumā, ja mums ir pienācīga tirgus pārbaude, tas nozīmē, ka mēs varam būt droši par to, ka ir atbilstīgs konkurences līmenis, citiem vārdiem sakot, ka tie, kas krāpjas, tiks pieķerti, un tie, kuri ražo pietiekami labus un drošus produktus, varēs tos laist iekšējā tirgū. Līdz ar to tirgus uzraudzība ir ļoti būtiska ne tikai uzņēmumiem, bet, protams, arī patērētājiem. Mūsu izstrādātie konkrētie priekšlikumi produktu vispārējās drošības direktīvas grozījumiem galvenokārt ir orientēti uz patērētājiem.
<P>
Mēs uzskatām, ka ir svarīgi sasniegt lielāku izsekojamību attiecībā uz produktiem, kuri atrodas iekšējā tirgū. Produktu izsekojamība ir ļoti svarīga, ja gribam ātrāk izņemt produktus no apgrozības. Mēs arī uzskatām, ka pastāv vispārēja nepieciešamība dalībvalstīm rīkoties ātrāk, kad iekšējā tirgū tiek atklāti bīstami vai problemātiski produkti. Turklāt mēs uzskatām, ka ir nepieciešams pievērst īpašu uzmanību produktiem, kuri nāk no trešajām valstīm, citiem vārdiem sakot, no valstīm ārpus ES. Iekšējā tirgū nonāk aizvien lielāks skaits produktu. Mums jānodrošina, lai tie atbilstu mūsu iekšējā tirgus noteikumiem.
<P>
Lai mēs spētu garantēt, ka turpmāk tiks izstrādāti daudz mērķtiecīgāki tiesību akti, mēs ziņojumā ierosinām, ka ES līmenī jāievieš obligāta nelaimes gadījumu statistikas veidošana, lai mēs daudz precīzāk varētu noteikt, kurās jomās nepieciešami tiesību akti, pamatojoties uz to, kāda veida nelaimes gadījumi ar produktiem notiek iekšējā tirgū. Tas mums palīdzēs izstrādāt daudz precīzākus un mērķtiecīgākus tiesību aktus jomās, kur tie patiešām ir nepieciešami, tādējādi nodrošinoties, ka produkti ir droši, neradot apgrūtinājumus tiem uzņēmumiem, kuri ražo pilnīgi drošus produktus.
<P>
Mēs arī uzskatām, ka jāaplūko tiešsaistē pārdotie produkti. Ir skaidrs, ka šajā jomā ir problēmas. Jebkurā gadījumā daudzi cilvēki sūdzas, ka tiešsaistē pārdotie produkti neatbilst tiem pašiem drošības noteikumiem kā tie, kurus var iegādāties parastajā tirgū. Protams, mēs uzskatām, ka pastāv vispārīga nepieciešamība veidot dialogu ar muitas dienestiem, lai, papildus citiem mērķiem, nodrošinātu labākus un drošākus produktus iekšējā tirgū.
<P>
Nobeigumā es vēlētos teikt, ka es, protams, cerēju, ka mēs varētu tuvāk aplūkot iespējas, kā iekšējā tirgū aizsargāt mūsu bērnus. Tomēr tas neguva Iekšējā tirgus komitejas atbalstu. Tas nozīmē, ka mēs neplānojam izstrādāt atsevišķus bērnu aizsardzības pasākumus, mēs vienkārši gribam palielināt produktu drošību kopumā.
<P>
Nobeigumā es vēlos pateikt Komisijai, ka mēs uzskatām, ka ir nepieciešams veikt produktu vispārējās drošības direktīvas pārskatīšanu. Mēs uzskatām, ka ir nepieciešams stiprināt tirgus uzraudzību. Mēs uzskatām, ka iekšējā tirgū ir nepieciešama saskaņota tirgus uzraudzība, lai prasības netiktu sašķeltas dažādos tiesību aktos. Mēs uzskatām, ka ir nepieciešama vienota jumtorganizācija, lai nodrošinātu pamatīgāku tirgus uzraudzību. Tas ir jautājums par to, lai pilsoņi varētu uzticēties iekšējā tirgū esošajiem produktiem un lai uzņēmumiem būtu godīgi un vienlīdzīgi konkurences apstākļi, attiecībā uz konkurenci iekšējā tirgū. Ar to es vēlētos beigt un aicināt Komisiju drīz sākt darbu pie produktu vispārējās drošības direktīvas pārskatīšanas. Es vēlos arī aicināt dalībvalstis piešķirt pietiekoši daudz līdzekļu, lai nodrošinātu pareizu tirgus uzraudzīšanu.
<SPEAKER ID="179" NAME="Lara Comi" AFFILIATION="PPE">
(IT) Priekšsēdētāja kungs, dāmas un kungi! Apsveicu Schaldemose kundzi par mūsu konstruktīvo un rezultatīvo sadarbību.
<P>
Es vēlētos uzsvērt aspektu, kuru Rūpniecības, pētniecības un enerģētikas komitejai ierosināju ņemt vērā un kuru Schaldemose kundze, kurai es vēlreiz izsaku pateicību, atbalstīja un minēja savā ziņojumā; citiem vārdiem sakot, es aicinu Komisiju izvērtēt jauno tehnoloģiju un materiālu, piemēram, mikročipu vai radio frekvenču izmantošanu, lai veicinātu labāku produkta identificēšanu, tādējādi rentablā veidā nodrošinot patērētāju drošību.
<P>
Tas nodrošinātu pilnīgu izsekojamību, jo patērētājs varētu noskaidrot visus produkta aspektus, citiem vārdiem sakot, dažādus tā ražošanas posmus, materiāla avotus un atbildīgo personu identitāti. Tas novērstu produkta izcelsmes noteikšanas kritērija izstrādāšanas problēmu un norādītu, kur produkts tika ražots. Faktiski tieši šī iemesla dēļ mēs esam sapratuši, ka produkta definēšana kā "ražots Francijā”, maldina patērētāju gadījumos, kad tikai pēdējais apstrādes posms ir noticis šajā valstī.
<P>
Tādēļ es aktīvi aicinu komisāru rīkoties saskaņā ar šo Eiropas Parlamenta prasību, kurš neapšaubāmi runā Eiropas pilsoņu un patērētāju vārdā.
<SPEAKER ID="180" NAME="Silvia-Adriana Ţicău" AFFILIATION="S&amp;D">
(RO) Priekšsēdētāja kungs! Arī es apsveicu mūsu kolēģi par sniegto ziņojumu. Es vēlos viņai pateikties par Rūpniecības, pētniecības un enerģētikas komitejā veikto grozījumu pieņemšanu. Es vēlos izcelt Eiropas standartu nozīmi, kuri pirkšanas procesu, neatkarīgi no tā, vai tas notiek tradicionālā veidā vai elektroniski, padara vienkāršāku un kuri garantē produktu drošības noteikumu ievērošanu.
<P>
Mēs aicinājām Komisiju un visus akcionārus nodrošināt Eiropas standartizācijas sistēmas fiskālo stabilitāti gan ar publiskā un privātā sektora partnerību, gan ar daudzgadu finanšu plānošanu, kas ir būtiska šīs sistēmas efektivitātes un lietderības nodrošināšanā. Mēs arī uzsvērām nepieciešamību pēc stabilitātes, Eiropas standartu vienkāršošanas un standartu izstrādes termiņu saīsināšanas. Mēs aicinājām valstu standartizācijas iestādes vienkāršot standartus, samazinot atsauču daudzumu uz citiem standartiem un izveidojot lietotājam draudzīgas norādes.
<SPEAKER ID="181" NAME="Ilda Figueiredo" AFFILIATION="GUE/NGL">
(PT) Priekšsēdētāja kungs! Ir ārkārtīgi svarīgi pievērst lielāku uzmanību produktu drošības standartiem ne tikai no ražošanas aizsardzības, bet arī no patērētāju aizsardzības viedokļa. Nevar pieļaut, ka standartu vienkāršošana un to izstrādes laika samazināšana apdraud mūsu patērētājiem nepieciešamās garantijas. Turklāt, kad skatāmies uz šiem drošības standartu aspektiem, mēs nedrīkstam aizmirst importētos produktus, ir svarīgi aizstāvēt "ražots” zīmi. Tāpēc mēs ceram, ka Komisija ņems vērā šos ziņojuma aspektus, kā arī Rūpniecības, pētniecības un enerģētikas komitejas ieguldījumu, kuru referente akceptēja, un ka mums beidzot izdosies panākt nelielu progresu produktu, ražotāju un patērētāju aizsardzībā.
<SPEAKER ID="182" NAME="Franz Obermayr" AFFILIATION="NI">
(DE) Priekšsēdētāja kungs! Ziņojumā vēstīts par ievērojamu progresu, bet ir iemesls uztraukumam, jo, neskatoties uz Direktīvu par produktu vispārēju drošību, neskatoties uz Direktīvu par rotaļlietu drošumu un RAPEX, apmēram 60 % zināmo produktu nāk no Ķīnas, un lielākā daļa bīstamo produktu nāk no tirgus, kuru ES nevar kontrolēt. Es ceru, ka jaunā RAPEX sistēma palīdzēs to labot. ES jāieņem stingra nostāja, lai aizsargātu patērētājus un viņu veselību.
<P>
Šokējoši ir tas, ka, saskaņā ar pagājušās nedēļas RAPEX, apmēram ceturtdaļa bīstamo produktu ir bērniem domāti produkti - lelles, ūdens pistoles, spēļu trauciņi, bērnu sēdeklīši. ES šādos gadījumos reaģē pārāk lēni. Tikai tagad ir aizliegta bisfenola izmantošana zīdaiņu pudelīšu ražošanā, kaut arī par tā kaitīgo iedarbību bija zināms jau gadu. Es to minēju jautājumā Komisijai. Turklāt Direktīva par rotaļlietu drošumu joprojām neaizliedz kancerogēnus produktus. Noslēgumā, bīstamo produktu izņemšanai no apgrozības jānotiek ātrāk un efektīvāk, un jābūt acīmredzamiem uzlabojumiem ražošanas ķēdes izsekojamībā.
<SPEAKER ID="183" NAME="Zuzana Roithová" AFFILIATION="PPE">
(CS) Priekšsēdētāja kungs! Jau krietnu laiku mēs Parlamentā esam meklējuši efektīvākus veidus, kā novērst to, ka bīstamie produkti, kuru apjoms joprojām pieaug, iekļūst tirgū. Es piekrītu ziņojuma autorei, ka nepieciešams pārskatīt tiesību aktus, un tā rezultātam vajadzētu būt labākai visu pasākumu sasaistei, tai skaitā uzlabotai kriminālprocesa koordinācijai dalībvalstu līmenī. Es atbalstu ierosinātos pienākumus veikt risku analīzi un ziņot par tās secinājumiem pirms jauna produkta izlaišanas. Ņemot vērā faktu, ka vairums bīstamo produktu nāk no trešām valstīm, es uzskatu, ka ir būtiski šos pienākumus iekļaut starptautiskos tirdzniecības līgumos pat pirms to piemērošanas Eiropas ražotājiem. Es atbalstu arī pārējos priekšlikumus un izsaku atzinību par Schaldemose kundzes ziņojuma augsto kvalitāti.
<SPEAKER ID="184" NAME="Åsa Westlund" AFFILIATION="S&amp;D">
(SV) Priekšsēdētāja kungs! Es vēlos pateikt paldies Schaldemose kundzei par lielisko ziņojumu. Es vēlos uzsvērt faktu, ka nepieciešams vairāk līdzekļu, kā arī biežākas produktu drošības pārbaudes izlases kārtā. Kā patērētāji mēs lasām avīzēs un citos plašsaziņas līdzekļos, ka patērētāju organizācijas ir veikušas pārbaudes un atklājušas produktus, kas neatbilst prasībām. Tas mazina patērētāju uzticību un reizēm var apdraudēt dzīvību, īpaši, kad runa ir par bērniem, kuri ļoti paļaujas, ka veikalā pārdotie produkti ir droši lietojami.
<P>
Pēc manām domām, iespējams, svarīgākais ir ķīmiskās drošības trūkums. Mūsdienās daudzi produkti satur ķimikālijas, kuras jau ir aizliegtas ES. Individuālam patērētājam ir ļoti grūti tās noteikt produktā. Šai sakarā dalībvalstīm jāpieliek pamatīgas pūles un vairāk jāsadarbojas, lai izņemtu šos produktus no apgrozības un neļautu tirgus dalībniekiem pārdot produktus, kuros ir bīstamas ķimikālijas
<SPEAKER ID="185" NAME="Maria Damanaki">
Komisijas locekle. - Priekšsēdētāja kungs! Dalībvalstu līmenī par šo jautājumu bija ļoti interesantas diskusijas, gandrīz visas valstis pārstāvēja - es atļaušos to uzsvērt - sievietes.
<P>
Komisijas vārdā ļaujiet man apsveikt Parlamentu par šo rezolūciju par produktu vispārējās drošības direktīvas pārskatīšanu un tirgus uzraudzību. Komisija atbalsta šo rezolūciju un atzinīgi vērtē tās satura augsto kvalitāti.
<P>
Rezolūcijas secinājumi ir ļoti tuvi Komisijas viedoklim par to, kā jāveic ES produktu vispārējās drošības noteikumu pārskatīšana. Mums nepieciešama skaidra un efektīva tirgus uzraudzības sistēma. Šajā jautājumā es esmu ar visiem vienisprātis. Mums ir nepieciešama sistēma, kas nodrošinātu darboties spējīgu drošu produktu iekšējo tirgu. Komisija jau ir sākusi plašas konsultācijas ar visām ieinteresētajām personām, lai noteiktu labāko veidu šī mērķa sasniegšanai.
<P>
Lai atrastu saskaņotu risinājumu visiem produktu sektoriem, priekšsēdētāja vietnieks Tajani kungs un komisārs Dalli kungs ir piekrituši strādāt kopā, lai konsolidētu ES reglamentu par tirgus uzraudzību. Komisija ir apņēmusies parūpēties, lai gan patērētāji, gan uzņēmumi gūtu labumu no ES drošu produktu iekšējā tirgus. Līdz ar to mēs pārskatīsim un pilnveidosim pašreizējos ES produktu drošības noteikumus, lai uzlabotu patērētāju veselības un drošības aizsardzību.
<P>
Mums jāpatur prātā finansējuma iespējas un robežas un jāciena dalībvalstu kompetence, bet šiem noteikumiem jāspēj efektīvi konstatēt jaunu risku rašanos un adekvāti reaģēt, ja tie radušies, un es piekrītu, ka globālajās piegādes ķēdēs pastāv jauni riski. Es piekrītu Parlamentam, ka bērnu produktiem jāvelta īpaša uzmanība.
<P>
Tajā pašā laikā pārskatītajiem noteikumiem jānodrošina vienlīdzīgāki konkurences apstākļi ES uzņēmējiem un jāsamazina nevajadzīgie administratīvie izdevumi. Sevišķi mums vajadzētu izmantot konsekvenci starp direktīvā par produktu vispārējo drošību noteiktajiem vispārējiem drošības noteikumiem un 2008. gada preču tiesību aktu kopumā ietvertajiem noteikumiem. Tādējādi tiks ieviesti skaidrāki produktu drošības nosacījumi uzņēmējiem. Tiks uzlaboti arī esošie dalībvalstu tirgus uzraudzības sadarbības un koordinācijas mehānismi.
<P>
Nobeigumā jāizceļ ātrās ziņošanas sistēmas nepārtikas produktiem - RAPEX - darbība. Šī sistēma ir ļoti svarīga un jau tiek piemērota sadarbībā ar Ķīnu un citām valstīm, bet mums tā ir jāuzlabo, lai varētu stāties pretī visiem minētajiem izaicinājumiem.
<P>
Priekšsēdētāja vietnieks Tajani kungs un komisārs Dalli kungs grasās iesniegt kopīgu priekšlikumu par vienotu un saskaņotu ES tirgus uzraudzības shēmu. Es vēlreiz vēlos pateikties Parlamentam par šo labo rezolūciju.
<SPEAKER ID="186" NAME="Priekšsēdētājs">
Debates tiek slēgtas.
<P>
Balsošana notiks otrdien, 8. marta dienas vidū.
<P>
Rakstiskas deklarācijas (Reglamenta 149. pants)
<SPEAKER ID="186" NAME="Ildikó Gáll-Pelcz" LANGUAGE="HU">
Par patērētāju aizsardzības un produktu drošības noteikumu īstenošanu atbildīgo institūciju savstarpējā sadarbība ir ļoti svarīga iekšējā tirgus darbībai. Jāturpina attīstīt tirgus uzraudzība un RAPEX ātrās ziņošanas sistēma, un Ungārijas speciālistiem jāpievērš īpaša uzmanība bīstamo produktu izņemšanai no apgrozības. Es uzskatu, ka ir nepieciešama spēcīgāka patērētāju dimensija, lai mazinātu iekšējā tirgus fragmentāciju, kā rezultātā uzlabotos mazumtirdzniecības tirgus darbība un patērētāji būtu spējīgi veiksmīgāk pieņemt lēmumus. Tie būtu galvenie punkti, lai garantētu tādas fundamentālās Eiropas vērtības kā integritāti, atvērtību, solidaritāti un caurskatāmību. Es uzskatu, ka efektīvai tirgus uzraudzības sistēmas darbībai būtiska ir daudz ciešāka dalībvalstu sadarbība un tādējādi saskaņas nolūkos obligāti ir jārada vienota izpratne un jānodrošina, ka tirgus uzraudzības institūcijas to ievēro. Iestādēm par savu primāro mērķi jāuzskata sadarbība augstā līmenī ne tikai ar valsts partnerinstitūcijām, bet arī ar pārējām dalībvalstīm. Piemēram, šī mērķa sasniegšanai nupat arī manā valstī tika pieņemti vai pārskatīti vairāki sadarbības līgumi. Šie līgumi lielu uzsvaru lika uz sadarbību tirgus uzraudzības jomā. Kopsavilkumā, mums ne tikai vārdos, bet arī darbībā jāparāda saviem iedzīvotājiem Eiropas nodrošinātā pievienotā vērtība un tas, ka globalizācijas laikmetā Eiropas Savienība ir svarīgāka nekā jebkad agrāk.
