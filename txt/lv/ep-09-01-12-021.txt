<CHAPTER ID="021">
Direktīvas 2005/29/EK, kas attiecas uz uzņēmēju negodīgu komercpraksi iekšējā tirgū attiecībā pret patērētājiem, un Direktīvas 2006/114/EK par maldinošu un salīdzinošu reklāmu transponēšana, īstenošana un tās uzraudzība (īss izklāsts) 
<SPEAKER ID="200" NAME="Priekšsēdētājs">
Nākamais punkts ir B. Weiler ziņojums Iekšējā tirgus un patērētāju aizsardzības komitejas vārdā par Direktīvas 2005/29/EK, kas attiecas uz uzņēmēju negodīgu komercpaksi iekšējā tirgū attiecībā pret patērētājiem, un Direktīvas 2006/114/EK par maldinošu un salīdzinošu reklāmu transponēšanu, īstenošanu un tās uzraudzību.
<SPEAKER ID="201" NAME="Barbara Weiler">
referente. - (DE) Priekšsēdētāja kungs, komisār, dāmas un kungi, pirms sāku runāt par savu ziņojumu, es vēlreiz vēlos uzsvērt, ka mēs nerīkojāmies pareizi, pieņemot lēmumu debatēt par patstāvīgajiem ziņojumiem. Redzot, ka šīs debates neveido dialogu, diskusijas un pretējus viedokļus, neuzskatu tās par atbilstošām parlamentārajām debatēm un ceru, ka šo jautājumu atrisināsim tūlīt pēc Eiropas vēlēšanām.
<P>
Neskatoties uz iepriekš minēto, es vēlētos pateikties arī tiem deputātiem, kuru pašlaik šeit nav. Mēs esam ļoti veiksmīgi sadarbojušies šī ziņojuma sagatavošanā. Tāpat es vēlētos pateikties Komisijai un komitejas sekretariātam.
<P>
Komitejas debašu laikā mēs esam nonākuši pie vairākiem kopīgiem atklājumiem. Iekšējā tirgus un patērētāju aizsardzības komiteja ar nodomu salīdzinoši agri uzsāka debates par šo direktīvu ieviešanu, jo termiņš ieviešanai dalībvalstīs bija no 2007. gada vidus līdz beigām, kas līdz šim nav ilgs laiks direktīvai, kam vajadzīga ārkārtīgi liela un nozīmīga saskaņošana. Neskatoties uz šo situāciju, dažas dalībvalstis vēl nav uzsākušas transponēšanu. Protams, tas ir saistīts ar sarežģīto procedūru, bet ir interesanti, ka trīs no šīm dalībvalstīm ir dibinātājas dalībvalstis. Tādēļ mēs nevaram pieņemt, ka šīs valstis nepārzina Eiropas likumdošanu. Trīs dalībvalsis vēl nav transponējušas direktīvas, četras dalībvalstis to ir izdarījušas nepilnīgi un neatbilstoši un trīs dalībvalstis ir saņēmušas Komisijas paziņojumu, kas, iespējams, var novest pie tiesvedības Eiropas Kopienu Tiesā. Pastāv liels skaits nepilnīgas transponēšnas gadījumu. Uzklausīšanas laikā mēs uzzinājām, ka divas valstis tomēr ir transponējušas direktīvu, veicot šo procesu radoši un ar lielu pienākuma apziņu - Apvienotā Karaliste un Austrija. Tātad tas tomēr ir iespējams.
<P>
Iekšējā tirgus guvumiem būtu jābūt dalībvalstu interesēs. Šīs direktīvas mērķim būtu jābūt precizēt patērētāju tiesības un vienkāršot pārrobežu tirdzniecību, ieviest uzticamus un taisnīgus noteikumus un, protams, stiprināt juridisko skaidrību.
<P>
Mums kā Parlamenta deputātiem ļoti svarīga bija pilsoņu un patērētāju aizsardzība pret krāpnieciskām darbībām. Tas attiecas ne tikai uz patērētājiem, bet arī uz mazajiem uzņēmumiem un tirgotājiem. Komisār, mūsu mērķim, iespējams, vajadzētu būt vidēji ilgā termiņā apvienot šīs abas direktīvas, jo ļoti daudzi mazie uzņēmumi iekšējā tirgū saskaras ar tādām pašām kaitinošām darbībām kā patērētāji. Mēs zinām daudzus piemērus, tādus kā kaitinoša reklāma un maldinošas un agresīvas uzņēmējdarbības prakses. Mēs visi zinām par pastkastīšu neaizskaramības pārkāpumiem, kas ir izplatīta problēma visā Eiropā. Mēs zinām arī par krāpniecību loterijās un daudziem citiem pārkāpumiem.
<P>
Es vēlos arī pateikties Komisijai par rūpīgu jaunās "vibrāciju un meklēšanas” sistēmas ieviešanu aviosabiedrībās un zvanu signāla reklamēšanu. Mēs ceram, ka Komisija turpinās darbu pie šiem jautājumiem. Mēs gaidām, ka tā ieviesīs stingrāku sadarbību starp valsts iestādēm un nodrošinās, ka "melnie saraksti” tiek pienācīgi novērtēti un sankcijas ir patiesi iebiedējošas - mums kā parlamentāriešiem visnotaļ būtisks aspekts.
<P>
Noslēgumā vēlos pateikt, ka veiksmīgai transponēšanai ir vajadzīga sadarbība starp dalībvalstīm un starp dalībvalstu parlamentu un Eiropas Parlamenta deputātiem, un pilnīgi saskaņā ar Lisabonas līguma nosacījumiem, kā jau iepriekš minēts, vēlos arī atbalstīt dalībvalstu parlamentu deputātus, kuri vēlas vairāk kontrolēt savu valstu valdības. Šie abi dokumenti būtu labs sākums.
<SPEAKER ID="202" NAME="Androulla Vassiliou">
Komisijas locekle. - Priekšsēdētāja kungs, vispirms es vēlos pateikties referentei, Weiler kundzei, par viņas ziņojumu, kura saturu, protams, Komisija izskatīs ļoti rūpīgi, kā arī vēlos pateikties par viņas komentāriem attiecībā uz procedūru.
<P>
Komisija pilnīgi piekrīt, ka tagad ir ļoti svarīgi, lai dalībvalstis pienācīgi transponē direktīvas ieviestos jaunos jēdzienus attiecībā uz uzņēmēju negodīgu komercpraksi un lai valstu atbildīgās iestādes dotu savu ieguldījumu vienādā direktīvas ieviešanā visā ES.
<P>
Attiecībā uz transponēšanu divas dalībvalstis vēl kavējas: Luksemburga un Spānija; pagājušā gada jūnijā Komisija iesniedz šīs lietas Eiropas Kopienu Tiesā.
<P>
Komisija arī koordinēja sadarbību transponēšanas jomā, lai izvairītos no nepareizas transponēšanas. Tomēr atsevišķās valstīs vēl ir problēmas galvenokārt dēļ tā, ka šīs valstis nevēlas pilnīgu saskaņošanu. Šādos gadījumos Komisija nešaubīsies, vai uzsākt pienākumu neizpildes procedūru.
<P>
Ziņojumā ir pieminēta ne tikai nepieciešamība aizsargāt patērētājus, bet arī MVU no uzņēmēju negodīgas komercprakses. Attiecībā uz šo Komisija vēlas atgādināt Eiropas Parlamentam, ka Direktīvas par uzņēmēju negodīgu komercpraksi attiecībā pret patērētājiem pilnīga saskaņošana bija ļoti ambiciozs priekšlikums, un tas būtu izgāzies, ja tā darbības joma netiktu paplašināta ar uzņēmēju negodīgu komercpraksi attiecībā pret citiem uzņēmējiem.
<P>
No konsultācijām, kas ir priekšlikuma pamatā, un no pārrunām Padomē var secināt, ka direktīvas darbības jomas paplašināšanai ar uzņēmēju negodīgu komercpraksi attiecībā pret citiem uzņēmējiem bija mazs atbalsts.
<P>
Attiecībā uz agresīvām praksēm, ko pirmo reizi ES līmenī regulē Negodīgas komercprakses direktīva, tika secināts, ka šāda prakse pārsvarā tiek novērota uzņēmēju un patērētāju attiecībās. Maldinoša uzņēmēju prakse attiecībā pret citiem uzņēmējiem tiek gandrīz pilnībā aptverta Direktīvā par maldinošu un salīdzinošu reklāmu. Arī turpmāk šādu praksi vajadzētu regulēt tikai ar šo direktīvu.
<P>
Attiecībā uz tiesību aktu īstenošanu patērētāju aizsardzības jomas arī turpmāk Komisija uzraudzīs ieviešanas aktivitātes caur sadarbības tīklu patērētāju aizsardzībai.
<P>
Šajā kontekstā Komisija vēlas pieminēt Parlamenta atbalstu "pārbaužu” veikšanā, kas darbojas kā īstenošanas rīks. Komisija vēlas turpināt šī mehānisma attīstīšanu un plāno veikt pārbaudi šogad. Pamatojoties uz Parlamenta pieprasījumu, Komisija arī vēlas piebilst, ka plānotajā otrajā patērētāju jomas progresa ziņojumā būs iekļauti līdz šim veikto pārbaužu laikā apkopotie dati.
<P>
Tā kā ziņojumā ir minēta nepieciešamība pēc informācijas kampaņām, lai uzlabotu patērētāju informētību par viņu tiesībām, Komisija vēlas informēt deputātus par tās nesen atklāto tīmekļa vietni "Is it fair?”, kurā, piemēram, ir iekļauts materiāls par aizliegto komercprakšu "melno sarakstu”.
<P>
Nobeigumā Komisija vēlas apliecināt šim Parlamentam, ka tā turpinās cieši sadarboties ar dalībvalstīm, lai nodrošinātu pienācīgu un efektīvu Negodīgas komercprakses direktīvas un Direktīvas par maldinošu un salīdzinošu reklāmu īstenošanu.
<P>
Šogad tiks izveidota datubāze, kas ietvers dalībvalstu veiktos transponēšanas pasākumus, un judikatūra, kas būs lietderīgi instrumenti šajā jomā.
<SPEAKER ID="203" NAME="Priekšsēdētājs">
Debates tiek slēgtas.
<P>
Balsojums notiks otrdien plkst. 12.00.
<P>
(Pēc Weiler kundzes komentāriem priekšsēdētājs nolasīja Reglamenta 45. panta 2. punktu)
<P>
Rakstiskas deklarācijas (Reglamenta 142. pants)
<SPEAKER ID="204" NAME="Zita Pleštinská  " AFFILIATION="PPE-DE">
rakstiski. - (SK) Patērētāji Eiropā bieži saskaras ar negodīgu komercpraksi un maldinošu reklāmu. Neaizsargātās patērētāju grupas tādas kā bērni un vecāka gadagājuma cilvēki ir visvairāk pakļauti krāpšanas riskam.
<P>
Es atbalstu Komisijas centienus palīdzēt dalībvalstīm transponēt direktīvu, kas palīdzēs palielināt gan patērētāju, gan tirgotāju uzticību pārrobežas darījumiem. Tas nodrošinās lielāku tiesisko noteiktību patērētājiem un vienlaicīgi arī aizsargā mazos un vidējos uzņēmumus pret uzņēmēju agresīvu negodīgu komercpraksi.
<P>
Šī direktīva būs būtiska turpmākā patērētāju tiesību attīstībā ES, kā arī iekšējā tirgus potenciāla pilnīgai izmantošanai. Tā kā vēl ir dažas neskaidrības saistībā ar šīs direktīvas transponēšanu, es atbalstu Weiler kundzes ziņojumu, kurā pievērsta uzmanība problēmām saistībā ar direktīvas transponēšanu dalībvalstu tiesību aktos.
<P>
Lai mēs gūtu panākumus, tiesu iestādēm būs jāstiprina pārrobežu sadarbība attiecībā uz maldinošiem datubāzu pakalpojumiem. Manuprāt, informācijas kampaņas patērētāju informētības par viņu tiesībām palielināšanai ir ļoti svarīgas, jo tās ir būtisks faktors patērētāju lielākas aizsardzības nodrošināšanā. Tikai labi informēts patērētājs var atklāt maldinošu reklāmu un izvairīties no vilšanās, ko tā var radīt.
<P>
Es uzskatu, ka "melnie saraksti” ļaus mums atklāt uzņēmēju negodīgu komercpraksi un pilnībā aizliegt maldinošu reklāmu.
