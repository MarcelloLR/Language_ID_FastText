<CHAPTER ID="020">
Vienas minūtes runas par politiski svarīgiem jautājumiem
<SPEAKER ID="118" NAME="Priekšsēdētāja">
Nākamais darba kārtības punkts ir vienas minūtes runas par politiski svarīgiem jautājumiem.
<SPEAKER ID="119" NAME="Simon Busuttil" AFFILIATION="PPE-DE">
(MT) Arī es vēlētos sākt ar apsveikumu jaunajai komisārei Vassiliou kundzei. Priekšsēdētājas kundze! Lēmums, kuru mēs grasāmies pieņemt rīt, apstiprinot gandrīz EUR 700 000 piešķiršanu no globalizācijas fonda 675 Maltas strādniekiem, kuri zaudēja darbu sabiedrībās VF un Bortex, ir solidaritātes pierādījums, un solidaritāte ir Eiropas Savienības galvenais pīlārs. Ja Eiropas Savienība kaut ko nozīmē, tad tieši to; jā, dalībvalstīm ir jāatver tautsaimniecības un tirgi konkurencei, tomēr tajā pašā laikā tās nav vienas, un Eiropas Savienība ir šeit, lai atvieglotu problēmas, palīdzētu tās izmantot un mazinātu to iespējamo nelabvēlīgo ietekmi. Priekšsēdētājas kundze! Tagad VF un Bortex strādniekiem ir labāka izpratne par to, ko nozīmē solidaritāte, un labāka izpratne par to, ko nozīmē Eiropas Savienība, un es no šejienes nododu viņiem sveicienu.
<SPEAKER ID="120" NAME="Rovana Plumb" AFFILIATION="PSE">
(RO) Demonstrācijas, kuras nesen notika Ļubļanā, izvirzīja priekšplānā jautājumu par atšķirību starp vīriešu un sieviešu atalgojumu kā nelabvēlīgu faktoru sociālās kohēzijas sasniegšanai.
<P>

<P>
Kaut gan mēs esam sasnieguši ievērojamu progresu Eiropas Savienības līmenī, šī atšķirība joprojām ir 15 %, un Rumānijā tā ir 13 %.
<P>
Es vēlētos pievērst uzmanību problēmai valsts sektorā, proti, jomām, kurās strādā galvenokārt sievietes - veselības aizsardzībai, sociālajai palīdzībai, izglītībai, vieglajai rūpniecībai un valsts iestādēm - un kurās atalgojums ir viens no viszemākajiem.
<P>
Es atbalstu komisāra V. Špidla izrādīto atbalstu atalgojuma atšķirību novēršanas jautājumam, un es uzskatu, ka ir jāpasteidzina attiecīgajā rīcības plānā iekļautie pasākumi, it īpaši attiecībā uz 2. punktu - algas atšķirības kā galvenā nodarbinātības politikas sastāvdaļa.
<SPEAKER ID="121" NAME="Marian Harkin" AFFILIATION="ALDE">
Priekšsēdētājas kundze! Es vēlētos teikt dažus vārdus par Dzīvotņu direktīvas īstenošanu Īrijā, īpaši par kūdras ieguvi augstajos purvos.
<P>
Īrijas kūdras ieguvējiem un purvu īpašniekiem tagad lūdz pārtraukt kūdras ieguvi savai lietošanai. Šī situācija izveidojusies neierobežoto rūpniecisko un komerciālo kūdras ieguves tiesību dēļ visā ES, kuras rezultātā faktiski visā Eiropā ir iznīcināti augstie purvi. Ir ārkārtīgi svarīgi saprast, ka daudzi Īrijas iedzīvotāji, gan pilsētnieki, gan laucinieki, paaudzēm ilgi ir ieguvuši kūdru. Šiem cilvēkiem nav jāmaksā par to, ka citi ir iznīcinājuši purvus. Tātad, ņemot vērā to, ka tagad, kad naftas cena sasniedz aptuveni EUR 110 par barelu, mēs varam redzēt, ka kūdra ir ļoti vērtīgs ekonomisks resurss attiecīgajiem cilvēkiem.
<P>
Sakarā ar to valsts līmenī ir pilnībā jākompensē kūdras ieguves tiesību zaudējums un jāīsteno elastīgi pasākumi, lai mēs varētu līdzsvarot īpašnieku tiesības ar nepieciešamību aizsargāt augstos purvus.
<SPEAKER ID="122" NAME="Willy Meyer Pleite" AFFILIATION="GUE/NGL">
(ES) Liels paldies, priekšsēdētājas kundze! Es vēlētos lūgt Eiropas Komisiju ātri rīkoties saistībā ar jautājumu par problēmām, ar kādām sastopas Spānijas akreditētā prese Marokas Karalistē - Marokas valdība biedē un draud izraidīt Spānijas akreditēto presi par Sahāras konflikta atspoguļošanu.
<P>
Kopš šā gada janvāra apraides atļauju nepiešķir Televisión Española, TV3 un Canal Sur par to, ka tie atspoguļo minēto konfliktu, un nesen Cadena COPE korespondentam, Cadena SER un laikrakstam La Vanguardia draudēja ar izraidīšanu.
<P>
Man šķiet, ka tas ir nepieļaujami saskaņā ar mūsu kaimiņattiecību politiku, ka valdība - Marokas valdība - rada nopietnas problēmas vārda brīvībai un attiecas pret visu Spānijas akreditēto presi Marokas Karalistē citādi nekā pret pārējo Eiropas presi. Tādēļ es aicinu Eiropas Komisiju strauji un enerģiski reaģēt, lai izbeigtu šo situāciju.
<SPEAKER ID="123" NAME="Irena Belohorská" AFFILIATION="NI">
(SK) Pašā runas sākumā es vēlos pateikt, ka man nepatīk skatīties, kā divas kaimiņvalstis, kuras ir mūsdienu kopējās Eiropas daļa, mazgā netīro veļu Eiropas Parlamentā.
<P>
Kas tad ir ungāru ciemata Mlynky lieta? Saskaņā ar jaunāko statistiku, 54 % no ciemata iedzīvotājiem ir slovāki. Mlynky mērs ir izlicis piecas slovāku biedrības no divām telpām, kurās tās īstenoja savus pasākumus. Atļaujiet man pateikt, ka tad, kad ir runa par slovāku minoritāti, šī rīcība ir tikai aisberga virsotne. Ungārijas ciemata Slovāku skolā slovāku valodu māca kā svešvalodu 3 stundas nedēļā, un priesteris vada mesu ungāru valodā. Vairs netiek izdots ciemata laikraksts divās valodās.
<P>
Es vēlos pateikties Ungārijas prezidentam Sólyom kungam, kurš apmeklēja šo ciematu pašā sākumā un uzklausīja abas puses. Es vēlos pateikties arī Ungārijas ombudam, kurš šajā lietā atbalsta slovāku minoritāti. Tomēr vietējā vara, šķiet, paliek pie sava. Draudzības tilts Ostrihom pilsētas tuvumā, kurš būvēts par ES līdzekļiem, atrodas tikai 30 km attālumā no šī ciemata. Es ceru, ka šajā reģionā dominē draudzība, draudzība, kuru simbolizē šis tilts.
<SPEAKER ID="124" NAME="Dariusz Maciej Grabowski" AFFILIATION="UEN">
(PL) Priekšsēdētājas kundze! Bukarestē vācieši bija pret oficiāla ielūguma nosūtīšanu Ukrainai un Gruzijai pievienoties NATO. Iemesls, kuru viņi norādīja, bija bažas un nemiers, lai netiktu sabojātas attiecības ar Krieviju. Tomēr vācieši zina, ka bailes no Krievijas ir pilnīgi nepamatotas, jo NATO ir aizsardzības līgums, un tā ir daudz darījusi miera saglabāšanai Eiropā un daudzos pasaules reģionos.
<P>
Tādēļ rodas jautājums, ko, kuru un pret kuru Vācija gatavojas apbruņot un pārstāvēt arvien vienotākā 21. gadsimta Eiropā. Protams, ne jau pret dienvidaustrumu Eiropas valstīm, arī Ukrainu un Gruziju, kuras ir pieredzējušas padomju okupāciju? Vai šajā arvien vienotākajā Eiropā vācieši grib atdzīvināt 20. gadsimta politikas spokus un dēmonus, proti, politiku un līgumus, kas izraisīja karus, noziegumus, holokaustu un Eiropas šķelšanu? Vai nostāja, kuru Vācija ieņēma Bukarestē, ir brīdinājuma signāls, ka Eiropas kopējo ārpolitiku var īstenot pēc Vācijas rīkojuma, ievērojot tās intereses, bet aizmirstot vēstures rūgto patiesību?
<SPEAKER ID="125" NAME="Urszula Krupa" AFFILIATION="IND/DEM">
(PL) Priekšsēdētājas kundze! Eiropas Padome tika izveidota, lai aizsargātu cilvēktiesības - vienas no tām ir katra cilvēka tiesības uz dzīvību - un propagandētu kopējās pamatvērtības, vienlaikus stiprinot Eiropas iedzīvotāju drošību, un tas nozīmē arī aizliegt tiesības nogalināt. Pa to laiku Parlamentārā Asambleja 2008. gada 16. aprīļa plenārsēdē pārbaudīs ziņojumu ar nosaukumu "Drošu un legālu abortu pieejamība Eiropā”, kurā ieteikts nodrošināt sievietēm pieejamus abortus, novērst šķēršļus abortu veikšanai un nodrošināt lētus pretapaugļošanās līdzekļus, tostarp agrīna aborta paņēmienus, kuri ir ne tikai kaitīgi no medicīniskā viedokļa, bet arī ārkārtīgi neētiski.
<P>
Es vēlos paust protestu pret šo ziņojumu, kas, noliedzot Eiropas Padomes dibināšanas mērķus, ir paredzēts visneaizsargātāko slepkavības un pretapaugļošanās līdzekļu propagandēšanai.
<SPEAKER ID="126" NAME="Marie Anne Isler Béguin" AFFILIATION="Verts/ALE">
(FR) Priekšsēdētājas kundze! Enerģētikas un klimata pakete iezīmē jauna veida šantāžas parādīšanos - šantāža, izmantojot oglekļa emisiju. 2008. gada 4. aprīlī pēc paziņojuma par 575 darbavietu zudumu Gandrange Mozelē, Arcelor-Mittal piekrīt saglabāt 124 darbavietas, ja tas varēs iegūt CO2 emisijas kvotas. Un, lai saldinātu rūgto darba zaudējuma malku, Lorraine, Arcelor-Mittal ļauj klīst valodām par iespējamo CO2 uztveršanas izmēģinājuma projektu, kaut gan vēl nav novērtēta šī procesa enerģētiskā neitralitāte. Gandrange Mozelē kļūst par Trojas zirgu nozarēm, kuras intensīvi patērē energoresursus, ar varenu aizstāvi Eiropas Padomē - Francijas prezidentu Sarkozy kungu.
<P>
Priecājos, ka kopā ar mums ir komisāre, jo es tiešām vēlos, lai mēs noraidām šo jauno šantāžu, izmantojot oglekļa emisijas. Lai enerģētikas un klimata pakete darbotos, tai ir jāseko Eiropas tiesību aktiem. Eiropas Parlamentam ir jāpieprasa, lai Padome izpilda mūsu noteiktos noteikumus un nepadotos industrijas vilinājumam, kas meklē brīvas kvotas. Mums kā otrajam likumdevējam ir jānodrošina Eiropas MVU brīva piekļuve kvotām, aizstāvot tos pret lielajām rūpniecības sabiedrībām.
<SPEAKER ID="127" NAME="Kinga Gál" AFFILIATION="PPE-DE">
(HU) Ungārijas pilsoņi, kuri emigrēja no Rumānijas uz Ungāriju un pensionējās pēc 2007. gada pēc Rumānijas pievienošanās Eiropas Savienībai, vēl nav saņēmuši pensiju, kas viņiem pienākas par darba gadiem Rumānijā.
<P>
Pamatojoties uz spēkā esošo nolīgumu starp Rumāniju un pārējām Eiropas Savienības dalībvalstīm, sākot ar 2007. gada 1. janvāri Rumānijai vajadzēja sākt pensijas maksājumus tieši tiem, uz kuriem tas attiecas. Tagad jau vairākus mēnešus rumāņi to nav darījuši, un Ungārijas pilsoņi, kuri saņem pensijas kopš Rumānijas pievienošanās 2007. gadā, saņem tikai to pensijas daļu, kas viņiem pienākas Ungārijā. Rumānijas varas iestādes tiecas novilcināt šādu jautājumu atrisināšanu, neraugoties uz to, ka attiecīgās ES direktīvas attiecas arī uz Rumāniju.
<P>
Tā kā nodrošināt atbilstību ES direktīvām ir Eiropas Komisijas darbs, es lūdzu Komisiju izmeklēt, kas notiek Rumānijā attiecībā uz pensiju novērtējumu un samaksu, un vērst Rumānijas varas iestāžu uzmanību uz nepieciešamību atrisināt šo problēmu pēc iespējas ātrāk. Tas ir mazs mierinājums, ka šie pensionāri uzvarētu prāvu Luksemburgā. Liels paldies!
<SPEAKER ID="128" NAME="Miloš Koterec" AFFILIATION="PSE">
(SK) Ungārijas ciematā Mlynky, kurā 55 % iedzīvotāju ir slovāki, vietējā pārvalde pieņēma mēra priekšlikumu izlikt divas slovāku minoritātes organizācijas no tradicionālā "Slovāku nama”.
<P>
Šīs organizācijas vērsās ar rakstisku protestu pie vietējām varas iestādēm, vēstulē norādot, ka tas ir pašreizējā statusa pārkāpums un kaitē Mlynky slovāku minoritātes nacionālajām interesēm. Jebkurā gadījumā lēmums par viņu izlikšanu nav nejaušs pasākums. Tas notiek pēc vietējo varas iestāžu lēmuma pārtraukt laikraksta publicēšanu divās valodās, mainīt TV apraidi, kaitējot minoritāšu raidījumiem, un samazināt slovāku skolotāju algas. Tā ir vispārēji negatīva tendence, un man ir jāizsaka protests pret šādu rīcību. Šī rīcība un lēmumi ir bīstami galvenokārt tāpēc, ka tie pamatīgi un, iespējams, ar iepriekšēju nodomu kaitē minētā reģiona minoritāšu stāvoklim un pazemina minoritāšu tiesību pašreizējās normas. Ungārijas ombuds nacionālo un etnisko minoritāšu lietās Kállai kungs paziņoja, ka šie lēmumi ir neizprotami.
<P>
Mlynky vietējās valdības pasākumi, atkāroti uzbrūkot slovāku minoritātei, ir ļoti slikta zīme, it īpaši tad, kad Slovākijas un Ungārijas valdības augstākie vadītāji plāno premjerministru tikšanos, no kuras nepārprotami sagaida attiecību uzlabošanos starp mūsu valstīm.
<SPEAKER ID="129" NAME="Milan Gaľa" AFFILIATION="PPE-DE">
(SK) Daži Eiropas Parlamenta deputāti pauda bažas par ogļu kurināmā spēkstacijas būvi Trebišovā Slovākijas austrumos.
<P>
Es vēlētos norādīt, ka Slovākijas Republikas ekonomikas ministrs ir noraidījis šo ieceri un saskaņā ar Slovākijas Republikas energodrošības plānu neparedz spēkstacijas būves sākšanu līdz 2030. gadam. Es vēlos atbalstīt Trebišovas iedzīvotāju centienus, kas arī drosmīgi protestē pret spēkstacijas būvi.
<P>
Es vēlos uzsvērt, ka Trebiševas iedzīvotāju pasākumus atbalstīja arī Slovākijas Republikas bijušais premjerministrs Mikulįš Dzurinda un citi politiķi, kuri raizējās par spēkstacijas nelabvēlīgo ietekmi uz Trebiševas vides un dzīves kvalitāti un uz unikālo Tokajas vīnogu audzēšanas reģionu, kas robežojas ar Ukrainu un Ungāriju.
<SPEAKER ID="130" NAME="Marco Pannella" AFFILIATION="ALDE">
(IT) Priekšsēdētājas kundze, dāmas un kungi! Ja atļauts, es vēlētos sniegt informāciju mūsu Parlamenta prezidentūrai un Padomei. Ja mēs saņemsim no Pekinas kaut nejaušu atzīšanos, ka dažu iepriekšējo gadu laikā Dalailama publiskajās runās un paziņojumos nekad nav pieprasījis neatkarību, bet vienmēr ir lūdzis autonomiju, un, ja Pekina atzīs, ka nevienā publiskajā runā Dalailama nav aicinājis uz vardarbību, šādu Pekinas paziņojumu nekavējoties varētu tulkot kā trimdas valdības un paša Dalailamas atklātības un labas gribas žestu. Es ceru, ka tas ir virziens, kādā mēs gribam doties.
<SPEAKER ID="131" NAME="Kyriacos Triantaphyllides" AFFILIATION="GUE/NGL">
(EL) Priekšsēdētājas kundze, dāmas un kungi! Eiropas finanšu ministri ir nolēmuši nepiekrist darba algu paaugstināšanai visā Eiropā, lai cīnītos ar pieaugošo dzīves dārdzību. Mēs visi zinām par demonstrācijām, kas notika Ļubļanā. Kolēģe, kura tikko runāja, jau pieminēja šīs demonstrācijas. Arī mēs visi zinām par dzīves dārdzības pieaugumu, kas ir sagrāvis iedzīvotāju grupas ar vidējiem un zemiem ienākumiem. Ko šai jautājumā ir darījusi ES? Pilnīgi neko! Gluži pretēji, lielu sabiedrību vadītāju algas joprojām palielinās, bet parastajiem strādniekiem ir arvien grūtāk izdzīvot līdz mēneša beigām.
<P>
Nobeigumā atļaujiet man uzsvērt, ka Almunia kungs norādīja un iespējamo algu pieauguma ietekmi uz darba ražību. Šādi paziņojumi ir pļauka sejā simtiem tūkstošiem strādnieku, kuri atrodas finansiālās grūtībās. Starptautisko sabiedrību milzīgā peļņa, protams, nav noslēpums.
<SPEAKER ID="132" NAME="Monika Beňová" AFFILIATION="PSE">
(SK) Ungārijas Gvardes nesenie pasākumi pret romiem ir nopietns drauds Eiropas šodien izveidotajiem pamatprincipiem, tāpat kā apstāklis, ka šī organizācija atklāti aizstāv ekstrēmismu un revizionismu un meklē ārējo ienaidnieku kaimiņvalstīs un citu valstu iedzīvotāju vidū; tam pievienojas pastāvīga darbība, palielinot šīs organizācijas biedru skaitu, kuri deva zvērestu pirms nepilnām divām nedēļām, un atbalstu, kura tā saņem no līdzīga noskaņojuma politiskām partijām un grupām Ungārijā un ārpus tās.
<P>
Tie ir ne tikai augoši draudi, bet arī problēma, kura ievērojami skar ne tikai cilvēkus ar demokrātiskiem uzskatiem Ungārijā un kaimiņvalstīs, bet arī visu Eiropu. Agresīva nacionālisma, rasisma, ksenofobijas, antisemītisma vai neonacisma izpausmēm nav un nedrīkst būt vietas demokrātiskā Eiropā. Šīs parādības nevar uzskatīt par nosacītiem un nejaušiem notikumiem un jebkādā veidā attaisot.
<P>
Tādēļ es aicinu Eiropas institūcijas nopietni ķerties pie šīs lietas.
<SPEAKER ID="134" NAME="Ewa Tomaszewska" AFFILIATION="UEN">
(PL) Erasmus Mundus programma, kura ir paredzēta kultūras savstarpējai izpratnei un Eiropas Savienības propagandai, neraugoties uz ļoti labiem rezultātiem izglītībā, nav pieejama Baltkrievijas jauniešiem.
<P>
Pilsoniskas attieksmes rezultāts ir vajāšana. It īpaši tiek sodīti jaunieši, atņemot viņiem izglītības iespējas.
<P>
Mums ir jāatrod veids, kā nodrošināt Baltkrievijas jauniešiem, kuri tiek diskriminēti piekļuvē zināšanām savā valstī, piekļuvi Erasmus Mundus programmas priekšrocībām. Varšavas Universitāte un citas izglītības iestādes ir uzņēmušas studentus, kuri ir izslēgti no Baltkrievijas izglītības iestādēm par piedalīšanos demonstrācijās.
<P>
Es ceru, ka Eiropas Savienība atradīs piemērotu formulu šīs problēmas atrisināšanai.
<SPEAKER ID="135" NAME="Caroline Lucas" AFFILIATION="Verts/ALE">
Priekšsēdētāja kungs! Šajā nedēļas nogalē Atlantijas okeāna Kanādas piekrastē sāksies pasaules lielāko komerciālo roņu medību otrais posms. Kanādas valdība ir devusi garantiju, ka šīs medības notiks humāni un ka roņu mednieka licences izsniegšanas nosacījums ir tāds, ka medniekiem roņi ir jāapdullina, jāpārbauda, vai tie ir bez samaņas, tad jānolaiž tiem asinis, un tikai pēc tam tiem drīkst novilkt ādu.
<P>
Tomēr, kā apgalvo neatkarīgie novērotāji, nekas neliecina, ka tā notiek. Tā, protams, notiek tad, kad viņiem tiešām atļauj noskatīties roņu medībās. Zvejniecības departaments sistemātiski cenšas kavēt šīgada medību novērošanu, kas ir bijušas gandrīz vissatraucošākās, jo līdz šim ir reģistrēti kliedzoši roņu medību noteikumu pārkāpumi. Ja Kanādas varas iestādes ir tik pārliecinātas par šo noteikumu ievērošanu, tad kāpēc tās dara visu iespējamo, lai neļautu dzīvnieku labturības speciālistiem un žurnālistiem būt par aculieciniekiem?
<P>
Turklāt mēs nedrīkstam aizmirst, ka šādas dzīvnieku labturības garantijas vienmēr ir tikušas dotas visā pasaule, piemēram, Krievijā un Namībijā. Beidzoties pašreizējo likumdevēju iestāžu pilnvarām, ir ārkārtīgi svarīgi, lai Komisija ātri rīkotos, atbildot uz Rakstisko deklarāciju Nr. 38 un publicējot roņu izcelsmes produktu importa, eksporta un tirdzniecības aizliegumu. Šāds aizliegums neskartu pārtikas lauksaimniecību, bet tas demonstrētu apņēmību aizsargāt dzīvnieku labturību.
<SPEAKER ID="136" NAME="Ilda Figueiredo" AFFILIATION="GUE/NGL">
(PT) Priekšsēdētāja kungs! Pašlaik Portugālē vairākas starptautiskas sabiedrības draud pārvietot daļu ražošanas, kā tas notika ar Yasaki Saltano un Delphi. Abos gadījumos starptautiskās sabiedrības, automobiļu detaļu ražotājas, saņēma miljoniem eiro Kopienas finansējuma rūpnīcu izveidei un darbinieku profesionālajai apmācībai. Tagad, apgalvojot, ka automobiļu rūpniecībā ir problēmas, Yasaki Saltano grib atbrīvot no darba vairāk nekā 400 darbinieku Vila Nova de Gaia. Aptuveni 70 % no tiem ir sievietes, un daudzām no viņām ir tādas veselības problēmas kā cīpslu iekaisums, ko izraisījis darbs šīs sabiedrības labā. Tādēļ rodas divi jautājumi: kāda ir nostāja pret šo sabiedrību sociālo atbildību, un kad tiks īstenoti pasākumi, lai novērstu šādu pārvietošanu, aizsargājot strādniekus un ražošanu mūsu valstīs?
<SPEAKER ID="137" NAME="László Tőkés" AFFILIATION="NI">
(HU) Vispirms Kosova, tagad Tibeta. Abos gadījumos vardarbīgas koloniālisma politikas, kurai sekoja nacionālistiski komunistiskas valstis, rezultāts bija asinsizliešana. Abos gadījumos atteikšanās ievērot tautas tiesības uz pašnoteikšanos ir izraisījušas krīzi, kas apdraud mieru visā pasaulē. Nobela Prēmijas laureāts Dalailama ir atmaskojis kultūras genocīdu un demogrāfisko agresiju pret Tibetas tautu.
<P>
Arī bijušajā komunistiskajā Rumānijā tās bija pazīstamas metodes. Arī Čaušesku uzskatīja, ka minoritāšu apspiešana ir iekšēja lieta, tieši tāpat kā Ķīna uzskata Tibetas gadījumā.
<P>
Lai Eiropas Parlaments nostājas blakus pāvestam Benediktam XVI, vēršoties pret netaisnību, naidu un vardarbību; lai arī tas cīnās par teritoriālas autonomijas nodibināšanu Tibetai. Gaidīsim, lai Dalailama un Romas katoļu pāvests pasaka pasaulei šeit, Eiropas Parlamentā, ka nav miera bez taisnīguma.
<SPEAKER ID="138" NAME="Zita Pleštinská" AFFILIATION="PPE-DE">
(SK) Viskarstākais jautājums ES un Ukrainas Parlamentārās sadarbības komitejas 10. sanāksmē, kas februārī notika Eiropas Parlamentā, bija vīzu apstrādes uzlabošana.
<P>
Pēc Šengenas zonas paplašināšanas, kas notika pagājušā gada beigās, noteikumi par ES valstu vīzu izsniegšanu Ukrainas pilsoņiem ir kļuvuši stingrāki, un ir palielinātas nodevas un gaidīšanas laiks. Pie ES ārējām robežām nedrīkst būvēt jaunu Berlīnes mūri tieši tad, kad Ukraina lemj par tās nākotni.
<P>
Tādēļ es atzinīgi vērtēju Slovākijas un Ukrainas nolīgumu par vietējo robežsatiksmi. Tā atvieglos biežu Slovākijas un Ukrainas valsts robežas šķērsošanu pierobežas reģionos sociālu, kulturālu, ekonomisku vai ģimenes apstākļu dēļ. Vīzu režīma jautājumu ātrs risinājums palīdzētu pārliecināt Ukrainas iedzīvotājus par ES dalības priekšrocībām.
<SPEAKER ID="139" NAME="Genowefa Grabowska" AFFILIATION="PSE">
(PL) Priekšsēdētāja kungs! Šengenas zonas pēdējās paplašināšanas pozitīvs rezultāts ir kontroles atcelšana uz ES iekšējām robežām. Polija, bez šaubām, ir likvidējusi visus kontrolpunktus, un tā rezultātā tikai manā provincē vien mēs esam slēguši pat 55 robežpārejas punktus. Taču to slēgšana radīja vietējām varas iestādēm nepieciešamību pārvaldīt atlikušo infrastruktūru. To veido daudzas ēkas, torņi, angāri, noliktavas un automobiļu stāvvietas, un tām blakus esošā zeme, kas ir lieliski izvietota un nereti atrodas blakus svarīgiem starptautiskās satiksmes ceļiem. Apgabalu vietējā pārvalde, kuros atrodas šīs ēkas un iekārtas, ir ieinteresētas to pārvaldē, bet tām nav līdzekļu šim darbam. Tādējādi ir liela varbūtība, ka visas šīs ēkas un iekārta tiks izlietotas komerciāliem mērķiem.
<P>
Tādēļ es aicinu Eiropas Komisiju izveidot īpašu fondu, kas palīdzēs pierobežas reģionu apgabaliem pārvaldīt šīs infrastruktūras publiskiem mērķiem, ieskaitot arī pārrobežu mērķus, un tādējādi veicināt kultūras integrāciju.
<SPEAKER ID="140" NAME="Ryszard Czarnecki" AFFILIATION="UEN">
(PL) Priekšsēdētāja kungs! Es vēlētos izmantot šo iespēju, lai izteiktu cieņu drosmīgajiem Tibetas kalniešiem, kuri cīnās par nacionālo neatkarību. Tas, ko es vēlos teikt, nav demonstrācija pret ķīniešiem. Gluži otrādi. Es cienu Ķīnas iedzīvotājus, kuri arī cīnījās par valsts brīvību pret japāņu okupāciju un par brīvību, un pilsoniskajām brīvībām pašā Ķīnā - tā piemērs ir bokseru dumpis 19. gadsimtā. Tas vēl jo vairāk ir iemesls, kādēļ ķīnieši, atceroties šo tradīciju, nedrīkst liegt Tibetas liedzīvotājiem pašnoteikšanās tiesības.
<P>
Mums kā Eiropas Parlamenta deputātiem ir jāapliecina solidaritāte ar Tibetu ne tikai vārdos, bet arī darbos. Eiropas politiķi nedrīkst piešķirt uzticību Pekinas spēlēm, apmeklējot tās. Šoreiz mums ir jāturas tālāk no Pekinas. Es to saku kā Atēnu olimpisko spēļu kvēls līdzjutējs un skatītājs. No mūsu puses tas ir mazākais, ko varam darīt.
<SPEAKER ID="141" NAME="Jim Allister" AFFILIATION="NI">
Priekšsēdētāja kungs! Rīt ir Belfāstas nolīguma 110. gadadiena. Daudzi uzskata, ka ir daudz, ko svinēt; es nē. Kāpēc? Tāpēc, ka tas ir Belfāstas nolīgums, kurš pēc 30 terorisma gadiem Ziemeļīrijā atnesa kaitējumus gan tiesiskumam, gan demokrātijai: tiesiskumam, piešķirot pirmstermiņa atbrīvošanas amnestiju visiem taisnīgi notiesātajiem ieslodzītajiem teroristiem; un demokrātijai, nosakot, ka nelabojami teroristi ir jāiekļauj tā reģiona valdībā, kuru viņi ir postījuši desmitiem gadu. Tas jāpanāk ar obligātas koalīcijas netaisnības palīdzību.
<P>
Reģions, kuru es pārstāvu, ir vienīgais reģions visā Eiropas Savienībā, kur pilsoņiem ir atņemtas fundamentālās demokrātiskās tiesības izbalsot partiju no ieņemtās vietas. Kāpēc? Tāpēc, ka Belfāstas nolīgumā ar likumu noteikts, ja ir jābūt valdībai, tad tajā ir jābūt visām partijām. Tas ir Belfāstas nolīgums, un tas ir nepareizs. Tas ir jāapsūdz, nevis jāsvin.
<SPEAKER ID="142" NAME="Petya Stavreva" AFFILIATION="PPE-DE">
(BG) Priekšsēdētāja kungs, godātie kolēģi! Viena no lielākajām problēmām, ar kurām pirmajos dalības gados Kopienā ir saskārusies mana valsts Bulgārija, ir pārredzamības nodrošināšana un ļaunprātības novēršana Eiropas fondu piešķirto līdzekļu izlietošanā.
<P>
Atbalstot pretkorupcijas pasākumus, es ierosināju izveidot sabiedrisku pilsoņu padomi, kas pārraudzītu ES līdzekļu izlietošanu Bulgārijas lauksaimniecībā. Tā būs nevis oficiāla iestāde, bet pilsoniskās sabiedrības organizācija, kas apvieno visu to cilvēku pūles, kuri vēlas nodrošināt, lai šī iespēja paātrināt Bulgārijas attīstību netiktu velti izšķiesta korupcijas, ļaunprātīgas izmantošanas un nepareizas vadības dēļ.
<P>
Lielākais mērķis ir izveidot sabiedriskās kontroles sistēmas un vispārēju piekļuvi informācijai par to, kā tiek tērēti līdzekļi lauksaimniecībā, informācijai par projektu īstenošanu un labākās prakses izplatīšanu šajā nozarē. Atcerēsimies, ka Kopienas darba kārtības galvenā prioritāte ir veicināt pilsoņu aktīvu iesaistīšanos sociāli politiskajos procesos.
<SPEAKER ID="143" NAME="Monica Maria Iacob-Ridzi" AFFILIATION="PPE-DE">
(RO) Vairāk nekā gadu pēc Rumānijas un Bulgārijas pievienošanās ES un gandrīz deviņus gadus pēc Boloņas procesa sākuma astoņas Eiropas valstis neatzīst universitātes grādus un citas kvalifikācijas, kas iegūtas šajās divās dalībvalstīs.
<P>
Daudzkārt Rumānijas pilsoņi tiek diskriminēti, kad viņi vēlas stāties darbā vai turpināt izglītību ārzemēs.
<P>
Diplomu neatzīšana veicina arī zemu iesaisti Eiropas studentu mobilitātes programmās, it īpaši attiecībā uz pēcdiploma apmācību.
<P>
Piemēram, rumāņu students nevar piedalīties maģistra grāda programmā, ko finansē Erasmus Mundus universitātes centrā kādā no astoņām dalībvalstīm, kuras neatzīst šī studenta pirmo universitātes grādu.
<P>
Tā ir diskriminācija pret dalībvalsts pilsoņiem, un tās rezultāts ir viņu izredžu ierobežošana saņemt Eiropas līdzekļus akadēmiskajai mobilitātei.
<P>
Eiropas Komisija nesen nosodīja šo rīcību. Es uzskatu, ka Eiropas Parlamenta nostājai šajā jautājumā ir jābūt tikpat stingrai.
<SPEAKER ID="144" NAME="Cătălin-Ioan Nechifor" AFFILIATION="PSE">
(RO) Ņemot vērā klimata pārmaiņas un primāro dabas resursu, īpaši energoresursu, arvien straujāko sadārdzināšanos, kopējā lauksaimniecības politika var būt efektīvs instruments Eiropas Savienības mērķu sasniegšanai.
<P>
No otras puses, Komisija atgūst ne mazāk kā EUR 83 miljonus no vienpadsmit dalībvalstīm sakarā ar Kopienas noteikumu neizpildi lauksaimniecības izdevumu jomā. Tā nav pārāk liela summa, bet, tā kā kopējo lauksaimniecības politiku finansē no sabiedrības līdzekļiem, es uzskatu, ka ir vajadzīga ilgtspējīgāka Komisijas iesaistīšanās palīdzībā dalībvalstīm, it īpaši nesen integrētajām valstīm, lai samazinātu šādas neprecizitātes, un pārtikas drošums un nekaitīgums tiešām būtu Eiropas Savienībā sasniedzams mērķis.
<SPEAKER ID="145" NAME="Silvia-Adriana Ţicău" AFFILIATION="PSE">
(RO) Komisija drīz ierosinās jaunu grozījumu Direktīvā par maksas noteikšanu smagajiem transportlīdzekļiem par piekļuvi transporta infrastruktūrai.
<P>
Pēc visu iespēju pārbaudes, ieskaitot izmaksas, kas saistītas ar vides aizsardzību, troksni, transporta sastrēgumiem un veselību, Komisijai 2008. gadā ir jānāk klajā ar vispārēji piemērojamu, pārredzamu un visaptverošu modeli visu ārējo izmaksu novērtēšanai, kas noteiktu un būtu pamats turpmākajiem nodevu aprēķiniem par infrastruktūru izmantošanu.
<P>
Visi šādā veidā gūtie ienākumi ir jāiegulda attiecīgajās infrastruktūrās. Transporta pārvadātājiem ir vajadzīgas īpaši aprīkotas stāvvietas, kur pilnīgā drošībā var atpūsties braucēji, atrasties automobiļi un pārvadājamās preces.
<P>
Es uzskatu, ka dalībvalstīm ir jāsniedz finansiāls atbalsts, un vienlaikus tās ir jāpiespiež vairāk ieguldīt drošu stāvlaukumu būvē un transporta infrastruktūras uzlabošanā un attīstībā.
<SPEAKER ID="146" NAME="Marianne Mikko" AFFILIATION="PSE">
(ET) Dāmas un kungi! Eiropas Savienības dalībvalstis no Igaunijas līdz Polijai zaudēja miljoniem talantīgāko un uzņēmīgāko pilsoņu nacistu iebrukuma un gadu desmitiem ilgā padomju terora rezultātā. Eiropas Parlamenta ziņojums ,,Iedzīvotāji Eiropai” nodibināja pasākumu ,,Aktīva Eiropas atcere”. Tā mērķis bija gan novērst nacismu un staļinismu, gan pieminēt nacistu un Staļina režīma upurus.
<P>
Tagad, 70 gadus kopš Staļina un Hitlera slepenā pakta, Eiropa joprojām ir vāji informēta par Staļina represīvā aparāta vardarbību. Dalībvalstīm ir jāizveido pastāvīga valdību darba grupa, lai objektīvi pārbaudītu boļševiku un VDK noziegumus un novērtētu tos, izmantojot Eiropas vērtības.
<P>
Taču šodien 23. augusts ir jānosaka par staļinisma un nacisma upuru Eiropas atceres dienu. 1939. gada 23. augustā nacisti un boļševiki sadalīja Eiropu divās ietekmes sfērās. Tādējādi viņi iecirta Eiropai briesmīgu brūci, kura nav pilnīgi sadzijusi vēl šodien.
<SPEAKER ID="147" NAME="Cristian Silviu Buşoi" AFFILIATION="ALDE">
(RO) Es vēlētos izmantot šo iespēju, lai Eiropas Parlamenta plēnumā runātu par NATO samitu, kas no 2. līdz 4. aprīlim notika Rumānijas galvaspilsētā Bukarestē.
<P>
Mēs visi zinām, kāda ir nozīme NATO gan Eiropas un Atlantijas teritorijas drošībai, gan nesen iekļauto valstu demokratizācijai un labklājībai. Rumānija to piedzīvoja 2004. gadā, un mēs ceram, kas tas pats notiks ar Horvātiju un Albāniju - valstīm, kuras Bukarestē saņēma uzaicinājumu pievienoties NATO.
<P>
Esmu pārliecināts, ka sarunas ar Grieķiju atrisinās arī krīzi ar Maķedonijas nosaukumu, lai vēl viena uzticama Eiropas Savienība partnere, Bijušās Dienvidslāvijas Maķedonijas Republika, tiktu uzaicināta pievienoties NATO.
<P>
Mēs zinām, ka pievienošanās NATO ir svarīgs solis integrācijai Eiropas Savienībā.
<P>
Kā ALDE grupas Eiropas Parlamentā dalībnieks es atzinīgi vērtēju NATO atvērtību Ukrainai un Gruzijai kā svarīgu zīmi par šo valstu iekļaušanu Eiropas ceļā.
<P>
Esmu pārliecināts, ka mēs, Eiropas Savienība kopā, un Eiropas Parlaments īpaši, arī atklāti aicināsim Ukrainu un Gruziju doties pa īsto ceļu, pa Eiropas ceļu.
<SPEAKER ID="148" NAME="Zdzisław Zbigniew Podkański" AFFILIATION="UEN">
(PL) Priekšsēdētāja kungs! Turpinās ES Reformu līguma ratifikācijas process. Sekojot Francijas, Rumānijas, Slovēnijas un Ungārijas parlamentu priekšzīmei, arī Polijas parlaments ir pieņēmis lēmumus par ratifikāciju. Iespējams, tas nebūtu nekas slikts, bet deputāti ratificēja šo līgumu lielā steigā un nereti pat necentās izprast tā saturu. Ņemot vērā šo situāciju, ir pilnīgi pamatotas daudzās ierosmes ratificēt līgumu ar valsts referenduma palīdzību. Galu galā, demokrātijā neatkarīgs ir pilsonis, nevis parlamenta deputāts, un vissvarīgākais izpausmes veids ir referendums, nevis balsojumi, kas kompromitē deputātus un parlamentus. Pilsoņiem ir tiesības neatzīt līguma ratifikāciju, ja tas nav izlasīts.
<P>
Šie apstākļi jau rada pamatu turpmākajiem politiskajiem un nacionālajiem konfliktiem, un patiesībā visam bija jānotiek saskaņā ar cilvēktiesībām un brīvu valstu un cilvēku gribu kopēja labuma vārdā.
<SPEAKER ID="149" NAME="Sylwester Chruszcz" AFFILIATION="NI">
(PL) Priekšsēdētāja kungs! Savā runā es vēlos pievērsties jautājumam par īpašumtiesību, cilvēktiesību un reliģisko minoritāšu tiesību ievērošanu Ukrainā, kura ir izteikusi vēlēšanos pievienoties Eiropas Savienībai. 1962. gadā padomju varas iestādes slēdza Sv. Magdalēnas katoļu baznīcu Ļvovā un pārveidoja to par ērģeļu koncertzāli, šajā procesā iznīcinot daudzas vērtīgas relikvijas. Kopš 1991. gada Ļvovas iedzīvotāji pagaidām neveiksmīgi cenšas atprasīt savu svētajai Magdalēnai veltīto baznīcu.
<P>
Ņemot vērā samierināšanos starp poļiem un ukraiņiem, ar Eiropas Parlamenta foruma palīdzību es vēlētos aicināt Ļvovas pilsētas varas iestādes atdot baznīcu baznīcas pārvaldei, lai padziļinātu mūsu, Polijas un Ukrainas, iedzīvotāju draudzību, un lai šī baznīca kļūtu par samierināšanās simbolu, kas ir tik svarīgi, ievērojot drīzo Eiropas 2012. gada čempionātu.
<SPEAKER ID="150" NAME="Marian Zlotea" AFFILIATION="PPE-DE">
(RO) Es vēlētos izvirzīt jautājumu par cilvēkiem, kas slimo ar leikēmiju un katru dienu mirst Rumānijā un citās dalībvalstīs, nespējot neko darīt, jo dažas valstis nav iekļautas neradniecīgu donoru starptautiskajā reģistrā.
<P>
Šāds reģistrs Eiropā ir, bet diemžēl ne visām dalībvalstīm ir piekļuve šim reģistram. Rumānijā šis reģistrs nedarbojas. Šī trūkuma rezultātā Rumānijā ir daudz lielāka mirstība nekā citās dalībvalstīs. Simtiem jaunu cilvēku katru dienu mirst tikai tādēļ, ka viņiem nav piekļuves šim reģistram. Neraugoties uz to, šī problēma nav Rumānijas pašreizējās valdības prioritāte.
<P>
Es vēlētos, lai visām dalībvalstīm būtu vienlīdzīga piekļuve šim reģistram. Tas samazinātu nelikumīgu orgānu tirdzniecību un dotu leikēmijas slimniekiem iespēju izdzīvot neatkarīgi no viņu finansiālā stāvokļa. Es uzskatu, ka slimniekiem ir jāgūst labums no kaulu smadzeņu transplantācijas atbilstoši viņu stāvokļa nopietnībai, nevis tautībai.
<P>
Ņemot vērā to, ka šodien mēs balsojām par komisāres A. Vassiliou iecelšanu, es lūdzu komisāres kundzi rast šīs problēmas risinājumu. Visām Eiropas iestādēm, arī Parlamentam, ir jāatbalsta informācijas kampaņa.
<SPEAKER ID="151" NAME="Roberta Alma Anastase" AFFILIATION="PPE-DE">
(RO) Pagājušajā nedēļā Rumānijai bija gods Bukarestē uzņemt NATO samitu. Kā Melnās jūras reģionālās sadarbības referente es vēlos izteikt atzinību par šī ļoti svarīgā pasākuma organizēšanu Melnās jūras reģionā un it īpaši par šīs teritorijas stratēģiskās nozīmes nepārprotamu atzīšanu.
<P>
Es ceru, ka šī atzīšana nozīmēs vienotus un kopējus centienus Eiropas Savienības un NATO līmeņi, lai pārveidotu Melnās jūras reģionu par stabilitātes un labklājības reģionu un garantētu visa Eiropas kontinenta drošību.
<P>
Ne mazāk svarīga ir Gruzijas un Ukrainas transatlantisko centienu atzīšana. Šo valstu ceļam uz pievienošanos NATO ir jābūt neatgriezeniskam, un 2008. - 2009. gadam ir jākļūst par nozīmīgu laiku, kurā notiek progress šajā virzienā gan no abu valstu, gan no NATO puses.
<P>
Nobeigumā es atzinīgi vērtēju to, ka alianses dalībvalstis ir parādījušas elastību un ilgtermiņa redzējumu, tādējādi pārvēršot Bukarestes samitu par svarīgu kritēriju NATO paplašināšanai un drošības sistēmas tālākai attīstībai.
<SPEAKER ID="152" NAME="Yannick Vaugrenard" AFFILIATION="PSE">
(FR) Priekšsēdētāja kungs! Pēdējās dienās jau atkal vairāki strādnieki, šoreiz grieķi, kurus kāds vācu apakšuzņēmējs ļāvis nodarbināt citam apakšuzņēmējam kuģu būves nozarē Francijas pilsētā Sennazārā, nav saņēmuši samaksu par padarīto darbu.
<P>
Eiropas Kopienu Tiesas judikatūra ir apstiprinājusi norīkoto darba ņēmēju tiesības ES, bet cik efektīvas ir šīs tiesības, ja Eiropā nav vajadzīgo tiesību aktu, lai kompensētu apakšuzņēmēju finansiālo maksātnespēju?
<P>
Mēs vairs nerunājam par atsevišķiem gadījumiem. Visā Eiropā rīkojumu devēji arvien vairāk izmanto apakšuzņēmēju virknes no citām dalībvalstīm, un arvien biežāki ir gadījumi, kad norīkotie strādnieki nesaņem samaksu. Trīs cilvēki, darba ņēmēji no Grieķijas, beidzot saņēma algas, bet tikai pēc trīs nedēļu badastreika.
<P>
Mēs nevaram teikt retoriskas runas par Eiropu un neko nedarīt. Ir ļoti svarīgi pēc iespējas ātrāk nākt klajā ar vajadzīgo juridisko arsenālu, lai rīkojumu devēji būtu atbildīgi par apakšuzņēmēju maksātnespēju.
<SPEAKER ID="153" NAME="Toomas Savi" AFFILIATION="ALDE">
Priekšsēdētāja kungs! Es vēlos vērst jūsu uzmanību uz līdzību starp olimpiskajām spēlēm Pekinā un Maskavā pirms 28 gadiem. Tiesību piešķiršana Maskavai rīkot 1980. gada olimpiskās spēles, iespējams, bija Džimija Kārtera valdības un viņa valsts drošības padomnieka Zbigņeva Bžežinska izstrādāts viltīgs plāns, lai vismaz uz īsu laiku atvērtu Padomju Savienību rietumiem un to demokrātiskajai ietekmei.
<P>
Mūsu mērķis ir veicināt demokrātiju Ķīnā, un tādēļ mums ir jānovērtē iespēja izmantot šādas starptautiskas klātbūtnes iespēja valstī, kura citādi ir diezgan izolēta. Tātad, boikotējot Pekinas olimpiskās spēles, mēs atņemam Ķīnas vadītājiem viņu triumfu. Mēs zaudējam arī iespēju iepazīstināt Ķīnas iedzīvotājus ar demokrātiskajām vērtībām pašos sabiedrības pamatos. Mūsu klātbūtne Pekinas olimpiskajās spēlēs ir jāuzskata nevis par Ķīnas vadītāju atzīšanu, bet gan par mēģinājumu likt Ķīnas iedzīvotājiem atzīt nepieciešamību pāriet uz jaunu režīmu.
<SPEAKER ID="154" NAME="Marco Cappato" AFFILIATION="ALDE">
(IT) Priekšsēdētāja kungs, dāmas un kungi! Es vēlētos pateikties 25 deputātiem, kuri parakstīja vēstuli Kambodžas premjerministram un diktatoram Hun Sen attiecībā uz viena no Sam Rainsy partijas vadītājiem Saumura Tioulong lietu. Es vēlos pievērst šai lietai arī Komisijas uzmanību. Mums ir informācija, ka pastāv reāli draudi, ka Samura Tioulong, kurš ir nevardarbīgas radikālas partijas biedrs, Kambodžā tiks arestēts. Pagaidām tas nav noticis, un es ceru, ka, pateicoties arī maniem kolēģiem deputātiem, šī situācija tiks ļoti uzmanīgi uzraudzīta.
<P>
Es vēlētos izmantot šo laiku, lai paziņotu arī priekšsēdētājam un deputātiem, ka Ķīnas vēstniecība mums ir atsūtījusi vēstuli, kurā ir runa par Dalailamas ,,bandas” separātisko noskaņojumu, kurš, kā apgalvots vēstulē, esot iekšēji vardarbīgs. Man šķiet, ka tas ir viens no paziņojumiem un idejām, kuras mums ir jāpalīdz pārvarēt Ķīnas režīmam, lai nestu demokrātiju Ķīnā, Tibetā un citur.
<SPEAKER ID="155" NAME="Dimitar Stoyanov" AFFILIATION="NI">
(BG) Pagājušajās 48 stundās Bulgārijas galvaspilsētā Sofijā ir notikušas trīs pasūtījuma slepkavības. Kopš amatā ir stājies pašreizējais iekšlietu ministrs Roumen Petkov, Bulgārijā ir notikušas jau 22 uzņēmēju, mafijas vadoņu un politiķu pasūtījuma slepkavības. Neviena no tām nav atklāta, neviens nav notiesāts. Pirmdien gaišā dienas laikā tika noslepkavots rakstnieks Georgi Stoev. Viņš ir uzrakstījis vairākas grāmatas, izmeklējot organizēto noziedzību. Šajā laikā ir atklājies, ka ministrs R. Petkov ir regulāri sazinājies ar noziedzīgām personām un pat ticies ar šādiem cilvēkiem. Tas skaidri liecina par valdības un mafijas pilnīgu saplūšanu. Es apgalvoju, ka Bulgārijas iekšlietu ministrs ir mafijas zellis.
<P>
Pirms pievienošanās Bulgārijas iedzīvotājiem stāstīja, ka Eiropas Savienība būs sargs, nodrošinot panākumus cīņā pret bandītismu un slepkavībām, aizstāvot stabilitāti un drošību, un dzīvi bez noziedzības. Tagad, kad ikviens no mums var kļūt par nākamo upuri, Eiropas Savienībai ir jārīkojas, lai likvidētu šo apkaunojošo ļaunumu. Ne tikai Bulgārijā, bet arī sevī.
<SPEAKER ID="156" NAME="Slavi Binev" AFFILIATION="NI">
(BG) Priekšsēdētāja kungs, kolēģi! Gadījums, kas liek man izteikties, ir vēl viens traģisks incidents, kas pirms dažām dienām notika Bulgārijā un piespiež mūs pārtraukt klusēšanu. Pirmdien Bulgārijas galvaspilsētas Sofijas centrā demonstratīvi tika nošauts rakstnieks Georgi Stoev. Desmit vai vairāk grāmatu ciklā viņš atļāvās atklāt visu patiesību par organizēto noziedzību mūsu valstī un tās ciešajiem sakariem ar politisko eliti un tiesu sistēmu.
<P>
Šī pasūtījuma slepkavība, kas ir viena no daudzām, nežēlīgi skaidri parādīja, ka mūsu valsts prokuratūrai, tiesu sistēmai un iekšlietu ministrijai nav ne spēka tikt galā ar noziedzību, ne arī, un tas ir pat vēl briesmīgāk, vēlēšanās to darīt. Šo iestāžu bezdarbības dēļ tās pārvēršas par noziegumu līdzdalībniecēm un tiek izmantotas tikai citādi domājošo politiskam reketam. Nav nejaušība, ka Eiropas Komisijas priekšsēdētājs Barroso kungs tieši tā pateica nesenā Bulgārijas apmeklējuma laikā. Rūgtā patiesība ir tāda, ka Bulgārijā neviens vairs nejūtas drošs par savu dzīvību, un mums ir jāatzīst, ka bez Eiropas palīdzības uz spēles ir likts mūsu valstiskums.
<SPEAKER ID="157" NAME="Tunne Kelam" AFFILIATION="PPE-DE">
Priekšsēdētāja kungs! Eiropas Cilvēktiesību tiesa ir pieņēmusi 24 spriedumus attiecībā uz sūdzībām, ko iesnieguši Čečenijas iedzīvotāji, un vairāk nekā 200 sūdzību vēl ir jāizskata. Tiesa ir atzinusi Krieviju par vainīgu šokējošos cilvēktiesību pārkāpumos Čečenijā, ieskaitot arī slepkavības, spīdzināšanu un nelikumīgu ieslodzījumu. Šie pārkāpumi turpinās. Turklāt aptuveni 5 000 cilvēku ir ,,pazuduši” - lielākā daļa no viņiem ir nogalināti - valsts drošības dienestu darbības rezultātā. Neticami, ka neviena amatpersona netiek uzskatīta par atbildīgu par šo rīcību.
<P>
Es aicinu ES, Komisiju un Padomi skaidri pateikt prezidentam D. Medvedevam, ka, apsverot turpmāko partnerību, ES ieceru augsta prioritāte būs tas, ka Krievija pilnībā pakļaujas Strasbūras tiesas spriedumiem.
<SPEAKER ID="158" NAME="Colm Burke" AFFILIATION="PPE-DE">
Priekšsēdētāja kungs! Es uzturējos nedēļu ilgā misijā Čadā, cenšoties sniegt sabiedrībai plašāku informāciju par humāno krīzi, it īpaši šīs valsts austrumos. Es vēlējos novērtēt arī to, kāda varētu būt Īrijas vadītās ES miera misijas labvēlīgā ietekme pašreizējā posmā, kad tā arvien plašāk izvietojas Čadā.
<P>
Kopš 2003. gada robežu ir šķērsojuši aptuveni 250 000 Sudānas bēgļu, un gandrīz visi uzturas 12 nometnēs valsts austrumos. Čadas austrumos atrodas arī aptuveni 180 000 valsts iekšienē pārvietoto personu, kas bēga un joprojām turpina bēgt no etniskās vardarbības valstī.
<P>
Pasaules Pārtikas programma Čadas austrumos tagad ir saskārusies ar biedējošu problēmu - sešu mēnešu pārtikas piegāžu organizāciju šiem bēgļiem un pārvietotajām personām pirms lietus sezonas.Ir steidzami vajadzīgs devēju valstu ieguldījums, lai nodrošinātu iepirkumu pabeigšanu tuvākajos mēnešos, lai pārtika savlaicīgi nonāktu Čadā.
<P>
Attiecībā uz EUFOR, kas nodrošina bēgļu aizsardzību, daži Francijas militārās misijas dalībnieki pašlaik veido daļu no EUFOR. Ir svarīgi, lai EUFOR neuzskatītu par paplašinājumu Francijas operācijām Čadā.
<SPEAKER ID="159" NAME="Marios Matsakis" AFFILIATION="ALDE">
Priekšsēdētāja kungs! Sešās nedēļās kopš Christofias kunga ievēlēšanas par Kipras jauno prezidentu ir panākts lielāks progress nekā iepriekšējos četros gados, cenšoties beidzot rast risinājumu šai salai.Kiprā valda atjaunotu cerību pilna noskaņa, bet kāds apstāklis draud izjaukt eiforisko gaisotni. Tā ir Turcijas armijas pastāvīgā iejaukšanās.
<P>
Pirms nedēļas Turcijas armijas štāba vadītājs negaidīti apmeklēja Kipru un izteica daudzus dedzīgus paziņojumus, kuri gandrīz apturēja miera procesa norisi. Šodien Turcijas sauszemes karaspēka komandieris dodas uz Kipru, un ir paredzams, ka viņa klātbūtne miera sarunās radīs problēmas.
<P>
Es aicinu Parlamenta priekšsēdētāju un visus manus kolēģus izmantot visus viņu rīcībā esošos diplomātiskos līdzekļus, lai stingri norādītu turku ģenerāļiem Ankarā, ka viņiem ir jāpārtrauc jaukt miera sarunas Kiprā un jāļauj Kipras iedzīvotājiem turpināt darbu, meklējot viņu salas sabiedrības iekšējo problēmu risinājumu.
<P>
Paldies! Un atļaujiet, priekšsēdētāja kungs, vēl pateikt, cik pateicīgi mēs visi esam par jūsu augstsirdību, ļaujot šajā pēcpusdienā runāt tik daudziem cilvēkiem.
<SPEAKER ID="160" NAME="Iuliu Winkler" AFFILIATION="PPE-DE">
Priekšsēdētāja kungs! Mūsdienās Eiropas Savienība ir pasaules lielākā eksportētāja. Šādu stāvokli tā ieņem, pateicoties arī dalībvalstu daudzveidībai, no kurām dažas pārsvarā balstās uz pakalpojumiem, citas uz ražošanu.
<P>
Lai saglabātu Eiropas eksportētāju vadošo stāvokli, mums ir jānodrošina, lai viņi konkurē godīgā starptautiskās tirdzniecības vidē. Kopienas tirdzniecības aizsardzības instrumentiem, kuri paredzēti garantiju nodrošināšanai Eiropas ekonomikas dalībniekiem, ir vajadzīga reforma. Tirdzniecības aizsardzības instrumentu lietojumam ir jābūt pieejamākam, efektīvākam un pārredzamākam. Mainītajiem Kopienas tirdzniecības aizsardzības instrumentiem ir jābūt vienlīdzīgi pieejamiem un efektīviem gan uz pakalpojumiem balstītām ekonomikām, gan ekonomikām ar spēcīgām ražošanas nozarēm. Tiem ir jābūt vienādi pieejamiem jaunajām un vecajām dalībvalstīm. Protekcionisma vilinājums ir noteikti jāpārvar.
<SPEAKER ID="161" NAME="Anna Záborská" AFFILIATION="PPE-DE">
(FR) Priekšsēdētāja kungs, komisāra kungs! 5. aprīlī Bagdādes centrā nezināmi slepkavas nogalināja pareizticīgo priesteri Youssef Adel. Mosulas haldiešu arhibīskapu monsinjoru Rahho nolaupīja februāra beigās. Parlaments nereaģēja, un viņa līķi atrada marta vidū. Ja starptautiskā sabiedrība piever acis, šajā reģionā nekad neiestāsies miers. Eiropas Savienības sniegtie finanšu līdzekļi tiks izniekoti, ja Eiropas Savienība neaizsargās vietējos iedzīvotājus.
<P>
Es lūdzu Komisiju apsvērt iespēju pārvaldīt Irākai piešķirtos Eiropas līdzekļus tik ilgi, kamēr Irākas kristieši būs vardarbības, cilvēku nolaupīšanas, slepkavības un bumbu sprādzienu mērķis. Es lūdzu priekšsēdētāju mūsu vārdā sniegt kopēju paziņojumu ar Padomi, pasakot, ka tā stingri nosoda civilā, humānā, veselības un reliģiskā personāla vajāšanu Irākā.
<SPEAKER ID="162" NAME="Czesław Adam Siekierski" AFFILIATION="PPE-DE">
(PL) Mēs tuvojamies ceturtajai gadadienai kopš vissvarīgākās Eiropas Savienības paplašināšanas, - paplašināšanas, kura iekļāva 10 jaunas dalībvalstis. Lielākajai daļai šo valstu tas prasa ievērojamus izdevumus un ievērojamus līdzekļus ekonomikas modernizācijas un pārveides atbalstam. Tad pievienojās arī Bulgārija un Rumānija. Šīs paplašināšanās bija ļoti lētas Eiropas Savienības budžetam. Ieguvumus, ko deva paplašināšanās, izjuta gan vecās, gan jaunās dalībvalstis.
<P>
Mēs esam Lisabonas līguma ratifikācijas procesā. Tas ir liels panākums, tomēr tajā pašā laikā, apspriežot Eiropas Savienības nākotni, ir runa par budžeta samazināšanu 2014. - 2020. gadam. Kā mēs domājam reaģēt uz šiem jaunajiem izaicinājumiem, jaunajiem izaicinājumiem paplašinātajai Eiropai, ja mēs gatavojamies piešķirt mazāk naudas jautājumiem, kas ir tik nozīmīgi Eiropai, pasaulei un Eiropas Savienībai?
<SPEAKER ID="163" NAME="Priekšsēdētājs">
Līdz ar to vienas minūtes runas ir pabeigtas.
