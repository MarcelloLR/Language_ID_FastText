<CHAPTER ID="002">
Priekšsēdētāja paziņojums
<SPEAKER ID="006" NAME="Priekšsēdētājs">
Dāmas un kungi, pirms sākam šo sēdi, es gribētu bilst pāris vārdu. Kā jau jūs zināt, pirms 10 dienām Polijas prezidents Lech Kaczyński parakstīja Lisabonas līgumu. Es esmu pārliecināts, ka esam soli tuvāk ratifikācijas procesa noslēgumam. Vēl es esmu pārliecināts, ka arī Čehijā drīz tiks pabeigta līguma ratifikācija.
<P>
Es gribētu jūs informēt, ka šonedēļ, otrdien plkst. 15.00, pirmo reizi būs jautājumu laiks ar Eiropas Komisijas priekšsēdētāju José Manuel Barroso. Šīs debates atspoguļos būtiskas institucionālās pārmaiņas. Tās būtiski uzlabos Eiropas Parlamenta sadarbību ar Komisiju. Šajā jautājumā esmu strādājis ar politisko grupu vadītājiem un priekšsēdētāju J. M. Barroso, un man prieks, ka jaunā procedūra kļūs par Strasbūras plenārsēžu pastāvīgu elementu. Esmu pārliecināts, ka tas debates padarīs aktīvākas un raisīs vairāk diskusiju.
<P>

<P>
Dāmas un kungi, 10. oktobris bija Starptautiskā nāvessoda atcelšanas diena. Kopš 2007. gada šī diena ir bijusi arī Eiropas diena pret nāvessodu, ar ko apliecinām savu apņemšanos un pienākumu cīnīties pret necilvēcīgu rīcību. Mēs iepazīstinām arī ar savu nostāju, paužot atbalstu vispasaules moratorijam saskaņā ar Parlamenta deklarāciju 2007. gada rezolūcijā un ar Apvienoto Nāciju Organizācijas Ģenerālasamblejas rezolūciju.
<P>
9. oktobra preses relīzē es savā un Eiropas Parlamenta vārdā uzsvēru mūsu apņemšanos veidot Eiropu, kurā nav nāvessoda, kā arī panākt tā atcelšanu visā pasaulē. Tas ir mūsu kopīgais mērķis. Diemžēl Eiropā joprojām ir viena valsts, kurā piespriež un izpilda nāvessodu. Tā ir Baltkrievija. Mēs nosodām nāvessodu izpildi Irānā, un mēs jo īpaši baidāmies par tiem irāņiem, kuri ir notiesāti uz nāvi pēc demonstrācijām jūnijā prezidenta vēlēšanu laikā. Bez tam mēs esam pret nāvessodu piespriešanu nepilngadīgajiem un vēlamies norādīt, ka šogad aprit 20 gadi, kopš ir pieņemta Konvencija par bērna tiesībām, kura skaidri aizliedz sodīt ar nāvi mazgadīgos.
<P>
Mums apņēmīgi jāturpina nostāties pret nāvessodu un jārunā par tā izmantošanas gadījumiem visā pasaulē. Mūs uztrauc nesenie notikumi Ķīnā, kur 12 cilvēki ir notiesāti uz nāvi pēc etniskajiem nemieriem un vardarbības Urumči, Siņdzjanas provincē. Lai arī jūnijā nemieros tika pastrādāti smagi noziegumi, mēs aicinām Ķīnas iestādes ievērot godīgas tiesāšanas standartus. Mūs uztrauc arī gadījumi, kuros nāvessods ir piespriests un izpildīts Amerikas Savienotajās Valstīs, jo īpaši Ohaio štatā, kur pēc vairākiem neveiksmīgiem mēģinājumiem ir atlikta nāvessodu izpilde ar letālajām injekcijām.
<P>
Es gribētu atkārtoti uzsvērt mūsu lūgumu visām tām valstīm, kurās joprojām piemēro nāvessodu, svītrot to no kriminālkodeksa vai, gaidot tā atcelšanu, noteikt moratoriju attiecībā uz nāvessoda piespriešanu un izpildi.
<P>
(Aplausi)
