<CHAPTER ID="016">
Vienas minūtes runas par politiski svarīgiem jautājumiem
<SPEAKER ID="043" NAME="Priekšsēdētājs">
Nākamais punkts ir vienas minūtes runas par politiski svarīgiem jautājumiem.
<SPEAKER ID="044" NAME="Georgios Papastamkos" AFFILIATION="PPE-DE">
(EL) Priekšsēdētāja kungs, kā jūs zināt, mēs esam liecinieki satraucošai lejupslīdei starptautiskās tirdzniecības jomā. Tādēļ šī situācija nekavējoties jāmaina, un šīs izmaiņas ir galvenais kritērijs ekonomikas atveseļošanās procesā, pēc kā mēs tiecamies. Tiek lēsts, ka tirdzniecības apjoma samazināšanos par aptuveni 10-15 % ir radījušas lielākas aizņēmumu izmaksas un mazāka kredītu plūsma. Daudzpusējā tirdzniecības finanšu pakete, ko G20 valstis apstiprināja Londonā, neapšaubāmi ir pozitīvs solis. Manuprāt, Eiropas Savienībai arī jāturpina uzņemties vadošo lomu, šo Londonas paketi piemērojot praksē trīs virzienos; tie ir:
<P>
pirmkārt, mērķtiecīgs atbalsts, ko piešķir daudzpusējas un reģionālas finanšu iestādes;
<P>
otrkārt, koordinēts valsts atbalsts valsts līmenī; un
<P>
treškārt, attiecīgo daudzpusējo noteikumu pielāgošana.
<P>
Šis vēstījums ir adresēts Eiropas Komisijai, lai tā varētu izstrādāt vajadzīgās iniciatīvas.
<SPEAKER ID="045" NAME="Pierre Pribetich" AFFILIATION="PSE">
(FR) Priekšsēdētāja kungs, no Nīderlandes populistiskā labējo radikāļu līdera runām dveš islamofobijas aukstā elpa; Čehijā mēs saskaramies ar aizvien vairāk uzbrukumiem, kas vērsti pret romiem; un mēs dzirdam Irānas prezidenta šausmīgās un nepanesamās piezīmes par rasistiskās valdības izveidi Palestīnā, kas ir netieša atsauce uz Izraēlas Valsts izveidi, tas notiek ANO konferencē par rasismu, kurā galvenokārt paredzēta, lai sekmētu iecietību un daudzveidību.
<P>
Kā lai Parlaments - protams, neizrādot sašutumu - nesūta pārliecinošu un simbolisku vēstījumu, asi nosodot šādas piezīmes, lai sekmētu daudzveidību un iecietību, kas vajadzīga globalizētajā pasaulē? Kā lai tas nepieprasa Eiropadomei un Komisijai izteikt nopietnu brīdinājumu tām valstīm, kuras atbalsta šo agresīvo pieeju un pat pieprasa to izmantot? Vēsture mums pārāk bieži ir mācījusi, ka pēc šādām piezīmēm diemžēl nav ilgi jāgaida arī rīcība.
<P>
Kā šīs sēdes laikā, priekšsēdētāja kungs, Parlaments var turpināt klusēt, ja redzam tik rasistisku, ksenofobisku attieksmi, īpaši tagad, kad valda ekonomiskā krīze, kurā tautu atkāpšanās, protekcionisms, diemžēl dzen asnus kā sēklas pavasarī?
<SPEAKER ID="046" NAME="Cristian Silviu Buşoi" AFFILIATION="ALDE">
(RO) Esmu ārkārtīgi norūpējies par notikumiem, kas nesen norisinājās Moldovas Republikā. Visnopietnākie no šiem notikumiem ietver cilvēktiesību pārkāpumus, arestus, cilvēku nolaupīšanu, spīdzināšanu, iebiedēšanu un žurnālistu izraidīšanu. Moldovas pilsoņu gribu ir apdraudējušas iestādes, pieļaujot vairākus pārkāpumus, kas var kalpot par argumentiem, lai atbalstītu pieņēmumu, ka vēlēšanu rezultāti ir viltoti. Tas ietver papildu sarakstus, papildu biļetenu tirāžu, opozīcijas nomelnošanu, aizliegumu izmantot valsts televīzijas kanālus un kampaņu, ko valsts iestādes īstenoja Komunistu partijas atbalstam. Lai arī šo nedēļu laikā izskanējuši daudzi viedokļi, gan Eiropas, gan pasaules mērogā protestējot pret šiem notikumiem, situācija Moldovas Republikā diemžēl nav uzlabojusies. Es ceru, ka šonedēļ notiekošo apspriežu laikā un uz Moldovas Republiku nosūtītās ad-hoc misijas vizītes laikā, bet jo īpaši rezolūcijā, kuru varētu izstrādāt maijā paredzētajā galīgajā sesijā, Eiropas Parlaments nosūtīs ļoti skaidru signālu, norādot, ka ES nepieļauj cilvēktiesību pārkāpumus, un atklāti aicinās atkārtoti noorganizēt vēlēšanas Moldovas Republikā.
<SPEAKER ID="047" NAME="Mieczysław Edmund Janowski" AFFILIATION="UEN">
(PL) Priekšsēdētāja kungs, Lielās piektdienas, 13. aprīļa rītā, vēl pirms uzausa gaisma, Polijas pilsētā Kamień Pomorski pie Ščecinas notika milzīga traģēdija. Vairāk nekā 20 cilvēku, arī bērni, sadega dzīvi ēkā. Tas radīja un joprojām rada milzu ciešanas visā Polijā.
<P>
Šodien, uzstājoties šajā plenārsēžu zālē, es vēlētos aicināt visu dalībvalstu valdības, vietējās un reģionālās iestādes veikt steidzamus pasākumus, lai pārbaudītu ugunsdrošības noteikumus visās dzīvojamajās ēkās, jo īpaši tajās ēkās, kuras izmanto sociālās palīdzības dienesti. To sakot, es domāju gan par piemērotu materiālu izmantošanu šajās ēkās, gan par stingru pārbaudi, kurā nosaka atbilstību ugunsdrošības noteikumiem. Šī drāma Polijā ir viena no daudziem šāda veida negadījumiem, kas diemžēl notiek Eiropā. Lai šis ugunsgrēks un tā upuri kļūst par skaļu brīdinājuma kliedzienu turpmāk!
<SPEAKER ID="048" NAME="László Tőkés" AFFILIATION="Verts/ALE">
(HU) Runā, kuru es teicu 23. martā, es lūdzu Eiropas Parlamentu un Eiropas Komisiju iejaukties, lai aizsargātu Rumānijas pilsētu Verespatak (Roŗia Montanć), kuras mazāk aizsargātos iedzīvotājus, arhitektūras mantojumu un dabisko vidi apdraud Kanādas un Rumānijas kopuzņēmuma plāni izbūvēt raktuves.
<P>
Toreiz paustās bažas ir īstenojušās, jo pēc divu gadu pārtraukuma jaunā Rumānijas valdība visbeidzot ir izteikusi vēlmi pavērt iespējas investīcijām, kā rezultātā tiks izmantotas tādas ražošanas metodes, kuru pamatā ir cianīda tehnoloģija, tiks pārkāptas ES normas, tādējādi apdraudot ne vien apkārtējo vidi, bet arī visu Rumānijas un Ungārijas pierobežas reģionu, jo tas var būt iemesls dabas katastrofai.
<P>
Es vēlētos izmantot šo iespēju pievienoties citiem deputātiem un iesniegt prasību komisāram S. Dimas, lai panāktu cianīda tehnoloģijas aizliegumu. Es aicinu Eiropas Komisiju saskaņā ar Eiropas vides aizsardzības politikas principiem uz Rumāniju nosūtīt inspekciju, lai ilgtermiņā nodrošinātu, ka raktuvju izmantošanai tiek piemēroti atbilstīgi ES līmeņa noteikumi.
<SPEAKER ID="049" NAME="Vittorio Agnoletto" AFFILIATION="GUE/NGL">
(IT) Priekšsēdētāja kungs, dāmas un kungi, es vēlētos parunāt par to, kas notika "Fiat” uzņēmumā Briselē. Ar vienu vienīgu mērķi iedragāt arodbiedrības reputāciju "Fiat” uzņēmums nepatiesi apsūdzēja savus darbiniekus, ka tie kā ķīlniekus sagrābuši savus vadītājus - patiesībā nekas tāds nekad nav noticis. Nav notikusi nekāda cilvēku nolaupīšana, ne 9. aprīlī, ne citā laikā. Baumas tīši izplatīja "Fiat” uzņēmums, mēģinot diskreditēt savus darbiniekus, kuri mēģināja aizsargāt savu nākotni, jo no darba bija paredzēts atlaist 24 personas. "Fiat” noliedz, ka ir notikušas jebkādas tikšanās, apspriedes vai sarunas ar arodbiedrības pārstāvjiem. Vienīgais mērķis bija atlaist 24 darbiniekus, no kuriem 12 bija arodbiedrības pārstāvji. Manuprāt, tā ir laba ideja - Parlaments varētu apspriest ne tikai šo faktu, bet arī to, kā pret arodbiedrībām vēršas "Fiat” un ļoti daudzi citu Eiropas lielākie daudznacionālie uzņēmumi, kuri neievēro darba ņēmēju tiesības. Lai gan šie daudznacionālie uzņēmumi gūst labumu no valsts un Eiropas Savienības noteikumiem un atsevišķos gadījumos saņem subsīdijas, tie neievēro darba ņēmēju tiesības.
<SPEAKER ID="050" NAME="Georgios Georgiou" AFFILIATION="IND/DEM">
(EL) Priekšsēdētāja kungs, pirms dažām dienām liela grupa EP deputātu apmeklēja Eiropas dienvidu pierobežu.
<P>
Tas, ko mēs ieraudzījām un piedzīvojām šajā reģionā, nebija nekas tāds, ar ko mēs varētu lepoties. Man jums jāsaka, ka ES iedzīvotāji tur dzīvo uz mazām salām; tajās ir 120-130 pamatiedzīvotāju, bet ik dienu tur iebrauc 150, 200 vai 250 nelegālo imigrantu, un viņi visi dzīvo kopā nožēlojamos apstākļos, jo tur nav nekādas infrastruktūras.
<P>
Es joprojām dzirdu, ka Parlamentā tiek runāts par Dārfūru, Sudānas dienvidiem vai Mjanmu, un tas, protams, ir pareizi, tomēr - lai būtu, kā būdams - mums jāskatās arī uz to, kā minētajā reģionā ES iedzīvotāji, kuri ir eiropieši, tāpat kā tie, kas dzīvo Parīzē, Milānā vai Berlīnē. Man šķita, ka tas ir mans pienākums jums par to pastāstīt, priekšsēdētāja kungs, un es ticu, ka jūs rīkosieties.
<SPEAKER ID="051" NAME="Slavi Binev" AFFILIATION="NI">
(BG) Priekšsēdētāja kungs, dāmas un kungi, patlaban Bulgārijas sabiedrība ir apdraudēta. Proti, policijā notiek izmaiņas - tā tiek pārorganizēta no organizācijas, kurai bija jāaizsargā sabiedrība, uz aģentūru, kas iesaistīta politiskajā reketā un gangsteru pavēļu izpildē. Vakarā pirms Lieldienu svētdienas Burgasas pilsētas domnieku, 64 gadus veco Petko Petkov, divi formās tērpti policisti nogrūda zemē un piekāva daudzu liecinieku acu priekšā pie baznīcas. Oficiālais policijas ziņojums tika sagatavots nākamajā dienā, bet tajā šis starpgadījums vispār nebija pieminēts. Tas ir vēl viens piemērs, kas apliecina policijas vardarbību pret Attack partijas biedriem; pirms tam par sišanas upuriem kļuva EP deputāts Dimitar Stoyanov un kāds Sofijas pilsētas domnieks. Neviens no šiem uzbrukumiem nav izmeklēts.
<P>
Vēl par policijas tīšu bezdarbību, kad policisti bija devušies "rīkojumu izpildē”, liecina tas, ka Bulgārijā nav ziņots par nevienu nolaupīšanas gadījumu, lai gan ir bijuši 15 šādi gadījumi, turklāt divi jauni gadījumi notikuši šajā mēnesī. Mūsu sabiedrību ir pārņēmušas baiļu un bezpalīdzības sajūta. Turklāt šo notikumu rezultātā Bulgārijā "policists” ir kļuvis sinonīms "uzņēmējam-naudas izspiedējam”. Ja likuma kalpi un kārtība ir saistīti noziegumiem, kā mēs varam aizsargāties un kas aizstāvēs sabiedrību? Šis jautājums paliek neatbildēts.
<SPEAKER ID="052" NAME="Richard James Ashworth" AFFILIATION="PPE-DE">
Priekšsēdētāja kungs, es vēlētos pievērst Parlamenta uzmanību sekām, ko radīja Kalē, Buloņas un Dankērkas kanāla ostu nelikumīgā blokāde, kuru pagājušajā nedēļā izveidoja Francijas zivsaimniecības nozares pārstāvji. Šī protesta akcija radīja ļoti nopietnus traucējumus kravu plūsmās, kas iet caur šo nozīmīgo Eiropas tranzīta ceļu. Tas radīja arī milzīgas izmaksas un aizkavēšanos šajā nozarē, turklāt nopietni iedragāja Anglijas dienvidu piekrastē dzīvojošo cilvēku dzīvi un radīja tiem neērtības.
<P>
Šī problēma ir bieži atkārtojusies, un es lūdzu Komisiju izmantot savas pilnvaras, lai tā iejauktos, nodrošinot, ka šādi preču un cilvēku brīvas kustības pārtraukumi Eiropas Savienībā tiek kontrolēti. Turklāt es jautāju Komisijai, vai, viņuprāt, Francijas valdība ir piešķīrusi 4 miljonus eiro zvejniekiem kā valsts atbalstu, un vai tādējādi tas traucē konkurenci un ir nelikumīgs, ņemot vērā kopējās zivsaimniecības politikas noteikumus?
<SPEAKER ID="053" NAME="Ioan Mircea Paşcu" AFFILIATION="PSE">
Priekšsēdētāja kungs, nesenie negatīvie notikumi Moldovā ilustrē vairākus aspektus, ko būtu vērts pieminēt. Pirmais no tiem ir mūsu reakcija uz ES pamatvērtību pārkāpumiem, ko Moldovas iestādes pieļāvušas, izrēķinoties ar jauniešiem un žurnālistiem pēc tam, kad tie protestēja pret vēlēšanu rezultātiem. Jebkāda mūsu iecietība mestu ēnu pār ES uzticību šajā saistībā.
<P>
Otrs aspekts ir ES reakcija uz procedūras pārkāpumiem, ko Moldovas iestādes pieļāvušas, īstenojot ar ES noslēgtos nolīgumus un diskriminējot ES pilsoņus nacionālās piederības dēļ. Arī šajā saistībā uz spēles ir likta ES uzticība un autoritāte.
<P>
Treškārt, tā ir ES solidaritāte, ņemot vērā nepatiesas apsūdzības, kas izvirzītas pret vienu no ES dalībvalstīm, iespējams aizbildinājums militārās situācijas iesaldēšanai šajā reģionā, pārkāpjot būtiskas saistības šajā jomā.
<P>
Ceturtkārt, ES reakcija atkal uzsvērs to valstu atšķirīgo statusu, ko 1940. gadā piemeklēja līdzīgs liktenis, un iezīmēs turpmāko virzību ES un Krievijas attiecībās.
<SPEAKER ID="054" NAME="Chris Davies" AFFILIATION="ALDE">
Priekšsēdētāja kungs, ja kāds no mūsu vēlētājiem negodīgi pieprasītu sociālās labklājības pabalstus, viņu sauktu pie atbildības un viņš varētu nokļūt cietumā.
<P>
Tomēr reizēm šķiet, ka viss notiek citādāk. Pagājušā gada novembrī laikraksti publiski paziņoja, ka viens no mūsu deputātiem Den Dover ir iztērējis darbinieku atalgojumam paredzētos līdzekļus GBP 750 000 apmērā, finansējot savai sievai un meitai piederošu uzņēmumu un daļu no šīs summas iztērējot dārgu automašīnu iegādei un citām personīgām vajadzībām.
<P>
Vairums cilvēku uzskatīja, ka D. Dover ne ar ko nav labāks par zagli, blēdi, kam jānokļūst aiz restēm, un es aicinu jūs, priekšsēdētāja kungs, informēt mūs, cik liela daļa no šīs naudas tagad ir atmaksāta.
<P>
Parlamentam jābūt izcilam atklātības, godīguma un pārredzamības paraugam, bet reizēm patiesi šķiet, ka šeit valda slepenība, lai noslēptu patieso piemaksu apjomu, ko daži deputāti ļaunprātīgi izmantojuši. Atsakoties ieviest zināmu finanšu pārrdezamības principus, ko mēs sagaidām no pārējām ES iestādēm, mēs panākam, ka kaunā krītam mēs visi.
<SPEAKER ID="055" NAME="Priekšsēdētājs">
C. Davies kungs, jūs varat būt drošs, ka arī šajā gadījumā lieta tiks izskatīta atbilstoši likumam.
<SPEAKER ID="056" NAME="Ewa Tomaszewska" AFFILIATION="UEN">
(PL) Priekšsēdētāja kungs, aprīlis mums atkal piedāvā iespēju pārdomāt, kādas sekas rada abas totalitārās sistēmas. Tas atgādina par Katiņas masu slaktiņu, kad bojā gāja tūkstošiem Polijas virsnieku, kuri kā kara gūstekņi tika turēti ieslodzījumā nometnēs Ostaškovā, Starobeļskā un Kozeļskā un kuriem pēc Lavrentija Berijas pavēles tika piespriests nāvessods 1940. gada martā. Tas atgādina arī par Varšavas geto sacelšanos, kas notika 1943. gadā, protestējot pret ebreju masu izvešanu uz nāves nometnēm, ko organizēja vācu okupācijas spēki.
<P>
Šī geto traģēdija tiek pārdzīvota tagad Dzīvības martā, kas nodrošina šādu notikumu piemiņu un neļauj tiem atkārtoties. Diemžēl Katiņas masu slaktiņš un attiecīgās vainīgās personas joprojām nav notiesātas un sauktas pie atbildības. Tomēr cerību vieš Parlamenta pieņemtā rakstiskā deklarācija par 23. augusta pasludināšanu par Eiropas staļinisma un nacisma upuru atceres dienu.
<SPEAKER ID="057" NAME="Den Dover" AFFILIATION="PPE-DE">
Priekšsēdētāja kungs, es saprotu, ka C. Davies varēja uzstāties ar runu par situāciju, kas attiecas uz mani, un tādēļ es vēlētos sniegt savu atbildi šajā saistībā. Es dzirdēju tikai pēdējos 10 vārdus. Viņš vismaz pēdējās 20 minūtēs man nosūtīja e-pastu, informēdams, ka ir paredzējis par to runāt.
<P>
Es tikai vēlējos pateikt, ka šī lielā jezga un nepatikšanas par maniem parlamentārās palīdzības izdevumiem, ko pēdējo 9-12 mēnešu laikā iztirzājuši plašsaziņas līdzekļi, ir bijusi mokoša pieredze. Es esmu iesniedzis dokumentus Pirmās instances tiesā, jo gatavojos izcīnīt šo ļoti smago lietu. Es saprotu, ka manas izredzes šajā lietā ir ļoti labas, turklāt es esmu izmantojis pagaidu pasākumus, kas nozīmē, ka nekāda nauda netiks atmaksāta, kamēr Tiesa nebūs noklausījusies visas liecības un pieņēmusi atbilstīgu lēmumu. Es lūdzu atļauju aizkavēt Parlamentu un pateicos jums par šo iespēju!
<SPEAKER ID="058" NAME="Gerard Batten" AFFILIATION="IND/DEM">
Priekšsēdētāja kungs, pēc 36 gadiem, kopš mēs esam dalībvalsts, man jājautā - ko Eiropas Savienība nozīmē Lielbritānijai? Tā nozīmē, ka mēs paši vairs nevaldām savu valsti. No mūsu tiesību aktiem 75-85 % tiek izstrādāti Eiropas Savienībā, nevis mūsu parlamentā. Lielbritānijai jāsedz ES izmaksas vismaz GBP 56 miljardi gadā, kas ir GBP 900 gadā uz katru vīrieti, sievieti un bērnu. Mēs vairs nekontrolējam savas robežas un ciešam no neierobežotas un nekontrolētas imigrācijas.
<P>
ES cilvēktiesību tiesību akti nozīmē, ka mēs vairs nevaram efektīvi aizsargāt sevi pret ārvalstu noziedzniekiem, nelegālajiem imigrantiem un viltus patvēruma meklētājiem. Eiropas apcietināšanas orderis un aizmuguriski (in absentia) pieņemtie tiesas nolēmumi nozīmē, ka mēs esam zaudējuši galvenās aizsardzības iespējas, lai cīnītos pret netaisnīgiem arestiem un apcietināšanu.
<P>
Dalība Eiropas Savienībā Lielbritānijai nozīmē postu. Tas ir mokošs un lieks pašu radīts ievainojums. Vienīgais risinājums šai problēmai ir Lielbritānijas beznosacījumu izstāšanās no Eiropas Savienības.
<SPEAKER ID="059" NAME="Milan Horáček" AFFILIATION="Verts/ALE">
(DE) Priekšsēdētāja kungs, pirms dažām nedēļām šausmīgā alianse, kas apvieno eiropeiskos Čehijas sociāldemokrātus, eiroskeptiski noskaņoto prezidentu V. Klaus un komunistus, panāca M. Topolánek valdības krišanu. Patlaban notiek darbs pie pagaidu valdības izveides; tai būs jāuzņemas valdības darbs no maija līdz oktobrī paredzētajām jaunajām vēlēšanām. Es ceru, ka šis jaunais Ministru kabinets vadīs Čehijas prezidentūru, kas līdz šim savas funkcijas pildījusi ļoti labi, ļaus tai izdarīt secinājumus un palīdzēs īstenot vajadzīgo Lisabonas līguma ratifikāciju Čehijas Republikā. Tas būtu nozīmīgs, pozitīvs signāls Eiropai.
<SPEAKER ID="060" NAME="Zsolt László Becsey" AFFILIATION="PPE-DE">
(HU) Pēdējo mēnešu laikā Vojvodinā Serbijas ziemeļos baiļu sajūta atkal pārņēmusi tur dzīvojošos vairāku tautību pārstāvjus, pārsvarā ungārus. Lai arī Parlaments gan 2004., gan 2005. gadā pieņēma rezolūciju, reaģējot uz fiziskiem un psiholoģiskiem uzbrukumiem pret tiem iedzīvotājiem šajā apgabalā, kuri nav serbi, turklāt parādīja priekšzīmi, 2005. gadā uz šo reģionu nosūtot faktu vākšanas delegāciju, vardarbība, iebiedēšana un pazemošana, kas galvenokārt vērsta pret ungāriem, ne vien turpinās, bet arī kļūst biežāka.
<P>
Kopš gada sākuma kopumā notikuši 15 psiholoģiski un 5 fiziski uzbrukumi, turklāt divi no tiem - nopietni. Diemžēl policijai nevar daudz uzticēties. To apliecina tas, ka etnisko uzbrukumu gadījumā neviens no līdz šim piespriestajiem sodiem nav izpildīts, kas norāda uz neatbilstīgu darbību un diemžēl, pamatojoties uz ilgu gadu pieredzi, tiesu saudzīgo attieksmi. To apliecina arī tas, ka serbu vairākums nevar pat tagad atzīt to, ka mums jāpiemin arī tie daudzie desmiti tūkstoši cilvēku, kuriem tika izpildīts nāvessods bez sprieduma un konkrētiem vainas pierādījumiem.
<P>
Cik ilgi vēl Eiropas Savienība pacietīs to, ka 21. gadsimta sākumā vietējos iedzīvotājus, kuri runā vienā no Eiropas valodām, fiziski un psiholoģiski terorizē valsts, kurai ir izredzes kļūt par ES dalībvalsti? Vai mums tiešām nemaz nerūp mūsu reputācija?
<SPEAKER ID="061" NAME="Jo Leinen" AFFILIATION="PSE">
(DE) Priekšsēdētāja kungs, vakar Ženēvā atklāja ANO konferenci par rasisma apkarošanu. Tajā piedalās 22 valstis, bet piecas valstis nolēma nepiedalīties. Tas parāda, ka saistībā ar tik svarīgo notikumu Eiropa Savienība nav cieši vienota.
<P>
Tomēr tagad es lasu, ka dažas valstis joprojām apsver iespēju šonedēļ doties uz Ženēvu, un tādēļ es vēlētos lūgt jums izmantot savu ietekmi un izdarīt spiedienu uz Čehijas Republiku, lai mēs kā ES varētu ieņemt vienotu nostāju šajā konferencē par rasisma apkarošanu.
<P>
Nedrīkst pieļaut, ka Irānas prezidenta šausmīgā runa sadala Eiropas Savienību un vājina ANO. Tāds nedrīkst būt šīs runas rezultāts, un tādēļ es uzskatu, ka mums atkal ir jācenšas - kā to lūdza arī ģenerālsekretārs Ban Ki-moon - nodrošināt, ka visas 27 dalībvalstis un ES kā viens veselums atbalsta konferencē izstrādāto galīgo dokumentu, lai palīdzētu tiem miljoniem cilvēku visā pasaulē, kuri cieš no rasisma un diskriminācijas. Liels paldies!
<SPEAKER ID="062" NAME="Marco Cappato" AFFILIATION="ALDE">
(IT) Priekšsēdētāja kungs, dāmas un kungi, pēdējā sesijā es lūdzu jūs ņemt vērā Parlamenta saistības un publicēt informāciju par EP deputātu piedalīšanos Parlamenta pasākumos. Priekšsēdētāja kungs, jūs man apsolījāt, ka šis jautājums tiks apspriests nākamajā Prezidija sanāksmē - tai jānotiek tieši pēc 40 minūtēm. Tomēr tagad es atklāju, ka šī tēma ir svītrota no plkst. 18.30 paredzētās Prezidija sanāksmes darba kārtības. Tā kā tagad līdz vēlēšanām ir palicis mazāk nekā mēnesis un tā kā Parlaments ir apņēmies publicēt datus un informāciju par EP deputātu piedalīšanos Parlamenta pasākumos, bet tagad būs pavisam maz iespēju to izdarīt, es nezinu, vai var noorganizēt Prezidija sanāksmi, lai oficiāli izskatītu šo jautājumu. Ģenerālsekretārs ir apņēmies sniegt ziņojumu, uz kuru pamatojoties, prezidentvalsts spētu pieņemt lēmumu, un tādēļ es jautāju jums, priekšsēdētāja kungs, - vai pilsoņi, ES velētāji, varēs iegūt šo informāciju pirms jūnijā paredzētajām Eiropas vēlēšanām, kā to pieprasīja, noteica un nolēma Parlaments, vai arī mums būs jālauž savs solījums un jārīkojas pretēji saviem lēmumiem?
<SPEAKER ID="063" NAME="Etelka Barsi-Pataky" AFFILIATION="PPE-DE">
(HU) Vakar tika izveidota jaunā Ungārijas sociālistu valdība. Taču patiesībā es nevēlos runāt par šī notikuma politiskajiem aspektiem, bet gan par to, ka jaunajā valdībā nav ne vienas sievietes. Katrā ziņā ir savādi, ka 2009. gadā Eiropā jaunu valdību ir iespējams izveidot tā, ka tajā starp 14 ministriem, kas veido valdību, nav nevienas pašas sievietes. Skandināvijas valstu valdībās vairāk nekā pusi veido sievietes. Arī Francija tuvojas šai dzimumu proporcijai. Vācijas valdībā sievietes ir vairāk nekā trešdaļa. Eiropā tā ir vispārpieņemta prakse.
<P>
Pēdējo piecu gadu laikā Parlamentā mēs esam pieņēmuši 11 ziņojumus par dzimumu vienlīdzību. Tas ir svarīgs uzdevums, kura pamatā ir Eiropas vērtības, taču tam nav nozīmes, ja tas netiek īstenots praksē. Tādēļ es aicinu savus kolēģus deputātus - šajā gadījumā tos, kas nāk no Sociāldemokrātu grupas - izmantot savu ietekmi, lai panāktu, ka šie nopietnie un cēlie centieni tiek arī praktiski īstenoti tajās valstīs, kur tas pagaidām nav noticis.
<SPEAKER ID="064" NAME="Neena Gill" AFFILIATION="PSE">
Priekšsēdētāja kungs, nesen es viesojos Birmingemā. Es klauvēju pie durvīm - tas ir īpašs veids, kā briti organizē kampaņas - un, nav brīnums, - nevienam cilvēkam, uz kura sliekšņa es stāvēju, nebija ne mazākās jausmas, ka pēc mazāk nekā sešām nedēļām notiks Eiropas vēlēšanas.
<P>
Esmu pārliecināta, ka jūs zināt - statistika Apvienotajā Karalistē rāda, ka tikai 16 % sabiedrības zina, ka notiks vēlēšanas, tomēr arī jums vajadzētu uztraukties, jo citās dalībvalstīs šī statistika nav labāka. Patiesībā 30 % iedzīvotāju neplāno piedalīties gaidāmajās vēlēšanās. Šis intereses un informētības trūkums ir gan Parlamenta, gan citu struktūru atbildība. Miljoni, kas iztērēti komunikācijai ar pilsoņiem, nav devuši nekādu labumu.
<P>
Īpaši vilties man liek tas, ka apsolītā vēlēšanu informācijas kampaņas reklāma tika pasniegta ļoti iespaidīgi, bet tā panāca pretēju efektu. Reklāmas, kas runāja par ģimenes un darba dzīves līdzsvaru, uztrauca strādājošās sievietes un sabiedrības grupas, kas mēģina sekmēt zīdaiņu barošanu ar krūti. Tas tomēr ir viens no mūsu mērķiem. Priekšsēdētāja kungs, jums steidzami jāatrisina šī situācija, jāpanāk aizvainojošās reklāmas izņemšana un jānodrošina, ka mūsu vēstījums ir vienkāršs, kas liktu cilvēkiem saprast, kāpēc ir jāpiedalās gaidāmajās vēlēšanās. Šim vēstījumam jābūt labi pamanāmam un viegli saprotamam.
<SPEAKER ID="065" NAME="Marie Panayotopoulos-Cassiotou" AFFILIATION="PPE-DE">
(EL) Priekšsēdētāja kungs, es arī vēlētos runāt par to pašu jautājumu, proti, aktivitāti gaidāmajās ES vēlēšanās, kas, izskatās, nebūs ļoti liela. Viens no iemesliem ir Parlamenta priekšvēlēšanu kampaņa, kas nebija pietiekami iespaidīga, un vēl svarīgāki ir uzbrukumi ES sasniegumiem, sociālai tirgus ekonomikai, modelim, ko mēs esam izcīnījuši tik smagā cīņā, lai to attīstītu, un kas dod rezultātus ES darba ņēmējiem. Iedzīvotāji skeptiski raugās uz attīstību, kas nesolās būt patīkama un apmierinoša. Tādēļ ir žēl, ka mēs esam nonākuši konfrontācijā tādos jautājumos, kuriem vajadzētu mūs vienot, aizstāvot ES iedzīvotāju intereses.
<SPEAKER ID="066" NAME="Catherine Guy-Quint" AFFILIATION="PSE">
(FR) Priekšsēdētāja kungs, 14. un 15. martā es kā Budžeta komitejas locekle kopā ar C. Botopoulos apmeklēju Peloponēsas reģionus, ko visvairāk skāruši 2007. gada vasaras plūdi. Sev par lielu pārsteigumu mēs atklājām, ka no ES Solidaritātes fonda apsolītie un paredzētie EUR 89,7 miljoni šajos reģionos joprojām nav saņemti.
<P>
Tādēļ mēs oficiāli lūdzam Komisiju pievērsties šim jautājumam, un mēs vēlētos uzzināt, kas radījis šķēršļus šīs budžeta iestādes lēmumu īstenošanai. Kā tas nākas, ka šī palīdzība, par kuru nobalsots pirms vairākiem mēnešiem, joprojām nav ievērojami ietekmējusi šos reģionus, kur vajadzība īstenot Eiropas solidaritāti kļūst aizvien redzamāka?
<P>
Neņemot vērā Komisijas pēcpārbaudi, mēs vēlētos saņemt Grieķijas valdības paskaidrojumus par šīs ES palīdzības izmantošanu. Tas ir patiešām steidzami risināms jautājums - gan no cilvēciskā, gan ekonomiskā aspekta. Divi gadi patiešām ir pārāk ilgs periods.
<SPEAKER ID="067" NAME="Călin Cătălin Chiriţă" AFFILIATION="PPE-DE">
(RO) Es vēlētos vērst uzmanību uz to, ka vielu pārdomām mums dod aizvien biežāk notiekošie nevēlamie notikumi, kas sākās pagājušajā gadā Armēnijā un turpinājās šogad Gruzijā un Moldovā; šiem notikumiem ir kopīgi divi aspekti: visas trīs valstis ir Austrumu partnerības valstis, un visās šajās valstīs notikumi norisinājušies pēc viena un tā paša scenārija. Manuprāt, mums tas jāņem vērā.
<P>
Pagājušajā nedēļā Moldovas prezidents V. Voronin pat pasludināja, ka viņš vēlas izstāties no Austrumu partnerības, lai varētu turpināt nevēlamos pasākumus, ar ko saistībā Moldovā tiek pārkāptas cilvēktiesības. Uzskatu, ka Eiropas Savienībai ir cieši jāsadarbojas ar Eiropas Padomi un EDSO.
<SPEAKER ID="068" NAME="Jim Allister" AFFILIATION="NI">
Priekšsēdētāja kungs, terorisma slavināšana notiek dažādos veidos, bet, ja Parlamenta deputāte cildina zemiskas slepkavas, kuru slepkavošanas karjerai ir pienācis gals, taisnīgi saņemot pelnīto sodu no likumīgo drošības spēku rokām, tad šī deputāte nonāk pretrunā ar visu, ko kādreiz sludinājis šis Parlaments, nosodot terorismu, un tiem, kuri atbalsta un attaisno šādu rīcību. Tomēr tieši tāda bija Sinn Fein partijas biedres B. de Brún rīcība Lieldienu svētdienā, kad viņa aprakstīja IRA teroristus kā patīkamus, pašaizliedzīgus un godājamus cilvēkus. Terorismā nav nekā patīkama vai godājama, ne tagad, ne jebkad agrāk. Tiem deputātiem, kas slavina slepkavas, vajadzētu nokaunēties!
<SPEAKER ID="069" NAME="Jelko Kacin" AFFILIATION="ALDE">
(SL) Ieņemot populistisko un stingro nacionālistu retorikas nostāju, prezidents M. Ahmadinejad nodara ievērojamu kaitējumu Irānas tēlam un reputācijai. Viņš arī draud ierobežot islāmu Rietumos un izplatīt par to negatīvus stereotipus.
<P>
Reaģējot uz šādu provokāciju, mums jārīkojas izlēmīgi. Notiesājot Roxana Saberi, Irānas režīms apliecināja, ka tas būtībā ir vājš un gļēvs. Atrodoties konfrontācijā ar ASV, Irāna izvēlas saņemt gūstā ķīlniekus - šajā gadījumā sievieti un žurnālisti - lai ideoloģiski noskaņotu savu tautu. Tā ņirgājas par visiem demokrātijas standartiem.
<P>
Galvenās cilvēktiesības, kā arī cīņa par tiesībām uz informāciju, veido ES pamatprincipus. Ceturtā vara, proti, plašsaziņas līdzekļi un prese, ir svarīgs instruments demokrātisku standartu atjaunošanā. Jebkura vara, kurai ir bail no preses, vispirms nostāsies pret to. Nedemokrātiski režīmi turpina dzīvot mūžīgās bailēs, un tāpēc tie vajā žurnālistus, apcietina, spīdzina un pat nogalina viņus.
<SPEAKER ID="070" NAME="Kinga Gál" AFFILIATION="PPE-DE">
(HU) Šogad 1. maijā paliks pieci gadi, kopš mēs kopā ar daudzām citām Centrāleiropas un Austrumeiropas valstīm kļuvām par ES dalībvalstīm. Toreiz šķita, ka visas jaunās dalībvalstis ievēros ES pamatprincipus un diskriminācijas aizliegumu, kā arī aizsargās un cienīs valodu daudzveidību un nacionālo minoritāšu tiesības.
<P>
Taču pat pēc pieciem gadiem, kopš esam ES dalībvalsts, joprojām varam sastapties ar gadījumiem, kad vairākuma valoda tiek atklāti un diskriminējoši aizsargāta, nodarot kaitējumu vietējām nacionālo "minoritāšu” valodām. Patlaban to var novērot Slovākijā, kur tagad ir atjaunots 1995. gadā pieņemtais un savulaik starptautiskajā mērogā bargi kritizētais valodas likums. Šis valodas likuma projekts apdraud minoritāšu valodu lietošanu ikdienā, kas, piemēram, ietekmē arī pusmiljonu vietējo ungāru minoritātes pārstāvju, kuri tur dzīvo. Tā vietā, lai sekmētu valodu daudzveidību un aizsargātu minoritātes identitāti, šis likums ļauj valodas uzraugiem un inspektoriem apmeklēt minoritāšu kopienas un piespriest bargas soda naudas, ja tās neatbilst šiem noteikumiem, ko var raksturot vienīgi kā Briseles ārprātu. Tāpēc es aicinu ES daudzvalodības komisāru iejaukties un valodu daudzveidības principu īstenot praksē arī Slovākijā.
<SPEAKER ID="071" NAME="Csaba Sándor Tabajdi" AFFILIATION="PSE">
(HU) Jau piecus gadus Eiropas Savienībā ir 10 jaunās dalībvalstis. Ir pienācis laiks novērtēt šo situāciju. Arī mūsu pilnvaru termiņš tuvojas beigām. Sākumā veco dalībvalstu starpā bija vērojama neuzticēšanās, tomēr tā pakāpeniski izzuda. Patiesībā pēc laika atklājās, ka daudzās jomās, piemēram, attiecībā uz Pakalpojumu direktīvu vai nodarbinātības brīvību, jaunās dalībvalstis ir cīnījušās par ES reformu. Tādēļ, manuprāt, mēs varam teikt, ka šie pieci gadi ir bijusi visai skarba mācību pieredze. Tajā pašā laikā mums jāuzsver, ka jaunās dalībvalstis joprojām saskaras ar diskriminējošiem pasākumiem. Man atliek pieminēt to, ka lauksaimnieki no jaunajām dalībvalstīm šogad atkal saņem tikai 60 % no summas, kas tiek piešķirta veco dalībvalstu lauksaimniekiem. Turklāt man jāpiebilst, ka pievienošanās ES bija abpusēji izdevīga situācija, un tādēļ es vēlētos pateikties Eiropas Parlamentam par mūsu, jauno dalībvalstu, laipno uzņemšanu. Mēs jūtam, ka pēdējo piecu gadu laikā izturēšanās pret mums šeit bijusi pilnīgi vienlīdzīga.
<SPEAKER ID="073" NAME="Priekšsēdētāja">
Šis punkts ir slēgts.
