<CHAPTER ID="015">
Šengenas tiesību aktu noteikumu piemērošana - Šengenas acquis piemērošana Čehijas Republikā, Igaunijā, Latvijā, Lietuvā, Ungārijā ,Maltā, Polijā, Slovēnijā un Slovākijā, (debašu turpinājums) 
<SPEAKER ID="234" NAME="Priekšsēdētājs">
. - Nākamais jautājums ir debates par Padomes deklarāciju Šengenas acquis noteikumu piemērošanā un par Carlos Coelho ziņojumu par Šengenas tiesību aktu noteikumu piemērošanu Čehijas Republikā, Igaunijā, Latvijā, Lietuvā, Ungārijā, Maltā, Polijā, Slovākijā un Slovēnijā.
<SPEAKER ID="235" NAME="Marek Aleksander Czarnecki" AFFILIATION="UEN">
- (PL) Priekšsēdētāja kungs, vispirms es vēlētos izteikt pateicību Portugāles valdībai par tehnisko risinājumu, kuru tā ieteica attiecībā uz pārejas periodu. Tas dos iespēju jaunajām dalībvalstīm iekļauties SIS pirms šī gada beigām, pirms Komisija būs apstiprinājusi un ieviesusi jauno sistēmu.
<P>
Es priecājos par mūsu godājamiem pilsoņiem, kas atgriezīsies Polijā pirms Ziemassvētkiem. Turpmāk viņiem vairs nebūs jāpavada garas stundas, gaidot rindās, lai šķērsotu robežu mājupceļā.
<P>
Tomēr, tas viss ir kļuvis iespējams tādēļ, ka pēc tam, kad tika piedzīvoti sākotnējie sarežģījumi, visas šīs valstis ķērās pie to problēmu risināšanas, kas bija radušās saistībā ar šīs SIS sistēmas ieviešanu un pielāgošanu vietējiem apstākļiem.
<SPEAKER ID="237" NAME="Edit Bauer" AFFILIATION="PPE-DE">
(SK) Es arī vēlētos izmantot šo iespēju, lai izteiktu atzinību Portugāles prezidentūrai par tās iniciatīvu problēmu risinājuma meklēšanā, ierosinot SISone4all, kas deva iespēju deviņām dalībvalstīm pievienoties Šengenas zonai.
<P>
Šī soļa vēsturisko nozīmīgumu šo valstu pilsoņi nevar noliegt. Tas nevien padarīja par īstenību brīvas pārvietošanās principu, bet ir arī vēsturisks solis Eiropas atkalapvienošanās procesā.
<P>
Es vēlētos arī pateikties referentam Carlos Coelho par viņa lielisko darbu un pamanāmo tvērienu visu šo jautājumu risināšanā. Pateicību ir pelnījis arī komisārs Frattini par viņa lielo apņēmību un sniegto palīdzību Šengenas kritēriju sasniegšanā.
<P>
Ziņojumā vairākas reizes ir uzsvērts, ka pievienošanās Šengenas zonai ir savstarpējas uzticēšanās jautājums un, es domāju, ka šī uzticēšanās pašreiz ir notiekošo debašu pamats. Gluži skaidrs ir tas, ka robežu drošība nav tikai tehnoloģiju, bet gan savstarpējās uzticēšanās jautājums. Tomēr tas ir abējādi. Tehnoloģiski pilnīgākas sistēmas, bez šaubām, sekmēs atsevišķu dalībvalstu uzticēšanos valstīm, kuras aizsargā Eiropas Savienības ārējās robežas. Tādēļ mums jājautā, kādēļ un cik ilgi mums būs jāgaida SIS II sistēma, kas palielinās drošību un sekmēs gan tiesu iestāžu, gan arī policijas sadarbību starp dalībvalstīm šajā jomā. Esošo pagaidu risinājumu darbības paildzināšana ir gan dārga, gan arī nepiemērota kompensācija tam, ka vēl nav izveidota SIS II sistēma.
<P>
Es vēlos arī atbalstīt iesniegto grozījumu par Šengenas kritēriju īstenošanu, kas paredz, ka Parlaments sešu mēnešu laikā ir jāinformē par situācijas novērtējumu dalībvalstīs. Mēs nevēlamies atkārtoti piedzīvot tādu situāciju, kāda izveidojās, kad Komisija nevēlējās sniegt Parlamentam informāciju, kas bija nepieciešama lēmumu pieņemšanai.
<SPEAKER ID="238" NAME="Justas Vincas Paleckis" AFFILIATION="PSE">
Priekšsēdētāja kungs, 21. gadsimta jauno Eiropas iedzīvotāju prieks par lielisko Ziemassvētku dāvanu ir saprotams. Šengenas zonas paplašināšana, kas ir īpašs Portugāles nopelns, ir vēsturisks notikums ar lielu psiholoģisku un simbolisku nozīmi, un tas likvidē ne tikai robežas un šķelšanos Eiropā.
<P>
Tomēr, lai arī patlaban mums ir iespēja ceļot no Baltijas reģionā esošās Viļņas uz Lisabonu, kas atrodas pie Atlantijas okeāna, jauns Eiropas priekškars ir novilkts Ukrainas, Krievijas, Moldovas un Baltkrievijas priekšā, tādējādi veco dzelzs priekškaru nomainot pret jauno finansiālo un birokrātisko priekškaru. Ne tik sen mūsu kaimiņi varēja bez vīzām ceļot uz daudzām Šengenas valstīm, bet tagad viņiem ir jāmaksā EUR 35-60. Dažās šajās valstīs tā ir ceturtā vai pat trešā daļa no mēnešalgas. Mums nav vajadzīgs Eiropas cietoksnis, kaut arī Šengenas acquis, ar dažiem uzlabojumiem, ir galvenais faktors, lai veidotu spēcīgāku un aptverošāku Eiropu.
<SPEAKER ID="239" NAME="Arūnas Degutis" AFFILIATION="ALDE">
(LT) Es nevaru atturēties neizteikt atzinību un prieku par būtisko Šengenas zonas paplašināšanos, kura notiek šogad. Šengenas un "roaming”koncepcijas ir jēdzieni, kurus vislabāk saprot ES pilsoņi. Viņi redz, ka tie patiešām darbojas; katrs tādā vai citādā veidā ar tiem ir saskāries. Lielākajai daļai eiropiešu tie ir cieši saistīti ar priekšstatu par vienotu Eiropu.
<P>
Deviņu jauno valstu pievienošanās ir vēsturisks solis ne tikai Lietuvai, bet visai Eiropas Savienībai kopumā. Lietuvai tas nozīmē nākamo secīgo posmu virzībā uz ciešāku integrāciju Eiropā. Lai tam sagatavotos, bija nepieciešams liels darbs un daudz pūliņu. Es priecājos par to, ka eksperti šos pūliņus ir novērtējuši un konstatējuši, ka tie ir pieņemami, un, ka visas deviņas kandidātvalstis varēs pievienoties, pēc veiksmīgas "pārbaudes izturēšanas”. Es vēlos pateikties prezidentvalstij Portugālei par risinājumu attiecībā uz Šengenas Informācijas sistēmu, kas mūsu valstīm novērsa vairāku gadu gaidīšanu.
<SPEAKER ID="240" NAME="Zbigniew Krzysztof Kuźmiuk" AFFILIATION="UEN">
(PL) Priekšsēdētāja kungs, no Coelho ziņojuma izriet, ka deviņas jaunās dalībvalstis ir pienācīgi sagatavojušās, lai to sauszemes robežas tiktu atvērtas šī gada 21. decembrī un, lai to gaisa robežas tiktu atvērtas 2008. gada 30. martā.
<P>
Neskatoties uz iepriekšējām bažām, visas šīs valstis ir spējušas apgūt un izveidot informācijas sistēmu, kura dod iespēju apmainīties ar datiem iestādēm, kuras ir atbildīgas par Eiropas Savienības ārējo robežu aizsardzību.
<P>
Līdz ar to personu brīvas pārvietošanās princips tiks īstenots apmēram trīs gadus pēc šo valstu pievienošanās Eiropas Savienībai. Es vēlētos atgādināt Parlamentam, ka šis ir viens no galvenajiem principiem, kas nosaka Eiropas Savienības darbību.
<P>
Labi bija arī tas, ka Eiropas Savienības Padome īstenoja Eiropas Parlamenta cerības, pieņemot oficiālu lēmumu par robežu atvēršanu šī gada naktī no 20. uz 21. decembri. Tā būs ļoti īpaša Ziemassvētku dāvana daudziem tūkstošiem eiropiešu, kas ceļo no vecajām uz jaunajām dalībvalstīm vai otrādi, Ziemassvētku un Jaungada brīvdienu laikā.
<SPEAKER ID="241" NAME="Simon Busuttil" AFFILIATION="PPE-DE">
(MT) Es vēlētos iesākt, pievienojoties mūsu godājamajiem deputātiem, un pateikties, kā arī izteikt vislabākos novēlējumus Coelho kungam par lietderīgo darbu, ko viņš ir veicis.
<P>
Priekšsēdētāja kungs, Šengenas zonas paplašināšana nav tikai kārtējais vēsturiskais Eiropas attīstības posms; tas ir kas vairāk, tas ir liels ieguvums Eiropas Savienības pilsoņiem, kas viņiem dod iespējas izmantot jaunas tiesības. Priekšsēdētāja kungs, mēs dažkārt aizmirstam, ka reiz bija tāds laiks, ka ikreiz, ierodoties Eiropā, imigrācijas ierēdnis iespieda zīmogu jūsu pasē. Lai atstātu savu valsti un pēc tam tajā atgrieztos, jums nācās aizpildīt izbraukšanas veidlapu, ziņojot amatpersonām, kurp dodaties un uz cik ilgu laiku. Atgriežoties, jums atkal nācās doties caur imigrācijas kontroli, gaidīt rindā, kur pēc tam pārbaudīja: kādēļ esat ieradies, ko darīsiet un cik ilgi uzturēsieties? Pret jums izturējās drīzāk ar aizdomām, nevis izrādīja viesmīlību, kas daudzus cilvēkus kaitināja.
<P>
Savā valstī jūs atgriezāties tādā pašā veidā, ar pārbaudēm valstī, no kuras jūs izbraucāt un, pārbaudēm jūsu pašu valstī atgriežoties. Mēs nedrīkstam aizmirst, ka vēl nesenā pagātnē muitas ierēdņi pārbaudīja jūsu bagāžu, ko esat nopircis un cik daudz par to esat samaksājis, jautājot par to tā, it kā jūs vestu kādas kontrabandas preces.
<P>
Priekšsēdētāja kungs, tā bija nevis pirms 50 gadiem, bet gan pirms pavisam neilga laika. Tagad beidzot kontroles beigsies uz visiem laikiem. Tas nozīmē, ka valsts atrodas Šengenas zonā. Ceļot Šengenas zonas robežās jūs varat tik pat brīvi, kā jūsu pašu valsts robežās; jūs izbraucat no savas valsts, jūs ierodaties citā valstī un atgriežaties bez pārbaudēm, bez zīmogiem, bez robežām un bez jautājumiem. Brīvības sajūta, kuru rada pārvietošanās brīvība bez kontrolēm, ir galvenais ieguvums, ko mēs patiešām uzskatām par lielāko veiksmi Eiropas Savienībā. Arvien vairāk Šengenas zona apvieno tos, kuri nāk no salām, rada tiltus starp centru un nomalēm; Šengena mums nozīmē brīvības sajūtu.
<SPEAKER ID="242" NAME="Monika Beňová" AFFILIATION="PSE">
- (SK) Šengenas zonas izveidošana, kas likvidē kontroles uz iekšējām robežām starp visām tajā iesaistītajām valstīm un tādējādi personu brīvu pārvietošanos padara par īstenību visā ES teritorijā, var uzskatīt par vienu no lielākajiem ES sasniegumiem.
<P>
To valstu pilsoņi, kas decembrī iekļausies šajā zonā, atzinīgi novērtē mūsu lēmumu kā tādu, kas ir pilsoņu interesēs un viņu tiesības brīvi pārvietoties padara par realitāti. Tomēr Šengenas zonas paplašināšanās arī pieprasa atsevišķu kompensācijas pasākumu ieviešanu, tostarp, efektīvas robežkontroles nodrošināšanu uz ārējām robežām, labāku sadarbību starp pārvaldes, policijas, muitas un tiesu iestādēm, kopēju vīzu politiku un Šengenas Informācijas sistēmas izstrādāšanu. Saskaņā ar novērtējumu, Slovākijas valdība ir pabeigusi sagatavošanas posmu ļoti sekmīgi, un man ir tas gods šodien Eiropas Parlamentam paziņot, ka Slovākijas Republika ir pilnībā sagatavota, lai iekļautos Šengenas zonā.
<SPEAKER ID="243" NAME="DanutBudreikait" AFFILIATION="ALDE">
(LT) Šodien mēs pabeigsim diskusijas par Šengenas aquis noteikumu piemērošanu jaunajās dalībvalstīs. Es sveicu ar to, ka šo valstu ieguldītais lielais darbs, lai iesaistītos Šengenas zonā kopā ar esošo dalībvalstu un Komisijas pūliņiem, ir mums atvedis uzvaru.
<P>
Šengenas zonas izveidošana ir viens no ES lielākajiem projektiem. Lai nodrošinātu tā īstenošanu pēc paplašināšanās 2004. gadā, kad mums radās grūtības saistībā ar SIS II sistēmas ieviešanu, dalībvalstis parādīja īstu solidaritāti; Portugāle ierosināja šo SISone4all versiju, dodot iespēju atvērt robežas starp 15 esošajām dalībvalstīm un deviņām jaunajām valstīm pirms nākamajiem Ziemassvētkiem.
<P>
Tas nozīmē pārvietošanās brīvības paplašināšanos, un tas ir arī saprātīgs lēmums, kas pasargā dalībvalstis no zaudējumiem saistībā ar kavēšanos, nosakot SIS II sistēmas darbības uzsākšanas dienu. SISone4all, kas ir darbojusies gandrīz vai gadu, nodrošinās personu pārvietošanos, vienlaicīgi labvēlīgi ietekmējot valstu ekonomisko izaugsmi.
<SPEAKER ID="244" NAME="Marianne Mikko" AFFILIATION="PSE">
(ET) Dāmas un kungi, Šengenas zonas paplašināšanās ir notikums visiem 500 miljoniem eiropiešu un patiesībā visai pasaulei. Likvidējot pārbaudes uz iekšējām robežām, Eiropas Savienība izbeidz laikmetu, ko raksturoja nodalīšana un kontrasts - Austrumi un Rietumi.
<P>
Es savu bērnību un pusaudža gadus pavadīju Padomju Savienībā. Es atceros bailes, ko izraisīja apziņa, ka zeme un debesis ir slēgtas, ka okupācijas armijas karavīri aizsargā dzelzs priekškaru. Iekļaušanās Šengenas zonā iezīmē pilnīgu atbrīvošanos no pagātnes. Robežu nozušana ir spēcīgs simbols 75 miljoniem eiropiešu.
<P>
Deviņas valstis, kas pievienojas Šengenas zonai ir gatavas uzņemties pārmaiņas datu apmaiņā, kas jāveic tādēļ, lai varētu baudīt brīvās pārvietošanās priekšrocības. Mana valsts Igaunija aizsargā vienu no ārējām robežām. Es tomēr esmu vīlies, ka šis vēsturiskais notikums bez pamatota iemesla tiek sadalīts divos mazākos, jo gaisa robežas, protams, pastāvēs līdz nākamā gada marta beigām.
<SPEAKER ID="245" NAME="John Attard-Montalto" AFFILIATION="PSE">
(MT) Es vēlos dalīties ar dažām domām attiecībā uz Šengenu un to, kā es uz to raugos. Man šis jautājums nenozīmē tikai Līgumu un to, ko tas nodrošina vai arī noteikumus, kas tiek piemēroti; man tas nozīmē daļu no svarīga procesa iekļaut Eiropas Savienības dažādās dalībvalstis - šajā gadījumā divas EBTA valstis - un sekmēt, lai tās justos vairāk integrētas un tuvinātas viena otrai. Kaut arī mēs esam neatkarīgi un lepojamies ar savām atšķirībām, no otras puses mums ir arī jābūt lepniem par to, ka esam daļa no kaut kā vienota. Šajā gadījumā, ieceļošana un izceļošana pār kopīgām robežām - tādēļ, ka tās būs kopējas robežas - ir daļa no tāda paša procesa, kāds notiek saistībā ar eiro, tā ir daļa no procesa, kura rezultātā mana valsts kļūst par Eiropas daļu. Mums visiem ir jālepojas par to, ka mēs esam daļa no kontineta, kur valda saprāts un kas vērtības, kurām šeit tic, arī izplata tālāk.
<SPEAKER ID="246" NAME="José Magalhćes">
Padomes priekšsēdētājs. - (PT) Priekšsēdētāja kungs, Komisijas priekšsēdētāja vietnieka kungs, dāmas un kungi, es domāju, ka pilnīga vienprātība Parlamentā ir par to, ka drīzā paplašināšanās ir ne vien vēsturiska, bet arī ļoti simboliska. Tomēr šī vienprātība nav tikai institucionāla, daudz svarīgāk ir tas, ka tā arī ir sociāla, jo mūsu pilsoņi to pamatoti vēlas. Ir taisnība, ka ES struktūrām ir jāuzklausa tās pilsoņi un bez kavēšanās jārīkojas atbilstoši tās prasībām. Tas ir tas, ko mēs esam paveikuši.
<P>
Man ļoti patīkami bija pozitīvie komentāri, kas augstu novērtēja ne tikai Portugāles prezidentūras, bet arī to pārējo devumu, lai tieši īstajā laikā šos tik daudzos sarežģītās mozaīkas gabaliņus sagatavotu un saliktu kopā tieši tā, kā tiem jābūt. Tieši pirms gada mēs nokļuvām sarežģītā situācijā, un tas bija ne tikai tehnisks sasniegums, kas pats par sevi ir ļoti svarīgs, bet arī politisks sasniegums, ko mūsu iestādes panāca savu pilsoņu labā, kas palielināja uzticību šīm iestādēm.
<P>
Otrkārt, man ir jāuzsver, ka jaunās ārējās robežas ir lieliska Ziemassvētku dāvana mūsu pilsoņiem un tāda paliks arī daudzos nākamajos Ziemassvētkos. Tomēr, tam priekšnoteikums ir arī jauna veida ārējo attiecību organizēšana, jo mēs nevēlamies izveidot mūsu kaimiņiem jaunas paaudzes dzelzs priekškaru. Tas, ko mēs esam paveikuši ir jaunu elektronisko robežu izveidošana, spēcīgu - lai aizturētu noziedzniekus, un elastīgu -kā viss, kas ir elektronisks, dodot iespēju godprātīgiem pilsoņiem tās šķērsot bez aizķeršanās, neatkarīgi, no kurienes tie ieradušies. Šis ir paraugs, ko Eiropa parāda pasaulei un šis ir pienākums, kas mums ir jāizpilda.
<P>
Treškārt, šī darba un šo panākumu pamatā ir rūpīga sagatavošanās, kas partnervalstis SISone4all projektā teicami nodrošināja ar aprīkojumu un sagatavoja policiju, kas mums ir jāsaista ar jaunajiem pasākumiem, piemēram, ar Frontex pastiprināšanu, par ko nesen paziņoja Komisija un ar jauno integrētās robežu pārvaldības modeli. Tādēļ šis ir vēl viens komplicētās politikas fragments, par kuru ir jārūpējas un kurš ir jāpilnveido.
<P>
Ceturtkārt, es vēlētos norādīt, ka viens no panākumu noslēpumiem, ir tas, ka šis projekts spēja pienācīgi apvienot drošību un brīvību, pārvietošanās brīvību, daudz lielāku pārvietošanās brīvību ar pienācīgu datu aizsardzību. Šīs divas lietas ir nedalāmas. Šis ceļš ir ejams Eiropai un par laimi par to ir arī nozīmīga vienprātība Komisijai, Padomei un Eiropas Parlamentam. Cita ceļa virzībai nākotnē nav, šis ir vienīgais.
<P>
Tas attiecas uz SISone4all un tas pats attieksies arī uz SIS II sistēmu, otrās paaudzes Šengenas Informācijas sistēmu. Tas ir nepārprotami skaidrs ar Eiropas Parlamenta zīmogu apstiprinātajos tiesību aktos un ir saskatāms Coelho kunga sagatavotā ziņojuma ieteikumos.
<P>
Ir jāsaka arī, ka tas attiecas uz konfidencialitātes un pārredzamības nodrošināšanas jautājumu. Ir jāpanāk līdzsvars starp konfidencialitāti un pārredzamību un ir jāpanāk tāds vislabvēlīgākais līdzsvars, lai lēmumu pieņēmējiem būtu nepieciešamā informācija lēmumu pieņemšanai apzinoties situāciju. To procesa gaitā var sasniegt un no tā bez šaubām ir krietni atkarīga turpmākā veiksme labām attiecībām starp Padomi un Komisiju šajā jautājumā.
<P>
Nobeigumā man vēlreiz ir jāuzsver cik svarīga ir metode, ko mēs esam izvēlējušies. Mēs nedrīkstam izvairīties no sliktām ziņām un problēmām. 2006. gadā mēs sapratām, ka ir nopietna problēma un mēs ar šo nopietno problēmu rēķinājāmies. Mēs nepieņēmām "vainas novelšanas” attieksmi, bet mēģinājām atrast pozitīvus risinājumus nodrošinot priekšzīmīgu sadarbību starp iestādēm. Man nav par ko kritizēt Komisijas izturēšanos visā procesa laikā un es domāju, ka Komisijai nav par ko kritizēt Padomes izturēšanos, kā to spēja arī iepriekšējā Vācijas, pašreizējā Portugāles un nākamā Slovēnijas prezidentūra un spēs citas nākamās prezidentūras. Šis ir tas sadarbības veids, ko es uzskatu par nepieciešanu Eiropas problēmu atrisināšanai.
<P>
Nobeigumā teikšu, ka mums ir jāizbauda brīvība un jāsagatavojas nākotnei. Tādēļ es vēlos šī Parlamenta pārstāvjus aicināt piedalīties svinībās, kas notiks 21. un 22 novembrī. Šis būs simbolisks ceļojums cauri zemēm, kas agrāk bija iežogojuma simbols un kopš 21. decembra būs brīvības simbols, kas kā skābeklis ir vajadzīgs dzīvei un priekam Eiropā.
<SPEAKER ID="247" NAME="Franco Frattini">
Komisijas priekšsēdētāja vietnieks. - (IT) Priekšsēdētāja kungs, dāmas un kungi, liels paldies Jums. Es arī esmu ārkārtīgi apmierināts ar šo debašu rezultātu.
<P>
Šis rezultāts, ko mēs sasniedzam šodien, skaidri parāda, ka valstis, kas pievienosies Šengenas zonai 21. un 22. decembrī, kā arī to pilsoņi patiešām ir pelnījuši šādu Ziemsvētku dāvanu. Tās ir to pelnījušas, kaut arī mēs pēdējos 12 līdz 15 mēnešus strādājām kopā, lai pārvarētu konkrētos tehniskos sarežģījumus - un Portugāles prezidentūras darbs šajā ziņā nav novērtējams - bet nozīmīgs bija arī šo valstu darbs. Tās pārvarēja sarežģījumus un nepilnības - lidostās, robežkontroles punktos un darbinieku apmācībā - ko pirms 12, 13 vai 14 mēnešiem šķita ļoti grūti pārvarēt.
<P>
Tādēļ tās patiesi ir pelnījušas to, ko mēs te tagad jauki saucam par Ziemassvētku dāvanu un es varu sacīt, ka personīgi apmeklējot robežpārbaudes punktus, kopā ar kolēģiem - iekšlietu ministriem - bija pamanāms ārkārtīgs progress laikā no iepriekšējā apmeklējuma līdz nākamajam. Es domāju, ka šī attīstība ir ārkārtīgi politiski nozīmīga Eiropai un tai ir liela sociālā ietekme, citiem vārdiem sakot, tai ir ietekme uz pilsoņiem. Tā ir politiski ārkārtīgi svarīga, jo kopš 21. decembra visām dalībvalstīm attieksme pret citu dalībvalstu ārējām robežām būs kā pret savējām. Es, būdams itālis robežu, kas atrodas tālumā starp Poliju un Ukrainu, uzskatīšu par savu robežu. Tā būs manas valsts robeža: tāda ir politiskā ietekme šim lēmumam ko Eiropa spēja pieņemt šajā, ļoti saprātīgajā laika periodā.
<P>
Ir arī sociālā ietekme, citiem vārdiem sakot, ietekme uz pilsoņu ikdienas dzīvi, ja es tā drīkstu teikt, kas arī pārsniedz simbolisko nozīmi ar to, ka robežkontroles punktos vairs nav rindu. Tas nozīmē, ka ikviens Eiropas pilsonis, kas pakļaujas likumam jutīsies kā mājās jebkurā citā Eiropas Savienības valstī. Tas nozīmē pārvietošanās brīvību un to, ka vairs nav jāuzrāda pase; tas nozīmē ne vien to, ka vairs nav jāstāv rindās robežpārbaudes punktos, bet gan, ka Eiropas Savienības pilsonība ir kļuvusi par realitāti.
<P>
Vairāki no jums ir izvirzījuši 'jautājumus par drošību un es pilnīgi piekrītu tam, ko tikko teica Magalhćes kungs. Drošībai un brīvībai ir nepārprotami jāiet roku rokā. Jo vairāk mēs veicinām šo tiesību, šīs milzīgās brīvības izmantošanu, jo vairāk mums ir arī jādara, lai nepieļautu, ka noziedznieki šo milzīgo brīvību izmanto cik spēj, savu darījumu un nelikumīgo darbību labā.
<P>
Šī iemesla dēļ šī milzīgā Šengenas zona nekļūs par cietoksni, bet patiesībā aizsargās ES pilsoņus no noziedzīgām norisēm. Tādēļ bez šaubām Šengenas informācijas sistēma - šobrīd tā ir "one4all' sistēma un drīz to nomainīs Schengen II - ir jāaprīko ar labākajām tehnoloģijām. Noziedznieki, protams, mēģina izvairīties no kontrolēm un mums ir jābūt tehnoloģiskiem instrumentiem, lai to nepieļautu, piemēram, izmantojot biometrijas datus, respektējot ikviena cilvēka brīvību, bet, novēršot kārdinājumus - tāpat kā agrāk.
<P>
Vēl mazliet nobeigumā: Es biju pārsteigts par sacīto saistībā ar Eiropas kaimiņvalstīm. Skaidrs, ka paplašinātā Šengenas zona nedrīkst radīt pilnīgas norobežošanas risku valstīm, kas tagad atrodas aiz paplašinātās Šengenas zonas robežām. Kā jūs jau zināt, šo Šengenas sistēmu mums ir jāizmanto, lai uzraudzītu un pārvaldītu 80 000 km ES ārējās robežas un lielāka loma šeit būs Frontex. Iedomājieties cik liels ir šis uzdevums, bet mums tas ir jāpaveic. Labi, tas nedrīkst kaitēt mūsu kaimiņiem, attiecībām, kuras tika pieminētas: ar Krievijas Federāciju, Ukrainu, Moldovu un Rietumbalkāniem.
<P>
Tādēļ mēs esam uzsākuši jaunu pieeju un es vēlreiz vēlos jums Eiropas Parlamentā jautāt tagad, kad jūs dodat pēdējo zaļo gaismu šai rīcībai, apstiprināt jūsu atbalstu politikai, kuru es ierosināju Padomē un ko atbalstīja Ministru Padome. Tā ir jauna veida vīzu politika, kuras mērķis ir godprātīgo pilsoņu pārvietošanās atvieglošana, kuru papildina pasākumi dokumentu drošības uzlabošanai, personu identificēšanai un biometrijas datu izmantošanai, taču, kas piedāvā tiem cilvēkiem, kuri dzīvo ārkārtīgi tuvu, bet ne Eiropas Savienības teritorijā nozīmīgu iespēju laiku pa laikam apmeklēt teātri Vīnē vai arī aplūkot Kolizeju Romā, vai arī apmeklēt Lisabonu, bez lielajiem sarežģījumiem un izmaksām, kas saistīti ar vīzas saņemšanu.
<P>
Jaunā atbildība ir šāda. Izveidosim vīzu politiku par mūsu kaimiņattiecību politikas instrumentu un darīsim to vienlaicīgi ar Šengenas zonas paplašināšanu. Tas, manuprāt, varētu, cerams, būt nākamais politiskais, tīri politiskais solis; tas nav ne birokrātisks, ne arī juridisks jautājums. Mēs varam nosūtīt politisku vēstījumu citām valstīm un to pilsoņiem, kas mūs vēro no Eiropas kaimiņvalstīm, bet kam nav jālūkojas ar skaudību, jo mēs varam brīvi pārvietoties, savukārt viņi pat nevar apmeklēt universitātes kursu citā Eiropas pilsētā.
<P>
Lai nodrošinātu, ka nav šādas skaudības un ka Eiropu mīl tās kaimiņvalstis, papildināsim Šengenas paplašināšanu ar draudzības politiku, izmantojot vīzas un lielāku pārvietošanās brīvību kā stratēģiskus instrumentu.
<SPEAKER ID="248" NAME="Priekšsēdētājs">
Lai pabeigtu debates, esmu saņēmis rezolūcijas priekšlikumusno piecām politiskajām grupām saskaņā ar 103. panta 2. punktu.
<P>
Debates ir slēgtas.
<P>
Balsojums notiks ceturtdiena plkst. 12.00.
<P>
Rakstiskas deklarācijas (142. panta)
<SPEAKER ID="249" NAME="Gyula Hegyi  " AFFILIATION="PSE">
rakstiski. - (HU) Mēs joprojām varam atcerēties bailes, ko jutām, kad šķērsojām dzelzs priekškaru ar derīgām pasēm mūsu kabatās. Pase veltīgi bija derīga un veltīgi dabūjām visus zīmogus tajā, jo kaut kas vienmēr varēja atgadīties uz robežas. Vai, ja nē, mēs baidījāmies, jo robežas šķērsošana Eiropā bija ārkārtējs notikums.
<P>
Kops kritis dzelzs priekškars, robežu satiksme ir kļuvusi vienkāršāka, bet pārbaudes joprojām tiek veiktas, un robežas joprojām var šķērsot dažās noteiktās vietās, kas galvenokārt sarežģīt dzīvi cilvēkiem, kas tur dzīvo. Tagad arī tas ir beidzies, un robežas - kā Ungārijas demokrāti ir to vēlējušies vairākus gadu desmitus - ir "pārvērtušās par gaisu”. No šī brīža mēs uzskatīsim, ka ir tikai dabiski, ka cilvēki, kas dzīvo netālu no robežas, var doties uz citu valsti tikpat vienkārši kā, piemēram, no Budapeštas uz Budakeši ar auto, ar 22. autobusu vai kājām, izmantojot gājēju ceļus.
<P>
Pilnīga pārvietošanās brīvība bez pārbaudēm ir jo īpaši svarīga cilvēkiem, kas ir valstspiederīgi kādai tauta, kura dzīvo robežas abās pusēs. Pēdējā laikā neesam pieņēmuši daudz tiesību aktu, kas būtu svarīgāki par šo, un es lepojos, ka varu piedalīties šajā brīnišķīgajā procesā!
