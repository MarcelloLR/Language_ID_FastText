<CHAPTER ID="014">
Vienas minūtes runas par politiski svarīgiem jautājumiem
<SPEAKER ID="036" NAME="Priekšsēdētājs">
Nākamais punkts ir vienas minūtes runas par politiski svarīgiem jautājumiem.
<SPEAKER ID="037" NAME="Elena Băsescu" AFFILIATION="PPE">
(RO) Rumānija 2010. gada 8. februārī pieņēma Amerikas Savienoto Valstu prezidenta piedāvājumu piedalīties ASV pretraķešu aizsardzības sistēmas izveidē. Šis piedāvājums ir uzticības apliecinājums manai valstij, kā arī pierādījums Rumānijas armijas profesionalitātei Afganistānā un Irākā. Rumānijas teritorijā tiks izvietoti trīs pretraķešu aizsardzības sistēmas objekti, un katrā no tiem būs astoņas raķetes. Ar ASV saskaņotais grafiks paredz, ka aizsardzības sistēma sāks darbību 2015. gadā.
<P>
Es uzskatu, ka jautājums par pretraķešu aizsardzību ir jāaktualizē un jāiekļauj Eiropas Savienības darba kārtībā, jo mums ir jābūt informētiem par ballistisko raķešu programmu izplatīšanas risku.
<P>
Vēlos norādīt, ka jaunā sistēma nav vērsta pret Krieviju. Patiesībā, izstrādājot ASV sistēmas jauno struktūru, tika ņemtas vērā dažas Maskavas izteiktās piezīmes un lūgumi. Pavisam drīz tiks sāktas divpusējas sarunas, lai parakstītu nepieciešamos nolīgumus, kurus Rumānijas parlamentam būs jāratificē.
<P>
Paldies.
<SPEAKER ID="038" NAME="Georgios Papastamkos" AFFILIATION="PPE">
(EL) Priekšsēdētāja kungs, iespējams, valsts finanšu atjaunošana eiro zonas dalībvalstīs ir pašu eiro zonas dalībvalstu atbildība, tomēr koordinēta iejaukšanās ir nepieciešama, lai aizsargātu vienoto valūtu pret spekulācijām.
<P>
Vērienīgā finanšu krīze Grieķijā un citu dalībvalstu finansiālā nelīdzsvarotība ir apliecinājušas nepieciešamību pēc Eiropas ekonomiskās pārvaldības politikas. Savā 2010. gada 17. februāra jautājumā Komisijai es ierosināju izveidot Eiropas Monetāro fondu. Priecājos, ka komisārs Rehn ir ķēries pie lietas. Mēs gaidīsim, kad Komisija nāks klajā ar integrētu priekšlikumu.
<SPEAKER ID="039" NAME="Carlos José Iturgaiz Angulo" AFFILIATION="PPE">
(ES) Priekšsēdētāja kungs, Spānijas Centrālās krimināltiesas tiesnesis ir apstiprinājis to, ko daudzi no mums jau zināja, proti, ka Venecuēlas prezidents Hugo Chávez sadarbojas ar teroristu grupējumiem ETA un FARC. Tas nozīmē, ka Hugo Chávez ir uz vienu roku ar teroristiem, ka viņš dod nežēlīgajiem teroristiem patvērumu Venecuēlas teritorijā un ka viņš palīdz šiem teroristiem, piešķirot viņiem oficiālus amatus Venecuēlas valdībā. It sevišķi Hugo Chávez sadarbojas ar noziedzīgo grupējumu ETA.
<P>
Es kā basku tautas, Spānijas un Eiropas pārstāvis vēlos paust savu nosodījumu diktatora Hugo Chávez nepieņemamajai rīcībai. Es aicinu Eiropas iestādes veikt visus nepieciešamos pasākumus, lai nosodītu Hugo Chávez un arī viņa politiku, kas vērsta uz teroristu atbalstīšanu.
<P>
Vēlos arī atgādināt Rodríguez Zapatero kunga vadītajai valdībai, kurai rotācijas kārtībā patlaban ir uzticēti Eiropas Savienības prezidentūras pienākumi, ka nav mērķtiecīgi tupināt īstenot līdzšinējo draudzīgo un nepietiekami stingro attieksmi pret Hugo Chávez. Nav nozīmes arī laipnībai, draudzīgiem žestiem un sadarbībai, jo to, ka Spānijas valdība atsakās no savas nostājas un zemojas Hugo Chávez priekšā, par ko nesen varējām pārliecināties, var pielīdzināt terorisma upuru sodīšanai, Spānijas tiesiskuma sistēmas ignorēšanai un attiecīgi arī brīvības un demokrātijas principu apdraudēšanai.
<SPEAKER ID="040" NAME="Vasilica Viorica Dăncilă" AFFILIATION="S&amp;D">
(RO) Kopumā Eiropas Savienības Solidaritātes fonda darbība ir laba, taču pirmajos fonda darbības gados gūtā pieredze liecina, ka joprojām pastāv vairāki ierobežojumi un trūkumi. Tie ir saistīti ar nepietiekami ātru fonda līdzekļu piešķiršanu, ar to kritēriju pārredzamību, kurus piemēro fonda līdzekļu izmantošanai reģionāla mēroga katastrofu gadījumos, kā arī ar nosacījumu, ka fonda līdzekļi izmantojami tikai dabas katastrofu gadījumos.
<P>
Vēlos atgādināt, ka Rumānija no Eiropas Savienības saņēma finansiālu atbalstu projektu īstenošanai plūdu skartajās teritorijās. Tomēr fonda līdzekļi tika piešķirti vēlu salīdzinājumā ar brīdi, kad šo līdzekļu izmantošana būtu bijusi visefektīvākā.
<P>
Ņemot to vērā, es uzskatu, ka nelaimes skartās valstis ļoti novērtētu iespēju pēc pieprasījuma saņemt palīdzību avansa maksājumu shēmas veidā, pamatojoties uz sākotnējo tiešo zaudējumu aprēķinu, tūlīt pēc tam, kad nelaime ir notikusi.
<P>
Paldies.
<SPEAKER ID="041" NAME="Antonio Masip Hidalgo" AFFILIATION="S&amp;D">
(ES) Priekšsēdētāja kungs, Fidel Castro un viņa oligarhi pirms daudziem gadiem nodeva Kubas revolūcijas ideālus. Šos ideālus vēlējās sasniegt visas pasaules tautas, jo īpaši tie iedvesmoja izcilākos starptautiskās jaunatnes pārstāvjus.
<P>
Pašreizējo Fidel Castro brāļu diktatūru raksturo līdzjūtības trūkums pret politieslodzītajiem, pārliecības dēļ ieslodzītajiem un Kubas iedzīvotājiem. Šī situācija man atgādina laiku, kad Francisco Franco gulēja uz nāves gultas, jo toreiz bija tikpat slikta attieksme pret politieslodzītajiem, kurus uzskatīja arī par parastiem noziedzniekiem, un tikpat maniakāli nievājoša attieksme pret trimdiniekiem.
<P>
Fidel Castro liktenis ir bijis tāds pats kā Francisco Franco un visiem citiem brīvības pretiniekiem, kuri centās saglabāt savu varu. Taču mūsu uzdevums ir glābt dzīvības un solidarizēties ar tiem, kas cīnās un cieš. Tas ir mūsu, Eiropas iedzīvotāju, pienākums, jo mēs esam apņēmušies ievērot demokrātijas, brīvības un cilvēktiesību principus.
<SPEAKER ID="042" NAME="Gianni Vattimo" AFFILIATION="ALDE">
(IT) Priekšsēdētāja kungs, dāmas un kungi, ir zināms, ka Komisija un Spānijas prezidentūra cenšas ievērojami paātrināt sarunas ar dažām Centrālamerikas un Dienvidamerikas valstīm, lai noslēgtu asociācijas nolīgumus pirms maija augstākā līmeņa sanāksmes, kurā tiks pārstāvēta Eiropas Savienība un Latīņamerikas valstis.
<P>
Es kā Delegācijas EuroLat priekšsēdētāja līdzvietnieks vēlos vērst Parlamenta uzmanību uz to, ka, paātrinot sarunas ar dažām no šīm valstīm, pastāv risks atstāt novārtā svarīgus jautājumus, kas saistīti ar cilvēktiesībām un cilvēktiesību ievērošanu dažādos reģionos. Piemēram, Kolumbijā joprojām gandrīz katru dienu tiek nogalināts kāds arodbiedrību pārstāvis. Hondurasā, ar kuru patlaban risinām sarunas par nolīguma slēgšanu, joprojām pie varas ir valdība, kas tika izveidota pagājušajā gadā notikušā militārā valsts apvērsuma rezultātā. Gvatemalā ir līdzīgas problēmas. Tās gan nav saistītas ar cilvēktiesībām, bet attiecas uz dažiem nolīguma aspektiem, kuriem netiek pievērsta pienācīga uzmanība.
<P>
Uzskatu, ka Komisijai un Spānijas prezidentūrai ir jāturpina iesāktais, ievērojot lielāku piesardzību.
<SPEAKER ID="043" NAME="Diana Wallis" AFFILIATION="ALDE">
Priekšsēdētāja kungs, tā kā šodien ir Starptautiskā sieviešu diena, es vēlos vērst uzmanību uz kādu jautājumu, kas saistīts ar sieviešu veselību un kas jau ilgstoši netiek risināts. Pirms diviem vai trim gadiem es šajā zālē runāju par kādu sieviešu slimību, kas attīstās klusi un nemanāmi, izpaužas ar sāpēm un novājina sievietes organismu - par endometriozi. Tā ir slimība, kas izposta dzīves, sagrauj ģimenes un rada neauglību. Tātad dažām sievietēm pat nav iespējas kļūt par māti. Iespējams, mēs nevēlamies runāt par šo problēmu un pat nevēlamies to pieminēt tāpēc, ka tā saistīta ar menstruācijām. Bet es atkārtošu vēlreiz - endometrioze.
<P>
Joprojām nav zināmi šīs slimības cēloņi, joprojām nav zināms, kā to ārstēt, joprojām tā skar vienu no desmit sievietēm, bet slimības gadījumu skaits arvien pieaug. Šonedēļ visā Eiropā notiek endometriozei veltīta informatīvā nedēļa. Kad mēs beidzot pievērsīsim pienācīgu uzmanību šīm sievietēm, viņu ģimenes locekļiem un viņu ciešanām? Komisāra kungs, labi, ka jūs esat šeit un dzirdat manu runu. Jūs varētu palīdzēt rast atbilstošu finansējumu, un ceru, ka tas notiks jau šogad.
<SPEAKER ID="044" NAME="Sandrine Bélier" AFFILIATION="Verts/ALE">
(FR) Priekšsēdētāja kungs, dāmas un kungi, iepriekš tika pieminēta vētra Ksintija, kas nesen plosījās Rietumeiropā, paņemot gandrīz 60 cilvēku dzīvības un radot nozīmīgus materiālos zaudējumus.
<P>
Šodien runāju par šo tematu ar lielām skumjām un arī ar dusmām, jo no šīs cilvēku katastrofas varēja izvairīties vai vismaz mazināt tās ietekmi. Patlaban visā Eiropā notiek - vēl pavisam nesen notika arī Francijā - būvniecība piekrastes zonās un plūdu teritorijās, pārkāpjot spēkā esošos Eiropas un valstu tiesību aktus.
<P>
Bieži vien šī būvniecība notiek Natura 2000 teritorijās, kuru pasargāšana no urbanizācijas ir svarīga, lai mazinātu līdzīgu dabas katastrofu ietekmi. Mūsu pienākums ir uzņemties lielāku atbildību, nodrošināt, ka dalībvalstis strikti piemēro Kopienas tiesību aktus, jo īpaši Putnu direktīvu un Dzīvotņu direktīvu, un kā priekšnoteikumu struktūrfondu līdzekļu piešķiršanai noteikt ilgtspējības, nekaitīguma un bioloģiskās daudzveidības prasību izpildi.
<P>
Stratēģija "ES 2020” ir unikāla iespēja no jauna definēt mūsu nostāju vides jautājumu risināšanā.
<P>
(Priekšsēdētājs pārtrauca runātāju)
<SPEAKER ID="045" NAME="Ivo Strejček" AFFILIATION="ECR">
(CS) Priekšsēdētāja kungs, dāmas un kungi, pagājušajā nedēļā ietekmīgi Čehijas plašsaziņas līdzekļi vēstīja, ka Vācijas Ceļu policija ir sākusi veikt stingrākas Čehijas autovadītāju pārbaudes pie Vācijas robežas. Tika ziņots, ka šīs pārbaudes ir biežākas un ievērojami rūpīgākas. Aculiecinieki stāsta, ka stāvokli vēl vairāk pasliktina tas, ka dažām personām pārbaužu laikā pat ir jānodod urīna analīzes apstākļos, kas ir uzskatāmi par cilvēka cieņu aizskarošiem. Tādējādi šīs nav ierastās pārbaudes uz ceļa, kurās tiek pārbaudīti arī ceļošanas dokumenti un transportlīdzekļa tehnisko stāvokli vai izcelsmi apliecinošie dokumenti. Čehijas iedzīvotājus, kuri izmanto tiesības brīvi pārvietoties Šengenas zonā, nedrīkstēt uzskatīt par otršķirīgiem iedzīvotājiem. Viņi ir pilntiesīgi, līdzvērtīgi un neatkarīgi Eiropas Savienības dalībvalsts iedzīvotāji, un pret viņiem arī šādi jāizturas. Priekšsēdētāja kungs, vēlētos jūs lūgt nodot šo informāciju attiecīgajām iestādēm, lai tās varētu pienācīgi to izvērtēt un veikt nepieciešamos pasākumus.
<SPEAKER ID="046" NAME="Kyriacos Triantaphyllides" AFFILIATION="GUE/NGL">
Priekšsēdētāja kungs, Eiropas diena pret aptaukošanos ir iniciatīva, kas mediķus, pacientus un politiķus vieno kopīgam mērķim - atbalstīt tos Eiropas iedzīvotājus, kuriem ir liekais svars vai aptaukošanās slimība. Šīs iniciatīvas mērķis ir noteikt 22. maiju par ikgadēju Eiropas dienu pret aptaukošanos, veidot izpratni par nepieciešamību rīkoties Eiropas līmenī un nodrošināt, ka pacienti, kuriem ir liekais svars vai aptaukošanās slimība, tiek uzklausīti.
<P>
Aptaukošanās ir slimība, nevis problēma. Visām dalībvalstīm ir jārisina šis jautājums un jānodrošina efektīvs atbalsts šai iedzīvotāju kategorijai. Pasaules Veselības organizācijas dati liecina, ka statistika aptaukošanās jomā ir pārsteidzoša visā Eiropā, ne tikai ES, un šī slimība sasniedz epidēmijas apmērus. Ja nerīkosimies, līdz 2020. gadam šajā reģionā no aptaukošanās cietīs aptuveni 150 miljoni pieaugušo (20 % no visiem pieaugušajiem) un 15 miljoni bērnu un pusaudžu (10 % no visiem bērniem un pusaudžiem). Mums ir jāpalīdz nodrošināt, ka šie pacienti, kuriem ir liekais svars vai aptaukošanās slimība, tiek sadzirdēti.
<SPEAKER ID="047" NAME="Ilda Figueiredo" AFFILIATION="GUE/NGL">
(PT) Priekšsēdētāja kungs, šodien mēs atzīmējām Starptautiskās sieviešu dienas simto gadadienu. Laika gaitā šī diena ir kļuvusi par revolucionāras cīņas simbolu. Šajā dienā, kad visā pasaulē godinām sieviešu cīņu par tiesībām un cīņu pret visa veida diskrimināciju, es sveicu visas sievietes, bet jo īpaši tās, kuras joprojām cieš diskriminācijas, nevienlīdzības un dažādu vardarbības veidu dēļ.
<P>
Vēlos uzsvērt, ka šī cīņa par juridisko līdztiesību un līdztiesību ikdienas dzīvē ir ļoti aktuāla, ņemot vērā kapitālisma krīzes īpašo ietekmi uz sieviešu dzīvi, jo tieši sievietes ir galvenie nestabila un slikti apmaksāta darba un nabadzības upuri. Lielākā daļa no 85 miljoniem nabadzībā dzīvojošu Eiropas Savienības iedzīvotāju ir sievietes.
<P>
Tāpēc, atzīmējot šo dienu un mudinot visas sievietes neatteikties no saviem sapņiem, mēs vēlreiz atkārtojam, ka šī cīņa pret netaisnību un diskrimināciju ir ļoti svarīga un ka tā paver jaunas iespējas labākai dzīvei līdztiesīgā pasaulē.
<SPEAKER ID="048" NAME="John Bufton" AFFILIATION="EFD">
Priekšsēdētāja kungs, vēlos vērst jūsu uzmanību uz to, ka Velsā patlaban tiek plānots referendums. Jā, ticiet vai ne, referendums. Mums nebija iespējas rīkot referendumu par konstitūciju, mums nebija iespējas rīkot referendumu par Lisabonas līgumu, bet tagad Velsā notiks referendums par Velsas Nacionālās asamblejas pilnvarām nākotnē.
<P>
Tātad runa ir par referendumu, bet šajā lietā ir arī kāds nepatīkams aspekts. Visas Velsas politiskās partijas - Leiboristu, Velsas, Liberālo demokrātu un Konservatīvo partija - referendumu atbalsta un vēlas iegūt vairāk pilnvaru. Taču es to nevēlos.
<P>
Viņi izturas pret Velsas iedzīvotājiem kā pret muļķiem. Iespējams, ka tagad, kad nākamais jautājums darba kārtībā varētu būt jautājums par neatkarību, mēs panāksim, ka Asamblejā ir 80 locekļi. Velsas aprūpes iestādes ir apdraudētas, skolām draud slēgšana, mūsu ceļi ir tādi kā trešās pasaules valstī, bet mūsu politiķi Kārdifā un šajā Parlamentā vēlas īstenot šo neprātīgo domu.
<P>
Es atbalstu referenduma rīkošanu, bet ceru, ka Velsas saprātīgie iedzīvotāji nobalsos pret šo ieceri.
<SPEAKER ID="049" NAME="Miroslav Mikolášik" AFFILIATION="PPE">
(SK) Vēlos izteikt visdziļāko līdzjūtību un paust vispatiesākos solidaritātes apliecinājumus Madeiras dabas katastrofā cietušajiem.
<P>
Ārkārtas situācijās ir nepieciešama elastīga rīcība, lai ātri apmierinātu iedzīvotāju pamatvajadzības, nodrošinātu materiālo atbalstu, kā arī ātri atjaunotu galveno izpostīto infrastruktūru. Es ceru, ka Portugāles iestādes cik vien iespējams drīz novērtēs nodarīto zaudējumu apmēru un ka nebūs administratīvu šķēršļu finansiālas palīdzības sniegšanai no Eiropas Savienības Solidaritātes fonda.
<P>
Lai varētu izmantot Solidaritātes fonda līdzekļus, ir nepieciešama Eiropas Parlamenta piekrišana, tāpēc es ceru, ka Parlaments rādīs piemēru, nekavējoties reaģējot un pieņemot rezolūciju šajā jautājumā. Vēlos paust arī solidaritātes apliecinājumus Francijas iedzīvotājiem saistībā ar katastrofu, ko valsts rietumos, Vendē departamentā, nesen radīja lietusgāzes.
<SPEAKER ID="050" NAME="Lena Kolarska-Bobińska" AFFILIATION="PPE">
Priekšsēdētāja kungs, šeit, Eiropas Parlamentā, mēs nesen pieņēmām rezolūciju par Ukrainu, kurā paudām nožēlu par bijušā Ukrainas prezidenta lēmumu piešķirt augstu valsts apbalvojumu Stepan Bandera, kas vadīja cīņu par valsts neatkarību. Šis mūsu rezolūcijas punkts Rietumukrainā ir izpelnījies daudz kritikas.
<P>
Vēlos norādīt, ka šajā rezolūcijā netika apšaubīts Stepan Bandera mērķis panākt Ukrainas neatkarību. Gluži pretēji, rezolūcijā tika pausts atbalsts spēcīgas, vienotas un brīvas Ukrainas izveidei, un Eiropas Savienība un mana valsts Polija to pilnībā atbalsta, taču rezolūcijā patiešām tika pausta nožēla par to, ka, piešķirot apbalvojumu, netika pievērsta pienācīga uzmanība traģiskajiem apstākļiem, kādos notika karalaika cīņas par Ukrainas neatkarību. Ir runa par etnisko tīrīšanu, kas tika veikta arī Stepan Bandera vārdā.
<P>
Es uzskatu, ka, piešķirot apbalvojumu Stepan Bandera, bija jāpauž nožēla par nevainīgiem cīņas upuriem, kuri gāja bojā. Tikai tad šis apbalvojums pilnībā attaisnotu mērķi par neatkarīgu Ukrainu, kas dzīvo mierā ar kaimiņvalstīm. Apbalvojuma piešķiršanu vajadzēja censties saskaņot ar cietušo ģimenes locekļiem.
<P>
(Priekšsēdētājs pārtrauca runātāju)
<SPEAKER ID="051" NAME="Csaba Sógor" AFFILIATION="PPE">
(HU) Par Slovākijas valodas likumu pēdējā laikā ir paustas daudzas kritiskas piezīmes. Vēlos vērst jūsu uzmanību uz Eiropas Komisijas Juridiskā dienesta viedokli. Saskaņā ar šo viedokli pašreizējais valodas likums un tā īstenošanas noteikumi neatbilst pamattiesībām, attiecīgajiem Eiropas Padomes dokumentiem un pat Slovākijas likumam par mazākumtautību aizsardzību. Juridiskais dienests pauž nožēlu par to, ka valodas prasības ir nesaprātīgas un nesamērīgas. Tas uzskata, ka šis likums apdraud darba ņēmēju brīvu pārvietošanos, kura ir viens no būtiskākajiem Eiropas integrācijas sasniegumiem, kā arī Eiropas Savienības integrēta iekšējā tirgus darbību. Juridiskais dienests ir arī paziņojis, ka grozītais valodas likums ir pretrunā Audiovizuālo mediju pakalpojumu direktīvai un arī Līguma par Eiropas Savienības darbību 56. pantam, kurš attiecas uz pakalpojumu sniegšanas brīvību. Ziņojumā norādīts, ka sadaļa, kas attiecas uz veselības aprūpes iestādēm, praksē varētu radīt diskrimināciju un ka attiecībā uz pamattiesībām šie noteikumi valsts intereses aizsargā daudz vairāk nekā indivīdu tiesības. Es aicinu Komisiju veikt nepieciešamos pasākumus, lai nodrošinātu, ka Kopienas tiesības tiek ievērotas.
<SPEAKER ID="052" NAME="Rovana Plumb" AFFILIATION="S&amp;D">
(RO) Es pievērsīšos jautājumam par sieviešu līdzdalību darba tirgū. Eurostat dati apstiprina, ka ir vērojama iepriecinoša tendence. 20. gadsimta 70. gados sieviešu īpatsvars Eiropas darba tirgū pat nesasniedza 30 %, 2008. gadā šis skaitlis bija 43 %, bet globālās krīzes ietekmē šis skaitlis ir pieaudzis aptuveni līdz 50 %.
<P>
Ekonomiskās krīzes dēļ šī tendence ir vērojama arī Rumānijā, jo krīze skārusi tās uzņēmējdarbības nozares, kurās galvenokārt ir nodarbināti vīrieši. Tomēr darba tirgū joprojām vērojama diskriminācija sieviešu un vīriešu atalgojuma jomā. Tāpēc Komisijas iecerētajā tiesību aktu kopumā būtu svarīgi iestrādāt mērķus attiecībā uz šo dzimumu atšķirību izskaušanu atalgojuma jomā, lai tādējādi sekmētu vēl lielāku sieviešu līdzdalību darba tirgū. Šis tiesību aktu kopums ir jāiekļauj arī Eiropas Savienības stratēģijā 2020. gadam.
<SPEAKER ID="053" NAME="Evelyn Regner" AFFILIATION="S&amp;D">
(DE) Priekšsēdētāja kungs, nesenie notikumi Turcijā vēlreiz ir apstiprinājuši, ka šajā valstī joprojām netiek pienācīgi nodrošinātas arodbiedrību un arī darba ņēmēju tiesības. Vairāk nekā divus mēnešus 12 000 nesen privatizētā valsts tabakas monopoluzņēmuma Tekel darbinieku cīnījās pret masveida atlaišanu, darba laika saīsināšanu un iegūto sociālo tiesību atņemšanu.
<P>
Streika laikā prezidents Erdoğan vairākas reizes draudēja iznīcināt Ankaras protestētāju nometnes ar policijas spēku palīdzību. Streika sākumā policija uzbruka darba ņēmējiem, lietojot asaru gāzi un ūdens lielgabalu.
<P>
Vēlos lūgt, lai jūs aicināt Turcijas iestādes izturēties pret arodbiedrībām kā pret līdztiesīgiem sociālajiem partneriem un izdot tiesību normas, kas nodrošina arodbiedrību tiesību bezierunu aizsardzību. Šīm tiesībām ir jāatbilst ES standartiem un Starptautiskās Darba organizācijas konvencijām.
<SPEAKER ID="054" NAME="Luigi de Magistris" AFFILIATION="ALDE">
(IT) Priekšsēdētāja kungs, dāmas un kungi, nesen Itālijā notika vēl viena vides katastrofa - Lambro un Po upē. Un nesen Eiropas Kopienu Tiesa Luksemburgā nosodīja Itāliju par to, ka, pieļaujot nelikumīgu atkritumu apglabāšanu un nespējot kontrolēt atkritumu savākšanu Kampānijā, tā apdraud sabiedrības veselību. Pēdējā laikā tiek ziņots par leikēmijas gadījumu skaita pieaugumu Taranto, kas saistāms ar tēraudlietuvi Ilva, kā arī ar azbesta materiālu aizvākšanas darbiem Krotones skolās un dioksīnu koncentrāciju Kampānijā. Šīs norises var dēvēt par vides katastrofu.
<P>
Es vēlos jautāt Komisijai, ko tā plāno darīt, lai panāktu, ka Itālijas valdība nodrošina atbilstību Eiropas Savienības direktīvu prasībām, it sevišķi tas attiecas uz neseno Eiropas Kopienu Tiesas spriedumu, kurā Tiesa bargi nosodīja Itāliju par nespēju atrisināt atkritumu problēmu Kampānijā. Vairākas nedēļas un mēnešus Neapoles pilsēta bija izsmiekla objekts visā pasaulē.
<SPEAKER ID="055" NAME="Nicole Kiil-Nielsen" AFFILIATION="Verts/ALE">
(FR) Priekšsēdētāja kungs, Londonas konference par Afganistānu ir radījusi paniku Afganistānas sabiedrībā. Īpaši nobažījušās ir sievietes. Miera plānā, par ko vienojās 70 valstis, ir paredzēts fonds, kura mērķis ir veicināt talibu reintegrāciju, un tuvākajos mēnešos tiks sasaukta Loya Jirga - Vecajo padome, lai šis izlīgums varētu stāties spēkā.
<P>
Sievietes nevēlas maksāt par šo izlīgumu, un viņas to nedrīkst darīt. Talibi joprojām pieprasa sieviešu tiesību apspiešanu un atgriešanos pie šariata. Pastāv bažas, ka Loya Jirga varētu grozīt konstitūciju un atcelt pantus, kas aizsargā sieviešu tiesības, jo īpaši 2. nodaļas 22. pantu.
<P>
Šodien, 2010. gada 8. martā, es strikti aicinu Eiropas Savienību rīkoties, lai nodrošinātu Afganistānas sieviešu nākotni, jo mēs nedrīkstam atbalstīt to, ka pie varas atkal nāk režīms, kura naidīgo attieksmi pret sievietēm nav pārspējis neviens režīms visā vēsturē.
<SPEAKER ID="057" NAME="Simon Busuttil" AFFILIATION="PPE">
(MT) Ir saasinājušās diplomātiskās nesaskaņas starp Šveici un Lībiju, un tās ļoti nopietni ietekmē daudzus Eiropas Savienības iedzīvotājus, kuri vēlas doties uz Lībiju, taču nevar to izdarīt, jo viņiem tiek liegta iespēja ieceļot šajā valstī. Īpaši nelabvēlīgā situācijā ir darba ņēmēji, kas Lībijā pelna iztiku, kā arī Eiropas ieguldītāji, kuri nevar nosūtīt uz šo valsti savus darbiniekus. Tajā pašā laikā tie darba ņēmēji, kuri patlaban atrodas Lībijā, cenšas tur palikt pēc iespējas ilgāk, lai varētu aizstāt tos darba ņēmējus, kuri Lībijā netiek ielaisti. Eiropas Savienība šajā strīdā nav iesaistīta, taču tā ir kļuvusi par upuri šīm nesaskaņām, kas radušās divu trešo valstu starpā. Tāpēc es aicinu Eiropas Savienību veikt visus nepieciešamos pasākumus, lai šīs nesaskaņas tiktu pēc iespējas ātrāk atrisinātas.
<SPEAKER ID="058" NAME="María Muñiz De Urquiza" AFFILIATION="S&amp;D">
(ES) Priekšsēdētāja kungs, kad tiesa pasludināja nolēmumu par iespējamo Venecuēlas valdības sadarbību ar separātistu grupējumu ETA, Spānijas valdība lūdza Venecuēlas valdību sniegt paskaidrojumus.
<P>
Iturgaiz kungam vajadzētu iepazīties ar jaunāko informāciju šajā jomā, jo sestdien Venecuēlas valdība un Spānijas valdība izdeva kopīgu paziņojumu par šo jautājumu. Šajā paziņojumā abu valstu valdības vēlreiz apstiprināja savu apņemšanos pilnībā sadarboties un apvienot spēkus cīņā pret terorismu.
<P>
Mums visiem būtu jāpriecājas par šo apņemšanos un jāapsveic Venecuēlas valdība par to, ka tā ir paudusi šo vēlmi sadarboties ar Spānijas valdību cīņā pret terorismu un ETA grupējumu, nevis jāskandina musinoši aicinājumi vai jācenšas iegūt politisko kapitālu uz tik nopietnas problēmas rēķina kā terorisms.
<P>
Es uzskatu, ka centienos turpināt šo būtisko cīņu pret terorismu, ir svarīgi ievērot cieņu pret tiesu varas neatkarību, diplomātiskajām attiecībām un galvenokārt valstu sadarbību.
<SPEAKER ID="059" NAME="Olle Schmidt" AFFILIATION="ALDE">
(SV) Priekšsēdētāja kungs, sestdien referendumā Īslandes iedzīvotāji ar pārliecinošu "nē” noraidīja Icesave vienošanos. Tikai pirms nedēļas Komisija ieteica Eiropas Savienībai sākt pievienošanās sarunas ar Īslandi.
<P>
Taisnība patiešām ir Lielbritānijas un Nīderlandes finanšu ministru pusē, tomēr viņiem ir jāuzņemas arī liela daļa atbildības. Arī patērētājiem, kuri bija gana nesaprātīgi, lai ieguldītu Icesave, ir tiesības saņemt atlīdzību par zaudējumiem, kas viņiem radās. Tomēr prasībām pret Īslandi ir jābūt saprātīgām un samērīgām. Mums ir jāuzsāk jaunas sarunas kā ar Lielbritānijas, tā ar Nīderlandes valdību.
<P>
Īslandes iedzīvotājos ir jārada sajūta, ka viņi ir gaidīti Eiropas Savienībā, bet, protams, viņi nekad nebalsos par pievienošanos ES, ja Lielbritānijas un Nīderlandes finanšu ministriem tiks dotas tiesības noteikt Īslandes likteni. Nedrīkst pieļaut, ka Lielbritānijas un Nīderlandes valsts kases regulē Eiropas Savienību. Ir pienācis laiks ES rīkoties un apliecināt savu solidaritāti ar Īslandes iedzīvotājiem.
<P>
Es vēlētos citēt no poēmas Hávamál, varenā Odina vārdus no eposa "Edda”: (tiek runāts īslandiešu valodā).
<P>
Tulkojumā no īslandiešu valodas tas nozīmē: "Mums jārisina šīs problēmas kopīgiem spēkiem.”
<SPEAKER ID="061" NAME="Yannick Jadot" AFFILIATION="Verts/ALE">
(FR) Priekšsēdētāja kungs, naktī no 27. uz 28. februāri vētra Ksintija īpaši spēcīgi plosījās Francijas rietumu daļā, paņemot daudzas dzīvības. Neapšaubāmi, mēs domājam gan par vētrā cietušajiem, gan visiem tiem, kas iesaistījās, lai viņiem palīdzētu. Mēs aicinām Eiropas Komisiju nodrošināt ātru Solidaritātes fonda līdzekļu piešķiršanu, lai sniegtu palīdzību iedzīvotājiem, kuri cietuši visvairāk. Tomēr mums ir arī jāgūst pieredze saistībā ar šo traģēdiju.
<P>
Kā ir iespējams, ka pieci seši miljoni Francijas iedzīvotāju dzīvo plūdu zonās? Protams, nevaram noliegt nekustamo īpašumu lobiju ietekmi, bet pirms dažiem mēnešiem arī prezidents Sarkozy aicināja atļaut būvniecību plūdu zonās. Tātad runa ir par politiķu atbildību.
<P>
Mēs aicinām noteikt, ka jebkuru Eiropas līdzfinansējumu, kas saistīts ar atjaunošanas darbiem, var saņemt tikai tad, ja tiek ievērotas tiesību normas - piekrastes tiesību normas un plūdu riska novēršanas plāni. Protams, mēs arī vēlreiz aicinām sniegt ātru atbalstu visām smagi cietušajām nozarēm, jo īpaši gliemeņu audzēšanai.
<SPEAKER ID="062" NAME="Ashley Fox" AFFILIATION="ECR">
Priekšsēdētāja kungs, Bakfastas abatija Devonā, manā vēlēšanu apgabalā, ir ražojusi stiprināto vīnu kopš 1890. gada. Diemžēl tagad daži Leiboristu partijas politiķi izvirza pretenzijas pret šo vīnu. Viņi uzskata, ka antisociālas uzvedības pieauguma cēlonis ir šis viens alkoholu saturošais ražojums, bet negrib atzīt, ka nesekmīga ir bijusi viņu sociālā politika.
<P>
Bakfastas vīnu ir paredzēts aizliegt tāpēc, ka tas satur gan alkoholu, gan kofeīnu. Ja aizliegsim šo vīnu, kāda būs nākamā rīcība? Vai jauniešiem tiks aizliegts jaukt enerģijas dzērienu Red Bull ar degvīnu? Vai tiks aizliegta īru kafija? Kā tas tiks kontrolēts?
<P>
Šī valdība, kas tik pārmērīgi cenšas kontrolēt iedzīvotājus, ir zaudējusi prātu. Aicinājums aizliegt vienu konkrētu ražojumu neatrisinās bezatbildīgas dzeršanas problēmu. Mums ir jādod patērētājiem iespēja izvēlēties, kādus dzērienus viņi vēlas lietot. Dažu cilvēku sliktās uzvedības dēļ nav jāsoda visi pārējie.
<P>
Vai tiešām kāds domā, ka, aizliedzot Bakfastas abatijai ražot šo vīnu, huligāni, kuri to lieto pārmērīgos daudzumos, pievērsīsies tējas dzeršanai?
<SPEAKER ID="063" NAME="Rui Tavares" AFFILIATION="GUE/NGL">
(PT) Priekšsēdētāja kungs, pirms viena vai diviem gadiem, kad eiro vēl bija spēcīgs, laikrakstā Wall Street Journal tika publicēts apgalvojums, ka eiro zaudēs savas stiprās pozīcijas, un izklāstīts arī iespējamais notikumu scenārijs. Tika norādīts, ka eiro zonas valstu ekonomikas ir ļoti dažādas. Atliek tikai valstīm, kuru ekonomika ir vāja, piedzīvot neveiksmi, lai ciestu visa eiro zona.
<P>
Tieši tā arī notika, un tagad visi noveļ vainu uz ārzemju spekulantiem. Taču pareizāk būtu, ja vaina tiktu meklēta sevī, Eiropas vadītājos. Neviens mums nelika veidot monetāru savienību apstākļos, kad nepastāv politiskā vienotība un sociālā kohēzija. Tāpat neviens mums nelika svārstīties un vilcināties, kad tika apdraudēta tā dēvēto perifēro valstu ekonomika.
<P>
Vēlos, lai visiem būtu skaidrs viens - nav tādas perifēro valstu ekonomikas. Apdraudējums jebkurai eiro zonas valstu ekonomikai ir apdraudējums eiro. Tiek apdraudēta visa Eiropas Savienība, un tai ir jāreaģē, ievērojot solidaritāti; tādu pašu solidaritāti, kāda bija nepieciešama Austrumeiropai un arī Vācijai atkalapvienošanās procesā.
<P>
Ņemot vērā šo tirgu lielumu, šo valstu parādu apmēru un to ietekmi uz galvenajām Eiropas bankām, jānorāda, ka, neievērojot solidaritātes principu šodien, vēlāk virsroku ņems individuālās intereses. Būs labāk, ja rīkosimies, ievērojot solidaritātes principu.
<SPEAKER ID="064" NAME="John Stuart Agnew" AFFILIATION="EFD">
Priekšsēdētāja kungs, ES politikai, kas paredz "saskaņošanu visās jomās”, daudzos gadījumos ir negatīva ietekme, it sevišķi šī negatīvā ietekme izpaužas attiecībā uz sertifikātu, kas Apvienotās Karalistes privātajiem pilotiem dod tiesības veikt instrumentālos lidojumus nelabvēlīgos meteoroloģiskajos apstākļos. Šim sertifikātam ir svarīga nozīme drošības nodrošināšanā, un tas dod tiesības tā īpašniekiem mākoņainā laikā un sliktas redzamības apstākļos lidot, paļaujoties uz mēraparātiem. Privātā pilota apliecība nedod šādas tiesības. Šis ir unikāls sertifikāts, kas Apvienotajā Karalistē tika ieviests tās mainīgo laikapstākļu dēļ, turklāt tam ir ļoti labi rezultāti drošības nodrošināšanas jomā.
<P>
Izstrādājot vienotu Eiropas pilota apliecību, Eiropas Aviācijas drošības aģentūra panāks, ka šis sertifikāts tiek likvidēts. Daudzi privātie piloti varēs lidot tikai tad, ja spēs nodrošināt, ka debesis ir skaidras visu lidojuma laiku. Spēja to izdarīt ir līdzvērtīga spējai nodrošināt, ka Anglija iegūst Pasaules kausu soda sitienos. Zaudējot redzamību, nepieredzējušam pilotam ir aptuveni 50 sekundes laika, lai to atgūtu, pirms tiek zaudēta kontrole pār lidaparātu. Tāpēc šī sertifikāta atcelšana nopietni apdraud privāto lidojumu drošību un nākotni.
<P>
Eiropas Aviācijas drošības aģentūrai ir vēlreiz jāpārdomā sava iecere. Šis ir vēl viens piemērs tam, kā nesaprātīgas un dārgas ES tiesību normas izskauž saprātīgas un praktiskas Lielbritānijas tiesību normas.
<SPEAKER ID="065" NAME="Angelika Werthmann" AFFILIATION="NI">
(DE) Priekšsēdētāja kungs, dāmas un kungi, viens no Tūkstošgades attīstības mērķiem ir uz pusi samazināt nabadzību pasaulē. Komisija 2010. gadu ir pasludinājusi par Eiropas nabadzības un sociālās atstumtības izskaušanas gadu. Sešpadsmit procenti Eiropas iedzīvotāju, proti, 79 miljoni cilvēku, dzīvo zem nabadzības sliekšņa. Septiņdesmit deviņiem miljoniem Eiropas iedzīvotāju ir jāiztiek ar līdzekļiem, kas attiecīgajā valstī atbilst 60 % no iedzīvotāju vidējiem ienākumiem. Nabadzība liedz iespēju pilnvērtīgi iesaistīties daudzās pilsoniskās sabiedrības jomās. Nabadzība nozīmē ciešanas. Stratēģijām, kuras īstenos šajā 2010. gadā - Eiropas nabadzības un sociālās atstumtības izskaušanas gadā -, ir jābūt tādām, kas spēj dot rezultātus pat ekonomiskās krīzes apstākļos.
<SPEAKER ID="066" NAME="Rosa Estaràs Ferragut" AFFILIATION="PPE">
(ES) Priekšsēdētāja kungs, dāmas un kungi, savā runā es vēlos paust nosodījumu un sniegt sīkāku skaidrojumu saistībā ar Spānijas valdības īstenojamo Likumu par piekrastes zonām, jo īpaši tā ietekmi uz Formenteras salu. Formenteras sala ir viena no Baleāru salām. Salas garums ir 19 kilometri, bet tās ārējās robežas garums - 69 kilometri.
<P>
Šī likuma īstenošana būs izdevīga teritorijām, kurām postu nodarījusi pilsētbūvniecība. Tomēr tā nebūs izdevīga Formenteras salai, jo paredzēts iznīcināt lielāko daļu salas tūrisma iestāžu, kas nozīmē mazo ģimenes uzņēmumu darbības beigas. Šīs tūrisma iestādes ir salas iedzīvotāju galvenais iztikas avots un ir likumīgi darbojušās kādus 30 vai 40 gadus. Kā piemēru varu minēt viesnīcu Rocabella, kas ir salas vecākā viesnīca, vai bāru un restorānu Blue Bar, kurš ieguvis starptautisku atzinību un veicinājis salas atpazīstamību citur pasaulē. Iepriekš minētā likuma īstenošana skars septiņdesmit procentus šo iestāžu, kuras savulaik tika likumīgi nodibinātas. Vienīgais process, ko šis likums veicinās, būs uzņēmumu darbības izbeigšana.
<P>
Tāpēc mēs aicinām Formenteras salā piemērot taisnīgu robežu noteikšanas sistēmu. Es aicinu Spānijas valdību ievērot daudzos nolēmumus, ko Strasbūras Cilvēktiesību tiesa ir pasludinājusi saistībā ar šo jautājumu, un noteikt robežas no jauna, ņemot vērā privātīpašumu izvietojumu. Turpmāk nedrīkstam pieļaut, ka tiek izstrādāti šāda veida likumi, kuriem ir atpakaļejošs spēks. Tie nodara lielu kaitējumu. It sevišķi nedrīkstam aizmirst, ka visas šīs ēkas tika būvētas, ievērojot vides prasības. Turklāt piekrasti aizsargā valsts un vietējie tiesību akti. Ir aizliegta būvniecība 300 metru zonā no krasta, un ir aizliegts palielināt viesnīcu skaitu.
<SPEAKER ID="067" NAME="Proinsias De Rossa" AFFILIATION="S&amp;D">
Priekšsēdētāja kungs, mums ir jāieņem kategoriska nostāja attiecībā uz atbildi, kuru priekšsēdētājs Buzek nesen saņēma no premjerministra Netanyahu un kurā Netanyahu pamatoja, kāpēc pagājušā gada decembrī viņš neļāva Parlamenta delegācijai iebraukt Gazā. Viņam ir tiesības iebilst pret to, ka mēs tiekamies ar Gazas un Austrumjeruzalemes palestīniešiem, bet viņam nav tiesību liegt Eiropas Parlamentam izmantot tā demokrātiskās tiesības vai šīs tiesības ietekmēt.
<P>
Augstajai pārstāvei Ashton kundzei ir aktīvi jāmēģina īstenot savu nodomu apmeklēt Gazu. Viņai jācenšas panākt, ka Izraēla pārtrauc Gazas joslas blokādi un humanitāro krīzi, kuru Goldstone kungs nodēvēja par prettiesisku kolektīvu iedzīvotāju sodīšanu.
<P>
Visbeidzot vēlos norādīt, ka atzinīgi vērtēju vienošanos par tuvināšanās sarunām, tomēr esmu ļoti nobažījusies, ka progresu šajā jomā varētu kavēt spriedze, kas arvien pieaug Austrumjeruzalemes un Hebronas reliģiskajās kulta vietās. Es uzskatu, ka Augstajai pārstāvei Ashton ir jārīkojas, lai mazinātu šo spriedzi.
<SPEAKER ID="068" NAME="Tunne Kelam" AFFILIATION="PPE">
Priekšsēdētāja kungs, Parlamenta priekšsēdētājs jau norādīja, ka 11. martā Lietuva un Igaunija atzīmē 20. gadadienu kopš divu svarīgāko tiesību aktu pieņemšanas.
<P>
Kad Lietuvas Augstākā padome pieņēma neatkarības deklarāciju, arī Tallinā pirmajā Igaunijas Kongresa sesijā tika pieņemta deklarācija par tiesiskas valsts varas atjaunošanu valstī, kas joprojām bija padomju okupācijas varā.
<P>
Igaunijas Kongress bija unikāla demokrātiska alternatīva pastāvošajām padomju iestādēm. Igaunijas Kongresu ievēlēja ar 90 % to iedzīvotāju balsu, kuri nesen bija reģistrējušies kā Igaunijas pilsoņi, un tas šo absolūto Igaunijas iedzīvotāju vairākumu, kuru pārstāvēja gandrīz 30 politiskās partijas un kustības, vienoja kopīgiem centieniem atjaunot īstu neatkarību un nacionālu valsti. Šo centienu veiksmīgo rezultātu lielā mērā palīdzēja sasniegt arī Eiropas solidaritāte.
<SPEAKER ID="069" NAME="Corina Creţu" AFFILIATION="S&amp;D">
Priekšsēdētāja kungs, jūs ļoti cenšaties pieturēties pie ierastās kārtības, bet es domāju, ka vismaz šodien, Starptautiskajā sieviešu dienā, Parlaments attiecībā uz šīm vienas minūtes runām sievietēm varēja dot priekšroku.
<P>
(RO) Šodien vēlos vērst jūsu uzmanību uz vairākiem gadījumiem, kad Rumānijas pilsoņi Eiropā ir saskārušies ar diskrimināciju, turklāt šo gadījumu skaits pēdējā laikā diemžēl arvien pieaug. Pavisam nesen Kopenhāgenas policijas oficiālais pārstāvis izteica dažus rasistiskus un ksenofobiskus apgalvojumus attiecībā uz Rumānijas pilsoņiem, bet Dānijas prese asi nosoda visu rumāņu tautu par noziegumu, ko acīmredzot izdarījis kāds Rumānijas imigrants.
<P>
Šī gada sākumā kāda 13 gadus veca rumāņu meitene Itālijā izdarīja pašnāvību, viņa atstāja šokējošu vēstījumu, ka skolasbiedri viņu ir diskriminējuši. Iespējams, arī jūs Francijas Nacionālās dzelzceļu sabiedrības vilcienos pēdējā laikā esat redzējuši plakātus, kas aicina pasažierus ziņot Francijas Nacionālās dzelzceļu sabiedrības Valsts drošības aģentūrai par Rumānijas pilsoņu izdarītajiem pārkāpumiem.
<P>
Domāju, visi man piekritīs, ka ikvienam, kas pārkāpj likumu, par to ir jāmaksā. Tomēr visas tautas nosodīšana nav pieņemama rīcība. Gadījumi, par kuriem es stāstīju, liecina, ka valstīs, kurās tiek ievēroti demokrātijas principi, ir pasliktinājušies etnisko kopienu līdzāspastāvēšanas apstākļi. Šāda uzvedība ir pretrunā principiem, kuri ir Eiropas Savienības pamatā, un tā ievērojami izkropļo Eiropas Kopienas būtību, atklājot, ka ES iedzīvotājus šķir apkaunojošs dzelzs aizkars.
<SPEAKER ID="071" NAME="Seán Kelly" AFFILIATION="PPE">
(GA) Priekšsēdētāja kungs, vēlos teikt dažus vārdus par Atlantijas reģiona stratēģiju.
<P>
Pēdējās nedēļās un mēnešos es ar interesi un prieku esmu klausījies diskusijās par Donavas reģiona un Baltijas reģiona stratēģijām, bet ne reizi neesmu dzirdējis pieminam Atlantijas reģiona stratēģiju. Manuprāt, arī šajā jomā ir lielas darbības iespējas.
<P>
Stratēģijā 2020. gadam ir skaidri noteikts, ka neviena valsts nevar to īstenot viena pati, un, neapšaubāmi, tādām Atlantijas okeāna piekrastes valstīm kā Īrija, Lielbritānija, Francija, Portugāle un Spānija ir iespējas panākt lielu progresu daudzās jomās, īpaši tādās jomās kā jūras energoresursi, jūras pētniecība, zvejniecība, jūras būvniecība un kuģubūve, ostas un bioloģiskā daudzveidība. Es aicinu Spānijas prezidentūru tuvākajos mēnešos noteikt šo jautājumu par prioritāti.
<P>
(GA) Ja Spānijas prezidentūra to izdarīs, tad līdz prezidentūras pilnvaru termiņa beigām tā būs paveikusi brīnišķīgu darbu.
<SPEAKER ID="074" NAME="Maria do Céu Patrão Neves" AFFILIATION="PPE">
(PT) Pēdējos trīs mēnešos Portugālē ir notikuši seši ļoti nopietni jūras negadījumi, kuros dzīvību zaudējuši 13 zvejnieki. Astoņu zvejnieku mirstīgās atliekas joprojām nav atrastas, un šo negadījumu rezultātā neatgriezeniski ir zaudētas laivas un daudzu citu iedzīvotāju iztikas avots.
<P>
Castelo de Neive, Matozinjosas, Matosinhos, Setúbal, Areosa, Peniche un Caminha zvejnieku kopienas slīgst dziļās sērās, un ar savu runu es šodien vēlos paust viņiem savu solidaritāti.
<P>
Bargā ziema, kas liedza zvejniekiem pietiekami bieži doties jūrā, un nepietiekamais atbalsta nodrošinājums zvejniekiem, kuri nedodas jūrā, piespieda zvejniekus doties jūrā nelabvēlīgos laika apstākļos. Negadījumu iespējamību vēl vairāk palielina tas, ka dažas laivas ir ļoti vecas, ka uz klāja netiek ievērotas drošības prasības un ka nenotiek pienācīga apmācība drošības jautājumos. Šī situācija nav pieļaujama, un tā steidzami ir jānovērš.
<P>
Tādu apstākļu nodrošināšanai, kuri spēj garantēt zvejnieku drošību, ir jābūt vienam no galvenajiem kopējās zivsaimniecības politikas reformas mērķiem. Šo mērķi varētu sasniegt, ieguldot laivu modernizācijā, stiprinot drošības pasākumus, apmācot zvejniekus galvenajos drošības jautājumos un nodrošinot zvejniekiem pienācīgus dzīves apstākļus tad, kad slikto laika apstākļu dēļ doties jūrā nav ieteicams.
<SPEAKER ID="075" NAME="Alajos Mészáros" AFFILIATION="PPE">
Priekšsēdētāja kungs, es vēlos norādīt, ka ir nepieciešama vienota pieeja attiecībā uz Kosovas atzīšanu. Pieņemot Lisabonas līgumu, mūsu dalībvalstis uzņēmās daudzas jaunas saistības. Viena no tām ir jaunā integrētā un vienotā procedūra ārpolitikas un kaimiņattiecību politikas jomā.
<P>
Līdz šim Kosovu par neatkarīgu valsti ir atzinušas 65 pasaules valstis, starp tām ir 24 no 28 NATO dalībvalstīm un 22 no 27 ES dalībvalstīm. Šis ir īstais brīdis, lai aicinātu tās mūsu dalībvalstis, kas vēl šaubās, proti, Kipru, Grieķiju, Rumāniju, Slovākiju un Spāniju, likt pie malas savas bažas un pievienoties vairākumam, pēc iespējas ātrāk atzīstot Kosovas neatkarību. Tas būtu nozīmīgs solis, kas apliecinātu arvien pieaugošo ES vienotību un integrāciju.
<SPEAKER ID="076" NAME="Andrew Henry William Brons" AFFILIATION="NI">
Priekšsēdētāja kungs, globālais kapitālisms piespiež cilvēkus likumīgā un nelikumīgā ceļā pārvietoties pa pasauli, it kā viņi būtu tikai vienreizlietojami ražošanas elementi.
<P>
Tas virza preces un pat pakalpojumus pa visu pasauli, lai nodrošinātu zemākas cenas nekā konkurentiem. Līdz ar to tiek slēgtas rūpnīcas, likvidētas zemnieku saimniecības un biroji, un darba ņēmēji paliek bez darba.
<P>
Tas virza naudu pa visu pasauli. Eiropā un attīstītajās valstīs darbavietas tiek likvidētas, bet tās tiek radītas vietās, kur darba algas likmes ir zemākas.
<P>
Globālajam kapitālismam pārņemot Eiropas Savienību, mēs visi aiziesim zudībā. Ekonomikas krīžu gadījumos politiķi vienmēr naski vaino protekcionismu. Taču tikai protekcionisms dos mums iespēju atjaunot mūsu ražošanas bāzes un nodrošināt mūsu iedzīvotājiem iztiku. Mūsu valstu ekonomika pastāv, lai kalpotu mūsu iedzīvotāju interesēm. Mēs nepastāvam, lai kalpotu ekonomikas procesiem.
<P>
Eiropa nevar konkurēt ar trešās pasaules valstīm, nekļūstot par daļu no šīs pasaules, un šobrīd šis process jau notiek.
<SPEAKER ID="077" NAME="Carlos José Iturgaiz Angulo" AFFILIATION="PPE">
(ES) Priekšsēdētāja kungs, man ļoti žēl, ka daži klātesošie šodien uzskatīja par nepieciešamu sveikt Chávez kungu, kurš darbojas uz vienu roku ar teroristiem un kurš ir palīdzējis ETA līderiem iekļūt Venecuēlas valdībā. Ja ir jāizvēlas, vai ticēt Chávez kungam vai kādam Centrālās krimināltiesas tiesnesim, piemēram, Velasco kungam, kurš nāk no tiesiskas valsts, mana grupa un es bez šaubīšanās izvēlamies nostāties Centrālās krimināltiesas tiesneša pusē.
<P>
Ja Rodríguez Zapatero kungs pārstātu izrādīt tik draudzīgu attieksmi pret Chávez kungu, pārstātu zemoties viņa priekšā un izturētos pret viņu kā pret teroristu atbalstītāju, kas viņš patiesībā ir, tad uzticība Spānijas ārpolitikai starptautiskajā arēnā kļūtu daudz lielāka.
<SPEAKER ID="078" NAME="Franz Obermayr" AFFILIATION="NI">
(DE) Priekšsēdētāja kungs, es vēlreiz vēlos atgriezties pie pagājušajās debatēs notikušās diskusijas par vienas minūtes runām, kurā mēs paudām savu neapmierinātību ar to, ka deputātiem nav zināms, kad viņiem tiks dots vārds. Tika norādīts, ka deputāti, kuri jau piecas reizes ir pauduši savu vēlmi izteikties, labprāt vēlētos zināt, kad viņi to varēs darīt. Šādu lūgumu iesniedza vairāki kolēģi. Tomēr acīmredzot tas nav atradis dzirdīgas ausis. Es nespēju saprast, kāpēc mēs nevēlamies mācīties no šīs pieredzes un kāpēc nemēģinām atvieglot deputātiem dzīvi, izziņojot skaidru uzstāšanās kārtību un ievērojot to. Es pieteicos uz pulksten 17.00 un nesaprotu, pēc kāda principa deputātiem tiek dots vārds.
<SPEAKER ID="079" NAME="Priekšsēdētājs">
Mēs ievērojam uzstāšanās kārtību, bet jums jāņem vērā, ka šai procedūrai ir paredzētas tikai 30 minūtes, taču pieteikušies ir vairāk nekā 60 runātāji. Iespēja izteikties tika dota aptuveni 35 deputātiem.
<P>
Mēs pierakstīsim jūsu vārdu, un varu apsolīt, ka nākamreiz jūs uzstāsieties viens no pirmajiem. Šāda ir mūsu ierastā prakse. Es labprāt dotu vārdu visiem, bet diemžēl mums nav tik daudz laika.
<SPEAKER ID="080" NAME="László Tőkés  (PPE">
). - (HU) Priekšsēdētāja kungs, arī mani neapmierina šī situācija. Man jau sešus mēnešus nav dota iespēja izteikties. Es nezinu, pēc kāda principa jūs dodat deputātiem vārdu. Mēs vienmēr apmeklējam šīs debates, veltīgi cerot, ka mums tiks dota iespēja izteikties.
<P>
Pusgadu man nav dota iespēja izteikties. Es nezinu, pēc kāda principa deputātiem tiek dots vārds, tāpēc es te sēžu un veltīgi gaidu.
<SPEAKER ID="082" NAME="Priekšsēdētājs">
Tőkés kungs, es pats personīgi esmu devis jums vārdu vismaz vienu reizi. Nav korekti apgalvot, ka jums ne reizi nav bijusi iespēja izteikties.
<P>
Vēlos atgādināt deputātiem, ka runa ir jāpiesaka pietiekami ilgu laiku pirms sēdes sākuma, jo mēs veidojam sarakstu. Varu jums apliecināt, ka nākamreiz jums vārds tiks dots vienam no pirmajiem.
