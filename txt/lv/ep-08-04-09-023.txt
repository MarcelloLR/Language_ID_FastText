<CHAPTER ID="023">
Atbalsts pētniecībā un attīstībā iesaistītiem MVU (debates) 
<SPEAKER ID="209" NAME="Priekšsēdētāja">
(FR) Nākamais punkts ir Paul Rübig ziņojums Rūpniecības, pētniecības un enerģētikas komitejas vārdā par atbalstu pētniecībā un attīstībā iesaistītiem MVU - C6-0281/2007 -.
<SPEAKER ID="210" NAME="Janez Potočnik">
Komisijas loceklis. - Priekšsēdētājas kundze! Šodien mēs runājam par Komisijas priekšlikumu atbalstīt Eurostars kopējo programmu, un es pateicos jums, ka devāt man dažas minūtes, lai paskaidrotu šīs iniciatīvas svarīgākās iezīmes un nozīmi.
<P>
Eurostars kopējā programma ir paredzēta atbalsta sniegšanai pētniecībā un attīstībā iesaistītiem MVU. Šie MVU var ieviest tirgū jaunus izstrādājumus un pakalpojumus, pateicoties pašu pētniecības un attīstības darbam. Tiem ir mērķis un spējas augt un kļūt par rītdienas "zvaigznēm”.
<P>
EUREKA 29 valstu grupa un tagad arī Luksemburga, kura tikko izteica vēlmi pievienoties, ir nolēmusi izstrādāt kopēju programmu, kas īpaši paredzēta MVU, kuri paši veic pētniecības un attīstības darbus sadarbībā ar saviem partneriem.
<P>
Lai palielinātu šīs iniciatīvas ietekmi, Komisija ir izteikusi priekšlikumu Eiropas Parlamentam un Padomei finansiāli piedalīties Eurostars kopējā programmā ar summu, kas nepārsniedz EUR 100 miljonus, pamatojoties uz Līguma 169. pantu. Šī summa papildinās aptuveni EUR 300 miljonus, ko nākamo sešu gadu laikā ieguldīs iesaistītās valstis.
<P>
Šīs ierosmes svarīgs aspekts ir tas, ka iesaistītās valstis apņemas integrēt valsts programmas, lai izveidotu kopīgu Eiropas programmu. Turklāt Eurostars pastiprina sadarbību starp pamatprogrammu un EUREKA. Tādēļ es uzskatu, ka šī ierosme ir vēl viens solis virzībā uz Eiropas Pētniecības telpas izveidi.
<P>
Esmu pateicīgs referentam Rübig kungam un Rūpniecības, pētniecības un enerģētikas komitejas locekļiem par labo sadarbību un viņu ierosinātajiem Komisijas priekšlikuma uzlabojumiem. Komisijas vārdā varu jūs informēt, ka mēs pieņemam šos priekšlikumus.
<P>
Es īpaši augstu vērtēju to, ka jūs piekritāt ātri izskatīt šo priekšlikumu, lai mēs varētu dot ieguldījumu pirmajam Eurostars konkursam. Ātrs Parlamenta un Padomes lēmums patiesi raidīs spēcīgu signālu MVU, ka pastāvīgi ieguldījumi pētniecības un attīstības darbā ir ārkārtīgi svarīgi to konkurētspējas saglabāšanai un uzlabošanai.
<P>
Eurostars būtu labs piemērs tam, kā dalībvalstis var sadarboties, ciešāk apvienojot valstu programmas, un kā Kopienas finansējums sniedz lielāku ietekmi uz programmu - Eiropas MVU labā un, protams, pašas Eiropas labā.
<SPEAKER ID="211" NAME="Paul Rübig">
referents. - (DE) Priekšsēdētājas kundze, komisāra kungs, dāmas un kungi! Sākumā es vēlos pateikties arī Slovēnijas prezidentūrai, jo tā ir darījusi visu iespējamo līdz pašai pēdējai minūtei, lai nodrošinātu iespēju savlaicīgi īstenot šo programmu.
<P>
Es vēlos pateikties, protams, arī kolēģiem deputātiem, jo mēs šeit vēlreiz parādījām, cik efektīva patiesībā var būt Eiropas likumdošana. Ja jūs padomājat, ka šis ziņojums tika iesniegts tikai janvārī un jau rīt mēs balsosim par to, tad jūs saprotat, ka Parlaments, prezidentūra un Komisija ļoti efektīvi spēj strādāt kopā. Mēs varam ar to ļoti lepoties.
<P>
Es vēlētos pateikties arī Rūpniecības, pētniecības un enerģētikas komitejas sekretariātam, jo nav viegli tik īsā laikā apspriest relatīvi sarežģītu jautājumu un attiecīgi sagatavot un īstenot pamatprincipus. Mēs esam laimīgi, ka Slovākija, Apvienotā Karaliste un pēdējā brīdī arī Luksemburga, par kuru mēs nezinājām līdz vakardienai, iepriekšējās nedēļās ir izteikušas vēlēšanos pievienoties šai programmai. Rīt es iesniegšu par to arī mutisku grozījumu, un es vēlētos lūgt prezidentūru rīt, nosaucot dalībvalstis, ņemt vērā Luksemburgu, lai arī Luksemburgas mazie un vidējie uzņēmumi varētu sekmīgi piedalīties šajā programmā.
<P>
Sarunu laikā Parlamentā mēs uzsvērām pārredzamu un, galvenais, nebirokrātisku, bet efektīvu programmu pētniecības veicināšanai. Tas dos iespēju piepildīt arī mūsu nopietno apņemšanos veikt vienreizējās izmaksas un ātri pieņemt lēmumus, lai uzņēmumi iegūst pētniecības darbam vajadzīgos līdzekļus un nevis iepriekš ņem aizdevumu no bankas, un pēc tam tiem bieži ir ļoti ilgi jāgaida nauda.
<P>
Es uzskatu, komisār Potočnik kungs, ka šī programma nozīmē labāku regulējumu un to, ka mums tiešām ir izdevies atbilstīgi īstenot Septītās pētniecības pamatprogrammas mērķus attiecībā uz MVU un labāku regulējumu. Paraugs ir arī Eureka dalība un pārvaldība, jo Eureka spēj pieņemt ļoti efektīvus un ātrus lēmumus šajā jautājumā, kā arī, galu galā, uzņemties lielu daļu atbildības.
<P>
Kopiena tomēr sniedz gandrīz trešo daļu no atbalsta. Komisāra kungs, kā jūs jau teicāt, mēs runājam par aptuveni EUR 100 miljoniem. Jaunums šajā programmā ir arī tas, ka tā ir patiesi ,,augšupejoša” programma, un tādēļ tā nāk no darījumu aprindām, no mazajiem intensīvas pētniecības vai vidējiem uzņēmumiem. Patiesībā es esmu lepns, ka Eurostat sekretariāts Briselē ļoti efektīvi un ļoti ātri darbojas tirgū ciešā sadarbībā ar dalībvalstu finanšu aģentūrām un ka arī tādēļ ir iespējams pievērsties uz tirgu vērstiem pētniecības pasākumiem, kuru mērķis ir komerciāli rezultāti īsā un vidējā laikposmā.
<P>
Tas ir mazo un vidējo uzņēmumu darba galvenais elements, un tam ir jābūt rentablam. Procesā nedrīkst rasties lielas izmaksas ne uzņēmumiem, ne iestādēm; gluži pretēji, viss ir skaidri un saskaņoti jāformulē, lai katrs uzņēmums bez milzīgiem izdevumiem varētu atbildēt uz jautājumiem, kas skar to darbību. Mēs to nesen pārbaudījām. Tie bija lieli panākumi.
<SPEAKER ID="212" NAME="Erna Hennicot-Schoepges">
PPE-DE grupas vārdā. - (FR) Priekšsēdētājas kundze! Sākumā es vēlos apsveikt referentu Paul Rübig ar šo ziņojumu, un es gribētu viņam pateikties par piekrišanu iesniegt mutisku grozījumu, lai iekļautu šajā programmā Luksemburgu un tādējādi vērstu par labu administratīvo slaistīšanos, kuras dēļ Luksemburga kavējās.
<P>
Vismaz kopš pirmā Lisabonas procesa novērtējuma ziņojuma, komisāra kungs, mēs zinām, ka MVU ir liela nozīme pētniecības un jauninājumu jomā. Tomēr to līdzdalības līmenis vēl nav sasniedzis cerēto, un to pierāda jaunākie skaitļi par ieguldījumiem.
<P>
Tādēļ šai īpašajai programmai ir jāatvieglo MVU līdzdalība un jāsamazina arī pārmērīga birokrātija. Patiesībā tā savā ziņā ir lietu sakārtošana, sedzot risku un neitralizējot uzņēmumu vilcināšanos, ja ir runa par ieguldījumiem pētniecībā un jauninājumos, kas, iespējams, ir arī Eiropas korporatīvās domāšanas ļaunums.
<P>
Es apsveicu mūsu referentu par uzstājīgo prasību pieņemt ziņojumu pirmajā lasījumā, kas paātrinās šīs programmas īstenošanu, nodrošinās tās efektivitāti un pierādīs, ka Eiropas tiesību akti, iespējams, nav tik apgrūtinoši, kā bieži sūdzas cilvēki, bet, ka tie var būt efektīvi iedzīvotāju interesēs.
<SPEAKER ID="213" NAME="Teresa Riera Madurell">
PSE grupas vārdā. - (ES) Paldies, priekšsēdētāja kundze! Komisāra kungs, pateicos jums par piedalīšanos šajās debatēs. Es vēlētos apsveikt arī referentu ar šo darbu.
<P>
Tagad pirmo reizi dažādos forumos un arī Parlamentā par analīžu un debašu tematu ir kļuvušas iespējamās attiecības starp Kopienas pamatprogrammu un EUREKA starpvaldību programmu, jo abas ir saistītas ar ievērojamu atbalstu MVU. Šīs sinerģijas rezultāts ir Kopienas finansējums Eurostars programmai, pamatojoties uz Līguma 169. pantu, programmai, kas papildina pamatprogrammu ar to, kas, kā es saprotu, ir EUREKA galvenās vērtības: tās augšupejošā struktūra, ka dod iespēju labāk pielāgoties MVU vajadzībām un atvieglo līdzdalību, ņemot vērā to, ka birokrātija, kas tiek prasīta, lai piedalītos pamatprogrammā, daudzos gadījumos ir pārmērīgs apgrūtinājums, kuru daudzi MVU nespēj izturēt.
<P>
Parlaments vienmēr ir iestājies par atbalstu MVU lielākai iesaistīšanai pētniecībā un attīstībā, un Eurostars ietekme var būt ļoti mobilizējoša. Tādēļ mēs īpaši apsveicam šo ierosmi.
<SPEAKER ID="214" NAME="Mieczysław Edmund Janowski">
UEN grupas vārdā. - (PL) Priekšsēdētājas kundze! Rübig kungs kā parasti ir nācis klajā ar lielisku ziņojumu. Apsveicu viņu.
<P>
Šis ir ļoti svarīgs jautājums, jo ar MVU palīdzību relatīvi ātri var veicināt pētniecības rezultātu īstenošanu rūpniecības un uzņēmējdarbības praksē. Tas ir Lisabonas stratēģijas fundamentāls aspekts. Tādējādi ir labi, ka Eurostars programma ir veidota uz septītās pamatprogrammas starptautiskajiem uzņēmumiem un finanšu darbam zinātnes un tehnoloģijas jomā, ko īsteno MVU sadarbībā ar augstākās izglītības iestādēm, pētniecības iestādēm un citiem, lielākiem, uzņēmumiem.
<P>
Ir svarīgs arī pētījumu virziens; tiem ir jābūt vērstiem uz tirgu un pēc iespējas ātri praktiski pielietojamiem. Tā ir laba ideja, kas atbalsta uzņēmējdarbības iniciatīvas, un tai ir jābūt atbrīvotai no birokrātijas un skaidrai arī no finanšu viedokļa. Tas ir svarīgi visiem partneriem, īpaši darījumu cilvēkiem. Šīs programmas panākumi būs labs piemērs nākotnei. Cerēsim, ka simt miljoni eiro nav velti izšķiesti.
<SPEAKER ID="216" NAME="Miloslav Ransdorf">
GUE/NGL grupas vārdā. - (CS) Mazie un vidējie uzņēmumi nodrošina 70 % darbavietu Eiropas Savienībā. Taču šie uzņēmumi iegulda tikai 4 % zinātnē, pētniecībā un tehnoloģiju attīstībā, un tas, bez šaubām, ir iemesls, kāpēc tie labāk neizmanto savu uzņēmējdarbības potenciālu. Mums ir jāattīsta mazo un vidējo uzņēmumu potenciāls saskaņā ar atjaunoto Lisabonas Stratēģiju. Ir vairāki veidi, kā to paveikt: sniegt tiem labāku piekļuvi informācijai, piedāvāt labākus aizdevuma nosacījumus, dot iespēju labāk sadarboties ar valsts sektoru un palīdzēt uzlabot saiknes ar lieliem uzņēmumiem, lai gan mazas, gan lielas sistēmas būtu savstarpēji saistītas. Manuprāt, to ir iespējams izdarīt, un to var panākt nosacīti īsā laikā.
<SPEAKER ID="217" NAME="Nils Lundgren">
IND/DEM grupas vārdā. - (SV) Priekšsēdētāja kungs! ES paplašina savu ietekmi arvien vairāk jomās. Problēma ir tāda, ka nav principa, kā izlemt, kas ES ir jādara. Saprātīgs princips, kas tiek atzīts vārdos politiskajās runās, bet ignorēts, pieņemot lēmumus - subsidiaritātes princips. Tas runā pretī pētniecības un attīstības centralizēšanai, izņemot ļoti liela mēroga projektus attiecībā uz Galileo vai kodolsintēzes enerģiju. Lielās organizācijās birokratizēta pētniecība un attīstība dod mazākus ieņēmumus, nekā tajos ieguldītā nauda, ne vairāk. Dalībvalstīm diez vai ir kāds iemesls sūtīt naudu uz Briseli, lai pēc tam šo valstu pētnieki prasītu to atpakaļ. Šis apsvērums ir īpaši patiess, ja ir runa par pētniecību un attīstību mazos un vidējos uzņēmumos. Pētnieku un uzņēmēju entuziasmu izraisa apstāklis, ka viņiem ir iedvesta doma, ka lielāki līdzekļi būs vispārēji pieejami. Nekas neliecina, ka tā būs. Paldies par uzmanību!
<SPEAKER ID="218" NAME="Ján Hudacký" AFFILIATION="PPE-DE">
(SK) Vispirms atļaujiet man pateikties referentam par lielisko darbu pie šī ziņojuma. Man šķiet, ka, pateicoties galvenokārt Rübig kungam, šis Parlaments ir spējis atrast gan Komisijai, gan Padomei pieņemamu kompromisu, un tā rezultāts būs šā priekšlikuma pieņemšana pirmajā lasījumā.
<P>
Man šķiet, ka uzņēmēju aprindas ļoti atzinīgi vērtē EUREKA ierosmi par pētniecības un attīstības programmu maziem un vidējiem uzņēmumiem. Tas, ka šajā ierosmē piedalās tik daudzas valstis, apstiprina, ka pirms šīs programmas trūka intereses par mazo un vidējo uzņēmumu problēmu risināšanu.
<P>
Neraugoties uz Eiropas Parlamenta centieniem, Septītā pamatprogramma pētniecībai un attīstībai nav atrisinājusi problēmu, kā MVU var piekļūt līdzekļiem, kas ir piešķirti arī to pētniecības, attīstības un jauninājumu darba atbalstam. Tādēļ ir ārkārtīgi iepriecinoši redzēt, ka šī augšupejošā ierosme ir guvusi tik lielu atbalstu visās Eiropas iestādēs. Kaut gan nav šaubu, ka ir panākts zināms progress, uz dažiem jautājumiem joprojām nav atbildes. Šeit es domāju par MVU atbilstības kritērijiem, it īpaši par ieguldītā laika un gada apgrozījuma daļu, kas veltīta pētniecības darbam.
<P>
Es personīgi uzskatu, ka, nosakot šos kritērijus, mums ir jābūt iecietīgākiem un jāapsver Eurostars programmas atvēršana pat vismazākajiem uzņēmumiem, kuriem ir ievērojams jauninājumu un pētniecības potenciāls, neraugoties uz to izmēru.
<P>
Nobeigumā es vēlos pateikt, cik ļoti mani iepriecina arī manas valsts Slovākijas iesaistīšanās sadarbībā - tas uzlabos mazo un vidējo inovatīvo uzņēmumu stāvokli, kuru attīstība zināmā mērā līdz šim atpaliek.
<SPEAKER ID="219" NAME="Silvia-Adriana Ţicău" AFFILIATION="PSE">
(RO) Sākumā es apsveicu referentu P. Rübig un vēlos precizēt dažus elementus. Lai Eiropas Savienība būtu ekonomiski konkurētspējīga, ir svarīgi atbalstīt mazos un vidējos uzņēmumus, kuri iegulda praktiskajā pētniecībā.
<P>
22 dalībvalstis un 5 Eureka valstis ir nolēmušas kopā ar Komisiju ieguldīt 400 miljonus eiro, lai atbalstītu mazo uzņēmumu veiktos pētījumus, veicinot Lisabonas Stratēģijas mērķu sasniegšanu.
<P>
Mēs nedrīkstam aizmirst, ka MVU ir 99 % no Eiropas uzņēmumu kopējā skaita. Eurostars finansēto projektu atlase ir jāveic atbilstīgi zinātniskajai izcilībai un ekonomiskajai ietekmei.
<P>
Neraugoties uz to, es aicinu pievērst uzmanību grūtībām, ar kādām saskaras mazie un vidējie uzņēmumi, lai nodrošinātu līdzfinansējumu 50 % apmērā no projekta vērtības.
<P>
Daudzi mazie uzņēmumi drīzāk piesaistīs savus speciālistus projektiem, kas nes ātrus ienākumus, kaitējot ilgtermiņa pētniecības programmām.
<P>
Tāpat mazo uzņēmumu finansēšana, pamatojoties uz darbības plānu, varētu veicināt ļoti daudzu MVU līdzdalību Eiropas pētniecībā.
<P>
Es ceru, ka šīs programmas laikā turpināsies arī Erasmus programma jaunajiem uzņēmējiem.
<SPEAKER ID="220" NAME="Joel Hasse Ferreira" AFFILIATION="PSE">
(PT) Komisāra kungs, dāmas un kungi! Man šķiet, ka ir ārkārtīgi svarīgi atbalstīt mazos un vidējos uzņēmumus un veicināt to zinātnisko un tehnisko attīstību. MVU ir vajadzīgs stabils tehniskais pamats, lai tie spētu palielināt ieguldījumu ekonomikas izaugsmē un attīstībā.
<P>
Parasti MVU ir lielas spējas izrādīt iniciatīvu un pielāgoties, jo tos neapspiež birokrātija, un tos mēdz vadīt uzņēmēji un vadītāji, kuri ir ļoti aizrāvušies ar vērtību radīšanas darbu. Spēja izrādīt iniciatīvu un pielāgoties atvieglo jaunas uzņēmējdarbības uzsākšanu attiecībā uz jaunu produktu ražošanu un/vai pārdošanu, vai jaunu pakalpojumu sniegšanu, kas ir īpaši piemēroti patērētāju vai citu uzņēmumu vajadzībām.
<P>
Šiem jaunajiem produktiem un pakalpojumiem nereti ir vajadzīgs stingrāks tehnoloģiskais pamats nekā tas, kas ir pieejams daudziem mazajiem uzņēmumiem, un tādēļ MVU atbalstam paredzētā Eurostars kopīgā pētniecības un attīstības programma varētu būt ļoti nozīmīga tās iespējamās ietekmes dēļ uz ,,reālo ekonomiku”. Tādējādi tā palīdzēs uzlabot mazo un vidējo uzņēmumu kvalifikāciju daudzās Eiropas valstīs, kalpojot gan patērētājiem, gan Eiropas ekonomikai. Tādējādi tā palīdz radīt arī vairāk un labākas darbavietas. Tādēļ Rübig kunga ziņojums ir ļoti noderīgs.
<SPEAKER ID="221" NAME="Dragoş Florin David" AFFILIATION="PPE-DE">
(RO) Sākumā es vēlētos apsveikt Rübig kungu ar precīzo un ātro veidu, kādā viņš sagatavoja šo ziņojumu.
<P>
Šis ziņojums ievada jaunu pieeju Lisabonas Stratēģijai, vienkārši saistot pētniecību ar MVU. Tādējādi mēs piešķiram jaunu vērtību konkurētspējai un atbalstām tādu jaunu MVU rašanos, kas pievēršas inovācijām. Eurostars ir jākļūst par starta punktu Eiropas ekonomiskās darbības atjaunošanai, tā ir Eiropas inovatīvo zvaigžņu programma, pārredzama, elastīga un nebirokrātiska programma.
<P>
Nobeigumā es lūdzu Komisiju kopā ar visām programmā iesaistītajām valstīm veicināt un atbalstīt šo programmu, kas ir cieši saistīta ar Eiropas prioritārajiem jautājumiem: klimata pārmaiņas, energoefektivitāte, atjaunojamo energoresursu veicināšana un, pēdējais, bet ne mazāk svarīgais jautājums - cīņa pret vēzi.
<SPEAKER ID="222" NAME="Miroslav Mikolášik" AFFILIATION="PPE-DE">
(SK) Eurostars kopīgā pētniecības un attīstības programma atbalsta MVU, kas saistīti ar pētniecību un attīstību, nodarbojoties ar uz tirgu vērstiem pētījumiem starptautiskos projektos dažādu MVU apvienību labā.
<P>
Es īpaši vēlētos uzsvērt zināšanu tālāknodošanas nozīmi un nepieciešamību sadarboties šajā programmā gan starp pašiem uzņēmumiem, gan ar citām organizācijām, pamatojoties uz rūpniecisko un ekonomisko partnerību. Tas, ka šī ir augšupejoša programma, kas tieši pielāgota tajā iesaistītajiem pētniecības uzņēmumiem, ir ļoti pozitīvs aspekts. Galvenais jautājums ir tas, ka pētniecība ir vērsta uz tirgu un paredzēta komerciālu rezultātu sasniegšanai īsā vai vidējā laikposmā.
<P>
Es vēlos minēt arī kādu jaunu šīs programmas iezīmi, proti, riskantākajiem pētniecības un attīstības projektiem paredzēta riska dalīšanas finanšu mehānisma ieviešana.
<SPEAKER ID="223" NAME="Péter Olajos" AFFILIATION="PPE-DE">
(HU) Liels paldies, priekšsēdētāja kungs! Arī es vēlos apsveikt Potočnik kungu un Rübig kungu. Eurostars kopīgā programma ir lielisks līdzeklis Lisabonas mērķu sasniegšanai, konkurences palielināšanai un jauninājumu atbalstam. Pētniecībā un attīstībā iesaistītie MVU, kuri iegulda ne mazāk kā 10 % no apgrozījuma pētniecībā un attīstībā, ir galvenie dalībnieki šajā sfērā.
<P>
Ungārija piedalās šajā programmā, un interese par to ir ārkārtīgi liela. Ir pieteikušies vairāk nekā 200 uzņēmumi, kuri atbilst kritērijiem, kaut gan tagad rodas problēma, jo dalībvalstis nav rezervējušas atbilstīgus līdzekļus. Piemēram, Ungārijai ir pieejami tikai EUR 500 000, ar kuriem pietiek tikai 2 - 3 projektiem. Tādēļ man šķiet, ka dalībvalstīm katrā ziņā ir jāpalielina programmai piešķirtie līdzekļi vai jāmēģina tērēt ne mazāk kā 3 % no IKP pētniecībai un attīstībai, lai mēs varētu konkurēt arī pasaules līmenī. Es uzskatu, ka Eurostars un EUREKA ir programmas, kuras nodrošina lieliskus līdzekļus, lai to panāktu. Vēlreiz apsveicu!
<SPEAKER ID="224" NAME="Zbigniew Zaleski" AFFILIATION="PPE-DE">
(PL) Priekšsēdētāja kungs! Īsi sakot, ieguldījumi mazos uzņēmumos atmaksājas.
<P>
Zinātniski pētījumi liecina, ka mazos uzņēmumos ar vienkāršām tehnoloģijām ir iespējas labiem jauninājumiem, un to es vēlētos īpaši uzsvērt. Līdzīgi ir arī ar ģimenes uzņēmumiem, kuri investē vienā bērnā saskaņā ar minētā uzņēmuma darbības jomu, un tādējādi pastāv zināma nepārtrauktība, un es uzskatu, ka tas ir ļoti drošs ceļš tālākvirzībai. Turklāt šie uzņēmumi ir ļoti elastīgi un ar nelieliem izdevumiem spējīgi pāriet no vienas vietas uz citu un no viena izstrādājuma uz citu; manuprāt, priekšsēdētāja kungs, dāmas un kungi, ja MVU dod vairāk nekā 60 % no ES ienākumiem, tad no mūsu puses būtu milzīga kļūda skopoties ar ieguldījumiem šajos uzņēmumos un to attīstībā.
<SPEAKER ID="225" NAME="Janez Potočnik">
Komisijas loceklis. - Priekšsēdētāja kungs! Es vēlos sākt ar pateicību visiem ne tikai par atbalstu ziņojumā izteiktajam priekšlikumam, bet arī par atbalstu MVU. MVU ir Eiropas ekonomikas svarīga daļa, un, kā jau es minēju, Eurostars programmā mēs runājam par MVU, kuri būs nākotnes "zvaigznes”.
<P>
Tā ir inovatīva pieeja. Nav viegli īstenot pieejas, kurās mēs apvienojam dalībvalstu naudu ar Kopienas finansējumu, bet to noteikti ir vērts darīt, jo tas ir tieši tas virziens, kādā mums turpmāk jādodas. Mēs apvienojam labāko no EUREKA - elastību, vienkāršību, decentralizētu pieeju, orientāciju uz tirgu - ar labāko no pamatprogrammas: centralizēta pārvalde, kopīgs novērtējums un kopīga atlase. Varu jums apliecināt, ka arī citās pamatprogrammas daļās mēs turam acis vaļā, lai pamanītu izdevības MVU.
<P>
Šīs spēles nosaukums ir vienkāršošana, tādēļ, kā jūs, iespējams, zināt, esam ieviesuši maziem un vidējiem uzņēmumiem lielāku finansējuma likmi nekā pārējiem. Tādējādi tiem ir 75 % līdzfinansējuma likme pamatprogrammā, bet citiem lielākiem uzņēmumiem tā ir 50 %, un tas nozīmē, ka mēs veicinām MVU līdzdalību. Mēs esam izveidojuši garantiju fondu, kas ļoti vienkāršo MVU dalību pamatprogrammā, jo tas, ka šiem uzņēmumiem vajadzēja iepriekš iesniegt bankas garantijas, bija viena no galvenajām problēmām; un mēs grasāmies izveidot arī "vienotās reģistrācijas iestādi,” kas atkal atvieglos darbu, jo jums vajadzēs iesniegt pieteikumu tikai vienu reizi, un visi jūsu dati tiks automātiski saglabāti, un nākamreiz, kad jūs vērsīsieties ar iesniegumu, tas tiks izdarīts automātiski.
<P>
Tādēļ, ja mēs atskatāmies uz pirmā gada rezultātiem - un, kā jūs zināt, mēs vienojāmies par mērķi 15 % no finansējuma, kas jāpiešķir MVU no programmas sadarbības daļas - mēs varam teikt, ka tas darbojas. Ja Sestajā pamatprogrammā mēs nesasniedzām mērķi, tad pirmie novērtējumi un pirmais ieskats rezultātos liecina, ka šis skaitlis ir tuvāks 20 % nekā 15 %, un tas ir liels solis uz priekšu.
<P>
Mēs strādājam arī Komisijā. Es nāku tieši no konkurētspējas grupas sanāksmes, kurā mēs apspriedām Mazo uzņēmumu aktu - tas ir darba nosaukums - ar kuru mēs vēlamies organizēti risināt visus jautājumus, kas saistīti ar MVU. Es vēlos minēt arī to, ka, kaut gan šodien mēs lemjam par finansiālu līdzdalību no Kopienas puses, patiesībā tā jau ir sākusies, un vairāk nekā 200 jau ir pieteikušies pirmajam konkursam, kas ir ievērojams panākums.
<P>
Nobeigumā es vēlētos pateikt, ka esmu ārkārtīgi iepriecināts par Luksemburgas lēmumu pievienoties. Būtībā šeit nav nekādu problēmu. Mums visiem ir jācenšas pēc iespējas ātrāk nokārtot tās pievienošanos programmai.
<SPEAKER ID="226" NAME="Paul Rübig">
referents. - (DE) Priekšsēdētāja kungs, komisār Potočnik kungs, dāmas un kungi! Kopsavilkumā mēs varam teikt, ka atkal esam nosprauduši mērķi, kas vērsts uz Lisabonas programmu. Pētniecības rezultātu īstenošana īsā laikā, mēs ceram, radīs jaunas darbavietas un izraisīs neto algu palielināšanos. Protams, svarīga jauninājumu iezīme ir jaunu produktu piedāvājums, un tādējādi tiek gūti arī panākumi tirgū.
<P>
Priecājos, ka mums kopā ar Eiropas Investīciju banku ir izdevies rast arī papildu instrumentu riska dalīšanai, un šos līdzekļus var pievienot klāt pārējiem. Mēs esam iecerējuši arī novērtējumu, lai redzētu, vai līdzekļi ir faktiski pieprasīti, un pārbaudītu, vai Eiropas Parlamentam atkal nenākas samazināt summas, jo līdzekļi nav iztērēti iepriekšējos gados, kā tas notiek ar citām programmām.
<P>
Es uzskatu, ka šī programma var nodrošināt līdzekļu izlietošanu, un es gribētu lūgt kolēģus nodrošināt, lai arī dalībvalstīs šis līdzfinansējums darbotos kā paredzēts. Mūsu visu interesēs ir labi sākt šo programmu. Es uzskatu, ka par to ir jāsniedz arī pienācīga informācija.
<P>
Es gribētu lūgt komisāru Potočnik kungu vienoties ar Komisijas priekšsēdētāja vietnieci M. Wallström, lai sabiedrību iepazīstina ar šo programmu kā ar paraugu - tā ir daļa no procesa. Es vēlētos vēlreiz apsveikt Slovēnijas prezidentūru - tas tiešām ir produkts un projekts, kuru ir vērts demonstrēt ar lepnumu.
<SPEAKER ID="227" NAME="Priekšsēdētājs">
Debates ir slēgtas.
<P>
Balsojums notiks rīt.
<P>
Rakstiskas deklarācijas (Reglamenta 142. pants)
<SPEAKER ID="228" NAME="Jorgo Chatzimarkakis  " AFFILIATION="ALDE">
rakstiski. - (DE) Komisār Potočnik kungs! Runas par MVU nozīmi ir parasta lieta šajā Parlamentā. Tiešām, mazie un vidējie uzņēmumi ir ES ekonomikas mugurkauls.
<P>
Tikai Vācijā vien vairāk nekā 20 miljoni cilvēku strādā, nodarbojas ar pētniecību un attīstību vairāk nekā 3.3 miljonos mazo un vidējo uzņēmumu. Eiropas izaugsme vai stagnācija galvenokārt ir atkarīga no šiem uzņēmumiem. Mazie un vidējie uzņēmumi dod vairāk patentu, jauninājumu un darbavietu nekā lielie konglomerāti. Bet MVU joprojām ir pārāk maza piekļuve aizdevumiem un finansējuma programmām.
<P>
Eurostars ir labs piemērs tam, kā notiek process. Atšķirībā no Septītās pamatprogrammas, kuras pamatā ir lejupejoša pieeja ar ES centralizētu finansējumu, Eureka un Eurostars ir augšupejošas pieejas. Programmu pārvalda Eureka iniciatīva. Tas ir labi, un, iespējams, tas varētu būt paraugs mūsu Septītajai pamatprogrammai.
<P>
Eurostars programmai ir šādas priekšrocības:
<P>
• MVU, kas intensīvi nodarbojas ar pētniecību, ir programmas centrā;
<P>
• starptautiski speciālisti pārbauda atbilstību un novērtē;
<P>
• saskaņoti uzaicinājumi piedalīties konkursos un darba norisēs visās dalībvalstīs;
<P>
• ātra lēmumu pieņemšana attiecībā uz finansējumu: 14 nedēļas pēc beigu termiņa:
<P>
• Komisija piešķir papildu summu;
<P>
• finansējums tikai neatmaksājumu dotāciju veidā (pabalsts skaidrā naudā).
<P>
Tādēļ es vēlētos sirsnīgi apsveikt referentu ar šo darbu. Vēlu programmai vislielākos panākumus!
<SPEAKER ID="229" NAME="Anna Záborská  " AFFILIATION="PPE-DE">
rakstiski. - (SK) Balsojot par Paul Rübig ziņojumu, Eiropas Parlaments raida skaidru signālu mazajiem un vidējiem uzņēmumiem dalībvalstīs. Mazie un vidējie uzņēmumi bieži var būt aktīvi dalībnieki pētniecībā un attīstībā, bet tiem ir jāpacieš nelabvēlīgāki nosacījumi nekā tie, ko piemēro lielajām starptautiskajām korporācijām.
<P>
Tagad MVU apvienības, kas nodarbojas ar pētniecību un attīstību, var izmantot Eiropas finanšu atbalstu un strādāt Eiropas tīklā kopā ar citiem maziem un vidējiem uzņēmumiem. Tādējādi Slovākijas MVU varēs ieguldīt savas zināšanas un spējas Eiropas pētniecības un attīstības nozarē.
<P>
Daudzi mazie un vidējie uzņēmumi Slovākijā atrodas lauku apgabalos ar mazāk attīstītu infrastruktūru, kas kavē to attīstību. MVU, kas saistīti ar pētniecību un attīstību, tieši vai netieši strādā daudz sieviešu. Eiropas līdzekļi ir noderīgi, jo tie sniedz MVU starta punktu, tādējādi dodot iespēju to profesionālajām zināšanām kalpot kopējām interesēm.
<P>
Eurostars programma ir jaunu produktu un pakalpojumu pētniecības un attīstības programma Eiropas līmenī. MVU ir galvenā loma Eurostars projektos. Tiešām žēl, ka ES dalībvalsts Slovākijas Republika nepiedalās šajā programmā. Tātad Slovākijas mazajiem un vidējiem uzņēmumiem nav piekļuves ievērojamam finansiālam atbalstam, kas pieejams jaunu izstrādājumu, tehnoloģiju un pakalpojumu efektīvai attīstībai.
