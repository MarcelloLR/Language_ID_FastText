<CHAPTER ID="004">
Nesenā zemestrīce Haiti (debates) 
<SPEAKER ID="008" NAME="Priekšsēdētājs">
Nākamais darba kārtības punkts ir Eiropas Savienības Augstās pārstāves ārlietās un drošības politikas jautājumos un Komisijas priekšsēdētāja vietnieces baroneses C. M. Ashton paziņojums par zemestrīci Haiti.
<P>
Par šo jautājumu runās arī komisārs K. De Gucht, bet baronese Ashton būs pirmā, kam dosim vārdu. Man ir liels prieks sveikt viņu, jo esmu daudz strādājis kopā ar viņu citās jomās un vēlu viņai labas sekmes jaunajā amatā.
<SPEAKER ID="009" NAME="Catherine Ashton">
Eiropas Savienības Augstā pārstāve ārlietās un drošības politikas jautājumos un Komisijas priekšsēdētāja vietniece. - Priekšsēdētāja kungs, ļoti pateicos par laipnajiem vārdiem. Godājamie deputāti, es lūdzu sarīkot šīs debates, lai sniegtu Parlamentam jaunākās ziņas par situāciju Haiti pēc šausmīgās 12. janvāra zemestrīces. Zaudējumi ir milzīgi, un postījumi ir ārkārtīgi lieli. Traģēdija ir skārusi aptuveni trīs miljonus cilvēku, un nāves gadījumu skaits turpina pieaugt.
<P>
Šī ir masveida humānā un politiskā katastrofa. Mūsu neatliekamais uzdevums ir strādāt kopā ar Apvienoto Nāciju Organizāciju un Haiti vadību, lai mazinātu Haiti iedzīvotāju ciešanas. Mūsu apņemšanās atjaunot Haiti ir ilgtermiņa apņemšanās. Daudzi Eiropas pilsoņi arī ir zaudējuši dzīvības, un aptuveni 1000 cilvēku ir pazuduši bez vēsts.
<P>
ES ir reaģējusi ātri, netiecoties nokļūt plašsaziņas līdzekļu uzmanības lokā, bet pilnīgi pievēršoties palīdzības sniegšanai cilvēkiem, kam tā ir vajadzīga. Pēc Apvienoto Nāciju Organizācijas padoma mēs apspiedām vēlmi nekavējoties doties uz Haiti. Tas būtu tikai novērsis uzmanību un nelielos resursus no palīdzības sniegšanas. Mēs, protams, dosimies uz Haiti, tikko tas šķitīs piemēroti, un es esmu vienojusies ar komisāru De Gucht, ka viņš šonedēļ apmeklēs Haiti, lai izteiktu līdzjūtību un uzsvērtu mūsu apņemšanos palīdzēt Haiti iedzīvotājiem. Viņš arī izmantos iespēju pārskatīt mūsu līdzšinējos palīdzības centienus un apspriest ar Apvienoto Nāciju Organizāciju un mūsu cilvēkiem uz vietas visneatliekamākās vajadzības nākamajām nedēļām un mēnešiem.
<P>
Pa to laiku mēs turpināsim strādāt visās jomās -humānajā, politiskajā un drošības. Pēdējās dienās es esmu pastāvīgi uzturējusi kontaktus ar Valsts sekretāri Clinton, Apvienoto Nāciju Organizācijas vadību, ES ārlietu ministriem un Kanādu, kas vada "Haiti draugu” grupu, lai nodrošinātu efektīvu un saskaņotu starptautisku atbildes reakciju. Šonedēļ es apmeklēšu Amerikas Savienotās Valstis, lai turpinātu risināt šo jautājumu un citas problēmas kopā ar Amerikas Savienoto Valstu administrāciju un ANO ģenerālsekretāru, un citiem Ņujorkā.
<P>
ANO ir pieprasījusi steidzamu finansiālo palīdzību - 575 miljonus ASV dolāru -, kā arī loģistikas atbalstu, lai transportētu humāno palīdzību. Vakar Apvienoto Nāciju Organizācijas ģenerālsekretārs pieprasīja arī policijas un militāros papildspēkus ANO miera uzturēšanas misijai.
<P>
Lai palīdzētu mobilizēt un koordinēt mūsu atbalstu, es lūdzu ES Spānijas prezidentūrai vakar sasaukt ārkārtas Ārlietu padomes sanāksmi. Pirmo reizi, kopš Lisabonas līgums stājās spēkā, mēs apvienojām Komisijas un Padomes sekretariāta, un dalībvalstu pūles visaptverošā pieejā, ko es koordinēju. Tas ir kaut kas vēl nebijis.
<P>
Vakar mums bija ļoti auglīga Padomes sanāksme. Visi piekrita, ka ir steidzami jāreaģē ciešā sadarbībā ar Apvienoto Nāciju Organizāciju. Attiecībā uz finansiālo palīdzību Padome izdarīja šādus secinājumus. Tā atzinīgi novērtēja Komisijas provizoriskās saistības nekavējoties sniegt Haiti humāno palīdzību EUR 30 miljonu apmērā papildus EUR 92 miljoniem, ko apņēmušās sniegt dalībvalstis.
<P>
Tā atzinīgi novērtēja Komisijas provizoriskās saistības sniegt tūlītēju palīdzību EUR 100 miljonu apmērā, kas nav saistīta ar humāno palīdzību, bet, piemēram, ar atjaunošanu un rekonstrukciju, un tā ņēma vērā Komisijas provizorisko norādi, ka ilgtermiņa palīdzībai būs pieejami EUR 200 miljonu.
<P>
Tā aicināja noteiktā laikā pēc tam, kad pilnīgi būs novērtētas pēckatastrofas vajadzības, sasaukt starptautisku konferenci par Haiti stāvokli.
<P>
Vispār tā ir iespaidīga reakcija tik īsā laikā. Palīdzība tiks sniegta arī Dominikānas Republikai. Šobrīd atrast pietiekamus naudas līdzekļus ir vieglāk nekā nogādāt tos cilvēkiem, kam tā vajadzīga. Mums ir jānodrošina, lai tie būtu pienācīgi novirzīti ilgtspējīgai politiskai un fiziskai Haiti atjaunošanai. Pēc ANO ģenerālsekretāra lūguma palīdzēt ar transportu humānās palīdzības vajadzībām un papildu policijas vienībām Padome aicināja mani apzināt ES dalībvalstu ieguldījumu un sniegt priekšlikumus līdzekļu mobilizācijai. Es pašlaik ar to nodarbojos.
<P>
Darba turpināšanai mēs tūlīt pēc Padomes sanāksmes sasaucām Politikas un drošības komitejas sanāksmi. Pirmie dalībvalstu ieguldījuma rādītāji jau ir pieejami, tostarp arī potenciālie Eiropas Policijas spēku ieguldījumi. Nākamajās dienās darbu turpinās Padomes sagatavošanas grupas, lai sniegtu ātru, mērķtiecīgu palīdzību.
<P>
Ārlietu padome sanāks atkal nākamajā pirmdienā. Mēs turpināsim risināt Haiti jautājumu un apsvērsim turpmākos pasākumus.
<P>
Šis ir liels ES ārpolitikas pārbaudījums jaunajā Lisabonas līguma pasaulē. Haiti iedzīvotāji - un mūsu pašu iedzīvotāji - gaida ātru, efektīvu un saskaņotu rīcību. Mēs esam pārliecināti, ka to arī sniedzam.
<P>
Es ar nepacietību gaidu sadarbību ar Parlamentu šajā jautājumā un priecājos šodien būt šeit, lai sniegtu jums šo informāciju un uzklausītu jūsu viedokli.
<SPEAKER ID="010" NAME="Karel De Gucht">
Komisijas loceklis. - Priekšsēdētāja kungs, ļaujiet man sākt, uzsverot šīs katastrofas vēl nepieredzētos apmērus gan pēc tās ietekmes uz humāno situāciju, gan pēc ietekmes uz visu valsti.
<P>
Haiti ir viena no visnabadzīgākajām valstīm pasaulē. Tā ir valsts, kura pastāvīgi atrodas nedrošā situācijā un kuras pamatfunkcijas un iespējas ir bijušas nopietni traucētas. Ir stipri cietusi arī starptautiskā sabiedrība. Apvienoto Nāciju Organizācijas, NVO un mūsu pašu Komisijas darbinieki ir bezvēsts prombūtnē, un ar to arī izskaidrojamas grūtības palīdzības organizēšanā uz vietas. Cilvēkiem ir jāsaprot, ka tas nav kompetences trūkuma dēļ, bet tāpēc, ka palīdzības spēki paši ir cietuši. Glābšanas operācijas nenotiek tik steidzami, kā varētu vēlēties, lai gan ir redzams, ka stāvoklis ar katru stundu uzlabojas.
<P>
Citiem vārdiem sakot, runa nav tikai par cilvēku dzīvības glābšanu. Mums faktiski ir jāglābj pati valsts. Tāpēc Augstā pārstāve Cathy Ashton aicināja sasaukt ārkārtas Padomes sanāksmi, kas bija ļoti lietderīga problēmas risināšanai. Ļaujiet man ļoti īsi pievērsties četriem uzdevumiem.
<P>
Pirmkārt, mums protams, ir jārisina humānās vajadzības. Tās ir milzīgas un galvenokārt attiecas uz medicīnisko palīdzību ievainotajiem, ūdeni un sanitārajiem apstākļiem - piemēram, pastāv holēras risks -, pārtiku un pajumti. Visvairāk trūkst ķirurģiskās palīdzības, primārās veselības aprūpes un medikamentu, ūdens attīrīšanas iekārtu, pārtikas, pagaidu mītņu un loģistikas atbalsta. Pietiekamas ir meklēšanas un glābšanas iespējas.
<P>
Organizatoriskās koordinācijas prioritātes ir pabeigt vajadzību novērtējumu, lai iegūtu sīkāku pārskatu par to, kas darāms, un organizēt transporta loģistiku. Šo jautājumu arī risinās ES iestādes.
<P>
Visbeidzot - mums jāveic starptautiskās palīdzības koordinācija. Šādos apstākļos tas vienmēr ir grūts darbs. Ļaujiet man uzsvērt, ka dažas stundas pēc zemestrīces humānās palīdzības (ECHO) un Uzraudzības un informācijas centra (MIC) grupas jau bija izvietotas. Tās tur strādā kopš tā laika, novērtējot vajadzības un koordinējot palīdzības darbus. Mēs strādājam kopā ar Apvienoto Nāciju Organizācijas Humānās palīdzības koordinācijas biroja (OCHA) grupām un pastāvīgi uzturam kontaktus ar ANO ārkārtas palīdzības koordinatoru John Holmes.
<P>
Otrkārt, ir jāveido vai jāatjauno valsts pārvaldes pamatspējas. Tas ir ļoti svarīgi. Šai valstij ir atkal jāfunkcionē ne tikai fiziskā nozīmē - vairākums ēku ir sagrautas -, bet arī situācijā, kad daudz augstāko amatpersonu ir pazudušas un valsts struktūras ir stipri dezorganizētas.
<P>
Padome atzinīgi vērtē to, ka mēs nekavējoties sūtīsim ES ekspertu grupu ar īpašu uzdevumu novērtēt Haiti valsts un civilās administrācijas vissteidzamākās vajadzības, lai sniegtu tehnisko palīdzību. Mūsu diplomātiskais un sadarbības personāls, kas atrodas Haiti, to varētu paveikt labāk, bet tas ir pārāk noslogots. Turpmākajās dienās šis uzdevums kļūs arvien svarīgāks. Eiropas Savienībai un Eiropas Komisijai kopā ar Padomi var būt jāuzņemas vadība valsts iestāžu atjaunošanā gan fiziskā nozīmē, gan nodrošināšanā ar cilvēkiem.
<P>
Treškārt, protams, mēs plānojam atjaunot valsti, un šis uzdevums ietver daudz vairāk nekā tikai tūlītējus glābšanas darbus. Pēc dažām nedēļām daudzas avārijas grupas un resursi, kas tur pašlaik atrodas, būs jau devušies projām, un pastāv risks - ļoti tipisks šāda veida katastrofām -, ka sāksies katastrofas otrais vilnis, ja mēs neturpināsim sniegt palīdzību un atbalstu.
<P>
Mums ir nekavējoties jāizstrādā plaši, saskaņoti vidēja termiņa un ilgtermiņa kopīgi ES plāni krīzes problēmu risināšanai. Mūsu dienesti risina šo jautājumu. Šie plāni ir jāizstrādā, lai nodrošinātu pienācīgu darba dalīšanu starp ES iestādēm un dalībvalstīm un izmantotu saistītas palīdzības, atjaunošanas un attīstības pieeju, kā arī nodrošinātu ilgtspējīgu un netraucētu pāreju no tūlītējas palīdzības uz turpmākiem pasākumiem.
<P>
Mēs esam aicinājuši visas dalībvalstis pilnīgi iesaistīties šajos pasākumos un izpildīt savas saistības attiecībā uz koordināciju un lietderīgu palīdzību. Šis ir laiks, kad mūsu apņēmība tiks pārbaudīta, un mums ir jābūt stipriem, ja vēlamies, lai mums viss izdotos.
<P>
Visbeidzot runāšu par finansiālo palīdzību. Kā Augstā pārstāve jau norādīja, Eiropas Komisija sniegs lielu ieguldījumu, vispirms kā humāno palīdzību -EUR 30 miljonu, no kuriem lielākā daļa, proti, EUR 22 miljoni, ir pilnīgi jauns finansējums, kas piešķirts papildus pašreizējām humānās palīdzības saistībām, kuras esam uzņēmušies pret Haiti. Sākotnējās atveseļošanas palīdzība - kas nav saistīta ar humāno palīdzību, un tas, ko tikko teicu par valsts iestādēm, protams, pieder pie šīs sadaļas - EUR 100 miljonu apmērā, no kuriem puse ir novirzīta nauda un puse - no jauna piešķirta nauda, un tad vēl tiks sniegta ilgtermiņa palīdzība valsts atjaunošanai, kam sākotnēji atvēlēti EUR 200 miljonu.
<P>
Tad mums būs jānovērtē situācija. Pašlaik tiek minēti tādi skaitļi kā USD 10 miljardi. Man šķiet, ka tas ir ļoti daudz, un Komisijas budžets katrā ziņā nevar mēroties ar šo summu. Mums kopā ar starptautiskā atbalsta sniedzēju konferences dalībniekiem un dalībvalstīm būs jāapsver, ar cik lielām summām mēs galu galā piedalīsimies. Pašlaik tiek gatavota ES pakete papildus visiem pašreizējiem ieguldījumiem un tiem ieguldījumiem, ko nodrošinās dalībvalstis.
<P>
Kā Augstā pārstāve teica, rīt no rīta es apmeklēšu šo reģionu - Haiti un arī Dominikānas Republiku -, lai apspriestos ar varas pārstāvjiem arī par centieniem atjaunot valsts iestādes. Prezidents un lielākās NVO jau atrodas tur. Es došos arī uz Dominikānas Republiku. Ir svarīgi satikt šīs valsts varas pārstāvjus, jo viņi ir kaimiņi. Jau tagad ir redzams, ka var rasties saspīlēta situācija uz robežas, tāpēc es tikšos ar Dominikānas varas pārstāvjiem.
<P>
Pašlaik tas ir viss, kas man sakāms. Pēc atgriešanās pirmdienas pēcpusdienā es sniegšu ziņojumu Attīstības komitejai.
<SPEAKER ID="011" NAME="Gay Mitchell">
PPE grupas vārdā. - Priekšsēdētāja kungs, esmu pārliecināts, ka Parlaments vēlas pieminēt pazudušos ANO un ES darbiniekus un visus tos, kas pašlaik ir bezvēsts prombūtnē un cieš Haiti.
<P>
Es priecājos arī par to, ka komisārs De Gucht dosies uz turieni un ziņos Attīstības komitejai, kad pirmdien atgriezīsies. Tas ir apsveicams notikums. Runājot viņa paša vārdiem, katastrofas ietekmes apmērs ir vēl nepieredzēts, un man šķiet, ka šāda rīcība ir tikai taisnīga attiecībā uz šādu valsti, un tāpēc - un es to pieminu, tikai garāmejot - es patiešām uzskatu, ka Eiropas Savienībai būtu jāiesaistās vairāk Haiti atjaunošanā.
<P>
Tagad, kad mums ir Augstā pārstāve, kas ir arī Komisijas priekšsēdētāja vietniece, šai personai vajadzētu iesaistīties vairāk šādu jautājumu risināšanā.
<P>
Eiropas Savienība ir lielākā palīdzības sniedzēja pasaulē, kas nodrošina 60 % palīdzības, un mēs droši vien esam arī lielākā humānās palīdzības sniedzēja. Tomēr mēs tur redzam ASV kuģa slimnīcas, savukārt ES pārstāv tikai atsevišķas dalībvalstis - Beļģija, Īrija un Lielbritānija vai citas valstis. ES klātbūtnei vajadzētu būt redzamākai. Kāpēc netiek sūtītas militārās vienības? Kāpēc ne dažas pastāvīgas vienības rotācijas kārtībā, kas būtu gatavas doties uz attiecīgo teritoriju, kad notiek šādas katastrofas?
<P>
Visbeidzot gribu teikt, ka visam, kas notika Haiti, pamatā ir nabadzība un ka tad, kad šī šausmīgā traģēdija norims un pazudīs no plašsaziņas līdzekļiem, neaizmirsīsim Haiti. Ir pienācis laiks reizi par visām reizēm sākt risināt nabadzības situāciju Haiti.
<SPEAKER ID="012" NAME="Linda McAvan">
S&D grupas vārdā. - Priekšsēdētāja kungs, mūsu domas šodien ir pievērstas Haiti iedzīvotāju traģēdijai, un esmu pārliecināta, ka visi deputāti vēlēsies izteikt līdzjūtību Haiti tautai. Tā ir traģēdija, bet, ka teica Gay Mitchell, šī traģēdija ir notikusi valstī, kurā 75 % iedzīvotāju dzīves līmenis ir stipri zemāks par nabadzības robežu. Nākotnē mums jārūpējas tieši par to.
<P>
Sabiedrības reakcija uz vajadzību palīdzēt Haiti ir bijusi apbrīnojama. AK vien dažās dienās ir savākts GBP 30 miljonu - no finanšu krīzes skartās sabiedrības -, tādējādi mēs zinām, ka sabiedrība atbalsta mūsu centienus piesaistīt finansējumu Haiti vajadzībām.
<P>
Augstā pārstāve, es vēlos pateikties jums par paveikto darbu, proti, ka tika nodrošināta tūlītēja ES atbildes reakcija šajā lietā. Cunami katastrofas laikā mēs sapratām, ka laba koordinācija ir tikpat svarīga kā mūsu piegādātais finansējums. Nav svarīgi, ar kādas valsts karogu tiek sniegta palīdzība, bet ir būtiski to tur nogādāt, sadarbojoties ar Apvienoto Nāciju Organizāciju.
<P>
Es priecājos, ka ilgtermiņa risinājumam notiks starptautiska konference par Haiti. Manuprāt, mums Haiti jautājums ir jāaplūko kopumā, tās neatmaksātie parādi, un es ceru, ka Haiti parādu problēmas būs iekļautas starptautiskās konferences darba kārtībā. Haiti ir parādā starptautiskajiem kreditoriem aptuveni USD 890 miljonu, un liela daļa no tā ir parāds SVF. SVF ir piešķīris Haiti USD 100 miljonu aizdevumu. Vai mēs to varam pārveidot par subsīdiju? Nav nekādas jēgas nolemt šo valsti nabadzībai vēl uz 100 gadiem. Tāpēc es ceru, ka jūs iekļausiet šo jautājumu SVF sanāksmes darba kārtībā.
<P>
Es ceru, ka mēs risināsim arī citus jautājumus, un, manuprāt, jums ir taisnība, ka robežjautājums ar Dominikānas Republiku ir vienlīdz svarīgs. Vēlreiz pateicos jums par pūlēm un ceru, ka Parlaments aktīvi strādās, lai rastu labu, saskaņotu risinājumu.
<SPEAKER ID="013" NAME="Liam Aylward">
ALDE grupas vārdā. - Priekšsēdētāja kungs, vispirms es gribētu novēlēt Augstajai pārstāvei baronesei Ashton veiksmi daudzajos uzdevumos, kas viņai būs jārisina savu pilnvaru laikā. Kā viņa to labi zina un kā Apvienoto Nāciju Organizācija ir paziņojusi, situācija Haiti ir vislielākā humānā katastrofa pēdējo desmitgažu laikā, jo pazudušu cilvēku, upuru un nāves gadījumu skaits turpina pieaugt.
<P>
Cilvēku zaudējumi šajā traģēdijā ir neizmērojami. Lai gan sāk pienākt palīdzība, mēs apzināmies nopietnās problēmas, ar ko sastopas palīdzības darbinieki, cenšoties sniegt palīdzību tiem, kam tā visvairāk vajadzīga.
<P>
NVO ir konstatējušas Haiti arvien pieaugošas drošības, loģistikas un birokrātijas problēmas, kas traucē palīdzības sniegšanu un vēl vairāk pasliktina katastrofālo situāciju. Šīs problēmas liek Haiti iedzīvotājiem balansēt uz robežas starp dzīvību un nāvi.
<P>
Šajā grūtajā darbā, lai mazinātu ciešanas un haosu, ir vajadzīga skaidra vadība un koordinēta palīdzība. NVO, valsts pārvaldes iestādēm, starptautiskajām organizācijām un vietējām pašvaldībām ir jāsadarbojas, lai sniegtu ārkārtas palīdzību daudzās jomās tiem, kam tā vajadzīga.
<P>
Ir skaidrs, ka šai valstij nekavējoties ir vajadzīgs plašs starptautisks atbalsts. Eiropas pilsoņu atsaucība un viņu rekordlielā devība un solidaritāte ir bijusi bezgalīga. Vakardienas paziņojums par vairāk nekā EUR 420 miljoniem kā Eiropas Savienības humāno palīdzību Haiti liecina par vadību un saistībām, bet palīdzības sniegšanai ir jābūt koordinētai un efektīvai.
<P>
Eiropas Savienība ir paziņojusi, ka tās mērķis ir saliedēt un stiprināt globālos palīdzības centienus. Es ceru, ka jūs, Ashton kundze, un komisārs De Gucht veltīsiet visas pūles tam, lai sasniegtu šo mērķi, kad vēlāk šajā nedēļā apmeklēsiet Amerikas Savienotās Valstis, Haiti un citas valstis.
<P>
Rietumu puslodes visnabadzīgākās valsts ilgtermiņa attīstībai ir jākļūst par prioritāti. Eiropas Savienības piešķirtais EUR 200 miljonu atbalsts, lai ilgtermiņā palīdzētu atjaunot Haiti, ir labs iesākums, bet, kad TV kameras būs pametušas valsti un pasaules uzmanība būs pievērsta kam citam, Eiropas Savienībai kā globālai līderei ir jārīkojas un jāpilda savs pienākums.
<SPEAKER ID="014" NAME="Eva Joly" LANGUAGE="FR">
Priekšsēdētāja kungs, Augstā pārstāve, komisār, dāmas un kungi! Šī jaunā humānā krīze, ko piedzīvo Haiti, ir varbūt apjoma ziņā lielāka par visām iepriekšējām tik lielā mērā, ka es šaubos, vai ir iespējams rast pareizos vārdus, lai runātu par upuriem, uzrunātu tos, kas izdzīvojuši, un sniegtu roku ģimenēm, lai pateiktu tām, ka jūtam līdz viņu sāpēm un apzināmies savu pienākumu.
<P>
Lai cik spēcīga bija zemestrīce, ar to vien nevar izskaidrot postījumu plašos apmērus. Tie ir saistīti arī ar pastāvīgo nabadzību, ko Haiti ir cietusi jau daudz gadu. Līdz šim starptautiskā sabiedrība nav spējusi neko mainīt. Vēl ļaunāk, uzspiežot Haiti politiku, kas, kā mēs zinām, nedarbojās, starptautiskās organizācijas, Eiropa un tās partneri ir vājinājuši šīs valsts sociālo struktūru, ekonomiku un iestādes.
<P>
20. gs. 70. gados Haiti spēja gandrīz patstāvīgi apgādāt iedzīvotājus ar pārtiku. Tā ražoja 90 % savas lauksaimniecības produkcijas. Šodien tā ieved vairāk nekā pusi no tās. Tas, protams, kaitē vietējai ražošanai. Pirms zemestrīces Haiti bija valsts bez saviem resursiem, jo tai atņēma resursus, kas tai pienācās.
<P>
Tāpēc mums vispirms jāsniedz Haiti pēc iespējas lielāks atbalsts, lai risinātu ārkārtas situāciju. Šajā saistībā mēs varam tikai nožēlot to, ka starptautiskās palīdzības nogādāšana Haiti sastapās ar grūtībām. Turpmāk mums ir jāuzlabo savas procedūras. Taču galvenokārt mums jāsaprot, ka ilgtermiņa attīstības palīdzība nebūs efektīva, ja uzspiedīsim, mūsuprāt, pareizās prioritātes, lai gan visi valstī teiks, ka mums nav taisnība. Mums ir jāsāk ar savu metožu pārskatīšanu, un tas neizdosies, ja mēs nepalielināsim finansējumu, ko esam rezervējuši ilgtermiņa attīstības politikai. Eiropas Savienība ir paziņojusi palīdzības apmēru, ko tā sniegs Haiti, un to pašu ir darījušas arī dalībvalstis. Runa ir par EUR 130 miljoniem īstermiņa vajadzībām un EUR 200 miljoniem ilgtermiņa vajadzībām.
<P>
Es vēlos salīdzināt šos skaitļus ar citiem skaitļiem, ar USD 155 miljardiem, ko Sitijas un Volstrītas bankas gatavojas izmaksāt dažiem tūkstošiem cilvēku, kuri strādā bankās. Tāpēc rodas jautājums par tās attīstības modeli, ko vēlamies veicināt globālā mērogā.
<P>
Ir vajadzīga tūlītēja humānā palīdzība, bet ar to vien nepietiek. Tā nekādā gadījumā nedrīkst aizstāt attīstības palīdzību, ko savukārt nedrīkst sniegt valstīm, kuras gūst no tā labumu piespiedu kārtā. Galvenais veids, kā palīdzēt valstīm, kas nonākušas lielās grūtībās, ir turpināt tās cienīt, ļaujot tām gūt labumu no pašu resursiem. Mums ir jāatlaiž Haiti parādi un jānomaksā mūsu parādi šai valstij.
<P>
Priekšsēdētāja kungs, Augstā pārstāve, komisār, dāmas un kungi! Mūsu pienākums pret Haiti zemestrīces upuriem ir palīdzēt tiem atjaunot valsti, kas bija jau izpostīta, pirms šī dabas katastrofa sagrieza visu otrādi.
<P>
(Aplausi)
<SPEAKER ID="015" NAME="Nirj Deva">
ECR grupas vārdā. - Priekšsēdētāja kungs, mūsu sirdis un prāti jūt līdzi Haiti iedzīvotājiem viņu ciešanu stundā. Es gribu uzslavēt baronesi Ashton un Karel De Gucht par to, kas ir jau izdarīts un kas tiek pašlaik darīts. Nav nekādu šaubu, ka finansējums tiks nodrošināts. Es biju klāt, kad cunami sasniedza Šrilanku un pēc tam Indonēziju. Es esmu redzējis zemestrīces Turcijā. Es vēroju, kas notika Ķīnā. Katru reizi, kad kaut kas tāds notiek, mēs tiekam pārsteigti nesagatavoti ne jau ūdens attīrīšanas tablešu vai telšu, vai tīra ūdens dēļ, bet infrastruktūras dēļ. Mēs sakām: "Ak vai, infrastruktūra ir sagrauta.” Protams, ka tā ir sagrauta. Mums jāspēj ātri nodrošināt infrastruktūru.
<P>
Kā to var izdarīt? Kā būtu, ja pamēģinātu aviācijas bāzeskuģi? Tam ir elektrība, tam ir kodolenerģija, tam ir ģeneratori ūdens attīrīšanai, un tam ir helikopteri. Vai mēs nevaram izstrādāt globālu glābšanas operāciju, kas būtu gatava nekavējoties sākt darbu un izveidot pagaidu ostas, pagaidu pajumtes un visu sagrauto infrastruktūru? Mums ir jādomā netradicionāli, lai saprastu, kā glābt cilvēku dzīvības tūlīt pēc katastrofas.
<SPEAKER ID="016" NAME="Patrick Le Hyaric" LANGUAGE="FR">
Priekšsēdētāja kungs, priekšsēdētāja vietniece un Augstā pārstāve, komisār! Es vēlreiz vēlos atkārtot, ka mēs esam dziļi satriekti par to, kas Haiti iedzīvotājiem, Haiti bērniem ir jāpiedzīvo.
<P>
Jau septiņas dienas viņi eksistē, cenšoties izdzīvot absolūtā ellē. Globālās solidaritātes uzliesmojums sasilda sirdi, bet tas ir jānostiprina un labāk jākoordinē vienīgajam mērķim - palīdzēt Haiti iedzīvotajiem, kas ir izslāpuši, badā, bez pajumtes un kam trūkst pat visprimitīvākās medicīniskās aprūpes. Mēs sveicam visus vīriešus un sievietes, kas iesaistījušies palīdzības darbos.
<P>
Eiropas Savienība ir nolēmusi izsniegt sākotnējo finansējumu. Tomēr mēs nevaram ar to samierināties. Eiropas Savienības palīdzība ir būtiski jāpalielina, un tajā ir jāiesaista arī globālā banku sistēma. Eiropas pārtikas krājumu pārpalikumi ir steidzīgi jānogādā Haiti iedzīvotājiem.
<P>
Būsim atklāti. Mūsu kontinents ir patiešām parādā Haiti, un tā pienākums ir atlīdzināt par daudzajiem kundzības un izlaupīšanas gadiem. Ir jāgūst mācība no tā, kādā veidā šo salu, Karību pērli, pārvaldīja starptautiskās finanšu iestādes, kas to žņaudza ar drausmīgu parādu un tikpat drausmīgiem parāda procentiem.
<P>
Mūsu Parlamentam ir jāpaziņo, ka tas atbalsta visa parāda tūlītēju beznosacījumu atcelšanu. Mūsu grupa vēlas, lai konferencē, kas drīz notiks Monreālā, veiktu efektīvus sagatavošanās darbus starptautiskai konferencei par Haiti atjaunošanu, rekonstrukciju un ilgtspējīgu attīstību, kurā piedalītos arī Haiti iedzīvotāji.
<P>
Rekonstrukcijai jānotiek Apvienoto Nāciju Organizācijas aizgādībā, lai Haiti tauta varētu atgūt savu ekonomisko un politisko suverenitāti. Haiti nedrīkst kļūt par trofeju cīņā starp lielvalstīm, kas vēlas tai uzkundzēties. Tādējādi, lai gan mēs atzinīgi vērtējam Amerikas Savienoto Valstu atbalsta centienus, mums ir tomēr jābūt modriem un mēs nedrīkstam ļaut Ziemeļamerikas līderiem izmantot šo šausmīgo katastrofu par ieganstu, lai okupētu salu, saimniekotu tajā un izvietotu tajā savas militārās bāzes.
<P>
Eiropai ir jāuzņemas vadība, rādot piemēru. Tai jābūt tikai vienam mērķim, vienai vienīgai interesei - Haiti iedzīvotājiem un bērniem.
<SPEAKER ID="017" NAME="Fiorello Provera" LANGUAGE="IT">
Priekšsēdētāja kungs, dāmas un kungi! Es vēlos izteikt savu dziļo solidaritāti ar visiem tiem, kurus skārusi šī dabas katastrofa.
<P>
Šādā situācijā, kad masveidā ir sagrautas ēkas un infrastruktūra un kad ir tūkstošiem nāves gadījumu, ir gandrīz neiespējami sniegt efektīvu palīdzību, jo nav obligāto sabiedriskās kārtības un drošības nosacījumu. Jebkādas palīdzības sniegšanu apgrūtina ciešas koordinācijas trūkums vajadzīgo priekšmetu vākšanai un palīdzības organizētai sadalei. Ir svarīgi saprast, kas ir vajadzīgs, kam tas ir vajadzīgs un kad tas ir vajadzīgs.
<P>
Vēl viens jautājums, par ko ir jādomā, proti, ka pārāk bieži valsts un privātpersonu devība ir pievilta un lielas naudas summas nav nokļuvušas pie tiem, kam tās ir bijušas patiešām vajadzīgas. Tāpēc ir jāievieš stingra kontroles sistēma, lai nauda netiktu izšķiesta vai nozagta, jo īpaši nestabilās valstīs ar augstu korupcijas un zemu pārvaldības līmeni. Eiropai jāparāda efektivitāte. Es ceru, ka tai veiksies.
<SPEAKER ID="018" NAME="Nick Griffin" AFFILIATION="NI">
Priekšsēdētāja kungs, šausmas, ko redzam Haiti, ir šokējošas. Ir tikai cilvēciski just līdzi nevainīgajiem dabas katastrofas upuriem.
<P>
Mēs visi šeit labi pelnām un varam atļauties būt devīgi. Es ziedošu savu šodienas sēdes apmeklējuma naudu, ja ikviens Parlamenta britu tautības deputāts darīs to pašu. Tomēr, ņemot vērā pašreizējos nodokļus, mūsu vēlētāji nevar atļauties būt tik devīgi kā jūs.
<P>
Globalizācija ir sagrāvusi mūsu rūpniecību. Bankas ir izpostījušas mūsu ekonomiku. ES birokrātija žņaudz mūsu uzņēmējus, un blēdīgais oglekļa nodoklis grūž miljonus nāvējošā trūkumā kurināmā dēļ.
<P>
Mirušo skaits Haiti ir šokējošs, bet šajā ziemā vairāk nekā 50 000 pensionāru tikai Lielbritānijā vien mirs pāragrā nāvē aukstuma un apkures cenu dēļ.
<P>
Visā Eiropā nāves gadījumu skaits sniegsies simtos tūkstošos, bet tāpēc, ka šī patiesība apkauno politisko eliti, un tāpēc, ka tā atklāj neērto patiesību par globālo atdzišanu, šo skandālu apraks tikpat klusi kā mūsu mirušos vecos ļaudis.
<P>
Simtiem tūkstošiem mūsu pašu cilvēku mirst valdības nevērības un ES aukstuma nodokļa dēļ, bet jūs uzstājat, lai citu cilvēku nauda tiktu šķiesta katastrofai citā zemē, lai gan tā nav "ne mūsu cūka, ne mūsu druva”. Tā nav līdzjūtība, tā ir nožēlojama liekulība.
<P>
Es zinu, ka Parlaments nav draugos ar mūsu kristīgo mantojumu, bet kā vienmēr Bībele Pāvila 1. vēstulē Timotejam (5:8) atklāj mūžīgu patiesību, ko daudzi šeit labprāt ignorētu: "Bet ja kāds negādā par savējiem un visvairāk par saviem mājas ļaudīm, tad viņš ir aizliedzis ticību un ir ļaunāks par neticīgu.”
<SPEAKER ID="019" NAME="Michèle Striffler" AFFILIATION="PPE">
(FR) Priekšsēdētāja kungs, Augstā pārstāve! Kā jau iepriekš teikts, zemestrīces ārkārtīgā spēka dēļ katastrofas mērogs bija nepieredzēti liels, bez šaubām, viens no nopietnākajiem vēsturē, un tāpēc mēs baidāmies, ka dzīvību būs zaudējis biedējoši liels skaits cilvēku.
<P>
Es tomēr priecājos par Eiropas Komisijas un dalībvalstu ātro reakciju un par to uzņemtajām saistībām asignēt iespaidīgu summu EUR 429 miljonu apmērā ārkārtas humānai palīdzībai un Haiti atjaunošanai. Tomēr man žēl, ka eiropieši ir rīkojušies bez pienācīgas koordinācijas un ka Eiropas Savienības pasākumi nav pietiekami pamanāmi pretstatā ASV palīdzības struktūrai, kura liek mums aizmirst, ka Eiropas Savienība ir lielākā humānās palīdzības un attīstības palīdzības sniedzēja pasaulē.
<P>
Eiropas Komisija ir aktivizējusi arī Kopienas civilās aizsardzības mehānismu, kas koordinē dalībvalstu palīdzības piedāvājumus un pašreiz ir mūsu reaģēšanas sistēmas kodols. Nesenie notikumi liecina, ka ir jāuzlabo Eiropas Savienības reaģēšana krīzes situācijā. Būtiska ir reāla organizācija ar civilās aizsardzības iespējām, un šā iemesla dēļ es atgādināšu jums Barnier kunga priekšlikumu, ko viņš izteica 2006. gadā, ierosinot Eiropas civilās aizsardzības spēku izveidi, - tie ir gatavi rīcībai un ir jāliek lietā.
<P>
Turklāt Eiropadomes priekšsēdētājs Van Rompuy kungs šodien atbalstīja ātrās reaģēšanas spēku izveidi. Dažu dienu laikā Amerikas Savienotās Valstis ir pārņēmušas vadību glābšanas un koordinācijas lietās. Ir svarīgi atgādināt nozīmi, kāda centrālajā un globālajā koordinēšanā ir Apvienoto Nāciju Organizācijas Humānās palīdzības koordinācijas birojam (OCHA), kas ir vispiemērotākā iestāde koordinācijas veikšanai.
<P>
Nepārprotiet mani, es nerunāju par sacensību valstu starpā. Taču laba organizācija ļauj ietaupīt laiku un naudu, un man šķiet, ka Eiropas pilsoņiem ir tiesības zināt, ko dara Eiropas Savienība.
<SPEAKER ID="020" NAME="Patrice Tirolien" AFFILIATION="S&amp;D">
(FR) Priekšsēdētāja kungs, vai Haiti ir nolemta nelaimei?
<P>
Kopš tā ieguva neatkarību, dabas katastrofām seko politiskās katastrofas, un šodien mēs sastopamies ar vēsturiska mēroga traģēdiju. Ir mirušie, ievainotie, neskaitāmas sagrautas ēkas un sabrukušas valsts politiskās un sadarbības struktūras.
<P>
Mums ir jābūt pārākiem par likteni. Eiropas Savienībai jāpiedalās gan ārkārtas situācijas pārvarēšanā, gan valsts atjaunošanā. Mums tas jādara mūsu daudzo saikņu dēļ ar Haiti - saikņu, kas, pirmkārt, ir vēsturiskas, jo Haiti ir bijusī kolonija un Haiti bija vispārtikušākā no kolonijām; otrkārt, diplomātiskas, Kotonū nolīgums vērš šo salu priviliģētā partnerī; un visbeidzot - ģeogrāfiskas, jo Haiti ir Eiropas Savienības kaimiņvalsts tās vistālākajiem reģioniem.
<P>
Turklāt Haiti krīze ir pirmais pārbaudījums Eiropas Ārējās darbības dienestam, ko jūs, Ashton kundze, vadāt. Līdz šim tas ir pārliecinoši izturēts. Šī katastrofa liek mums pievērst uzmanību arī uzdevumiem un uzlabojumiem, kas jāīsteno attiecībā uz šo struktūrvienību, jo ASV reakcija izraisa jautājumus ne vien par mūsu kontinenta solidaritāti, bet arī par mūsu mobilizācijas spējām.
<P>
Tādējādi, kaut gan ir veltītas ievērojamas pūles Eiropas palīdzības koordinēšanā un dalībvalstis ir devušas lielu ieguldījumu, mēs nedrīkstam neņemt vērā grūtības pārrunās par Eiropas Policijas spēku izvietošanu. Protams, ir svarīgi, lai Eiropas Savienības izdevumus virzītu Apvienoto Nāciju Organizācija, bet šīs grūtības liek mums secināt, ka Eiropas Savienībai ir jāizveido neatkarīga, integrēta struktūra, kam ir līdzekļi, lai risinātu tik sarežģītus uzdevumus kā ārkārtas situācija humānajā jomā.
<P>
Visbeidzot - atjaunošanas posms ir milzīgs izaicinājums. Ir jāveic daudz uzdevumu - politisku, administratīvu, ekonomisku, sociālu un vides. Mēs, iespējams, esam nulles gadā Haiti jaunajā laikmetā. Tas ir liels politisks izaicinājums Eiropai, kam ir jāapliecina sevi kā pamanāmu līderi šajā procesā.
<SPEAKER ID="021" NAME="Charles Goerens" AFFILIATION="ALDE">
(FR) Priekšsēdētāja kungs, dāmas un kungi! Katru vakaru pulksten 8.00 ziņas atgādina mums par neizsakāmām cilvēku ciešanām Haiti.
<P>
Šīs ciešanas ir varbūt samērojamas ar gandrīz visas pasaules līdzjūtību pret tām. Šī līdzjūtība ir, protams, spontāna un nāk no sirds, bet tā ir īslaicīga. Pārbaudes brīdis iestāsies pēc divām nedēļām, kad plašsaziņas līdzekļi būs pievērsušies citiem notikumiem. Ja kāds nepārņems stafetes nūjiņu, tad Haiti iedzīvotāji var vēlreiz palikt vieni un pamesti likteņa varā.
<P>
Valstī, kurā ir jādara viss no jauna, sākot ar rehabilitācijas un rekonstrukcijas darbiem, ir svarīgi rīkoties tā, lai dažādi rezultāti novestu pie īstas attīstības. Eiropas Savienībai ir plaša līdzekļu izvēle un liela pieredze šajā jomā. Tāpēc izaicinājumi, ar ko sastopas Haiti sabiedrība, kura ir ārkārtīgi nabadzīga, ir pārbaudes brīdis arī Eiropas Savienībai.
<P>
Tieši nākamajās dienās un mēnešos mums būs jārīkojas efektīvi un apņēmīgi. Tas būs vissvarīgākais aspekts no atveseļošanās viedokļa pēc tam, kad būsim atjaunojuši drošību un sabiedrisko kārtību, kas ir būtiski koordinētai rīcībai valstī, kurā visu ir sagrāvusi zemestrīce, tostarp arī valsts iestāžu struktūru.
<P>
Man tāpēc šķiet, ka ir prātīgi uzsvērt vienu būtisku atveseļošanās aspektu - Haiti valstiskuma atjaunošana ir jāveic pašiem Haiti iedzīvotājiem. Tā ir viņu attīstība, par ko runājam. Mēs varam viņiem palīdzēt partnerības garā. Eiropai vajadzētu to apstiprināt plānotajās starptautiskajās konferencēs, kas būs veltītas šim jautājumam.
<P>
Jā, tieši partnerattiecības, nevis aizbildniecība un neokoloniālisms!
<SPEAKER ID="022" NAME="Edvard Kožušník" AFFILIATION="ECR">
(CS) Mēs visi esam, protams vienisprātis, ka šī ir viena no lielākajām katastrofām šajā reģionā pēdējo 200 gadu laikā. Un, runājot savu kolēģu, Eiropas Konservatīvās frakcijas vārdā, kā arī savu Čehijas Republikas līdzpilsoņu vārdā, es vēlos izteikt līdzjūtību un nožēlu visiem zemestrīces upuriem un visiem cietējiem. Tomēr par spīti traģēdijai ir redzams, ka pat pēc Lisabonas līguma ratifikācijas Eiropas Savienībai vēl arvien trūkst koordinācijas un ka tā nespēj ātri rīkoties. Tā nedaudz atgādina man četrgalvu pūķi. Mums ir prezidējošās valsts priekšsēdētājs un premjerministrs, Komisijas priekšsēdētājs un komisāra amatam izvirzīts kandidāts. Dāmas un kungi, es personīgi uzskatu, ka šajā īpašajā gadījumā mums jāatzīst, ka Eiropas Savienība ir pieķerta nozieguma vietā. Vienīgie, kas nav pārsteigti nesagatavoti, ir atsevišķu dalībvalstu pilsoņi, kuri dienu no dienas sniedz gan materiālu, gan finansiālu palīdzību.
<SPEAKER ID="023" NAME="Ilda Figueiredo" AFFILIATION="GUE/NGL">
(PT) Priekšsēdētāja kungs, mēs pievienojamies visai pārējai pasaulei, izsakot līdzjūtību un nožēlu par traģēdiju, kas piemeklējusi Haiti tautu, un vēlamies izrādīt tai pilnīgu solidaritāti, bet mums ir jāuzsver daži jautājumi, kas, mūsuprāt, ir būtiski.
<P>
Mums jāsāk, nosodot jebkuru personu vai jebkuru valsti, kas tiecas gūt labumu no šīs katastrofas, atgriežoties pie neokoloniālisma. Šāda pieeja, šķiet, slēpjas tūkstošiem bruņotu Ziemeļamerikas kareivju izvietošanā par spīti tam, ka vairākums Haiti iedzīvotāju dzīvo nabadzībā un vēl arvien ir starptautisku uzņēmumu ekspluatācijas upuri, un ārēju struktūru iejaukšanās mēģinājumos, jo īpaši Amerikas Savienoto Valstu iejaukšanās.
<P>
Šis ir humānās palīdzības, sadarbības un atjaunošanas atbalsta laiks, ko Haiti iedzīvotāji ir pelnījuši savas pašcieņas un drosmes dēļ. Mums jāatceras, ka Haiti ir vieta, kur 400 000 afrikāņu, kurus eiropieši bija padarījuši par vergiem un ar kuriem tie tirgojās, sacēlās pret verdzību un izraisīja pirmo lielo sociālo revolūciju Amerikas kontinentā.
<P>
Ir steidzami jāsūta koordinēta palīdzība, bet tas jādara, nepakļaujoties neokoloniālisma vilinājumam.
<SPEAKER ID="024" NAME="Roberta Angelilli" AFFILIATION="PPE">
(IT) Priekšsēdētāja kungs, dāmas un kungi! Haiti piedzīvo milzīgu traģēdiju, ko izraisījuši ne vien dabas spēki, bet arī tāda valstiskuma trūkums, kas būtu pelnījis šo nosaukumu - jo tā ir valsts, kas nespēj pat minimāli tikt galā ar katastrofu un humāno ārkārtas situāciju un kas nespēj sniegt palīdzību civiliedzīvotājiem, kuri tagad ir kļuvuši par vieglu laupījumu negodīgiem ļaudīm.
<P>
Sarkanais Krusts ir publicējis brīdinošu aicinājumu. Monreālas konferencē, kam jānotiek 25. janvārī, ES ir jārunā vienā balsī un jāpieprasa humāno pasākumu vienota, koordinēta pārvaldība, citādi var sākties haoss un palīdzība var iet zudumā, tostarp milzīgie un vērtīgie līdzekļi, kurus šodien minēja Komisija, kā arī dalībvalstu palīdzība.
<P>
Baronese Ashton, īpaši lielas pūles jāpieliek, lai palīdzētu bērniem, jo īpaši bāreņiem, kas ir pelnījuši, ka viņiem sniedz prioritāru palīdzību, tostarp psiholoģisku atbalstu, citādi tie būs lemti nabadzībai un ekspluatācijai. Mums ir arī jānodrošina, lai starptautiskā sabiedrība negatavojas vienkāršot adopcijas procedūras. Tās tikai pavērs iespējas legalizēt bērnu izvešanu, un tas Haiti nav vajadzīgs.
<P>
Frattini kunga, Itālijas ārlietu ministra priekšlikums būvēt ēkas un aprūpes iestādes ir pareizs, jo tad bērni varēs augt savā valstī, saglabājot pašcieņu, un tikai brīvdienās doties īslaicīgos zemo cenu ceļojumos uz ārvalstīm un galvenokārt izglītības nolūkos. Es beigšu ar jautājumu - vai mēs esam gatavi starptautiskā mērogā samazināt vai atcelt Haiti parādu?
<SPEAKER ID="025" NAME="Corina Creţu" AFFILIATION="S&amp;D">
(RO) Visa pasaule patiešām pašlaik izsaka solidaritāti un līdzjūtību katastrofiskās zemestrīces upuriem Haiti, vēlreiz uzsverot vajadzību rīkoties šādās situācijās nekavējoties un koordinētā veidā. Zaudējumu mazināšana tagad ir atkarīga no tā, cik efektīvi būs intervences pasākumi, un, kā jau šeit minēja, starptautiskās aģentūras un organizācijas, kā arī ES Humānās palīdzības ģenerāldirektorāts līdz šim ir darbojušies priekšzīmīgi, un tādi, bez šaubām, bijuši arī atsevišķu dalībvalstu pasākumi.
<P>
Es uzskatu, ka ir jāizveido Eiropas Savienības ātrās reaģēšanas operatīvie spēki, jo situācija Haiti liecina par vajadzību uzturēt sabiedrisko kārtību un garantēt iedzīvotāju drošību papildus atbalstam, ko prasa dzīvi palikušie. Pašreiz ir izveidojusies tāda situācija, ka daudzi cilvēki protestē un apvaino palīdzības sniedzējus varbūtējā nodomā īstenot militāru okupāciju, maskējoties ar humāno palīdzību. Tomēr, ņemot vērā to, ka ANO spēki ir nepietiekami vai arī tos notikumi ir pārsteiguši nesagatavotus, Eiropas Savienībai ir jāiesaistās vēl vairāk, jo īpaši tāpēc, ka tai lielā mērā uzticas šajā reģionā.
<P>
Es uzskatu, ka Eiropas Savienībai ir jāpiedalās plašā rekonstrukcijas darbu procesā Haiti, vienlaicīgi atbalstot valsts struktūru stabilitāti. Protams, ir ļoti svarīgi izrādīt līdzjūtību šīs valsts iedzīvotājiem, kas pakļauti grūtam pārbaudījumam, un rast īpašus risinājumus, lai atvieglotu to bērnu adopcijas procedūras, kurus šī katastrofa padarījusi par bāreņiem, kā arī piedāvāt konkrētu palīdzību iedzīvotājiem, kas ir tik grūta likteņa piemeklēti.
<SPEAKER ID="026" NAME="Paweł Robert Kowal" AFFILIATION="ECR">
(PL) Priekšsēdētāja kungs, Ashton kundze! Mēs klausāmies dažādu Parlamenta grupu balsīs, bet tām visām ir viens kopīgs jautājums, viena tēma - Eiropas Savienības reakcija, politiskā reakcija bija nepietiekama un slikti koordinēta. Mēs varam pateikties labdarības organizācijām par to, ka tās reaģēja spontāni un kā vienmēr nešaubīgi uzņēmās atbildību par vajadzību apmierināšanu.
<P>
Turklāt mums ir jāpārdomā tas, ko varējām izdarīt labāk. Faktiski man ir viens jautājums Ashton kundzei - šī bija pirmā tāda situācija, kas jums bija jārisina savā jaunajā amatā. Kādi ir jūsu galvenie secinājumi par šiem notikumiem un par kļūdām, par kurām šodien šeit runājam? Un - tas ir vēl svarīgāk - ko turpmāk var mainīt? Manuprāt, tas ir vissvarīgākais jautājums, par ko mums jādomā, un lielā mērā tas ir mūsu galvenais uzdevums.
<SPEAKER ID="027" NAME="Philippe Juvin" AFFILIATION="PPE">
(FR) Priekšsēdētāja kungs, Ashton kundze! Pietiek! Pietiek! Katrā katastrofā notiek viens un tas pats - franči nosūta lidmašīnu un palīdzību, beļģi, itālieši, vācieši, visi dara vienu un to pašu, un katru reizi viņi to dara vieni paši, un katru reizi atkārtojas viens un tas pats stāsts. Notikuma vietā rezultāts vienmēr ir viens un tas pats, trūkst koordinācijas, neizmantotas izdevības glābt zemestrīces upurus, un ir redzams organizācijas trūkums.
<P>
Kad tas reiz beigsies? Kad Komisija beidzot rīkosies? Nestāstiet mums, ka tas ir sarežģīti, jo projekti ir gatavi. Mums tikai tie jāīsteno. 2006. gadā Barnier kungs ierosināja Eiropas civilās aizsardzības spēku izveidi, kuros dalībvalstis piedalītos brīvprātīgi, negaidot hipotētisku 27 valstu vienprātību, apvienojot valstu civilās aizsardzības vienības, kopīgi mācot tās un izmantojot kopīgu glābšanas tehniku, kopējas saziņas metodes un kopēju galveno mītni.
<P>
To ir viegli izdarīt, Ashton kundze. Dariet to kopā ar tiem, kas to vēlas darīt. Pārējie pievienosies mums, kad sapratīs, ka tāda ir nākotne. Pēc cunami arī tika pieņemtas saistības, bet vēl šodien nekas nav izdarīts.
<P>
Es to nesaku ar vieglu sirdi - Komisijas bezdarbība ir krimināla. Ashton kundze, kāpēc Eiropa ir nolemta savu kļūdu atkārtošanai? Ashton kundze, neviens neapšauba jūsu labo gribu, bet paziņojiet šeit šodien, ka tiek izveidoti Eiropas koordinācijas spēki. Parlaments rīkosies saskaņā ar jūsu lēmumiem. Ja jums ir vajadzīgs atbalsts, mēs esam šeit, lai palīdzētu jums. Bet, Dieva dēļ, pārstājiet stāstīt mums par koordināciju, ieviesiet šo koordināciju! Negaidiet līdz nākamajai katastrofai!
<SPEAKER ID="028" NAME="Michael Cashman" AFFILIATION="S&amp;D">
Priekšsēdētāja kungs, man jāsaka, ka ir cilvēki, kas dara, un ir cilvēki, kas runā. Tāpēc es vēlos apsveikt Padomi, Komisiju un Augsto pārstāvi par pasākumiem, ko tie veikuši. Neko tādu nevarēja paredzēt. Mēs raugāmies uz kaut ko neiedomājamu.
<P>
Es sēžu šeit un klausos lētos politiskos pārmetumos, kas vērsti pret Augsto pārstāvi, dalībvalstīm un Komisiju, proti, ka tikai tāpēc, ka amerikāņi ir tie, kas izvelk cilvēkus no drupām un glābj tiem dzīvību, viņi ir jāatstumj un jāsaka "nē” neokoloniālismam un ka, uzbrūkot Haiti, var uzlabot cietušo cilvēku dzīvi. Kaunieties!
<P>
Nodrošināsim koordināciju! Uzticiet koordināciju amerikāņiem, ja tas glābj cilvēku dzīvības. Atmetiet politisko retoriku.
<P>
Apsveicu jūs, ka uzņēmāties saistības nodrošināt šādu naudas summu. Apsveicu jūs, baronese Ashton, par to, ka nevēlējāties izrādīties publikas priekšā un doties uz Haiti, tikai lai demonstrētu, ka jūs tur esat. Ko tas dod? Tas neko nedod. Tāpēc, dusmojoties to cilvēku vārdā, kurus jāglābj, koordinēsim kopā ar amerikāņiem. Sapurināsim Apvienoto Nāciju Organizāciju, lai tā sniedz palīdzību, un izbeigsim lētu politisko populismu.
<P>
(Aplausi)
<SPEAKER ID="029" NAME="Róża, Gräfin von Thun Und Hohenstein" AFFILIATION="PPE">
(PL) Priekšsēdētāja kungs, es vēlos pievienot savu balsi Juvin kunga balsij - humānā palīdzība ir vāji koordinēta. Es vēlos runāt ne tikai par humāno palīdzību, bet arī par tā saukto tehnisko, strukturālo jeb attīstības palīdzību. Šo katastrofu nevarēja paredzēt, bet mēs zinājām, cik šausmīgā stāvoklī ir Haiti, un, lai visu vēl pasliktinātu, tai uzbruka šī nelaime. Mēs jau ilgu laiku zinājām, cik bēdīgā stāvoklī ir Haiti un cik slikti funkcionē tās struktūras. Mēs zinām arī to, ka šīs struktūras būtu strādājušas labāk, ja pirms zemestrīces mēs būtu labāk organizējuši palīdzību un tehnisko sadarbību ar Haiti, un tas būtu devis iespēju tagad labāk izmantot mūsu palīdzību un ļāvis izglābt daudzus tūkstošus cilvēku - bet tomēr tā nenotika.
<P>
Vai Ashton kundze kā Augstā pārstāve un Padomes locekle ir nolēmusi veikt īpašus pasākumus pēc īpaša grafika, lai koordinētu dažādu Eiropas valstu tehnisko sadarbību tā, lai trešās valstis, kam mēs sniedzam palīdzību, veiksmīgi izmantotu šo palīdzību? Vai mēs izmantosim arī labas prakses apmaiņu starp valstīm, kurām ir liela pieredze un kurās ir laba tehniskā sadarbība, un valstīm, kas tikai sāk tehnisko sadarbību? Vai mēs ierosināsim labu, kopēju, stipru Eiropas politiku, ko patiešām varētu izmantot trešās valstis, lai mēs nesniegtu humāno palīdzību neziņā un steigā, kad negaidot simtiem un tūkstošiem cilvēku nonāk traģiskā situācijā?
<SPEAKER ID="030" NAME="David-Maria Sassoli" AFFILIATION="S&amp;D">
(IT) Priekšsēdētāja kungs, Augstā pārstāve, dāmas un kungi! Lielā traģēdija, kas piemeklēja Haiti, prasa tūlītēju reaģēšanu, un pašlaik atsevišķas dalībvalstis veic daudz palīdzības un glābšanas pasākumu, lai gan starp Eiropas valstīm ir vērojama liela konkurence.
<P>
Jaunajai Eiropai ar savu Augsto pārstāvi ir jāspēj sniegt palīdzību cilvēkiem, kas cieš. Turklāt zemestrīce ir piemeklējusi pašu nabadzīgāko valsti rietumu puslodē, kurā 80 % iedzīvotāju dzīvo zem nabadzības robežas un 54 % iedzīvotāju dzīvo galējā nabadzībā.
<P>
Šajā ārkārtas situācijā ir savukārt vēl viena ārkārtas situācija, kas ir skārusi bērnus - visneaizsargātāko iedzīvotāju daļu -, kuri ir atstāti bez ģimenes, bez aizsardzības un bez valsts. Tāpēc es vēlos aicināt Augsto pārstāvi ārlietās pārbaudīt pasākumus, kuru mērķis ir ļaut Haiti bērniem vecumā līdz 10 gadiem tikt pārvestiem uz Eiropu un aprūpētiem Eiropas valstīs.
<P>
Ashton kundze, ierobežotu laiku Eiropa var viņus uzņemt un piedāvāt viņiem piemērotus dzīves apstākļus līdz brīdim, kad dzīves apstākļi viņu pašu valstī kļūs normāli. Visu to ir iespējams organizēt, tas viss ir viegli veicams Eiropas valstīs, un tas būtu piemērots veids, kā atsaukties uz vajadzību pēc solidaritātes, kā arī piemērots veids, kā izvairīties no spekulatīvas un nelikumīgas rīcības uz bērnu rēķina. Mēs runājam par bērniem, visdārgāko resursu, kas mums jāaizsargā Haiti.
<SPEAKER ID="031" NAME="Laima Liucija Andrikien" AFFILIATION="PPE">
Priekšsēdētāja kungs, pēdējās dienās ir bijušas vairākas sūdzības par efektivitātes trūkumu un gausumu, reaģējot uz Haiti krīzi.
<P>
Daudzi norāda uz pieaugošu nedrošību un izmisumu to cilvēku starpā, kas izdzīvoja zemestrīcē, kā arī uz šausmīgo pārtikas un apģērba trūkumu.
<P>
Tiesa, šīs problēmas pastāv, un mums tās pēc iespējas ātrāk jāatrisina. Tomēr mums atzinīgi jānovērtē vairāku starptautisku dalībnieku iesaistīšanās, sākot ar valsts un pilsoniskās sabiedrības organizācijām un beidzot ar atsevišķām personām visā pasaulē.
<P>
Eiropas Savienība, protams, ir to starpā, kas pauduši vislielāko solidaritāti Haiti tautai. Tomēr daudzi pat vēl šodien kritizē ES lēno reakciju uz krīzi, bet Eiropas Savienību pārstāv ne tikai Briselē pieņemtie lēmumi. Dalībvalstis jau ir nosūtījušas tūkstošiem vīriešu un sieviešu, lai palīdzētu Haiti iedzīvotājiem, un ir piešķīrušas palīdzībai miljoniem eiro.
<P>
ES būtu jāpievēršas vairāk vidēja termiņa un ilgtermiņa palīdzībai ar mērķi atjaunot Haiti pilsētas un ciematus, kā arī infrastruktūru - skolas un slimnīcas.
<P>
ES var, protams, būt kā forums, jumta organizācija, kas sadala un koordinē Eiropas vidēja termiņa un ilgtermiņa palīdzību.
<P>
Apņemšanās, ko nesen izteica Komisija un dalībvalstis, asignēt gandrīz EUR 500 miljonu ir, protams, liels un būtisks sasniegums šajā virzienā, un mums visiem tas ir jāatbalsta.
<SPEAKER ID="032" NAME="Enrique Guerrero Salom" AFFILIATION="S&amp;D">
(ES) Es vispirms vēlos izteikt līdzjūtību un solidaritāti Haiti iedzīvotājiem, kurus ir piemeklējusi smaga katastrofa.
<P>
Eiropas Savienība nav militāra vara, un mēs arī nevēlamies par tādu kļūt. Tomēr sava sociālā modeļa dēļ mēs esam zināms spēks pasaulē. Mēs esam arī spēks, ar ko jārēķinās mūsu attīstības sadarbības un humānās palīdzības dēļ, un mēs ar to lepojamies.
<P>
Šodien Haiti vai vismaz katastrofa, kas ir piemeklējusi šo valsti, ir izaicinājums jaunajām iestādēm, ko izveidoja saskaņā ar Lisabonas līgumu. Tagad ir pienācis laiks humānai palīdzībai, bet drīz pienāks laiks celt, veicināt attīstību un piedāvāt atbalstu pārvaldes un iestāžu atjaunošanai. Un mums ir jāatbild uz Haiti iedzīvotāju cerībām vienā balsī. Mums ir jāatbild, apvienojot Augstās pārstāves funkcijas ar attīstības un humānās palīdzības komisāru funkcijām.
<P>
Kādēļ? Kādēļ mums jādarbojas kopīgi? Lai efektīvāk koordinētu valstu palīdzību, lai runātu vienotā Eiropas balsī, kas ir atpazīstama pasaulē, un lai piepildītu cerības, ko pasaule saista ar mums šādos laikos, lai mazinātu humāno krīzi un veicinātu attīstību. Tas, kas notiek šodien Haiti, var kļūt par vēl vienu katastrofu rīt un ietekmēt visas pasaules daļas parīt.
<SPEAKER ID="033" NAME="Jim Higgins" AFFILIATION="PPE">
Priekšsēdētāja kungs, viena no pasaules nabadzīgākajām valstīm, kas tika izpostīta 15 sekundēs, sliktas valdības upuris, diktatūras un korupcijas upuris. Piecdesmit tūkstoši bojā gājušo, tūkstošiem bez vēsts pazudušo un trīs miljoni bez pajumtes palikušo.
<P>
Amerikas Savienoto Valstu reakcija ir bijusi slavējama, Apvienoto Nāciju Organizācijas reakcija ir bijusi nedaudz mazāk slavējama, bet man jāpiekrīt visam, kas šeit teikts. Šajā jautājumā mēs neievērojam pareizo politiku, Cashman kungs, mūsu reakcija ir bijusi pavisam nepiemērota. Mēs paliekam Amerikas Savienoto Valstu ēnā.
<P>
Loģistikas grūtības tiks pārvarētas - tīrs ūdens, ārstniecības līdzekļi, pārtika un pajumte - tas viss nāks noteiktā laikā. Tomēr, lai Haiti izkļūtu no šīs katastrofas, tai ir vajadzīga nevainojami funkcionējoša demokrātija un ekonomika, kas spēj uzturēt tās iedzīvotājus. Tās atveseļošanās jāmēra gados, nevis nedēļās un mēnešos pēc krīzes.
<P>
Kā jau daudzkārt teikts, šī krīze pazudīs no televīzijas kanāliem. No pirmā ziņu numura tā nākamajās divās vai trīs nedēļās pārvietosies uz trešo numuru un tad pazudīs pavisam. Taču šajā apstāklī ir īstais izaicinājums, jo 2008. gadā Haiti piemeklēja divas postošas viesuļvētras. Tās atstāja valsti nabadzīgu un izpostītu. Šajā posmā pasaules līderi apsolīja EUR 600 miljonu. Tikai EUR 40 miljonu tika faktiski piešķirti.
<P>
Mums ir vajadzīga Haiti atdzimšana, atjaunotne, otrreizēja rašanās un jauna attīstība. Tā ir jāvada un jāpārvalda pienācīgā veidā, bet vispirms jāizstrādā skaidra un īstenojama stratēģija, lai izveidotu Haiti par lepnu, neatkarīgu un demokrātisku valsti, kādai tai jābūt, bet kāda tā nav un līdz šim nav bijusi, un tas ir to novedis līdz pašreizējai katastrofai.
<SPEAKER ID="034" NAME="Roberto Gualtieri" AFFILIATION="S&amp;D">
(IT) Priekšsēdētāja kungs, dāmas un kungi! Vēl nepieredzētā humānā katastrofa Haiti dziļi ietekmē mūs visus, un Eiropas Savienībai ir pienākums sniegt savu ieguldījumu starptautiskās sabiedrības palīdzības centienos, cik labi vien tā spēj, izmantojot visus līdzekļus, kas ir tās rīcībā.
<P>
Attiecībā uz finanšu resursiem pēdējās dienās un stundās ir panākts būtisks progress. Citi Eiropas reakcijas aspekti ir pelnījuši vairāk uzmanības, bet mums ir jābeidz raizēties par to, kā izskatāmies, un jāpievēršas būtiskajam, kā Augstā pārstāve pareizi teica.
<P>
ANO Stabilizācijas misijas MINUSTAH lielā nozīme ir tagad kļuvusi skaidra gan attiecībā uz civilo aizsardzību, gan drošību, izslēdzot vajadzību pēc neatkarīgas KDAP misijas, bet ES joprojām jāpilda koordinatores pienākums, atbalstot ANO misiju.
<P>
Šajā jautājumā es vēlos atgādināt Juvin kungam, ka šī koordinācija pastāv un ka civilās aizsardzības jomā to veic Uzraudzības un informācijas centrs, un ka drošības jomā to veic ES Apvienotais situāciju centrs, un ir jācer, ka šā darba rezultātā būs iespējams Haiti izvietot Eiropas Policijas spēkus, ko neatlaidīgi ir lūgusi Apvienoto Nāciju Organizācija.
<P>
Uzklausot Augsto pārstāvi un Komisiju, ir lietderīgi saprast, kā praksē reaģē Uzraudzības un informācijas centrs (MIC) un Apvienotais situāciju centrs, sastopoties ar tik grūtiem uzdevumiem un pārbaudījumiem, kā darbojas to koordinācija un vai to līdzekļi un resursi ir pietiekami.
<P>
Tas mums palīdzēs arī vēlāk, kad mums būs jāapsver šo līdzekļu pietiekamība un konsulārās aizsardzības spējas, bet tagad nav īstais laiks šīm debatēm. Tagad ir rīcības un saistību laiks, un mēs pilnīgi atbalstām pasākumus, ko veikusi Augstā pārstāve.
<SPEAKER ID="036" NAME="Milan Zver" AFFILIATION="PPE">
(SL) Arī es gribu izteikt līdzjūtību attiecībā uz notikumiem Haiti, kā arī apsveikt Eiropas Komisiju un Eiropas iestādes par to samērā atbilstošo reakciju.
<P>
Tāpat kā daži no maniem kolēģiem, arī es tomēr gribētu zināt, vai mūsu reakcija bija pietiekami ātra. Varbūt tā būtu laba doma, ja Ashton kundze, Komisijas priekšsēdētāja vietniece, personīgi apmeklētu traģisko notikumu vietu, jo tas varētu būt svarīgi vairāku iemeslu dēļ.
<P>
Es nepiekrītu tiem no jums, kas apgalvo, ka kareivju un citu tiesībsargājošo iestāžu darbinieku klātbūtne varētu vēstīt par mūsu kolonizatoriskās attieksmes sākumu pret Haiti. Manuprāt, šādas runas nav ne godīgas, ne lietderīgas.
<P>
Tomēr ir svarīgi, lai nākamajā starptautiskajā konferencē par Haiti mēs pieņemtu ilgtermiņa pasākumus valsts iestāžu atjaunošanai un dotu iespēju tām atkal strādāt. Es to īpaši attiecinu uz veselības un izglītības politiku. Tikai tāda politika un tikai šādu jomu un iestāžu attīstība var padarīt Haiti par stabilāku valsti, nekā tā ir bijusi līdz šim.
<SPEAKER ID="037" NAME="María Muñiz De Urquiza" AFFILIATION="S&amp;D">
(ES) Priekšsēdētāja kungs, es vēlos uzsvērt Eiropas Savienības lielo nozīmi vadības nodrošināšanā - ne tikai sniedzot tūlītēju ārkārtas humāno palīdzību, bet arī piedāvājot ilgtermiņa sadarbību valsts atjaunošanai. Mums jāsadarbojas ar vietējām pašvaldībām un Haiti valdību, jo valsts jau tā ir pietiekami nestabila bez mūsu centieniem padarīt to vēl vājāku, liekot starptautiskām organizācijām aizvietot tās iestādes. Mums ir jāstrādā kopā arī ar vietējām nevalstiskajām organizācijām.
<P>
Es vēlos izteikt atzinību Spānijas prezidentūrai par ātro reakciju, gan koordinējot palīdzību, gan nododot Eiropas Savienības rīcībā palīdzības resursus, kas Spānijai jau bija šajā valstī un reģionā, jo Spānija ir galvenā Eiropas palīdzības sniedzēja ne tikai Latīņamerikā, bet jo īpaši Haiti.
<SPEAKER ID="038" NAME="Marielle De Sarnez" AFFILIATION="ALDE">
(FR) Priekšsēdētāja kungs, Ashton kundze! Politikā vissvarīgākie ir simboli, tāpēc man šķiet, ka jums nevajadzētu atrasties šeit, bet gan Haiti, un tāpēc man šķiet, ka jums nevajadzētu apmeklēt Amerikas Savienotās Valstis, bet gan Haiti.
<P>
Es uzskatu - un es to saku ar lielu skumju piedevu -, ka jūs neesat novērtējusi šā notikuma, šīs šausmīgās traģēdijas patieso nozīmi, un, dziļi sirdī to visu apsverot, mēs zinām, ka Eiropas klātbūtnes trūkums vēl nekad nav bijis tik pamanāms. Mēs esam vislielākie palīdzības sniedzēji, un tomēr mūsu nav.
<P>
Mana otrā doma ir tāda - jo vairāk mēs nominējam, jo vairāk funkciju un titulu mēs izveidojam, jo mazāk mēs eksistējam, un tam vajadzētu likt mums uzdot sev dažus jautājumus. Cik daudz katastrofām jānotiek, lai Eiropas Savienības līderi beidzot pildītu savus pienākumus? Barnier kunga ziņojums tika iesniegts jau 2006. gadā. Ko mēs vēl gaidām, lai to pieņemtu? Ko mēs vēl gaidām, lai to īstenotu?
<SPEAKER ID="039" NAME="James Nicholson" AFFILIATION="ECR">
Priekšsēdētāja kungs, man šķiet, ka mūsu visu domas jau ir izteiktas un ka tās ir pievērstas tiem, kas zaudējuši dzīvību, - Apvienoto Nāciju Organizācijas darbiniekiem, Haiti iedzīvotājiem un cilvēkiem, kas cieš, lai gan viņi vēl ir dzīvi.
<P>
Mums ir vajadzīga laba, stingra, koordinēta rīcība, un nekas, gluži nekas nedrīkst mūs traucēt. Vai drīkstu teikt, ka es atzinīgi vērtēju saistības, ko mēs Eiropā esam uzņēmušies pret Haiti iedzīvotājiem? Es ceru, ka mēs tās pildīsim, un mani gluži likumsakarīgi uztrauc, kas notiks pēc divām nedēļām, kad viņi vairs nebūs plašsaziņas līdzekļu uzmanības lokā un ziņas par viņiem vairs neparādīsies? Ko šie ļaudis tad darīs?
<P>
Jā, ir skaidrs, ka Haiti ir jāatjauno gan īstermiņā, gan ilgtermiņā, bet vissvarīgāk ir nogādāt palīdzību cietušajiem iedzīvotājiem notikuma vietā, iedzīvotājiem, kas ir ievainoti. Man jāsaka, ka es pilnīgi piekrītu Cashman kunga agrāk izteiktajiem komentāriem. Notikušais ir pārāk svarīgs, lai censtos ar to iegūt lētu politisku popularitāti.
<SPEAKER ID="040" NAME="Luis Yáñez-Barnuevo García" AFFILIATION="S&amp;D">
(ES) Lūdzu, dodiet man dažas sekundes laika, lai es varētu sākt ar apsveikumu Augstajai pārstāvei, Padomei, Komisijai un pēc rotācijas principa noteiktajai Eiropas Savienības prezidentūrai par ātrumu, koordināciju un pūlēm, ko tās veltījušas jau no paša sākuma.
<P>
Varbūt tām nebija pievērsta tik liela plašsaziņas līdzekļu uzmanība, kādu baudīja 10 000 ASV jūras kājnieki, kas ieradās salā, bet, manuprāt, - un man šajā jautājumā ir liela pieredze - viss notika ļoti ātri un efektīvi. Es vēlos norādīt tikai uz vienu aspektu, kas debatēs netika minēts, - 50 % no dzīvi palikušajiem un izglābtajiem no gruvešiem pirmajās 78 stundās izglāba grupas no Eiropas un dalībvalstīm.
<SPEAKER ID="041" NAME="Frédérique Ries" AFFILIATION="ALDE">
(FR) Priekšsēdētāja kungs, kā teica Joly kundze, ir tādas situācijas, kurās vārdi un skaitļi zaudē jebkuru nozīmi un kļūst absurdi - kā mēs dzirdējām, divi miljoni bēgļu, varbūt pat vairāk, pāri par 200 000 bojāgājušo, izpostīta valsts, galvaspilsēta, kas ir gandrīz izdzēsta no kartes.
<P>
Pirmais uzdevums tagad ir atrakt pēdējos dzīvi palikušos - ja tādi vēl ir -, apglabāt mirušos, pabarot dzīvos, izdalīt ūdeni, ārstēt, operēt un no jauna būvēt. Ikviena valsts ieradās ātri, ļoti ātri, ar saviem resursiem, aprīkojumu, suņiem, cilvēkiem un dāsnumu. Tas ir milzīgs, lielisks sasniegums, bet tas ir valstu sasniegums.
<P>
Eiropai tagad ir noteikti jāuzņem ātrums un jāiemieso ideja, ko daži no mums, daudzi no mums šeit Eiropas Parlamentā un citur ir aizstāvējuši jau vairākus gadus, proti, Eiropas civilās intervences vienības ieviešana, zaļās ķiveres vai baltās ķiveres - krāsai nav nozīmes - cilvēku, resursu un kopīgas stratēģijas ieviešana.
<P>
EU-FAST, iniciatīva, ko 2003. gadā ierosināja Verhofstadt kungs, vai EuropeAid, ko 2006. gadā aizsāka Barnier kungs, - galu galā, nav svarīgi, kam pieder šī ideja - attiecas uz spēju rīkoties ātri un kopīgu gatavību.
<SPEAKER ID="042" NAME="Liisa Jaakonsaari" AFFILIATION="S&amp;D">
(FI) Priekšsēdētāja kungs, man šķiet dīvaini, ka cilvēki šeit runā par pamanāmību un šaubās par Amerikas Savienoto Valstu motīviem, jo tieši tagad ir vajadzīga palīdzība. Es uzskatu, ka tas ir īpaši traģiski, jo šajā brīdī zem drupām ir cilvēki, kurus var vēl glābt. Ir jādara viss, kas var uzlabot situāciju.
<P>
Kad pirms kāda laika tika izveidoti krīzes pārvaldības spēki, lai atbalstītu Eiropas ārpolitiku un drošības politiku, tostarp tās aizsardzības politiku, par iemeslu minēja, vismaz Somijā, to, ka šie spēki būs uz vietas arī dabas katastrofu gadījumā un ka tie varēs palīdzēt jebkurā pasaules vietā, ieskaitot, protams, Eiropu, ja notiks šādas katastrofas. Tomēr tagad krīzes pārvaldības spēkiem nav nekā darāma dažādajās Eiropas daļās, kur tie ir izvietoti. Tiem nav darba. Par laimi, Eiropā nav krīžu, un tāpēc tiem nav nekā, ko darīt. Kas kavē šos krīzes pārvaldības spēkus izmantot tādās krīzēs kā šī, ja tiek lūgta palīdzība?
<SPEAKER ID="043" NAME="Zigmantas Balčytis" AFFILIATION="S&amp;D">
(LT) Šodien, pēc Lisabonas līguma stāšanās spēkā mēs sastopamies ar varbūt lielāko traģēdiju, kas jebkad notikusi, un mums ir jāsaprot Augstās pārstāves situācija, jo viņas pilnvaru laika pašā sākumā viņai ir jārisina diezgan sarežģīts uzdevums, ar kādu, es pat teiktu, viņai nav nācies līdz šim sastapties. Jā, ir taisnība, ka šodien mēs redzam dažas nepilnības un turpmāk mums ir vajadzīgi labāk sagatavoti Eiropas Savienības apvienotie spēki, kas varētu piedalīties glābšanas operācijās. Es uzskatu, ka šodien vislabākais tās naudas izlietojums, ko šeit minēja, būtu to sūtīt uz Haiti Republiku, izmantot, cik drīz vien iespējams, un tērēt to infrastruktūras atjaunošanai, kā teica Haiti prezidents, un varbūt par to varētu aizvākt dažas sabrukušās mājas, kas šodien guļ ielās.
<SPEAKER ID="044" NAME="Catherine Ashton">
Savienības Augstā pārstāve ārlietās un drošības politikas jautājumos un Komisijas priekšsēdētāja vietniece. - Priekšsēdētāja kungs, kad es sāku, es vēlējos ierasties Parlamentā, lai uzklausītu viedokļus. Es pilnīgi pieņemu un saprotu vilšanos, ko jūt godājamie deputāti, uzskatot, ka ir jautājumi, ko varēja risināt labāk.
<P>
Deputāti uzdeva jautājumus par pamanāmību un koordināciju. Nevar būt runas par to, ka savos televīzijas ekrānos jūs redzēsiet amerikāņus tikai tāpēc, ka viņi ir tuvāk Haiti un ka viņiem bija lielākas iespējas ātri mobilizēties. Tas, ka mēs strādājām kopā un sadarbojāmies ar Amerikas Savienotajām Valstīm, ir svarīgi tam, ko darām pašlaik un darīsim turpmāk.
<P>
Un nevar apšaubīt arī to, ka mēs mobilizējām mūsu cilvēkus, cik ātri vien spējām, jo mani pamodināja naktī un pastāstīja par zemestrīci. Reaģēšanai mobilizēja divdesmit vienu dalībvalsti. Padomei un Komisijai sanākot kopā pašu pirmo reizi, mēs izdarījām savu darbu, un vai drīkstu teikt, ka ir pagājušas tikai astoņas dienas, kopš es stājos jūsu priekšā, lai jūs mani uzklausītu.
<P>
Divdesmit viena dalībvalsts ar 11 meklēšanas un glābšanas vienībām, piecas lauka lazaretes, 40 medicīnas darbinieku vienības, sešas ūdens attīrīšanas iekārtas - mēs tas nosūtījām, cik ātri vien spējām, un es izsaku cieņu dalībvalstīm par darbu, ko tās veic. Es izsaku cieņu arī amatpersonām, kas strādāja un turpināja strādāt dienu un nakti, lai visu to sagatavotu.
<P>
Jau pašā sākumā es vaicāju Apvienoto Nāciju Organizācijas darbiniekiem un ģenerālsekretāram ģenerālim Ban Ki-moon: kur man visvairāk vajadzētu ieguldīt savus spēkus? Bija pilnīgi skaidrs, ka es nevaru dot nekādu ieguldījumu katastrofas vietā un vienīgi lieki aizņemtu vietu kādā no lidmašīnām, kuras riņķoja ap lidlauku, nespēdamas nolaisties sliktā stāvokļa dēļ, kādā pašlaik atrodas lidlauks. Es neesmu ārste. Es neesmu ugunsdzēsēja. Mans uzdevums bija organizēt koordinēšanu, runāt ar "Haiti draugu” grupu, koordinēt kopā ar Amerikas Savienotajām Valstīm, lai nodrošinātu maksimālus pasākumus katastrofas vietā.
<P>
Es izsaku cieņu, kā to darījuši godājamie deputāti, arī NVO un cilvēkiem katastrofas vietā. Postījumiem zemestrīces vietā bija graujoša ietekme uz Apvienoto Nāciju Organizāciju, jo tā zaudēja daudzus no saviem augstākā līmeņa vadītājiem, kā arī uz NVO, kas nespēja reaģēt tik ātri kā parasti, jo viņu darbinieki ir miruši.
<P>
Tas visu apgrūtināja, jūs redzējāt un mēs redzējām cilvēkus, izmisumā gaidot palīdzību, nesaprotot, kāpēc palīdzība netiek sniegta. Šajos apstākļos ir bijis neticami grūti piegādāt palīdzību, un atkal cilvēki ir strādājuši nenogurstoši, lai to sniegtu. Tagad apstākļi kļūst vieglāki, palīdzība tiek piegādāta, bet nevienu mirkli nenovērtējiet par zemu to, cik grūti ir bijuši apstākļi notikuma vietā.
<P>
Vai darbs tika paveikts labi? Jā. Vai es esmu apmierināta? Nē. Pirmajās nedēļās šajā amatā es jums skaidri saku: "Es dzirdu, ko jūs sakāt. Es dzirdu vilšanos. Es to saprotu. Un jums ir tiesības kritizēt mani par to, ka darbs nav paveikts tik labi, kā to varētu paveikt turpmāk. Jums ir taisnība. Tam vajadzētu kļūt, tam jākļūst arvien labākam.”
<P>
Tagad man ir jāpārdomā notikušais un jāmācās no tā, lai turpmāk koncentrētu spēkus, bet es nevēlos mazināt tā milzīgā darba nozīmi, kas tika un tiek darīts stundu pēc stundas un dienu pēc dienas.
<P>
Attiecībā uz ilgtermiņu godājamiem deputātiem ir pilnīga taisnība. Kad televīzijas kameras būs devušās projām, mums būs jābūt tur. Mums jābūt tur fiziski, mums jābūt tur, lai sniegtu atbalstu, ko spējam sniegt. Es piekrītu, ka parādu jautājums jāiekļauj notiekošajās pārrunās. Es piekrītu, ka viss, ko darām, ir jādara kopā ar Haiti iedzīvotājiem, izrādot viņiem pienācīgu cieņu. Es piekrītu, ka ir svarīgi atjaunot infrastruktūru, un es piekrītu, ka mums jānodrošina, lai Apvienoto Nāciju Organizācijas uzdevums tiek atzīts, un jānodrošina, lai viņi spētu to pildīt labi.
<P>
Tāpēc es dodos uz Amerikas Savienotajām Valstīm, lai tiktos ar valsts sekretāri Clinton, kā arī uz Apvienoto Nāciju Organizāciju, lai runātu ar ģenerālsekretāru un galvenajām amatpersonām par to, ko varam pašlaik darīt, lai koncentrētu spēkus turpmākajiem uzdevumiem, jo tam, kā jūs sakāt, ir milzīga nozīme.
<P>
Nobeigumā gribu paskaidrot pašreizējo situāciju. Kā godājamie deputāti jau teica, tā ir valsts, kurā vairāk nekā 70 % iedzīvotāju dzīvoja zem nabadzības robežas. Ir ļoti svarīgi, kā godājamie deputāti teica, lai bērni, jo īpaši bāreņi, tiktu pienācīgi aprūpēti, un postījumu novēršana prasīs atbalstu vēl daudz gadu.
<P>
Nedaudz pateikšu par infrastruktūras šābrīža stāvokli. Slimnīcas, elektroapgāde, komunikāciju tīkls, ūdens apgāde, jūras ostas un lidostas ir sagrautas. Galvenās valdības ēkas - prezidenta pils, parlaments, Finanšu, Tieslietu, Plānošanas, Veselības un Iekšlietu ministrijas ir pilnīgi izpostītas. Daudzas valsts augstākās amatpersonas ir pazudušas. Haiti valdība lielā mērā nefunkcionē. Kā jau jūs teicāt, Haiti ir viena no visnabadzīgākajām valstīm pasaulē, un tāpēc, ka mums ir jāatjauno šī infrastruktūra, es - tāpat kā jūs - esmu apņēmusies gādāt, lai mēs to izdarītu.
<P>
(Aplausi)
<SPEAKER ID="045" NAME="Karel De Gucht" LANGUAGE="FR">
Priekšsēdētāja kungs, pirmkārt, es vēlos pateikt Le Hyaric kungam, kas aicina nosūtīt uz Haiti pārtikas pārpalikumus, ka tāda nav Eiropas Savienības pieeja, vienkārši tāpēc ka Komisija dod priekšroku šo produktu iegādei tajā reģionā. Mēs sāksim ar to, ka noskaidrosim, vai varam iegādāties produktus tajā reģionā, nevis nogādāsim mūsu pārpalikumus uz Haiti.
<P>
Otrkārt, attiecībā uz koordinācijas jautājumu un civilo aizsardzību, un tā tālāk, ļaujiet man teikt trīs lietas.
<P>
Pirmkārt, civilā aizsardzība ir dalībvalstu kompetencē, un visas koordinācijas iniciatīvas ir jāveido, pamatojoties uz to. Tas bija ierosināts arī Barnier ziņojumā, bet mēs vēl līdz šim neesam nonākuši pie slēdziena. Tā ir dalībvalstu, nevis Komisijas kompetence.
<P>
Otrkārt, attiecībā uz civilo aizsardzību un tās koordināciju jāsaka, ka kopš 2004. gada cunami ES civilās aizsardzības koordinācija ir kļuvusi stiprāka un daudz efektīvāka. Ar virtuāliem vingrinājumiem diemžēl nevar tik labi pārbaudīt mūsu sadarbības efektivitāti, kā to dara dabas katastrofas. Šīs krīzes laikā valstis, kas nepieder pie ES, zvana uz Uzraudzības un informācijas centru, lai uzzinātu, kādu ieguldījumu tās var dot glābšanas darbos, izmantojot ES aprīkojumu.
<P>
Treškārt, neaizmirsīsim, ka otrajā priekšsēdētāja Barroso vadītajā Komisijā humānā palīdzība un civilā aizsardzība ir apvienotas viena komisāra vadībā, kas, manuprāt, ir ļoti vērtīgs sasniegums. Turklāt mums tagad ir arī Augstā pārstāve, kam būs divi amati. Pagātnes pieredze ar koordināciju liecina, ka, piemēram, pašā Komisijā tās netrūkst - pēc brīža es pie šā jautājuma atgriezīšos -, bet tās dažreiz trūkst starp Eiropas iestādēm un dalībvalstīm un starp Padomi un Komisiju. Un šie divi amati tika piešķirti tikai tāpēc, lai Padome un Komisija labāk sadarbotos, un, manuprāt, šī krīze ir parādījusi, ka tas faktiski ir bijis solis uz priekšu.
<P>
Visbeidzot es vēlos teikt arī to, ka esmu nedaudz noskumis par dažu runātāju teikto. Protams, kā komisārs es nedrīkstu būt noskumis. Man tikai tam jāpievērš uzmanība, bet tādējādi netiek parādīta cieņa visiem mūsu cilvēkiem, kas strādāja notikuma vietā un Briselē dienu un nakti no pašas pirmās stundas, nedēļas nogalē, nežēlojoties un neprasot kompensāciju. Viņi ir smagi strādājuši, un dažu stundu laikā tie sāka aktīvi darboties katastrofas vietā, lai gan viņu mājas arī bija sagrautas.
<P>
Tāpēc, lūdzu, ņemiet vērā, ka šī ir milzīga nelaime, kuru nevar paredzēt un uz kuru jūs varat reaģēt tikai tad, kad tā notiek, un tad jums ir jāparāda, ka jūs spējat organizēt atbildes reakciju ļoti īsā laika periodā. Manuprāt, Komisija to ir parādījusi. Es uzskatu, ka dalībvalstis nekavējoties lielā mērā atbalstīja mūsu pasākumus, un man šķiet, ka mums ir mazāk jākritizē šī palīdzība.
<SPEAKER ID="047" NAME="Priekšsēdētājs">
Debates tiek slēgtas.
<P>
Balsojums notiks februāra sesijas laikā.
<P>
Rakstiskas deklarācijas (Reglamenta 149. pants)
<SPEAKER ID="999" NAME="Maria Da Graça Carvalho  " LANGUAGE="PT">
Es vēlos apliecināt savu solidaritāti Haiti iedzīvotājiem, kuru valsti 12. janvārī piemeklēja zemestrīce, un es atzinīgi vērtēju palīdzību, ko apņēmusies sniegt ES. Eiropas Savienība ir pasaulē lielākā humānās un attīstības palīdzības sniedzēja. Dažas stundas pēc katastrofas ES piešķīra palīdzību EUR 3 miljonu apmērā sākotnējām glābšanas operācijām. EUR 134 miljonus atvēlēja agrīnai rehabilitācijai un rekonstrukcijai. EUR 200 miljonu rezervēja ilgtermiņa rehabilitācijai papildus EUR 92 miljoniem, ko piešķīra dažādas ES valstis. Šo summu, kopā EUR 429 miljonus, var vēl palielināt atkarībā no vajadzību novērtējuma. Es vēlos apsveikt Eiropas Komisiju par palīdzības koordināciju, bet esmu vīlusies par to, ka Eiropas Savienība nav pietiekamā mērā piedalījusies glābšanas darbos notikuma vietā. Tas kaitē ES tēlam starptautiskās sabiedrības acīs un liek to pretstatīt ASV, kas ziedoja EUR 91,6 miljonus. Šajā krīzē visvairāk ir vajadzīga medicīniskā aprūpe, tāpēc es aicinu palielināt ārstu un medicīnas laborantu skaitu, kā arī loģistikas atbalstu.
<SPEAKER ID="048" NAME="Gaston Franco  " LANGUAGE="FR">
Esmu pārsteigts par to, ka Savienības Augstā pārstāve ārlietās un drošības politikas jautājumos neatrodas dabas katastrofas vietā Haiti. Par spīti tam, ka Lisabonas līgums ir stājies spēkā, Eiropas Savienībai grūtības sagādā parādīšanās uz starptautiskās skatuves, un tas ir ļoti bēdīgi. Man šķiet, ka Eiropas reaģēšanas sistēma uz krīzēm ir pārāk sadrumstalota, pārāk sarežģīta un ne visai veiksmīga. Attiecībā uz Haiti rehabilitāciju (kam asignēti EUR 100 miljonu) un valsts rekonstrukciju (EUR 200 miljonu), ko tad īsti finansēs Eiropas Attīstības fonds un Stabilitātes instrumenta fonds? Turklāt, lai atbildētu uz ANO lūgumu pēc loģistikas un drošības atbalsta, Eiropas Savienībai, manuprāt, ir jāizmanto visi instrumenti, ko paredz Lisabonas līgums, ieskaitot militāru atbildi. Es aicinu nekavējoties izveidot Eiropas civilās aizsardzības spēkus, kurus 2006. gadā ierosināja izveidot Barnier kungs, lai nodrošinātu, ka Eiropas atbildes reakcija ir plānota, labi koordinēta un efektīva. Nesenie Van Rompuy kunga paziņojumi liecina par pareizu nostāju. Viņš aizstāvēja ātrās humānās reaģēšanas spēku izveidi. Kāds īsti būs šis projekts un kad tas ieraudzīs dienasgaismu?
<SPEAKER ID="049" NAME="Filip Kaczmarek  " LANGUAGE="PL">
Dāmas un kungi! Ziņojumi, kas sasniedz mūs no Haiti, ir šokējoši. Tā ir viena no visšausminošākajām katastrofām, par ko esam dzirdējuši. Tomēr mēs jau varam izdarīt konkrētus secinājumus, kas mums var nākotnē noderēt. Var skaidri redzēt, ka mehānismi, kas koordinē humāno palīdzību, nav no labākajiem. Palīdzība Haiti iedzīvotājiem varētu būt efektīvāka, ja humānās palīdzības sniedzēji lietotu labākus līdzekļus sava darba koordinācijai. Sadarbība ir jāuzlabo ne tikai Eiropas Savienībai, jo progress šajā jomā prasa konstruktīvu analīzi un rīcību no visu lielāko palīdzības sniedzēju puses. Tādā situācijā, kādā šodien ir Haiti, svarīgs ir ātrums, atbilstība un elastība. Tagad nav īstais laiks ilgi apspriesties, piemēram, par to, kam jāpārvalda lidosta Haiti galvaspilsētā. Tas, protams, ir svarīgi, bet lēmumi un īpaši risinājumi ir jāpieņem citreiz. Tagad mums jādara viss iespējamais, lai pievērstos galvenajam mērķim - cilvēku dzīvību glābšanai.
<SPEAKER ID="998" NAME="Alan Kelly  " AFFILIATION="S&amp;D">
rakstiski. - Nesenā zemestrīce Haiti uzskatāmi parāda, cik trausla var būt dzīve uz šīs zemes. Pēdējās dienās mūs visus ir satriekuši attēli un stāsti plašsaziņas līdzekļos. Globālās sabiedrības reakcija uz šo dabas katastrofu ir bijusi apbrīnojama, un es slavēju visus tos, kas palīdz glābšanas darbos vai, atrodoties mājās, finansē glābšanas darbus. Haiti iedzīvotājiem būs vajadzīgas vairākas paaudzes, lai pilnīgi atgūtos no šā notikuma, kāds, cerams, atgadās tikai reizi dzīvē. Ir svarīgi, lai Parlaments apliecinātu solidaritāti šiem cilvēkiem. Es vēlētos, lai Eiropas Savienība uzņemtos vadību, dodot šiem cilvēkiem cerību uz labāku nākotni. Īstermiņa ārkārtas palīdzība ir jānostiprina ar ilgtermiņa palīdzību, lai ļautu nākamajām paaudzēm atgūties no šā šausmīgā pārbaudījuma. Veids, kādā visu politisko grupu Parlamenta deputāti ir līdz šim reaģējuši, ir iepriecinošs. Es ar prieku gaidu, ka varēšu strādāt kopā ar saviem kolēģiem Haiti iedzīvotāju labā. ES vajadzētu tiekties rādīt piemēru tam, ka pārtikušie sniedz palīdzīgu roku tiem, kam neklājas tik labi kā mums pašiem..
<SPEAKER ID="997" NAME="Joanna Katarzyna Skrzydlewska  " LANGUAGE="PL">
Priekšsēdētāja kungs! Traģiska informācija par postošo zemestrīci Haiti sasniedz mūs katru dienu. No šīm ziņām kļūst absolūti skaidrs, ka Haiti, kas iegremdēta pilnīgā haosā un atstāta bez atbalsta, netiek galā ar šīs šausmīgās traģēdijas sekām. Visai starptautiskajai sabiedrībai, tostarp Eiropas Savienībai, ir pienākums sniegt humāno palīdzību šīs nelaimes upuriem, kam ir laupīti visnepieciešamākie eksistences līdzekļi. Tāpēc es vēlos aicināt attiecīgās Eiropas Savienības struktūras nekavējoties efektīvi rīkoties, lai pēc iespējas ātrāk nosūtītu nepieciešamo palīdzību un atbalstu Haiti zemestrīces seku likvidēšanai.
