<CHAPTER ID="014">
Migrēšana uz otrās paaudzes Šengenas Informācijas sistēmu (SIS II) - Migrēšana uz otrās paaudzes Šengenas Informācijas sistēmu (SIS II) (debates) 
<SPEAKER ID="392" NAME="Priekšsēdētājs">
Nākamais punkts ir kopējas debates par:
<P>
Pilsoņu brīvību, tieslietu un iekšlietu komitejas pārstāvja Carlos Coelho ziņojumu par Padomes lēmuma projektu par migrēšanu uz otrās paaudzes Šengenas Informācijas sistēmu (12059/1/2008 - C6-0188/2008 - un
<P>
Pilsoņu brīvību, tieslietu un iekšlietu komitejas pārstāvja Carlos Coelho ziņojumu par projektu Padomes regulai par migrēšanu uz otrās paaudzes Šengenas Informācijas sistēmu (11925/2/2008 - C6-0189/2008 -.
<SPEAKER ID="393" NAME="Carlos Coelho" AFFILIATION="PPE-DE">
(PT) Priekšsēdētāja kungs, Padomes priekšsēdētāja kungs, Eiropas Komisijas priekšsēdētāja vietnieka kungs, dāmas un kungi! Mēs apskatām divus dokumentus: regulu un lēmumu par migrēšanu no SISone4ALL uz SIS II, kas ietver visaptverošu pārbaudi, kurā novērtēs, vai SIS II veiktspēja ir līdzvērtīga pašreizējās sistēmas sniegumam. Šie priekšlikumi ir migrēšanas stratēģijas maiņas rezultāts.
<P>
Četri aspekti: pirmkārt, sākotnējais plāns bija veikt migrēšanu 15 dalībvalstīs, un šis process ilgtu aptuveni astoņas stundas. Taču dalībvalstu skaits palielinājās līdz 25, padarot procesu daudz grūtāku un sarežģītāku. Otrkārt, būs jāizveido starpposma tehniskā arhitektūra, kas ierobežota pārejas perioda laikā ļaus SIS1+ un SIS II darboties paralēli. Tas ir saprātīgs risinājums, kuru mums vajadzētu atbalstīt, turklāt tādējādi mums būs pieejama alternatīva, ja kaut kas neizdosies, kā iecerēts. Treškārt, starpposma perioda laikā būs pieejams tehnisks instruments - pārveidotājs -, kas savienos SIS I centrālo sistēmu ar SIS II centrālo sistēmu, ļaujot abām apstrādāt vienu informāciju un nodrošinot visu dalībvalstu atrašanos vienādā līmenī. Un pēdējais aspekts - šī gada beigās beigsies Komisijai 2001. gadā piešķirtās pilnvaras.
<P>
Mēs rosinājām četrus jautājumus. Pirmkārt, Eiropas Komisijai jāsaglabā pilnvaras, lai varētu turpinātu SIS II izstrādi, līdz sistēma būs darboties spējīga. Mēs iebilstam pret apsvērto ideju par to, ka Komisijas pilnvaru termiņam jābeidzas, kad tiek pabeigts darbs pie C-SIS centrālās sistēmas. Otrkārt, ir nepieciešams skaidri definēt Eiropas Komisijas un dalībvalstu pienākumus. Treškārt, pirms datu migrēšanas jāizpilda nosacījumi, kas paredzēti otrajā SIS juridisko pamatu veidojošajā instrumentā. Visbeidzot, migrēšanai jābūt vienreizējam procesam, ko īsteno visas dalībvalstis.
<P>
Priekšlikumos, ko saņēmām 3. septembrī - dienā, kad tos apstiprināja Pastāvīgo pārstāvju komitejā (Coreper) - ir iekļautas būtiskas sākotnējo priekšlikumu izmaiņas. Ja ierosinātajos dokumentos ir būtiskas izmaiņas, parasti ir vēlreiz jāapspriežas ar Parlamentu. Taču atgādinu, ka mums jāievēro saspringts grafiks. Komisijas pilnvaru termiņš beidzas 2008. gada beigās un ir būtiski oktobra beigās apstiprināt šos priekšlikumus Padomē. Parlaments vēlreiz parāda, ka pilda savus pienākumus un ka procesa aizkavēšanās nav mūsu vaina. Patiesībā, veiktās izmaiņas ir atbilde uz lielāko daļu manos ziņojuma projektos uzdoto jautājumu, īpaši attiecībā uz Komisijas un dalībvalstu pienākumu precizēšanu un Komisijas pilnvaru saglabāšanu, lai varētu izstrādātu SIS II, līdz tā būs darboties spējīga.
<P>
Noslēgumā vēlos apsveikt Francijas prezidentūru par ieguldīto lielisko darbu, lai panāktu Komisijas un dalībvalstu vienošanos, kas sākumā šķita grūti izdarāms. Eiropas Parlaments vēlas palīdzēt izvairīties no turpmākas kavēšanās un nodrošināt SIS II darboties spēju līdz jaunajam noteiktajam datumam - 2009. gada 30. septembrim. Taču mūs uztrauc tas, kā vairāki speciālisti neoficiāli izteikušies, ka visticamāk arī šis datums netiks ievērots.
<P>
Eiropas Parlaments par vissvarīgākajiem uzskata divus nozīmīgus jautājumus, kurus atbalsta visas politiskās grupas. Pirmkārt, Eiropas Parlaments ik pēc sešiem mēnešiem jāinformē par projekta gaitu. Otrkārt, jaunajai Komisijai piešķirtajām pilnvarām nevajadzētu būt beztermiņa; jāparedz arī noteikums, ka gadījumā, ja paredzama aizkavēšanās par ilgāk nekā gadu, vēlreiz jāapspriežas ar Eiropas Parlamentu. Mēs patiesi ceram, ka šoreiz projekts tiks pabeigts laikus un ka SIS II varēs sākt darbību paredzētajā datumā.
<SPEAKER ID="394" NAME="Priekšsēdētājs">
Tagad mēs uzklausīsim Padomi. J. P. Jouyet kungs! Eiropas Parlamenta vārdā vēlos pateikties, ka esat šeit visu dienu. Uzskatu, ka uzmanība, ko veltāt šai sanāksmei, liecina par jūsu uzticīgumu Eiropai.
<SPEAKER ID="395" NAME="Jean-Pierre Jouyet" LANGUAGE="FR">
Priekšsēdētāja kungs, pateicos par labajiem vārdiem. Ar komplimentu par uzticīgumu Eiropai neapšaubāmi varu atbildēt gan jums, gan Komisijas priekšsēdētāja vietniekam Jacques Barrot kungam.
<P>
C. Coelho kungs, dāmas un kungi! Šengenas sistēmas pārveide ir nepieciešama, lai izstrādātu jaunas funkcijas, kas turpmāk būs vajadzīgas darbā pie noziedzības novēršanas un veicot robežkontroli. Ministra kungs! Pēc Portugāles prezidentūras iniciatīvas izstrādātā sistēma SISone4ALL ir labs kompromiss, kas ļāva iekļaut dalībvalstis, kuras pievienojās 2004. gadā, un, vēl svarīgāk, ļāva decembrī atcelt iekšējo zemes robežkontroli un pēc tam martā - gaisa robežkontroli.
<P>
Mēs visi jutām saviļņojumu, redzot, kā tiek pacelts pēdējais priekškars, redzot, kā Vīnes austrumos Slovākijas un Austrijas ministri simboliski pārcirta koka barjeru pie robežšķēršošanas vietas Berg-Petržalka. Domāju, ka tajā brīdī ikviens patiess Eiropas atbalstītājs jutās lepns, zinot, ka varam brīvi pārvietoties 3,6 miljonus km2 lielā teritorijā. Tā ir lielākā teritorija pasaulē, taču, kā zināt, vajadzīgs šīs svarīgās brīvības papildinājums ir elektroniska sistēma, kurā iespējams identificēt aizdomās turētus noziedzniekus, izsekot viltotu dokumentu un zagtu pasu pēdām, vienlaikus piemērojot stingrus datu aizsardzības noteikumus, lai nodrošinātu personu brīvības. Es vēlos šo aspektu uzsvērt.
<P>
Taču, kā jūs gluži pareizi teicāt, pat tad, ja tiek ievēroti datu aizsardzības pamatprincipi un jo īpaši proporcionalitātes princips, pašreizējā sistēmā nav iespējams izmantot moderno tehnoloģiju. Kā policija var darboties efektīvi, ja centrālajā datu bāzē šobrīd nedrīkst aplūkot meklēto noziedznieku digitālos fotoattēlus, lai tos varētu droši identificēt? Tādēļ ir jāsaglabā otrās paaudzes Šengenas Informācijas sistēmas jeb informācijas sistēmas SIS II mērķis; kā jūs pareizi norādījāt, tas ir īstais mūsu debašu temats. Priekšsēdētāja kungs! Padomes vārdā vēlos pateikties priekšsēdētāja vietniekam J. Barrot kungam, kurš saskaņā ar jaunajām pilnvarām piekrita turpināt uzraudzīt gan jaunās SIS centrālās datu bāzes, gan savienojuma ar valstu datu bāzēm izstrādi. Vēlos viņam pateikties par personīgu iesaistīšanos šajā projektā.
<P>
Dokumentu projektos, par kuriem jums rīt lūgs balsot, ir skaidrāk sadalīti dalībvalstu un Komisijas pienākumi katrā laika posmā gan saistībā ar projekta izstrādi, galīgajām pārbaudēm, starpposma periodu un pārveidotāju, gan galīgo migrēšanu no vienas sistēmas uz otru, ar mērķi panākt vispārēju līdzsvaru starp dalībvalstu un Eiropas Komisijas pienākumiem.
<P>
Vēlos īpaši pateikties C. Coelho kungam, kurš kopā ar kolēģiem no Pilsoņu brīvību, tieslietu un iekšlietu komitejas strādāja pie šī svarīgā projekta ātri, efektīvi un ar izdomu. Vēlos arī viņam lūgt nodot manu pateicību komitejas priekšsēdētājam G. Deprez kungam. C. Coelho kungs mudināja atbalstīt šodienas plenārsēdē nepieciešamos dokumentus un tajos ir iekļauti jūsu ierosinātie priekšlikumi, C. Coelho kungs. Šodien saņemtais Parlamenta atbalsts mums sniedz iespēju sākt jaunu pārejas posmu uz SIS II laikā, kad beigām tuvojas Komisijas pašreizējo pilnvaru termiņš, jāpiebilst, ka tās ir ad hoc pilnvaras, kas beigsies 31. decembrī. Vēlos tikai atgādināt par šo aspektu Komisijas priekšsēdētāja vietniekam.
<P>
Protams, jaunās sistēmas darbības uzsākšana ietver ievērojamas ar tehnoloģiju saistītas grūtības, kā arī kādu iepriekš nenovērtētu problēmu. Patiesībā, kā noteikti varat iedomāties, 22 miljonu ierakstu pārsūtīšana, kurā piedalās vairāk nekā 24 dalībnieki ar dažādu formātu valsts datu bāzēm, nebūt nav viegla. Taču uzskatu, ka šajā projektā ieguldītās pūles atbilst uzdevuma būtībai. Ņemot vērā tehnisko un finansiālo atbalstu, Eiropas Parlamentam ir tiesības saņemt pilnīgu informāciju par to, kā noris pāreja uz jauno sistēmu un kādas grūtības tā ietver. Kā jau teicāt, C. Coelho kungs, ir jānosaka termiņš, lai pārbaudītu jauno sistēmu un pārliecinātos, ka tā, kā mēs visi ceram, būs pilnībā darboties spējīga līdz nākamā gada septembrim, par ko vienojās Tieslietu un iekšlietu padomes 6. jūnija sanāksmē.
<P>
Mēs saprotam, ka esam noteikuši īsu termiņu. To saprot arī tehniskie eksperti. Mēs varēsim šo termiņu ievērot tikai tad, ja ikviens ar pilnu atdevi iesaistīsies SIS II projektā un uzņemsies savus pienākumus. Šovakar, uzdodot pilnīgi pamatotus jautājumus, ar šo ziņojumu Eiropas Parlaments sūta pozitīvu signālu. Tādēļ Padome ierosina bez izņēmumiem apstiprināt iesniegtos grozījumus, kurus, jāpiebilst, ir atbalstījušas visas Eiropas Parlamenta politiskās grupas. Liels paldies jums visiem par pamatīgo darbu.
<SPEAKER ID="396" NAME="Jacques Barrot">
Komisijas priekšsēdētāja vietnieks. - (FR) Priekšsēdētāja kungs! Arī es vēlos pateikties prezidentūrai un J. P. Jouyet kungam par šobrīd izrādīto atbalstu C. Coelho ziņojumam, jo es patiesi uzskatu, ka nekavējoties jāpanāk progress šajā svarīgajā jomā. Vēlos arī pateikties C. Coelho kungam par ziņojumu un personīgo ieguldījumu SIS II veiksmīgā izstrādē. Ja SIS II kādreiz ieraudzīs dienasgaismu, tas lielā mērā būs jūsu nopelns, C. Coelho kungs.
<P>
Jūsu ziņojumā vēlreiz ir uzsvērta Eiropas Parlamenta ieinteresētība un pašreizējais atbalsts otrās paaudzes Šengenas Informācijas sistēmas izstrādes plāniem. Ir skaidrs, ka SIS II būs galvenais instruments vienotā pilsoņu brīvības, drošības un tiesiskuma telpā, tādēļ ir ļoti svarīgi pēc iespējas drīzāk nodrošināt šīs sistēmas darboties spēju.
<P>
Tādēļ es priecājos, ka ir panākta vienošanās par juridiskajiem instrumentiem migrēšanai no SIS I uz SIS II. Šī vienošanās ir pieņemama, jo tajā ir ievēroti šādi trīs galvenie principi:
<P>
skaidri noteikti iesaistīto pušu (dalībvalstu, Komisijas un Padomes) uzdevumi un saistības,
<P>
efektīvi un nepārprotami lēmumu pieņemšanas procesi un
<P>
atskaites punktu noteikšana.
<P>
Pieņemot šo tiesisko regulējumu līdz oktobrim, mēs palīdzēsim panākt SIS II izstrādē nepieciešamā darba turpinājumu 2009. gadā. Kā teica J. P. Jouyet kungs, to sacījāt jūs, Padomes priekšsēdētāj, un tā ir taisnība, ka ierosinātajos juridiskajos instrumentos noteiktais datums - 2009. gada 30. septembris - ir pretenciozs termiņš. Pat šovasar, ņemot vērā neoficiālu ekspertu konsultāciju, mums faktiski nācās atcelt atsevišķas pārbaudes dalībvalstīs.
<P>
Tagad darbuzņēmējam 20 dienu laikā ir jānovērš pašreizējās problēmas. Taču nav šaubu, ka nedrīkstam no redzesloka izslēgt nevienu iespējamo problēmu, kas varētu traucēt SIS II noteiktā grafika ievērošanu. Pašlaik ar dalībvalstīm apspriežam labākos veidus, kā pabeigt darbu pie SIS II. Mums arī jāatrod pareizais līdzsvars starp politisko prioritāti, kas saistīta ar šo sistēmu, un tajā pašā laikā ar nevainojamas darbības garantēšanu tām valsts iestādēm, kas sistēmu izmantos.
<P>
Jebkurā gadījumā ierosinātie pielāgošanas mehānismi mums sniedz zināmu elastīgumu un attiecībā uz izstrādes plānu liek ievērot vajadzīgo pārredzamību. Tādēļ, C. Coehlo kungs, pats par sevi saprotams, ka mēs pilnīgi piekrītam jūsu ierosinātajiem grozījumiem.
<P>
No vienas puses, nosakot 2010. gada jūnija beigas kā galīgo termiņu tiesību aktu par migrēšanu izstrādei, mums būs pietiekami daudz laika rīcībai, ja radīsies problēmas saistībā ar SIS II izstrādes pabeigšanu vai migrēšanu. Šāds datums mums arī ļaus līdz 2010. gada vidum nodrošināt pilnīgu SIS II darboties spēju.
<P>
No otras puses, ja Komisija divreiz gadā iesniegs ziņojumus par SIS II izstrādi un migrēšanu no SIS I uz SIS II, Eiropas Parlamentam būs pārredzams tas, kā norit darbs pie SIS II.
<P>
Priekšsēdētāja kungs, tāpat kā J. P. Jouyet kungs, kurš uzstājās prezidentūras vārdā, vēlos uzsvērt, ka SIS II mums ir vajadzīga, lai Šengena, kura jau ir panākums, gūtu pilnīgus panākumus. SIS II ir īsts tehnoloģisks sasniegums, kas parāda, ko Eiropa var paveikt, nolemjot izmantot jaunu tehnoloģiju. Tas ir ļoti būtiski.
<P>
Tādēļ esmu ārkārtīgi pateicīgs Parlamentam, kas gandrīz bez iebildumiem piekrita visiem minētajiem aspektiem un apstiprināja C. Coehlo kunga ziņojumu.
<SPEAKER ID="397" NAME="Marian-Jean Marinescu">
PPE-DE grupas vārdā. - (RO) Es atbalstu referenta priekšlikumu noteikt 2010. gada 30. jūniju par jaunās tiesību aktu paketes izstrādes termiņu; tas ir svarīgi, lai novērstu iespējamo aizkavēšanos, ieviešot otrās paaudzes Šengenas Informācijas sistēmu jeb SIS II.
<P>
2007. gada 21. decembrī sāktā zemes un jūras robežu, kā arī gaisa robežu (2008. gada martā) kontroles pārtraukšana ir svarīgs solis deviņās no desmit dalībvalstīm. Padome nolēma, ka robežkontroli atlikušajās trijās valstīs - Kiprā, Rumānijā un Bulgārijā - pārtrauks, kad pēc novērtēšanas tiks garantēta Šengenas sistēmas darboties spēja. Taču Šengenas sistēmas darbība šajās trīs valstīs ir atkarīga no SIS II darbības pašreizējās Šengenas valstīs. Kā zināms, sākotnēji bija plānots, ka SIS II sāks darboties 2007. gada maijā, tad termiņu mainīja uz 2008. gada decembri un tagad to vēlreiz pārceļ līdz 2009. gada septembrim. Šāda pārcelšana var izraisīt kavēšanos trijās minētajās dalībvalstīs. Mēs nedrīkstam aizmirst, ka visas trīs dalībvalstis ir Eiropas Savienības robežvalstis un ka tām ir gan zemes, gan jūras robežas.
<P>
Pirmie divi Šengenas acquis noteiktie pasākumi ir robežkontroles punktu likvidēšana - to pārvietošana uz ārējām robežām - un vienotas procedūras, lai pārbaudītu personas, kuras šķērso ārējās robežas. Acquis paredzēto pasākumu īstenošanu aizkavē fakts, ka tādas valstis kā Rumānija, Bulgārija un Kipra ir atkarīgas no SIS II aizkavētās ieviešanas Šengenas zonas valstīs. Tādēļ es aicinu Komisiju un Francijas prezidentūru atrisināt problēmas, kas saistītas ar SIS II pārvaldību, un vienoties ar darbuzņēmēju, lai izvairītos no nepieciešamības SIS II ieviešanai noteikt jaunu grafiku.
<SPEAKER ID="398" NAME="Roselyne Lefrançois" LANGUAGE="FR">
Priekšsēdētāja kungs! Vēlos teikt, ka šī ziņojuma ēnu referente ir M. Roure kundze. Viņa šodien nevarēja ierasties, tāpēc es uzstājos viņas un Eiropas Parlamenta Sociāldemokrātu grupas vārdā.
<P>
Es pateicos referentam par paveikto darbu un piekrītu viņa komentāriem. Patiesībā šī situācija ir pilnīgi nepieņemama. SIS II darbības uzsākšana ievērojami kavējas. Mums jau vienreiz bija jāpagarina Komisijas pilnvaru termiņš līdz 2008. gada decembra beigām, lai varētu veikt migrēšanu. Komisija atkal krietni atpaliek no grafika un tagad lūdz neierobežotu pilnvaru termiņa pagarinājumu, lai veiktu migrēšanu. Man tas šķiet nepieņemami, jo tādā gadījumā apspriešanās par šo jautājumu ar Eiropas Parlamentu turpmāk nebūs iespējama.
<P>
Taču mēs nevēlamies sasteigt migrēšanu no SIS uz SIS II, jo tādējādi tiktu ietekmēta datu un visas sistēmas kvalitāte un drošība. Tādēļ jāveic visi piesardzības pasākumi, lai nodrošinātu datu aizsardzību un sistēmas drošumu. Tāpēc mēs varētu piekrist pāršķirt kalendāru atpakaļ un pagarināt Komisijas pilnvaru termiņu, lai migrēšanu varētu veikt pienācīgi.
<P>
Taču šis process nekādā gadījumā nedrīkst turpināties bez Eiropas Parlamenta demokrātiskas kontroles. Tādēļ PES grupa atbalsta referentu, lai nodrošinātu Eiropas Parlamenta pilnvaru ievērošanu.
<SPEAKER ID="399" NAME="Henrik Lax">
ALDE grupas vārdā. - Priekšsēdētāja kungs! Arī es vēlos paust atzinību referentam par ļoti labi padarīto darbu.
<P>
Šengenas Informācijas sistēma ir lielākā kopējā Eiropas Savienības datu bāze, kas darbojas kā vienota dalībvalstu informācijas sistēma. Šo informāciju var izmantot policija un tiesu iestādes, sadarbojoties krimināllietās, kā arī veicot personu pārbaudes pie ārējām robežām vai valsts teritorijā un izsniedzot vīzas un uzturēšanās atļaujas.
<P>
Pieņemot lēmumu izveidot otrās paaudzes SIS jeb SIS II, tika ņemts vērā, ka sistēmā jāiekļauj biometriski dati un jauni brīdinājumu veidi, piemēram, Eiropas apcietināšanas orderis. Kā jau esam dzirdējuši, SIS II ir vajadzīga arī tāpēc, lai varētu iesaistīt jaunās dalībvalstis.
<P>
Jaunajai sistēmai bija jāsāk darboties 2007. gada martā. Mēs zinām, ka ir bijuši vairāki aizkavējumi, un tika paziņots par jaunu grafiku, paredzot, ka sistēma varēs sākt darboties šī gada beigās. Pateicoties Portugāles valdības ierosinātajam un J. P. Jouyet pieminētajam pārejas perioda risinājumam, tā sauktajai SIS One 4 All, tā tagad pilnībā darbojas, un tas ļāvis SIS pievienot deviņas jaunās dalībvalstis. Taču, kā uzsvēra komisārs J. Barrot, paplašinātajā Šengenas zonā drošības prasību pastiprināšana kļuvusi vēl aktuālāka, un tās var pilnībā īstenot, tikai pilnīgi pārejot uz jaunās paaudzes sistēmu.
<P>
Lai pāreja notiktu, SIS II noteikti jāatbilst visām juridiskajos instrumentos noteiktajām tehniskajām un funkcionālajām prasībām, kā arī tādām prasībām kā izturība, reaģēšanas spēja un veiktspēja. Eiropas Parlamentam ir lūgts sniegt atzinumu par diviem pašreizējiem priekšlikumiem, kuru mērķis ir izveidot tiesisku reglamentējumu pārejas pārvaldībai. Kā ALDE grupas ēnu referents, es pilnībā atbalstu referenta nostāju, īpaši to, ka Komisijai līdz 2009. gada jūnija beigām un tad ik pēc sešiem mēnešiem jāiesniedz Padomei un Parlamentam progresa ziņojums par SIS II izveidi un migrēšanu no Šengenas Informācijas sistēmas (SIS I+) uz otrās paaudzes SIS II.
<P>
Fakts, ka SIS II vēl nevar izmantot, rada milzīgu vilšanos. Ceru, ka pēc jauno pilnvaru piešķiršanas un paredzētajām stingrajām pārbaudēm, SIS II beidzot būs ceļā uz veiksmīgu darbības sākumu līdz 2009. gada septembrim.
<SPEAKER ID="400" NAME="Tatjana Ždanoka">
Verts/ALE grupas vārdā. - Priekšsēdētāja kungs! Vispirms vēlos pateikties C. Coelho kungam par ierasti produktīvo darbu pie ziņojumiem par pāreju uz SIS II. Ziņojumos apskatīti galvenokārt tehniski jautājumi, taču es vēlos palūkoties uz SIS II plašākā kontekstā.
<P>
Pirmkārt, es atzinīgi vērtēju faktu, ka Portugāles prezidentūra sniedza desmit jaunajām dalībvalstīm iespēju pievienoties vecajai SIS versijai. Pretējā gadījumā jaunajām dalībvalstīm, tostarp manis pārstāvētajai valstij, būtu jāgaida vismaz līdz 2009. gada septembrim, t. i., gandrīz divus gadus.
<P>
Taču "vēlu” uzreiz nenozīmē "slikti”. SIS II darbosies saskaņā ar diviem pīlāriem. Taču mums joprojām nav juridiski saistoša pamatlēmuma par datu aizsardzību, kas ietilpst trešajā pīlārā. Tā kā SIS II tiek ieviesta biometrisko datu apstrāde, jautājums par datu aizsardzību joprojām ir lielā mērā neatrisināts.
<P>
Vēlos uzsvērt, ka mana politiskā grupa ir īpaši piesardzīga attiecībā uz biometriskajiem datiem. Iespējams, pirms sākt SIS II izmantošanu, mums tiešām jāsagaida stingrs datu aizsardzības tiesiskais regulējums.
<P>
Vēl viena joma, kurā var noderēt SIS, ir ieceļošanas aizliegumi, ko trešo valstu valstpiederīgajiem noteikušas dalībvalstis. Saskaņā ar Šengenas Konvenciju valstu tiesību akti ir saistoši, kad persona mēģina panākt ar sevi saistīta brīdinājuma anulēšanu. Šajā sakarā Padomes regula par SIS II Eiropas Savienības līmenī nodrošina lielākas procesuālās garantijas.
<P>
Rezumējot, atsevišķās jomās SIS II padarīs Eiropas Savienību labāku. Taču mums būs jāturpina strādāt pie dažādu būtisku trūkumu novēršanas. Ja mums ir jāgaida, lai saņemtu vairāk garantiju, varbūt mums jāsagatavojas gaidīt.
<SPEAKER ID="401" NAME="Pedro Guerreiro" LANGUAGE="PT">
Dažādas organizācijas, kas novēro tādu valsts suverenitātei būtisku jomu kā tieslietas un iekšlietas "kopieniskošanu”, ir uzsvērušas, ka, veicot Šengenas Informācijas sistēmas migrēšanu uz tās otro versiju, tiek paplašinātas šīs informācijas sistēmas iezīmes un datu bāzes, ietverot jauna veida brīdinājumus, piemēram, Eiropas apcietināšanas orderi, jaunu datu kategoriju, piemēram, biometrisko datu, pievienošanu, kā arī piekļuves piešķiršanu iestādēm. Ir izstrādātas arī jaunas iespējas un funkcijas, kas savstarpēji savieno brīdinājumus un savieno sistēmu ar vīzu informācijas sistēmu. Vērts pieminēt arī tādu satraucošu iespēju kā datu ilgstoša uzglabāšana vajadzības gadījumos, tomēr mani interesē, kurš izlems, ka tas ir vajadzīgs. Ir nepieciešams arī precizēt visas pārlieku neskaidrās jomas saistībā ar iespējamo datu apmaiņu ar trešām valstīm.
<P>
Mēs uzskatām, ka, salīdzinot ar iepriekšējo sistēmu, šī paplašināšana ietver ar pilsoņu tiesību, brīvību un garantiju aizsardzību saistītu risku, jo datu bāzei tiks pievienoti jauni elementi, tā kļūs pieejamāka un tādējādi palielināsies informācijas koplietošana. Patiesībā daudz vairāk tiek mēģināts nevis reaģēt uz jauno dalībvalstu pievienošanos, bet gan pielāgot SIS bīstamajam jautājumam par drošību, kas ietilpst arvien pieaugošajā Eiropas Savienības iekšlietu "kopieniskošanā”, kuru mēs neatbalstām.
<SPEAKER ID="402" NAME="Hélène Goudin" LANGUAGE="SV">
Priekšsēdētāja kungs! Šo debašu temats ir daudz svarīgāks par citiem šajā sēžu zālē regulāri apspriestajiem tematiem. Mēs debatējam par kaut ko tik būtisku kā cilvēku mobilitāte tā sauktajā Šengenas zonā. Nav šaubu, ka šī sistēma daudzām personām atvieglo ceļošanu, taču jāteic, ka šīs sistēmas trūkumi aizēno pozitīvos aspektus.
<P>
Es runāju par faktu, ka Šengena ir izraisījusi arī mobilitāti, kurā piedalās milzīgs skaits sociālajās sistēmās ierobežotu cilvēku. Šengena ir nākamais solis ceļā uz supervalsts - Eiropas cietokšņa - izveidi. Tā izveido kontrolējošu sabiedrību, kurai ir milzīga vara. Es nevēlos sniegt ieguldījumu šajā procesā.
<P>
Patiesi, nav nekādu šaubu, ka pārrobežu noziedzība ir viena no lielākajām problēmām, ar ko pašlaik saskaramies. Tāpēc ir vajadzīgi pārrobežu risinājumi. Taču es neuzskatu, ka Šengena vai pat Eiropas Savienība šim jautājumam ir pareizais forums. Jau pastāv Interpols - izcila un efektīva starptautiska policijas struktūrvienība, kurā darbojas pasaules valstu pārstāvji. Tā vietā, lai veidotu paralēlas sistēmas, jāiegulda vairāk darba Interpola stiprināšanā. Mēs zinām, ka noziedzība neaprobežojas ar mūsu kontinentu, to veido vispasaules tīkli. Es minēju dažus vispārīgus aspektus, tagad pievērsīšos specifiskākiem jautājumiem.
<P>
Aspekts, ko saistībā ar Šengenas Informācijas sistēmu, manuprāt, uztver pārāk nenopietni, ir konfidencialitāte. Personu dati, ko apstrādās un uzglabās, ir ļoti konfidenciāli. Viens no valsts svarīgākajiem uzdevumiem ir nodrošināt tās pilsoņiem pilnīgu aizsardzību pret neatļautu piekļuvi personas datiem. Tāpēc es uzskatu šo par valstisku jautājumu, jo esmu pārliecināta, ka Eiropas Savienība šajā sakarā nevar nodrošināt vajadzīgo aizsardzību. Turklāt es domāju, ka jaunu struktūru izveide ir nevajadzīga un dārga. Galu galā sistēma tiek finansēta par nodokļu maksātāju naudu.
<P>
Es ilgi esmu uzskatījusi, ka Eiropas Savienības attīstību jeb, kā dažiem labpatīk teikt, Eiropas integrāciju, var salīdzināt ar to, kā maziem solīšiem tiek veidota tirānija. Taču biedē tas, ka soļi vairs nav īpaši mazi. To vietā mēs redzam lielus, apņēmīgus un straujus soļus ceļā uz ES valsts izveidi. Neviens patiess eirofīls nedrīkst to pieņemt.
<SPEAKER ID="403" NAME="Zita Pleštinská" AFFILIATION="PPE-DE">
(SK) Dāmas un kungi! Mēs vēlreiz apspriežam Šengenas Informācijas sistēmu (SIS), kas ir galvenais Šengenas principu piemērošanas instruments. Tā neapšaubāmi ir "bezrobežu” Eiropas, kā arī brīvības, drošības un tiesiskuma telpas "mugurkauls”, tādēļ ir svarīgi, lai SIS II sāk darboties.
<P>
Pašlaik sistēma SISone4ALL ir pilnībā darboties spējīgs tehnisks pārejas risinājums, kas ļāvis deviņām jaunajām dalībvalstīm pievienoties SIS un, protams, pievienojoties Šengenas zonai, kļūt par pilntiesīgām Savienības dalībvalstīm. 2007. gada 21. decembris bija nozīmīga diena manas valsts, Slovākijas, un visas Eiropas Savienības vēsturē. Tā iezīmēja dzelzs priekškara pilnīgu krišanu.
<P>
Tādēļ es vēlos pateikties C. Coelho kungam par šī ziņojuma izveidi un milzīgo darbu, ko viņš ir paveicis. Esmu pārliecināta, ka tieši pateicoties viņam, Šengenas zonā šodien ir deviņas jaunas dalībvalstis. Es ticu, ka arī jaunās paaudzes SIS varēs darboties tikpat ātri un bez problēmām.
<SPEAKER ID="404" NAME="Jean-Pierre Jouyet" LANGUAGE="FR">
Liels paldies visiem runātājiem par lieliskajām debatēm un paldies par daudzo runātāju plašo atbalstu jauno pilnvaru principam un referenta nostājai.
<P>
M. J. Marinescu kungs, es novērtēju Portugāles prezidentūras lielisko darbu, kas ļāva mums pievienot sistēmai jaunās dalībvalstis. Esmu atzīmējis, ka sistēmai pēc iespējas ātri Komisijas uzraudzībā vēlas pievienoties Rumānija, nepieciešamības gadījumā veicot tehniskas korekcijas.
<P>
Attiecībā uz R. Lefrançois kundzes un H. Lax kunga novērojumiem Padome var tikai atvainoties par kavēšanos, taču mēs visi novērtējam Komisijas centienus un priekšsēdētāja vietnieka J. Barrot kunga personīgo apņemšanos ievirzīt procesu atpakaļ sliedēs, kā arī stingros pasākumus, kas noteikti darbuzņēmējam. Kopā ar Komisiju un visām dalībvalstīm, kas saglabās stingro apņemšanos pabeigt projektu, kā plānots, Padome nezaudēs modrību un nodrošinās tehniski iespējamu sistēmas darbību un efektivitāti un, protams, arī pilsoņu brīvību garantijas.
<P>
Atbildot T. Ždanokas kundzei un P. Guerreiro kungam - es saprotu, ka daudzi no jums vēlas turpināt diskusiju par jaunu funkciju iekļaušanu sistēmā, to uzsvēra R. Lefrançois kundze, taču ir ļoti svarīgi vispirms pabeigt SIS II. Tāpēc domāju, ka būtu piemēroti organizēt politiskas debates par to, kādām šīm jaunajām funkcijām jābūt. Taču, kā daudzi no jums norādīja, tam nevajadzētu kavēt jaunās sistēmas darbības sākšanu. Patiesībā būtu nepieņemami atteikties no šīm funkcijām tikai tādēļ, ka novecojusī sistēma - šajā gadījumā SIS I - nevar nodrošināt to izmantošanu. Pirms sākt šādas debates, ir svarīgi, lai sistēma darbojas un ir pabeigta tās tehnoloģiskā izstrāde.
<P>
Saistībā ar pārējām runām, kas galvenokārt attiecās uz datu aizsardzību, es vēlos norādīt, tāpat kā priekšsēdētāja kungs, un mēs šorīt piedalījāmies debatēs par personas datu aizsardzību ar komisāru J. Barrot kungu, ka mēs vēlamies efektīvi turpināt Eiropas līmenī sākto darbu un ticam, ka tiks nodrošinātas jūsu pieprasītās garantijas datu aizsardzībai un informācijas koplietošanai ar trešām valstīm. Neatgriežoties pie mūsu šī rīta vispārējām debatēm, vēlos tikai minēt, ka saistībā ar datu aizsardzību tika panākta vienošanās ievērot Eiropas Datu aizsardzības uzraudzītāja ieteikumus, lai ņemtu vērā izteiktās bažas.
<SPEAKER ID="405" NAME="Jacques Barrot">
Komisijas priekšsēdētāja vietnieks. - (FR) Priekšsēdētāja kungs! Arī es vēlos vēlreiz pateikties visiem runātājiem un referentam. Komentējot J. P. Jouyet kunga teikto, vēlos ikvienam arī atgādināt, ka mēs esam ļoti rūpīgi attiecībā uz noteikumu par datu aizsardzību ievērošanu. Kā jūs, Padomes priekšsēdētāja kungs, teicāt, dienestu darbinieki regulāri sazinās ar Eiropas Datu aizsardzības uzraudzītāju, lai nodrošinātu šo noteikumu pareizu iekļaušanu SIS II izveidē un pārvaldībā. Eiropas Datu aizsardzības uzraudzītāja vizīte uz Strasbūru ir paredzēta 2009. gada pirmajā pusgadā, lai pirms migrēšanas pārliecinātos, ka ir nodrošināta datu aizsardzība.
<P>
Datu drošu pārsūtīšanu no SIS I uz SIS II nodrošinās arī pārveidotājs, kas šobrīd tiek izstrādāts. R. Lefrançois kundze nekļūdījās, sakot, ka migrēšanu nedrīkst sasteigt. Mums ir jābūt ļoti uzmanīgiem.
<P>
Lai nu kā, juridiskajos instrumentos ir paredzēti konkrēti noteikumi ar mērķi panākt datu aizsardzības principu ievērošanu. Tas ir viss, ko varu pateikt par datu aizsardzību, paturot prātā, ka mums jāpievērš pastiprināta uzmanība, lai panāktu šīs sistēmas atbilstību tādam datu aizsardzības līmenim, ko cenšamies nodrošināt visur citur Eiropas Savienībā.
<P>
Atgriežoties pie jautājuma par kavēšanos - es pilnībā saprotu M. J. Marinescu kungu, H. Lax kungu un R. Lefrançois kundzi, kuri pauda nepārprotamas bažas par virkni kavējumu, ar ko saskārāmies. Attiecībā uz SIS II sagatavošanas pasākumiem centrālā līmenī, mēs rūpīgi vērojam, kāds ir panāktais progress, esam ieviesuši pasākumus, kas palīdzēs rūpīgi uzraudzīt procesu, un Komisijas dienesti pievērsīs īpašu uzmanību tam, lai pietiek resursu darbuzņēmēju darba uzraudzībai.
<P>
Protams, nepieciešamības gadījumā mēs varam piemērot līgumos paredzētos līgumsodus, kā to darīja mans priekštecis, vienam no darbuzņēmējiem nosakot vairāk nekā EUR 1 miljonu lielu sodu. Taču, priekšsēdētāja kungs, dāmas un kungi, tā vietā, lai noteiktu līgumsodus, es gribētu redzēt darbuzņēmējus efektīvi strādājam un ievērojam mūsu grafiku.
<P>
Taču SIS II ieviešana neattiecas tikai uz centrālo SIS II. Ir skaidrs, ka ir vajadzīgs arī ievērojams dalībvalstu ieguldījums. Es priecājos, ka šodien šeit piedalās Francijas prezidentūra, jo zinu, cik šis jautājums tai ir svarīgs.
<P>
Sagatavošanās pasākumos valsts līmenī dalībvalstīm ļoti noderīgs palīgs ir Slovēnijas prezidentūras izveidotais un Francijas prezidentūras atzītais projekts "SIS II draugi”. Šīs augsta līmeņa darba grupas, kurā aktīvi iesaistījusies Komisija, uzdevums ir uzraudzīt SIS II ieviešanu dalībvalstīs. Mums izdosies veiksmīgi atrisināt problēmu tikai tad, ja cieši sadarbosimies.
<P>
Es tikai vēlos teikt, ka ar SIS II mēs nemēģinām pārvērst Eiropu par cietoksni; mēs vienkārši mēģinām panākt, lai iekšējo robežu nojaukšana Eiropas Savienībai un tās pilsoņiem nerada lielākus nedrošības, vardarbības un terorisma draudus. Tādēļ es nevaru piekrist uzskatam, ka, izveidojot SIS II, mēs aizveram durvis uz Eiropu. Tā nav. Mēs vienkārši vēlamies panākt, lai pēc iekšējo robežu nojaukšanas Eiropas Savienības pilsoņiem būtu telpa, kurā valda - jā, es tā teikšu - drošība un brīvība.
<P>
Tas ir viss, priekšsēdētāja kungs. Lai nu kā, vēlos personīgi pateikties Eiropas Parlamentam un C. Coehlo kungam par lielo ieguldījumu SIS II izveidē, kas atkal ir Šengenas panākumu atslēga.
<SPEAKER ID="406" NAME="Carlos Coelho" LANGUAGE="FR">
Priekšsēdētāja kungs! Es riskēšu un, atbildot uz J. P. Jouyet kunga un priekšsēdētāja vietnieka J. Barrot kunga laipnajām piezīmēm, savus pēdējos komentārus sniegšu franču valodā. Tādēļ es jums pateikšos jūsu dzimtajā valodā. Nebija viegli panākt vienprātību ar Padomi, taču jums izdevās. Mums ļoti svarīgas ir divas lietas: skaidrs Komisijas un dalībvalstu pienākumu sadalījums un pilnvaru piešķiršana Komisijai.
<P>
Komisijas pilnvaras nedrīkst beigties, pirms SIS II nav sākusi pareizi darboties. Es arī vēlos pateikties Padomei, Komisijai un visām Pilsoņu brīvību, tieslietu un iekšlietu komisijas politiskajām grupām par darbu, kas ieguldīts, sagatavojot grozījumus, par kuriem rīt balsosim. Mums ļoti būtiska ir klauzula par pārredzamību: pilsoņiem ir tiesības saņemt informāciju par Šengenu un SIS II. Attiecībā uz jautājumu par Komisijas pilnvarām - neierobežots pilnvaru termiņš nav pieņemams. Taču mums ir izdevies šo problēmu risināt.
<P>
Visbeidzot, priekšsēdētāja kungs, vēlos tiem, kas par sistēmu izteikušies diezgan negatīvi, paskaidrot, kāpēc mums patīk SIS II. Mums patīk SIS II, jo mums patīk pārvietošanās brīvība Eiropā. Taču, lai Eiropā pastāvētu pārvietošanās brīvība, mums jāzina, ka mūsu ārējās robežas ir drošas. Mūsu ārējo robežu drošība ir Eiropas Savienības pilsoņu brīvības priekšnoteikums, tādēļ mums ir steidzami vajadzīga SIS II.
<SPEAKER ID="407" NAME="Priekšsēdētājs">
Debates ir slēgtas.
<P>
Balsojums notiks rītdien.
