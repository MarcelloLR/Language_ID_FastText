<CHAPTER ID="002">
Priekšsēdētāja paziņojumi
<SPEAKER ID="006" NAME="Priekšsēdētājs">
Man ar dziļām skumjām jums ir jāpaziņo par Juarez Boal kundzes, Eiropas Savienības delegācijas Haiti vadītāja vietnieces, traģisko nāvi. Juarez Boal kundze līdz 2002. gadam strādāja Eiropas Parlamentā. Viņa gāja bojā traģiskajā zemestrīcē, kas 12. janvārī piemeklēja Haiti. Kopējais zemestrīces upuru skaits, iespējams, sasniedz 200 000 cilvēku. Jūs atcerēsieties, ka pagājušajā sesijā, ievērojot minūti ilgu klusuma brīdi, mēs pieminējām zemestrīces upurus. Mēs nezinājām, nebijām pārliecināti, ka šo upuru vidū ir arī persona, kura bija tik cieši saistīta ar Eiropas Parlamentu un Eiropas Savienības darbu - Juarez Boal kundze.
<P>
Vakar Ukrainā notika prezidenta vēlēšanu otrā kārta. Lai gan mēs vēl gaidām balsojuma rezultātu oficiālu apstiprinājumu, es vēlētos apsveikt Ukrainas iedzīvotājus ar brīvu un pārredzamu vēlēšanu norisi. Par to liecina no Ukrainas saņemtie ziņojumi. Pagaidām es vēl neesmu saņēmis oficiālu paziņojumu, bet mūsu kolēģu - Eiropas Parlamenta deputātu, kuri novēroja vēlēšanas, - ziņojumos pausts, ka, neskaitot zināmu skaitu sūdzību un neapšaubāmu vēlēšanu noteikumu pārkāpumu gadījumu, visu ar vēlēšanām saistīto personu rīcība absolūtajā vairākumā gadījumu bija saskaņā ar procedūru un atbilda demokrātisku vēlēšanu standartiem. Tas ir ievērojams Ukrainas sasniegums. Mēs atceramies, ka pirms pieciem gadiem situācija bija pilnīgi atšķirīga. Šodien mēs Ukrainai novēlam, lai demokrātiskā un mierīgā ceļā ievēlētais prezidents rīkotos valsts interesēs. Mēs arī vēlamies ar Ukrainu izveidot pēc iespējas labākas attiecības. Neraugoties uz lielo politisko nestabilitāti pēdējos gados, var uzskatīt, ka demokrātijai Ukrainā ir stabils pamats.
<P>
Tāpat es vēlētos izmantot iespēju aicināt Ukrainas politiskos spēkus pārvarēt domstarpības un sākt kopīgu darbu pie sociālajām un saimnieciskajām, kā arī tiesiskajām un konstitucionālajām reformām un turpināt Eiropas darba kārtības īstenošanu. Es atkārtošu, ka Eiropas Savienība ar Ukrainu ļoti vēlas uzturēt labas un draudzīgas attiecības. Tas attiecas gan uz nākamo valdību, gan opozīciju. Mēs ceram un sagaidām, ka arī Ukraina tajā ieguldīs pūles. Mēs arī uzņemamies šo izaicinājumu un atbildību. Trešdien notiks debates par situāciju Ukrainā pēc vēlēšanām. Mēs uzklausīsim mūsu kolēģu ziņojumus. Eiropas Parlamenta vēlēšanu novērošanas misijas priekšsēdētājs bija Paweł Kowal. Šie kolēģi uz vietas novēroja svētdien notikušās vēlēšanas un informēs mūs par to norisi.
<P>
Rītdienas sesijas laikā notiks arī balsojums par jaunās Eiropas Komisijas apstiprināšanu. Tas būs viens no būtiskākajiem brīžiem šā Parlamenta pilnvaru laikā. Mūsu pārstāvēto iedzīvotāju vārdā mēs paudīsim savu viedokli demokrātiskā balsojumā, tādējādi rītdiena būs ļoti būtiska.
<P>
Rītdienas sesijas gaitā mēs arī balsosim par rezolūciju attiecībā uz jauno Pamatnolīgumu par attiecībām starp Eiropas Parlamentu un Komisiju. Jums ir sniegta iespēja iepazīties ar šā jaunā nolīguma tekstu. Tas ir ļoti būtisks tiesību akts, ar ko tiks noteikts abu institūciju sadarbības veids nākamā Parlamenta sasaukuma laikā.
<P>
Trešdien mēs piedalīsimies vēl vienās svarīgās debatēs par tādu finanšu ziņojumapmaiņas datu apstrādi un nodošanu, kurus Eiropas Savienība dara pieejamus Amerikas Savienotajām Valstīm, lai īstenotu Teroristu finansēšanas izsekošanas programmu. Es pats vadīšu šīs debates. Jautājums par atbilstoša līmeņa personas datu aizsardzību Eiropas Parlamentam ir ārkārtīgi būtisks. Mūs tiešā veidā ievēl iedzīvotāji, un mēs viņu priekšā esam atbildīgi, bet, no otras puses, mēs izprotam SWIFT nolīguma nozīmi. Pieņemto šo būtisko un atbildīgo lēmumu, šīs prioritātes būtu jāņem vērā visiem Parlamenta deputātiem. Balsojums notiks ceturtdien. Es balsojumā nevarēšu piedalīties, jo apmeklēšu Eiropas Padomi Briselē.
<P>
Es vēlētos informēt jūs par citu jautājumu.
