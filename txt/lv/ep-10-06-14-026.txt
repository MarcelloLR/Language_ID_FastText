<CHAPTER ID="026">
Lietiskais internets (īss izklāsts)
<SPEAKER ID="204" NAME="Priekšsēdētāja">
Nākamais punkts ir Maria Badia i Cutchet ziņojums Rūpniecības, pētniecības un enerģētikas komitejas vārdā par lietisko internetu -.
<SPEAKER ID="205" NAME="Maria Badia i Cutchet">
referente. - (ES) Priekšsēdētājas kundze, komisāres kundze! Godīgi sakot, nedomāju, ka izmantošu man atvēlētās četras minūtes, jo šajā vakara stundā, klātesot tik daudziem deputātiem, nav nepieciešamības sniegt garus paskaidrojumus. Tomēr es vēlētos teikt, ka šis ir ziņojums par tematu, kas nākamo 10 vai 15 gadu laikā radikāli pārmainīs attiecības starp cilvēkiem un lietām un starp lietām un lietām: jauns interneta lietojums.
<P>
Es vēlētos uzslavēt Komisijas izstrādāto paziņojumu un laicīgo iepazīstināšanu ar to, jo paziņojumā runa ir par to, ka mēs varam paredzēt dažus no šī jaunā lietojuma sniegtajiem rezultātiem, kam ir daudz priekšrocību. Tie varētu uzlabot daudzus mūsu dzīves aspektus un radīt iespējas jaunai uzņēmējdarbībai un uzlabojumus ražošanā.
<P>
Tomēr tiem neapšaubāmi piemīt savi riski. Attiecībā uz ziņojumu, ko es izstrādāju kopā ar ēnu referentiem no citām politiskajām grupām, kuriem es pateicos par ieguldīto darbu, mūsu nolūks bija nodrošināt lietotājiem visu vēlamo drošību un privātumu, izmantojot šīs jaunās tehnoloģijas. Mēs aplūkojām, vai tiesiskais regulējums aptver visas šo jauno lietojumprogrammu sniegtās iespējas - un pašlaik šķiet, ka tā ir -, taču tika nolemts, ka vajadzētu veikt nepārtrauktu novērtēšanu. Tā kā šīs lietojumprogrammas tiek iekļautas dažādos mūsu dzīves aspektos, tās jānovērtē, lai pārliecinātos, ka patiešām tiek aizsargāts lietotāju privātums un drošība - no veselības un arī privātās dzīves, un daudziem citiem viedokļiem.
<P>
Es domāju, ka tā ir laba pieeja. Tas ir tikai sākums. Komisāres kundze, iespējams, papildus ziņojumā minētajam mums vajadzētu padomāt par to, kā pienācīgi informēt lietotājus, lai viņi patiešām zinātu, ar ko saskaras. Patiesībā, runājot par lietisko internetu, ne vien lietotāji, bet arī lielākā daļa Parlamenta deputātu, kuri nesaskaras ar šiem jautājumiem, lūkojas uz mums, it kā jautātu: "Kas tas ir?” Vai tā nav tiesa?
<P>
Es domāju, ka būtu interesanti papildus visām iespējām un pienākumiem, kuri iekļauti ziņojumā un arī jūsu paziņojumā, padomāt par to, kā mēs izskaidrosim cilvēkiem, sabiedrībai, lietotājiem to, kas ir lietiskais internets, ko viņi var darīt ar šīm lietojumprogrammām un kā tiek aizsargāts viņu privātums un drošība. Manuprāt, tas ir galvenais jautājums attiecībā uz šo jauno lietojumu: lai sabiedrība tam uzticētos un justos droši.
<SPEAKER ID="206" NAME="Lena Kolarska-Bobińska" AFFILIATION="PPE">
(PL) Priekšsēdētājas kundze, lietiskais internets ir daļa no digitālās programmas. Viens no galvenajiem programmas mērķiem ir ieviest neierobežotu piekļuvi internetam un apkarot digitālo atstumtību. Diemžēl Eiropā pašlaik pastāv ļoti lielas atšķirības interneta piekļuves ziņā. Polija atpaliek no daudzām Eiropas valstīm - tikai 13 % mājsaimniecību ir pieeja platjoslas internetam. Tāpēc digitālās programmas plāns ieviest neierobežotu piekļuvi internetam līdz 2013. gadam mums ir īpaši nozīmīgs.
<P>
Runājot par lietisko internetu, mums jāatceras, ka interneta piekļuves ziņā nedrīkst palielināt jau pastāvošās atšķirības. Pastāv bailes, ka līdzās jau esošajām atšķirībām tiks pievienotas citas un Eiropā sāksies jauns digitālās atstumtības vilnis. Daži cilvēki, kuri tikai tagad gatavojas iepazīties ar interneta pasauli, ievērojami atpaliks no tiem, kuri jau izmanto jaunās tehnoloģijas, ir labi iepazinuši šo vidi un zina, kā veiksmīgi to pielietot. Tāpēc, runājot par lietisko internetu, mums jāatceras, cik liels izaicinājums tas ir Eiropas Komisijai - rūpēties, lai atšķirības attiecībā uz digitālās programmas pieejamību nekļūtu vēl nopietnākas.
<SPEAKER ID="207" NAME="Silvia-Adriana Ţicău" AFFILIATION="S&amp;D">
(RO) Lai panāktu ekonomikas atveseļošanos Eiropā, jāveic ieguldījumi jaunās informācijas un komunikāciju tehnoloģijās, kas būtu līdzeklis ekonomiskās izaugsmes veicināšanai.
<P>
Lietiskais internets var būt līdzeklis vecāka gadagājuma cilvēku un cilvēku ar invaliditāti vajadzību apmierināšanai un uzticamu aprūpes pakalpojumu nodrošināšanai. Tomēr man jāuzsver nepieciešamība īstenot pasākumus, lai nodrošinātu privātuma aizsardzību, atvieglotu atbilstošo sistēmu instalēšanu un darbību un sniegtu patērētājiem informāciju par pieejamajiem pakalpojumiem.
<P>
Mēs aicinām Komisiju rūpīgi uzraudzīt Eiropas līmenī minētajā nozarē jau pieņemto regulējumu īstenošanu. Tāpat mēs vēlamies, lai tā līdz gada beigām iepazīstinātu ar to pamatnostādņu grafiku, kuras tā plāno ierosināt Kopienas līmenī, lai stiprinātu lietiskā interneta un RFID lietojumprogrammu drošību.
<P>
Komisijai arī jāpieliek papildu pūles, lai nodrošinātu, ka ar lietisko internetu saistītās tehnoloģijas īsteno lietotāju prasības, piemēram, izsekojamības atslēgšanas opciju, un arī ievēro individuālās tiesības un brīvības.
<SPEAKER ID="208" NAME="Georgios Papanikolaou" AFFILIATION="PPE">
(EL) Priekšsēdētājas kundze! Es vēlētos pateikties referentei par viņas izcilo darbu. Patiesībā šīs ir debates par nākotni. Zināmā mērā mēs runājam par apvērsumu komunikācijā - komunikācijā starp cilvēkiem un lietām un komunikācijā starp ierīcēm.
<P>
Tomēr vienlaikus ar problēmām, ko rada mūsu apspriežamais temats - Parlamentam ir gods šodien risināt šīs debates un aplūkot visas šīs darbības un minēto ziņojumu -, mums arī jāsaredz bīstamība, kura tajā slēpjas, ņemot vērā, ka tiek izmantotas radiofrekvenciālās identificēšanas tehnoloģijas, kas ietver piekļuvi privātajai dzīvei. Izrietošā bīstamība ir skaidra - piekļuve, no vienas puses, un aizsardzība, no otras puses; platjosla pret privātumu.
<P>
Problēmas ir skaidras. Kurš pārvaldīs jauno tehnoloģiju? Kas notiks ar delikātiem personas datiem? Cik privāti galu galā būs mūsu personas dati? Cik laba būs drošība?
<P>
Šajā jaunajā tehnoloģijā mums ir nepieciešams līdzsvars, nepieciešama tehnoloģija, kas ir uzticama, tehnoloģija, kas, apstrādājot šos datus, pilnībā ievēros pamattiesības un personas datu aizsardzības principus.
<SPEAKER ID="209" NAME="Zuzana Roithová" AFFILIATION="PPE">
(CS) Vairāk nekā 10 gadus esam vērojuši, kā internets pakāpeniski mainījis mūsu pasauli un paradumus, un mēs atrodamies tikai superdigitālās revolūcijas sniegto iespēju sākumpunktā. Es priecājos par Badia i Cutchet kundzes ziņojumu, jo tajā uzsvērts, ka mums nepieciešami jauni Eiropas tiesību akti, lai atbalstītu papildu tīklu struktūras attīstību lietiskajam internetam, nodrošinot savietojamību dažādās sistēmās un paredzot riskus kibertelpas drošībai. Tomēr mums arī nepieciešams augstas kvalitātes un laikus veikts novērtējums attiecībā uz pieaugošā radioviļņu daudzuma radīto ietekmi uz cilvēku un dzīvnieku, arī putnu un pilsētās mītošo mazo radību, veselību. Uz katra iepakojumā esošā priekšmeta patērētājiem vajadzētu būt iespējai uzzināt, kur atrodas pasīvais un aktīvais RFID marķējums, kāds ir tā nolasīšanas diapazons un kāda veida dati tiek saņemti un nosūtīti. Mums jānodrošina, ka mūsu pilsoņi spēj droši darboties un dzīvot ar mikroshēmām, tas nozīmē, ka jāaizsargā viņu mikroshēmas no vīrusiem un datu pretlikumīgas izmantošanas, taču arī jānodrošina viņiem iespēja neitralizēt mikroshēmas, kas iebūvētas apkārtējās lietās. Mēs nedrīkstam ļaut lietiskajam internetam attīstīties bez regulējuma, kurš nodrošina piesardzības pasākumus. Tas ir skaidrs politiskais signāls un uzdevums Eiropas Komisijai.
<SPEAKER ID="210" NAME="Jaroslav Paška" AFFILIATION="EFD">
(SK) Arī es vēlētos izteikt atbalstu šim ziņojumam, kas patiesi paver durvis uz jaunas tehnoloģijas un nākotnes tehnoloģijas ieviešanu. Izmantojot šo tehnoloģiju rūpnieciskajā ražošanā, mūsu pilsoņu dzīve patiešām mainīsies, tāpat notiks pārmaiņas atsevišķu produktu un preču īpašību raksturošanā un novērtēšanā vai publicēšanā.
<P>
Tomēr saistībā ar šo jauno tehnoloģiju ir nepieciešams ļoti nopietni apsvērt pilsoņu privātās dzīves aizsardzību, nostiprinot to tiesību aktos, jo minētā tehnoloģija rada iespēju uzraudzīt un izsekot ne vien produktus, bet arī šo produktu lietotājus. Tāpēc ir ļoti svarīgi nodrošināt, lai tehnoloģija, kas tiks ieviesta, tiesiski būtu tā pamatota, ka tā nepārkāps cilvēku privātumu.
<SPEAKER ID="211" NAME="Neelie Kroes">
Komisijas priekšsēdētāja vietniece. - Priekšsēdētājas kundze, paužot lielu apbrīnu Badia i Cutchet kundzei, es vēlos uzsvērt, ka mēs esam uz viena ceļa un ka Parlaments ir aktīvi iesaistījies un paudis patiešām globālu skatījumu - ne tikai lokālu skatījumu šai pasaules daļai -, veicinot lietiskā interneta ieviešanu. Tas ir visai labi izteikts jūsu ziņojumā, it īpaši, pievēršot uzmanību galvenajai notikumu attīstībai, kas nākamo desmitgažu laikā radītu nopietnu ietekmi uz Eiropas pilsoņu ikdienas dzīvi. Mani iespaidoja tas, kā citi Parlamenta deputāti pauda savu cieņu pret Badia i Cutchet kundzi un arī uzsvēra, cik nozīmīgi tas ir Eiropas pilsoņiem.
<P>
Pareizi tika minēts, ka tas ir arī jautājums par komunikāciju, jo mums vairāk jāpievēršas šim ļoti svarīgajam tematam. Tāpēc apsveicu ar celmlauža lomas uzņemšanos, norādot galvenās lietiskā interneta radītās problēmas. Es vēlētos atkārtot, ka referente izdarīja lielisku darbu, uzsverot nozīmīgo valsts politikas jautājumu daudzumu.
<P>
Es piekrītu viņai, ka Eiropas Savienībai vajadzētu nodrošināt reglamentējošu un tiesisku sistēmu, savukārt es nesen šajā jomā runāju par vērtību sistēmu, kas aizsargā Eiropas pilsoņus un vienlaikus veicina valsts, kā arī privātā sektora ieguldījumus lietiskajā internetā.
<P>
Lai lietiskais internets tiktu attīstīts efektīvi un attaisnotu savu mērķi, mums nepieciešamas publiskas debates, no vienas puses, un stabili nosacījumi ieguldījumu veikšanai, no otras puses.
<P>
Un mums noteikti jāizvairās no tā, ka cilvēkiem rastos sajūta, ka lietiskais internets viņiem ticis uzspiests. Tas nav jautājums par pienākumu; tas ir jautājums par izdevību, teiksim - par izaicinājumu, un iespējamo ietekmi. Tas ir lieliski. Mums jāapzinās, kādus lēmumus pieņemam, un vienlaikus mums jāsniedz pētniekiem un uzņēmumiem perspektīva vidēja un ilgtermiņa ieguldījumiem, radot vienlīdzīgas iespējas un kopīgu noteikumu kopumu. Uzskatu, ka tas ir viens no uzdevumiem, ar ko saskaras Parlaments, kā arī Komisija.
<P>
Tagad, kad ir noteikta programma, pienācis laiks sparīgi ķerties pie darba un uzsākt īstenošanu. Mēs to esam uzsākuši, jo tagad patiešām ir pienācis laiks īstenošanas procesam, un ar prieku varu ziņot, ka no 14 darbības virzieniem, ko esam noteikuši mūsu paziņojumā par lietisko internetu, daži jau tiek īstenoti.
<P>
Tiek veikts pētījums par radiofrekvenču identifikācijas vides aspektiem, tāpat jau pilnā sparā risinās iestāžu dialogs. Ilglaicīgākā perspektīvā raugoties - šogad sāksies astoņu ES finansētu pētniecības projektu pirmais vilnis, un tas noteikti radīs nepieredzētas nākotnes sinerģijas.
<P>
Ir arī dažas citas darbības, proti, lietiskā interneta pārvaldība, tiesības apklusināt mikroshēmas, privātums, datu aizsardzība, standarti un drošība, kam būs nepieciešams ilgstošs laika un kolektīvās piepūles ieguldījums.
<P>
Tāpēc esmu nolēmusi izveidot ekspertu grupu, kam tiks lūgts pārskatīt šos un arī citus jautājumus. Tajā būs pilsoniskās sabiedrības, ražošanas, regulatīvo aģentūru, universitāšu un valdību pārstāvji. Esmu iecerējusi, ka viņi tiksies divus gadus reizi ceturksnī, un viņu progresa ziņojumi, protams, būs jums pieejami.
<P>
Visbeidzot, patlaban galvenais ir komunikācija, un tā patiešām īsteno to, ko mēs cilvēkiem esam solījuši. Un - īsumā paužot deputātiem savu nostāju - ir visai skaidrs, ka Komisija ir izteikusi apgalvojumu, ka ikvienam eiropietim vajadzētu apgūt digitālās prasmes līdz 2013. gadam, un mēs šim apgalvojumam piešķiram "mēs tam ticam” statusu vai drīzāk - "mēs to izdarīsim” un "mēs to varam izdarīt” statusu. Esmu privileģēta, ka mani uzaicināja uz Rūpniecības, pētniecības un enerģētikas komiteju un Kultūras komiteju, un ir diezgan skaidrs, ka mums nepieciešams darīt zināmu, ka tieši šis ir veicamais darbs.
<P>
Ir viens visai nepārprotams virziens - katram eiropietim vajadzētu apgūt digitālās prasmes, un tas skaidri liecina, ka jūsu bažas par to, vai tas ir paveicams, tiek izteiktas vārdos.
<P>
Attiecībā uz jautājumu par cilvēku datu aizsardzību jāsaka, ka aizsardzība ir svarīgs punkts mūsu digitālajā programmā. Runa ir par uzticēšanos un drošību. Ja jūs nespējat panākt uzticēšanos, tad jūs nevarat gaidīt, ka cilvēki izmantos šo fenomenu, tātad tas ir loks, kurā mums jāatrisina visi šie aspekti un tad patiešām jāsniedz Eiropas pilsoņiem šī izaicinājumu pilnā iespēja.
<SPEAKER ID="212" NAME="Piekšsēdētāja">
Debates tiek slēgtas.
<P>
Balsošana notiks rīt (otrdien, 2010. gada 15. jūnijā).
<P>
Rakstiskas deklarācijas (Reglamenta 149. pants)
<SPEAKER ID="992" NAME="George Sabin Cutaş  " AFFILIATION="S&amp;D">
rakstiski. - (RO) Lietiskais internets ir IT arhitektūra, kas ietver objektu tīklu, kuri savā starpā savienoti, izmantojot RFID tehnoloģiju un internetu. Šāda jauninājuma sniegtais ieguvums ir atvieglota preču un pakalpojumu tirdzniecība un informācijas pārraidīšana par objektiem, kas atrodas ap mums, reālajā laikā. Galvenie aspekti attiecībā uz tiesisko regulējumu šajā jomā ietver ieguldījumu veicināšanu, lai sniegtu iespēju Eiropas uzņēmumiem gūt labumu no šī jauninājuma sniegtās pievienotās vērtības, un IT struktūru pārvaldības sistēmas izveidošanu, kas palīdzēs sniegt patērētājiem atbilstošu informāciju un nodrošinās, ka tiks respektēti Eiropas pilsoņu personas dati. Tādēļ es uzskatu, ka Eiropas Komisijas uzdevums ir turpināt lietiskā interneta projektu finansēšanu saskaņā ar Septīto pamatprogrammu un Konkurētspējas un inovāciju pamatprogrammu, kā arī radīt pārredzamu, drošu lietiskā interneta pārvaldības sistēmu.
<SPEAKER ID="991" NAME="Marian-Jean Marinescu  " LANGUAGE="RO">
Tehnoloģija, kas saistīta ar lietisko internetu, veicinās ievērojamu panākumu gūšanu veselības, transporta, energoefektivitātes un vides jomā, mazumtirdzniecības nozarē un viltošanas apkarošanā. Jaunu lietiskā interneta lietojumprogrammu attīstība būs atkarīga no uzticēšanās, kādu Eiropas patērētāji izrādīs šai sistēmai. Efektīva drošība ir viena no galvenajām iezīmēm ikvienai tādai lietojumprogrammai, kura varētu radīt risku personas datiem. Komisijai jāpieliek papildu pūles, lai nodrošinātu, ka ar lietisko internetu saistītās tehnoloģijas ietver lietotāju prasības (īpaši izsekojamības atslēgšanas opciju) un arī ievēro cilvēku tiesības un brīvības. Nākotnē Eiropas Komisijai jāveic padziļinātāks šīs tehnoloģijas novērtējums, īpaši attiecībā uz radioviļņu un citu identifikācijas tehnoloģiju aktivizēšanas līdzekļu ietekmi uz cilvēku veselību. Komisijai būs jāattīsta pārredzama sistēma, kas pamatosies uz cieņas pret privātuma tiesībām ievērošanas principu, sākot ar izstrādes posmu, kas ļautu nepārprotami noteikt identifikācijas un izsekojamības līdzekļu esību, vienlaikus garantējot patērētājiem un pilnvarotajām iestādēm iespēju pārbaudīt datu uzticamību un sistēmas darbības metodi, kā arī nodrošinot to, ka dati būs pieejami tikai pilnvarotiem lietotājiem.
