<CHAPTER ID="017">
Atkritumu krīze Kampānijā (debates)
<SPEAKER ID="627" NAME="Priekšsēdētāja">
Nākamais darba kārtības punkts ir debates par:
<P>
Margrete Auken un Eva Lichtenberger jautājums Komisijai Verts/ALE grupas vārdā, uz kuru jāatbild mutiski, par atkritumu krīzi Kampānijā - B7-0667/2010),
<P>
Bairbre de Brún un Willy Meyer jautājums Komisijai GUE/NGL grupas vārdā, uz kuru jāatbild mutiski, par Kampānijas atkritumu krīzi - B7-0801/2010),
<P>
Judith A. Merkies un Victor Boştinaru jautājums Komisijai S&D grupas vārdā, uz kuru jāatbild mutiski, par atkritumu krīzi Kampānijā (Itālija) - B7-0805/2010), un
<P>
Mara Bizzotto un Lorenzo Fontana jautājums Komisijai EFD grupas vārdā, uz kuru jāatbild mutiski, par ārkārtas situāciju atkritumu jomā Neapolē, Kampānijas reģionā un Eiropas fondu izmantošanu - B7-0806/2010).
<SPEAKER ID="628" NAME="Margrete Auken" LANGUAGE="DA">
Priekšsēdētājas kundze, es ļoti vēlētos pateikties komisāram Potočnik kungam par faktu, ka beidzot no Komisijas puses, šķiet, tiek ievērota neliela konsekvence. Es arī vēlētos aicināt sniegt tam apliecinājumu. Es saistu lielas cerības ar atbildi, kas mums šodien ir jāsaņem, jo, ja šobrīd nenotiks nekas konkrēts un Itālija attiecīgā gadījumā šajā jautājumā nesaņems stingru sodu, mēs ar šo problēmu saskarsimies daudzviet citur. Ne tikai Itālijā vien pastāv lielas problēmas atkritumu jomā. Ja visiem būs iespaids, ka nekas nenotiks, ja tiks izmantoti tikai atkritumu poligoni, mēs saskarsimies ar ļoti lielu katastrofu. Tāpēc es ļoti gaidu atbildi.
<P>
Es vēlētos izmantot atlikušo man sniegto laiku, lai pievērstos Itālijai. Es saprotu, ka Itālijas valdība šeit nav tieši pārstāvēta, tomēr ir svarīgi, lai pati Itālija sāktu apzināties, ka šī problēma tagad ir jāatrisina. Tā ir brīnišķīga valsts, un tagad tā ir tuvu noslīkšanai atkritumos. Attīstās daudzi konflikti, un pēdējā laikā situācija ir tikai pasliktinājusies. Itālija šobrīd nedrīkst nonākt situācijā, kurā iedzīvotājiem sodu veidā tiek uzveltas aizvien smagākas nastas. Tā vietā tai ir jānodrošina uzticama plāna īstenošana, tādējādi tā vietā, lai daudzus aktīvos iedzīvotājus vienmēr padarītu par kriminalizācijas mērķiem utt., izmantotu viņus kā daļu no risinājuma Mēs nevaram atrisināt atkritumu problēmu, ja mums nav iedzīvotāju atbalsta, un ir daudz iedzīvotāju, kuri Itālijā ļoti vēlas veikt daudz laba darba.
<P>
Izmantojiet militāros spēkus un policiju, nevis cilvēkus, apspiešanai un vietējo varas iestāžu izslēgšanai, bet lai apcietinātu īstos vainīgos. Protams, viena puse, kas gūst labumu no šīs situācijas, ir lielā mēroga uzņēmējdarbība Itālijas ziemeļos, kas, pateicoties tam, ka tā var lētā veidā atbrīvoties no saviem atkritumiem tā vietā, lai par to atbilstīgi samaksātu, labi nopelna. Citi ieguvēji ir mafijas gangsteri, kuri arī gūst lielu peļņu. Tāpēc es tas tagad ir jāpārtrauc, un es ceru, ka Itālija sāks uztvert šo jautājumu ļoti nopietni.
<SPEAKER ID="629" NAME="Søren Bo Søndergaard" LANGUAGE="DA">
Priekšsēdētājas kundze, kad pagājušajā rudenī Budžeta kontroles komitejas delegācija apmeklēja Itāliju, mēs tikāmies ar prezidentu Kampānijas reģionā. Kad mēs viņam vaicājām, kāpēc katastrofālā situācija atkritumu jomā Kampānijā vēl nav atrisināta, viņš teica, ka tā ir politiska problēma.
<P>
Šāda atbilde daudz ko izskaidro. Protams, viņš varēja sacīt jebko - ka tā ir tehniska problēma, materiāltehniskās apgādes problēma vai ar finansēm saistīta problēma. Nē, tā ir politiska problēma. Problēma ir tāda, ka trūkst politiskās gribas. Šīs politiskās gribas trūkuma dēļ Itālija nav izpildījusi savas saistības saskaņā ar Atkritumu pamatdirektīvu. Šīs politiskās gribas trūkuma dēļ oktobrī bija redzams, ka neviens no Eiropas Kopienu tiesas pieprasītajiem uzlabojumiem nav īstenots. Šīs politiskās gribas trūkuma dēļ līdz šā gada beigām Eiropas Savienība arī nebija saņēmusi atkritumu šķirošanas plānu.
<P>
Gluži pretēji - mēs esam redzējuši, ka varas iestādēm ir bijusi politiskā griba noklusēt šos skandālus, izmantojot konfidencialitātes zīmogus. Tāpēc mūsu grupai šajā jautājumā ir skaidra nostāja. Mēs atbalstām visus - un viņu ir daudz - godīgos Itālijas vīriešus un sievietes, kuri cīnās par atklātību šajā jautājumā un par to, lai tie, kuri ir atbildīgi par situācijas pasliktināšanos līdz šādam līmenim, tiktu saukti pie atbildības. Tomēr mēs arī uzskatām, ka, pirms tas notiek, mums ir pilnīgi jānoliedz jebkura doma, ka par atkritumu katastrofu Itālijā kaut vai viens eiro būtu jāmaksā Eiropas nodokļu maksātājiem. Mēs nedrīkstam lieki izšķiest naudu.
<SPEAKER ID="630" NAME="Judith A. Merkies" LANGUAGE="NL">
Priekšsēdētājas kundze, komisāra kungs! Pagājušajā gadā mēs kopā ar Lūgumrakstu komiteju apmeklējām Kampāniju un Neapoli, lai paši pārliecinātos par atkritumu krīzes situāciju, ko daudzi lūgumrakstu iesniedzēji bija aprakstījuši kā ļoti smagu. Mēs arī konstatējām, ka stāvoklis uz vietas ir ļoti nopietns. Mēs redzējām izgāztuvi nacionālajā parkā Vezuva virsotnē. Mēs redzējām daudzas nelikumīgas izgāztuves un degošas atkritumu kaudzes. Es pat atradu rūpnieciskos atkritumus kalnā, kas bija apzīmēts kā mājsaimniecības atkritumu izgāztuve, un mēs redzējām arī salūzušu atkritumu dedzināšanas iekārtu vai vismaz ko tādu, kas pēc tādas izskatījās.
<P>
Viena lieta ir skaidra: šobrīd tur valda nekārtība, un es piekrītu iepriekšējiem runātājiem, ka, šķiet, tur notiek diezgan lieli politiskie strīdi par to, kurš īsti ir atbildīgs par šo situāciju. Mēs aicinājām šā reģiona politiķus un iedzīvotājus novērsties no politiskajām domstarpībām un apvienot spēkus, lai atrisinātu situāciju.
<P>
Tomēr kopš šī apmeklējuma es neesmu redzējusi nekādas atrisinājuma pazīmes, tāpat es neesmu redzējusi, ka tiktu sagatavots kāds plāns - vismaz ne publiski pieejamā veidā, un es ceru, ka jūs mūs varēsiet informēt par to, vai šāds plāns eksistē. Kampānijas iedzīvotāji pagājušajā gadā mums ļoti skaidri norādīja: "Mēs esam vērsušies pēc palīdzības pie visiem un klauvējuši pie visdažādākajām durvīm te, mūsu provincē un reģionā, visā Itālijā, Itālijas valdībā un it visur, bet mēs neko neesam panākuši. Eiropas Savienība ir mūsu pēdējā cerība, un laikā, kad mūsos neviens cits neklausījās, šeit ieradās Eiropas Savienība, lai uzklausīto to, kas mums bija sakāms.”
<P>
Viņi saista savas cerības ar jums un mums, cerot, ka mēs, galu galā, tā vai citādi spēsim palīdzēt rast risinājumu viņu reģionā. Protams, situācija uz vietas ir jāatrisina viņiem pašiem. Lai gan diemžēl mēs nevaram doties turp, lai savām rokām aizvāktu atkritumus, mums šajā jautājumā ir būtiska nozīme. Vai jūs varētu precizēt, vai Itālijā ir sagatavots plāns, vai tas ir kvalitatīvs plāns un, ja tas tā nav, ko jūs grasāties šajā jautājumā darīt? Kādi ir termiņi? Kad šim plānam ir jābūt izpildītam un cik ilgi jūs esat gatavi gaidīt? Kad jūs beidzot izdarīsiet spiedienu, lai Eiropas Kopienu tiesa piemērotu sankcijas, un kāda ir situācija saistībā ar strukturālajiem fondiem, kas pašlaik vēl joprojām ir iesaldēti?
<P>
Tā nav tikai atkritumu krīze. Šīs problēmas var arī izraisīt situācijas, kas apdraud cilvēku veselību. Kāda ir Eiropas Komisijas nostāja šajā jautājumā? Tā, iespējams, nav jūsu kompetences joma, bet, iespējams, jūs mums varētu pateikt, vai jūs esat vai neesat sākuši risināt šo jautājumu.
<P>
Acīmredzot te neapšaubāmi ir iesaistīta arī mafija. Tomēr jāsaka, ka tiešā veidā šajā jautājumā nav jāiejaucas ne Eiropas Komisijai, ne mums. Vienīgā lieta, ko mēs, galu galā, varam darīt, ir pārraudzīt mūsu direktīvu īstenošanu Eiropas Savienībā. Kādā veidā mēs varētu sniegt papildu atbalstu, iespējams, apmainoties ar paraugprakses piemēriem? Kā dalībvalstis šajā jautājumā var sniegt savstarpēju palīdzību? Vai jūs piekrītat, ka šajā gadījumā atkritumi būtu drīzāk jāuzskata par iespēju, nevis problēmu? Kampānija pēkšņi varētu veikt milzīgu soli, kļūstot par kopienu, kas pārstrādā atkritumus. Es uzskatu, ka mums Eiropas līmenī ir jāatbalsta pilnīgs atkritumu izgāšanas un atkritumu izgāztuvju aizliegums.
<SPEAKER ID="631" NAME="Mara Bizzotto" LANGUAGE="IT">
Priekšsēdētājas kundze, dāmas un kungi! Diemžēl tagad visi ir labi informēti par to, kādā situācijā Kampānija un jo īpaši Neapoles pilsēta ir atradusies gadiem ilgi, un Eiropas Savienībai ir nācies saskarties ar šo jautājumu vairākkārt.
<P>
Šajā kontekstā es no Komisijas vēlētos uzzināt, ar kādām sekām Itālija saskarsies no Eiropas tiesību aktu viedokļa un kādi finansiāli sodi tai var tikt piemēroti, ja atkritumu krīze Kampānijā drīzumā netiks pilnīgi atrisināta.
<P>
Es arī vēlētos uzzināt, vai Eiropas Komisija var sniegt sīkāku informāciju par to, kādu Eiropas Savienības finansējumu Kampānijas reģions līdz šim ir saņēmis vienotas atkritumu savākšanas un apglabāšanas sistēmas izveidei. Komisāra kungs, parasti, runājot par krīzēm, mēs runājam par traģiskām ārkārtas situācijām, bet tās parasti tiek atrisinātas saprātīga laikposma ietvaros. Kad tā dēvētā "krīze” ilgst vairāk nekā 15 gadus, kaut kas patiešām nav kārtībā.
<P>
Pēdējo gadu laikā Itālijas valdība ir izmēģinājusi visas iespējas, lai atrisinātu ilgstošo atkritumu savākšanas un apglabāšanas sistēmas problēmu. Tomēr faktā, ka šodien Neapoles ielas grimst atkritumu tonnās, neapšaubāmi galvenokārt ir vainojamas Kampānijas vietējās varas iestādes un to pilnīgā nekompetence vai nevēlēšanās rast risinājumu.
<P>
Ir skaidrs, patiesībā - pilnīgi skaidrs, ka Neapoli un Kampāniju ietekmējošo apstākļu cēlonis ir izvairīšanās no pienākumiem, kas attiecībā uz atkritumu apsaimniekošanu jau daudzus gadus ir raksturīga pašvaldībai, provincei un reģionam. Centrālo valdību nevar vainot tajā, ka netiek veikta atkritumu dalītā savākšana, kas ir pirmais būtiskais elements efektīvā atkritumu apsaimniekošanas plānā. Centrālo valdību nekādā ziņā nevar vainot tajā, ka tai pirms dažām dienām, kā arī citos iepriekšējos gadījumos, bija jānosūta armija, lai aizstātu simtiem atkritumu savācēju, kas pēkšņi vienā un tajā pašā laikā saslima.
<P>
Fakts, ka Neapoli ir skārusi krīze, lai gan situācija pārējā Itālijā, piemēram, manis pārstāvētajā Veneto reģionā, ir ļoti atšķirīga, jo tur bez jebkādām problēmām jau daudzus gadus notiek atkritumu dalītā savākšana, nodrošinot augstu pārstrādes rādītāju, nozīmē, ka par krīzi ir atbildīgi Kampānijas politikas veidotāji, pašvaldības ierēdņi un galvenokārt nopietna slepenā vienošanās ar noziedzīgo pasauli, kas vienmēr ir centusies gūt un ir guvusi milzīgus ienākumus no uzņēmējdarbības atkritumu apsaimniekošanas jomā, pateicoties tam, ka Camorra ir iesaistījusies vietējā politikas veidošanā un pašvaldībā.
<SPEAKER ID="632" NAME="Janez Potočnik">
Komisijas loceklis. - Priekšsēdētājas kundze, vispirms es vēlētos pateikties visiem Parlamenta deputātiem, kuri vērsa manu un manu dienestu uzmanību uz šo svarīgo jautājumu. Esmu gandarīts, ka Eiropas Parlaments ir aktīvi piedalījies atkritumu apsaimniekošanas situācijas pārraudzībā Kampānijā, kā to apliecina, piemēram, Lūgumrakstu komitejas ziņojums, kas tika pieņemts pēc Kampānijas apmeklējuma pagājušā gada aprīlī. Parlamentam šajā jautājumā ir tiešām liela nozīme, un tas to ir pilnīgi uzņēmies.
<P>
Tūlīt pēc Eiropas Kopienu tiesas lēmuma pieņemšanas 2010. gada 4. marta Komisija rakstiski vērsās pie Itālijas varas iestādēm, jautājot, kādus pasākumus tās ir plānojušas veikt, lai nodrošinātu šā lēmuma izpildi. Pēc tam Komisija ir vairākkārt sazinājusies un tikusies ar Itālijas varas iestāžu pārstāvjiem. Pēdējo reizi tas notika Vides ģenerāldirektorāta misijas laikā Neapolē 2010. gada 22. un 23. novembrī.
<P>
Mūsuprāt, Itālijas varas iestādēm vēl ir jāpaveic daudz darba, lai izpildītu tiesas lēmumu. Jo īpaši tām, pirmkārt, ir jāpaplašina un jāmodernizē atkritumu apsaimniekošanas iekārtas visā Kampānijā un, otrkārt, jāizstrādā efektīvs pārvaldības plāns attiecībā uz pilsētu atkritumiem Kampānijā, cita starpā ņemot vērā Eiropas Savienības atkritumu apsaimniekošanas hierarhiju.
<P>
Komisija nav apmierināta ar pasākumiem, par kuriem Itālijas valdība ir ziņojusi kopš tiesas lēmuma paziņošanas, jo tie neietver sīkāku laika plānojumu ar norādi par vispārēju grafiku attiecībā uz paredzēto iekārtu būvniecības darbiem.
<P>
Mēs uzskatām, Kampānijas atkritumu apsaimniekošanas plānam ir pilnīgi jāatbilst Eiropas Savienības tiesību aktiem vides jomā, un tajā ir jāpiešķir prioritāte atkritumu daudzuma samazināšanai, atkārtotai izmantošanai un pārstrādei, jānodrošina atkritumu dalītā savākšana visā reģionā, jāgrantē Kampānijai nepieciešamās kompostēšanas spējas un jāparedz pasākumi, lai drošā veidā iznīcinātu vairāk nekā septiņus miljonus tonnu atkritumu, kas ir sakrauti kaudzēs vairākās Kampānijas pilsētās, kas arī nozīmē, ka Itālijas varas iestādēm būs jāveic kaudzēs sakrauto atkritumu, tā dēvēto ecoball, analīze pirms lēmuma pieņemšanas par to, kāds ir drošākais šo atkritumu iznīcināšanas veids.
<P>
Ja netiks nodrošināts pienācīgs un efektīvs atkritumu apsaimniekošanas plāns, Komisija atkal vērsīsies tiesā un ierosinās piemērot sodus. Tāpēc mums ir rūpīgi jāizvērtē atkritumu apsaimniekošanas plāna projekts, ko Kampānijas varas iestādes tikko iesniedza Komisijai (un "tikko” tiešām nozīmē "tikko”), un uzmanīgi jāpārrauga, lai tās šo plānu tiešām pieņemtu un izpildītu. Lēmums par to, vai un kad pret Itāliju sākt 260. pantā noteiktās procedūras, galvenokārt būs atkarīgs no atkritumu apsaimniekošanas plāna satura un pasākumu termiņiem, kas izmantoti, lai pārliecinošā veidā nekavējoties risinātu problēmu.
<P>
Attiecībā ar pastāvošajām izgāztuvēm Komisija ir sākusi izmeklēšanu un pieprasījusi Itālijas varas iestādēm ziņot par Terziano un Cicciano izgāztuvju darbību. Itālijas atbilde vēl joprojām tiek gaidīta, un, kad tā tiks saņemta, Komisijas veiks tās izvērtējumu.
<P>
Šajā posmā Komisijas rīcībā nav pierādījumu par Eiropas Savienības tiesību aktu pārkāpumu vides jomā. Fakts, ka izgāztuve atrodas aizsargātā dabas teritorijā, pats par sevi nav Eiropas Savienības tiesību aktu pārkāpums, protams, ar nosacījumu, ka ir izpildīti pārējie noteikumi un ka atbildīgās valsts varas iestādes veic atbilstīgu ietekmes uz vidi novērtējumu un nepieciešamos ietekmes mazināšanas, kā arī kompensācijas pasākumus.
<P>
Attiecībā uz atkritumu apsaimniekošanas pasākumu līdzfinansēšanu Kampānijā 1994.-1999. gada plānošanas periodā atkritumu apsaimniekošanas projektiem tika atvēlēti EUR 88,1 miljoni, un gandrīz 49 % līdzfinansēja ERAF. Tomēr problēmu dēļ, kas arī bija saistītas ar atkritumu apsaimniekošanas krīzi, kā arī Itālijas valdības 1994. gadā noteikto ārkārtas pārvaldību, tika izmantoti tikai90 % no kopējā piešķīruma.
<P>
2002.-2006. gada plānošanas periodā atkritumu apsaimniekošanas projektiem tika piešķirti kopā EUR 140 miljoni, no kuriem 50 % atkal līdzfinansēja ERAF. Tomēr pēc atkritumu apsaimniekošanas krīzes Komisija nolēma veikt konkrētus pasākumus, lai nodrošinātu, ka Kampānijai piešķirtie ERAF līdzekļi tiek izmantoti pienācīgā veidā.
<P>
Pirmkārt, kopš 2005. gada 1. janvāra tika uzskatīts, ka izdevumu pārvaldība neatbilst līdzfinansēšanas prasībām. Otrkārt, pēc oficiāla Itālijai adresēta paziņojuma par to, ka 2007. gada 29. jūnijā ir sākta pret to vērsta pārkāpuma procedūra par atkritumu apsaimniekošanu, Komisija informēja Itālijas varas iestādes, ka turpmāka atkritumu apsaimniekošanai paredzēta līdzfinansēšana vairs nav pieņemama.
<P>
2007.-2013. gada reģionālās sadarbības programmā Kampānijā atkritumu apsaimniekošanas mērķiem ir paredzēts kopējais ieguldījums EUR 270 miljonu apjomā, no kuriem 50 % atkal līdzfinansē ERAF. Tomēr Eiropas Komisijas atkritumu apsaimniekošanas projektiem paredzētā finansējuma izmaksa jo īpaši ir atkarīga no tā, vai Itālijas varas iestādes pieņems reģionālo atkritumu apsaimniekošanas plānu, kas, protams, ir jāapstiprina Komisijai.
<P>
Rītdien mēs Komisijas rīcībā nodosim ziņojumu par tematiskās stratēģijas īstenošanu par atkritumu rašanās novēršanu un pārstrādi. Šajā ziņojumā ir atspoguļotas ievērojamas starp dalībvalstīm pastāvošas atšķirības saistībā ar atkritumu apsaimniekošanas rezultātiem. Tajā ir skaidri parādīts, ka ar pienācīgas atkritumu apsaimniekošanas stratēģijas palīdzību atkritumu apglabāšanu poligonā ir iespējams samazināt gandrīz līdz nullei un ka ir iespējams ievērojami samazināt atkritumu sadedzināšanu, paplašinot atkritumu kompostēšanu un pārstrādi. Papildus atkritumu pārveidošanai resursos šāda prakse rada darbavietas un aktivitāti vides jomā, samazinot atkritumu apsaimniekošanas ietekmi uz vidi. Tādējādi es ceru, ka atbildīgās iestādes šo krīzi galu galā pārveidos par iespēju, Kampānijā sākot nopietnu dalītās savākšanas un pārstrādes sistēmu darbību.
<P>
Izsakoties īsumā, Komisija cer, ka Kampānijas atkritumu apsaimniekošanas plāns ir pārliecinošs. Kamēr mēs neesam pārliecināti par efektīvu plānu, ar kuru tiek izveidota sistēma ar nepieciešamo infrastruktūru, un kamēr mums nav stabilu garantiju tam, ka projekti tiešām tiks īstenoti, Komisijas finansējums attiecīgajiem atkritumu apsaimniekošanas projektiem Kampānijā tiek pārtraukts.
<P>
Savos noslēguma komentāros es pievērsīšos dažiem no jūsu uzdotajiem jautājumiem.
<SPEAKER ID="633" NAME="Erminia Mazzoni" LANGUAGE="IT">
Priekšsēdētājas kundze, dāmas un kungi! Esmu pateicīga komisāra kungam par to, ka viņš centās norādīt, ka Lūgumrakstu komiteja šim Parlamentam ir piešķīrusi aktīvu, lai apliecinātu, ka tie, kuri šeit runā, un viņu pārstāvētās politiskās grupas ir ļoti ieinteresētas atbildīgā šīs situācijas atrisināšanā, visu procedūru pārredzamības nodrošināšanā un sabiedrības iesaistīšanā dialogā, kas visiem rada iespaidu par atbildīgu pieeju.
<P>
Kā jau tika minēts, reģiona pārvalde, kas, es jums vēlētos atgādināt, tika izveidota tikai 2010. gada maijā, pēdējo mēnešu laikā ir attīstījusi ciešu dialogu ar Eiropas Komisiju, sākot procesu, ko mēs noteikti varam uzskatīt par atšķirīgu no iepriekšējo gadu pieejas. Tomēr nav notikuši brīnumi. Vienkārši ir atzīta atbildība par smagu situāciju, kas ir veidojusies vairāk nekā 15 gadu laikā, kad tika veikti neefektīvi pasākumi vai netika darīts nekas. Es jums vēlētos atgādināt, ka 2010. gada martā Eiropas Kopienu tiesa pieņēma Itālijai nelabvēlīgu spriedumu, bet tas attiecās uz pasākumiem, kas tika konstatēti un risināti 2007. gadā.
<P>
Kopš tā laika situācija ir mainījusies. Reģiona padomes loceklis jau trīs reizes ir apmeklējis Briseli un izpildījis lielu daļu darba plāna, kas tika izklāstīts Lūgumrakstu komitejā notikušajā uzklausīšanā jūlijā. Es ātri sniegšu saraksta pārskatu: viņš ir apstiprinājis īpašo plānu atkritumu jomā, viņš ir pabeidzis plāna izstrādi pilsētas sauso atkritumu jomā un 31. decembrī viņš iepazīstināja ar vēl vienu plānu, kurā bija veikti Komisijas pieprasītie labojumi un kas, kā jau ziņots, tiks apstiprināts 30. aprīlī.
<P>
Plāns jau ir daļēji īstenots: ir pabeigta un darbojas Acerra atkritumu pārstrādes elektrostacija, ir pabeigtas konkursa procedūras saistībā ar Salerno staciju, ir publicēts paziņojums par līguma noslēgšanu par Neapoles Austrumu staciju, un tagad pilnīgi funkcionē 182 atkritumu šķirošanas un pārstrādes zonas, 7 rekuperācijas iekārtas, 9 kompostēšanas iekārtas, 4 multimateriālu šķirošanas iekārtas, 1 elektriskā un elektroniskā aprīkojuma atkritumu apstrādes iekārta, 2 aerobās apstrādes iekārtas, 34 apstiprinātas platformas un 5 izgāztuves, un esmu gandarīta, ka tās pārraudzīs Komisija.
<P>
Ar piecām provincēm ir noslēgta vienošanās par to uzkrāto atkritumu iznīcināšanu, un ir noslēgtas vienošanās arī ar pieciem reģioniem, lai nodrošinātu to atkritumu pagaidu pārvietošanu līdz brīdim, kad plāns tiks pilnīgi īstenots. Ārkārtas pārvaldības process tagad ir noslēdzies, un ir izmantoti atsevišķi līdzekļi no reģionālā budžeta.
<P>
Kā nesen notikušajā uzklausīšanā Vides, sabiedrības veselības un pārtikas nekaitīguma komitejā norādīja Bucella kundze, termiņš sprieduma izpildei parasti ir 12 līdz 24 mēneši, tādējādi mēs iekļaujamies plānā. Tomēr Komisijai ir tiesības pēc saviem ieskatiem novērtēt, vai termiņš būtu jāpagarina, lai tas reālistiski atbilstu darbu norisei.
<P>
Es uzskatu, ka šoreiz uz visiem uzdotajiem jautājumiem jau ir sniegta atbilde un, kā norādīja komisāra kungs, nav pamata piemērot papildu finansiālus sodus. Komisija pamatoti ir bijusi modra, un es ceru, ka šīs debates netiks izmantotas, lai turpinātu vērsties pret iestādēm un politiskajām partijām.
<P>
Ja šīs ir nopietnas debates ar nolūku palīdzēt Kampānijas reģionam un censties rast risinājumu ilglaicīgai problēmai, tad rezolūcija, par kuru mēs gatavojamies balsot februārī, noteikti var būt kopīgs risinājums. Ja tas tā nav, tas būs vēl viens laika izniekošanas gadījums un radīs vēl lielāku kaitējumu.
<SPEAKER ID="634" NAME="Mario Pirillo" LANGUAGE="IT">
Priekšsēdētājas kundze, dāmas un kungi! Mēs nevaram nesatraukties par nopietno atkritumu apsaimniekošanas krīzi, kas Kampānijā ilgst jau gadiem, jo īpaši, ja ņemam vērā tās lielo ietekmi uz vietējo iedzīvotāju dzīves kvalitāti.
<P>
Mums kā Eiropas iestādei ir pienākums iejaukties, lai nodrošinātu, ka šī situācija neturpinās pārāk ilgi. Mums ir jābūt ļoti modriem un cieši jāpārrauga vietējo varas iestāžu darbība, mudinot tās bez kavēšanās pieņemt ticamus pasākumus, kas Kampānijā ļaus izbeigt šo nopietno krīzi.
<P>
Patiesība ir tāda, ka mēs esam gari un plaši runājuši par atkritumu krīzi, nezinot to, kāda ir faktiskā situācija. Kampānijas reģions uzņēmās saistības iepazīstināt ar reģionālo plānu līdz 2010. gadam, bet tas tagad ir atlikts līdz 2011. gada martam. Turpmāku kavējumu gadījumā situācija kļūs nekontrolējama: sabiedrības veselības apdraudējums palielinās, un organizētās noziedzības pārstāvji turpina gūt labumu no krīzēm.
<P>
Saskaņā ar Likumu Nr. 195/2009 Itālijas valdība paziņoja, ka krīze ir beigusies, un deleģēja atbildību par atkritumu pārvaldību provincēm. Mēs neatbalstām šo lēmumu. To būs grūti īstenot tādā provincē kā Neapole, kurā mitinās 52 % Kampānijas iedzīvotāju.
<P>
Jautājumu centrā ir jāizvirza pašvaldības, jo tikai tās spēj nodrošināt mērķtiecīgus un efektīvus risinājumus. Dažādas Kampānijas arodbiedrības ir sākušas dalītu atkritumu savākšanu, veicot ievērojamu darbu un gūstot būtiskus rezultātus. Šīm arodbiedrībām būtu jāpiešķir resursi, kas jau ir pārskaitīti šim reģionam.
<P>
Ieklausīšanās vietējās varas iestādēs ir svarīgāka nekā jebkad agrāk, jo tās atrodas notikumu centrā un tām ir reāls, vispusīgs pārskats pār to reģionā notiekošo. Šīs iestādes ir trauksmes cēlējas par pilnajām atkritumu izgāztuvēm. Turpmākajos gados būs nepieciešamas jaunas izgāztuves un jaunas atkritumu dedzināšanas iekārtas un būs jānosaka attiecīgās teritorijas. Tas ir daļēji skaidrojams ar Vitiello Quarry izslēgšanu Terzigno, ko pieprasīja vietējie iedzīvotāji un mūsu Parlaments, lai izvairītos no draudiem, ka varētu apstāties visas pilsētas atkritumu savākšanas sistēmas darbs.
<P>
Mēs gaidām Komisijas atbildi par Kampānijas reģiona iesniegto plānu.
<SPEAKER ID="635" NAME="Sonia Alfano" LANGUAGE="IT">
Priekšsēdētājas kundze, komisāra kungs, dāmas un kungi! Par spīti Itālijas valdības propagandai, ko drīz vien atspēkoja Komisija, atkritumu krīze Kampānijā ir strukturāla problēma, kas ne tuvu nav atrisināta.
<P>
Noliekot pie malas apšaubāmus sarakstus, mums ir jāsaprot viena lieta: Kampānijas iedzīvotāji turpina dzīvot un mirt atkritumu ielenkumā. Uz vietējā, reģionālā un valsts līmeņa politiķiem, gan labējo, gan kreiso spēku pārstāvjiem, gulstas milzīga atbildība. Pienākumu atrisināt problēmu nevar uzvelt iedzīvotājiem, kuri jau tagad cieš pilnīgi neveselīgu sadzīves apstākļu dēļ. Eiropas Savienībai ir jāuzstāj uz piemērota risinājuma atrašanu, vai pretējā gadījumā tās iejaukšanās būs bijusi veltīga.
<P>
Atkritumu sadedzināšanas iekārtu būvniecība, kas, starp citu, tiek finansētas ka atjaunojami energoresursu avoti, tādējādi pārkāpjot spēkā esošos Eiropas Savienības tiesību aktus, neatrisinās problēmu. Atkritumi tiktu pārvērsti pelnos, radot kaitīgas un nāvējošas emisijas. Saskaņā ar Atkritumu pamatdirektīvu atkritumu sadedzināšanas iekārtām ir jābūt pēdējai iespējai integrēto atkritumu sistēmu hierarhijā, kas piedāvā efektīvas alternatīvas, kuras nerada negatīvu ietekmi uz sabiedrības veselību vai vidi, bet tā vietā rada darbavietas.
<P>
Attiecībā uz mafijas iesaistīšanos, manuprāt, būtu jāatzīst, ka, lai arī dienvidos, jo īpaši atkritumu jomā, tā notiek, mafijas iesaistīšanās galvenokārt notiek ziemeļos. Tā tas ir bijis īpaši dažu pēdējo gadu laikā.
<P>
Tāpēc man Komisijai ir trīs jautājumi: kā tā gatavojas rīkoties, lai nodrošinātu, ka problēmas risinājums negatīvi neietekmētu iedzīvotāju veselību, un kā tā gatavojas novērst sabiedrībai un teritorijām piemēroto lēmumu militarizēšanu?
<P>
Vai tā uzskata, ka tūlītējai visa reģiona vēža reģistra darbības sākšanai ir jābūt vienam no priekšnosacījumiem pārkāpuma procedūras slēgšanai?
<P>
Kāds ir Komisijas novērtējums par 2008. gada Likumu Nr. 210, jo īpaši tā 9. pantu, par stimuliem atkritumu sadedzināšanas iekārtu būvniecībai, kurā ir nepārprotami pārkāpti Eiropas Savienības tiesību akti par valsts atbalstu?
<SPEAKER ID="636" NAME="Eva Lichtenberger" LANGUAGE="DE">
Priekšsēdētājas kundze, pēc Eiropas Tautas partijas grupas (Kristīgo demokrātu) Itāliju pārstāvošo deputātu stāstīto pasaku uzklausīšanas mēs, iespējams, varētu atgriezties uz zemes. Fakts ir tāds, ka pret Itāliju tika sākts tiesas process - un tas ir visai pamatoti. Tiesa pieņēma pret Itāliju vērstu lēmumu - arī visai pamatoti. Itālija neievēroja noteiktos termiņus. Acīmredzot valdība iesniedza plānu, bet tas laikā netika pārsūtīts. Mēs turpinām atgriezties vienā un tajā pašā situācijā. Rodas iespaids, ka atbildīgās personas atliek un atliek pasākumu veikšanu tik ilgi, cik tas ir nepieciešams, lai rastos ārkārtas situācija un lai tā varētu rīkoties un pieņemt lēmumus, izmantojot Itālijas ārkārtas situācijas tiesību aktus, kuri atceļ visus pārējos standartus. Ja uz ielām ir daudz atkritumu un ja tie ir sajaukti arī ar rūpnieciskajiem atkritumiem no ziemeļiem un dienvidiem, tad tos ir iespējams ātri izvest uz kādu nenodrošinātu izgāztuvi, neveicot vai nespējot veikt atbilstīgus piesardzības pasākumus. Godātajiem Itāliju pārstāvošajiem deputātiem es norādu, ka tās nav Itālijas mēroga debates. Tās ir debates par Eiropas Savienības tiesību aktu neievērošanu un neizpildīšanu.
<P>
Ja šāds jautājumu risināšanas veids izplatītos arī citās valstīs, tas radītu Eiropas mēroga sekas. Tas, kas notiek dienvidos, nav patīkama svētdienas pastaiga. Tas ir skandāls. Tas nav jautājums par nepārtrauktu 536 jaunu teritoriju noteikšanu un policijas vardarbības izmantošanu, lai apturētu protestējošos iedzīvotājus, jo viņi nevēlas, lai pie viņu mājas sliekšņa būtu izgāzti mājsaimniecības atkritumi, kas ir sajaukti ar toksiskiem rūpniecības atkritumiem. Tā tas nevar turpināties. Ir jābūt sekām, un tām ir jābūt pamanāmām. Tas, ka finanšu resursus vairs nav iespējams izmantot tādā mērogā kā iepriekš, ir pozitīvi vērtējams fakts. Pietiekami daudz līdzekļu jau ir aizplūduši. Mums beidzot ir jānosaka jūtamas sekas, jo tas, par ko mēs te runājam, ir izsvērtu, nepieciešamu un labu Eiropas Savienības tiesību aktu piemērošana.
<SPEAKER ID="637" NAME="Oreste Rossi" LANGUAGE="IT">
Priekšsēdētājas kundze, dāmas un kungi! Sagatavotais atkritumu iznīcināšanas plāns ir jāīsteno tā, lai nodrošinātu atkritumu dalīto savākšanu, pārstrādi un -tikai kā pēdējo iespēju - atkritumu sadedzināšanu.
<P>
Apsvērt papildu soda mēru noteikšanu būtu kļūdaini. Turklāt es vēlētos jums atgādināt, ka nav vainojami ne ziemeļi, ne citas politiskās grupas. Viens no iepriekšējiem ministriem pat bija Zaļo un Eiropas Brīvās apvienības grupas pārstāvis, ko pārstāvat arī jūs, tāpēc, lūdzu, apdomājiet to, ko jūs sakāt. Gadu desmitiem ilgi cilvēki ir runājuši par atkritumu krīzi Neapolē un Kampānijas reģionā. Lai gan šim jautājumam ir atvēlēti ievērojami līdzekļi, tā ir taisnība, ka krīzes situācija joprojām turpinās. Tomēr nav nekādu attaisnojumu. Apgalvojumi, ka par to ir atbildīga Ziemeļitālija vai, kā norādīja mans kolēģis, ka uz Neapoles ielām tagad ir atrodami no ziemeļiem ievesti atkritumi, ir vienkārši nepatiesi.
<P>
Par situāciju neapšaubāmi ir atbildīgas iepriekšējās pašvaldības iestādes, kas, no vienas puses, atļāva organizētās noziedzības pārstāvjiem brīvi nodarboties ar atkritumu tirdzniecību un, no otras puses, nespēja nodrošināt piemērotu un atbilstīgu atkritumu savākšanu un teritorijas atkritumu apglabāšanai.
<P>
Tas, kas mums ir nepieciešams, ir Kampānijas un Neapoles iedzīvotāju drosme, lai viņi balsotu par savu nekompetento ierēdņu nomaiņu, kā tas jau ir noticis reģionālā līmenī.
<SPEAKER ID="638" NAME="Angelika Werthmann" AFFILIATION="NI">
(DE) Priekšsēdētājas kundze, dāmas un kungi! Atkritumu krīze Neapoles pilsētas teritorijā norisinās jau pilnus 14 gadus.
<P>
Esošās izgāztuves ir pārpildītas, kamēr jaunu objektu būvniecību bloķē attiecīgās kopienas. Tomēr neuzticību, ko iedzīvotāji izrāda jebkuram atkritumu jomas projektam, var skaidrot ar faktu, ka šajā laikā politiskā līmenī ir sniegti daudzi solījumi, bet praktiski neviens no tiem nav ticis izpildīts.
<P>
Praksē šī problēma līdz šim ir risināta ar īstermiņa pagaidu risinājumu palīdzību. Ir tikušas izveidotas īpašās komisijas, bet tām nav bijis pienākums informēt vietējās varas iestādes un iedzīvotājus. No otras puses, vienreizēji izmantojami priekšmeti ir daļa no ikdienas dzīves Itālijā. Tādējādi tās dienā radīto atkritumu apjoms ievērojami pārsniedz vidējo Eiropas rādītāju, tomēr ļoti maza vērība tiek piešķirta šķirošanai un pārstrādei.
<P>
Skumjais rezultāts šodien šai nepietiekamai informētībai par vides jautājumiem ir reģions abās Kampānijas pusēs ar plašām piesārņotām teritorijām, un saslimstības rādītājs ar vēzi tās iedzīvotāju vidū un saslimstības rādītājs ar elpošanas ceļu slimībām bērnu vidū Neapoles pilsētas teritorijā ir daudz augstāks nekā vidējais rādītājs Itālijā.
<P>
Tāpēc ir steidzami jārod risinājumi un tie jāīsteno.
<SPEAKER ID="639" NAME="Crescenzio Rivellini" AFFILIATION="PPE">
(IT) Priekšsēdētājas kundze, dāmas un kungi! Esmu pateicīgs Seeber kungam un visiem maniem kolēģiem par man uzticēto uzdevumu, bet, ja drīkstu, es vēlētos uzsvērt, ka Kampānijā jau tiek īstenoti daži ārkārtīgi pozitīvi vērtējami pasākumi.
<P>
Tāpēc, manuprāt, atsaukšanās uz līguma 260. pantu, lai panāktu finansiālu sodu piemērošanu, kā daži to darīja, ir situācijas izmantošana. Reģionālā padome, kas darbojas vien dažus mēnešus, jau ir sagatavojusi bīstamo atkritumu plānu un plānu par vienotu atkritumu sistēmu. Turklāt ir sākta atkritumu dalītas savākšanas politika, un ir pieņemtas iniciatīvas, lai samazinātu vispārējo saražoto atkritumu apjomu. Notiek piedāvājumu iesniegšana saistībā ar atkritumu dedzināšanas iekārtas būvniecību Salerno un procedūras saistībā ar aicinājuma iesniegt iepirkuma piedāvājumus par atkritumu dedzināšanas iekārtu Neapoles austrumos ir tuvu noslēgumam.
<P>
Visbeidzot - ieviestās politikas programmas ir vērstas ne tikai uz pilsētas attīrīšanu, bet arī vienotas atkritumu sistēmas izveidošanu, kas ietver atkritumu dalītu savākšanu, atkritumu apjomu samazināšanu, modernu iekārtu būvniecību, tostarp arī ecoballs vai milzīgu, blīvu atkritumu kalnu likvidēšanai, un izgāztuvju atjaunošanu.
<P>
Cilvēki, kuri tiešām ir vainojami pagātnē notikušajā, ir jāsoda. To vidū noteikti ir bijušie Kampānijas ierēdņi, kuri pārstāv kreiso politisko spārnu, jo īpaši zaļos spēkus, kā arī konkrēti ierēdņi, kuri Ziemeļitālijā izmantoja vietējās organizētās noziedzības pārstāvju pakalpojumus, lai izgāztu viņu radītos toksiskos atkritumus.
<P>
Eiropas Savienībai bez aizspriedumiem ir jāpalīdz Kampānijai, un es visus aicinu strādāt tā labā, nevis pret to. Neiestājieties pret to tikai tāpēc, lai atbilstu plašsaziņas līdzekļu radītajam jūsu partijas vai ideoloģijas tēlam. Vai jūs patiešām domājat, ka finansiālu sodu piemērošana Kampānijai atrisinās krīzi?
<SPEAKER ID="640" NAME="Luigi de Magistris" AFFILIATION="ALDE">
(IT) Priekšsēdētājas kundze, dāmas un kungi! Pēc Berlusconi kunga vadītās valdības, kas sāka darbu 2008. gadā, izplatītajiem meliem, Itālijas iedzīvotājiem stāstot, ka atkritumu problēma ir atrisināta, Eiropas Savienība rīkojas pareizi, atsakoties Itālijai piešķirt finansējumu, kamēr tā nav nodrošinājusi videi nekaitīgu atkritumu sistēmu, kuras pamatā ir atkritumu pārstrāde un kompostēšana.
<P>
Šādu sistēmu noteikti nenodrošina ne Caldoro kunga plāns, kura pamatā atkal ir tādas nekontrolētas izgāztuves kā tās, kas atrodas Chiaiano, Taverna del Re un Terzigno (Terzigno izgāztuve faktiski atrodas Vezuva nacionālā parka teritorijā), ne atkritumu sadedzināšanas iekārtas, kas izraisa nāves gadījumus, saslimstību ar vēzi plaša mēroga krīzes veselības jomā. 13 gadu laikā, kamēr norisinās atkritumu krīze, valsts līdzekļi Kampānijā ir izmantoti, lai nostiprinātu kriminālās saites starp politiķiem (kā labējā, tā kreisā spārna pārstāvjiem), uzņēmējiem un Camorra.
<P>
Turklāt vides problēmas neatrisina domstarpību vai vietējo kopienu, ģimeņu un reģiona kriminalizēšana, kā to ir izdarījusi Itālijas valdība, izmantojot stekus, lai atturētu ikvienu, kurš aizstāv vidi un zemi.
<SPEAKER ID="641" NAME="Francesco Enrico Speroni" AFFILIATION="EFD">
(IT) Priekšsēdētājas kundze, dāmas un kungi! Centralizētā un birokrātiskā Eiropa neatzīst starp dalībvalstu reģioniem un administratīvajām struktūrām pastāvošas atšķirības.
<P>
Atbildība par katastrofālo situāciju Kampānijā galvenokārt gulstas uz Kampānijas iedzīvotājiem, un es kā Padania iedzīvotājs noraidu šīs apsūdzības un vēršu tās pret iedzīvotājiem, kas Kampānijā balsoja par vietējiem ierēdņiem, kuri nespēja atrisināt problēmu, atkārtojot savu kļūdu, proti, atkārtoti ievēlot viņus arī nākamajās velēšanās. Padania vēlas palīdzēt Kampānijas iedzīvotājiem, bet tā nepieņems nekādas pret to vērstas apsūdzības.
<SPEAKER ID="642" NAME="Raffaele Baldassarre" AFFILIATION="PPE">
(IT) Priekšsēdētājas kundze, komisāra kungs, dāmas un kungi! Es savā runā noteikti nevēlos noliegt situācijas nopietnību, ko izriet no nenovēršamām acīmredzamu administratīvu un politisku kļūdu sekām, kas radīja un vēl aizvien rada draudus apglabāt visu pilsētu un tās apkārtni atkritumos.
<P>
Søndergaard kungs un Lichtenberger kundze! Krīze Kampānijā sākās un tik dramatiski attīstījās tāpēc, ka reģionālā padome un kreisā spārna pārstāvju veidotā Neapoles pilsētas padome, kā arī ar zaļos spēkus pārstāvošie pilsētas padomes pārstāvji nespēja pieņemt lēmumus, tostarp nepopulārus un drosmīgu lēmumus, lai izveidotu videi nekaitīgu atkritumu savākšanas un iznīcināšanas sistēmu. Bezatbildība, neizlēmība, politiskie ieguvumi, zemiskas slepenas vienošanās un atkritumi raksturoja politisko un administratīvo posmu, kas tagad noteikti ir beidzies.
<P>
Es vēlos pārliecināt tos, kuri iesniedza mutiskos jautājumus, un politiskās grupas, kas iesniedzējus atbalstīja, ka politiskā situācija ir dzīvotspējīga un pilnīgi mainījusies. Valsts valdība un jaunā reģionālā padome ir uzņēmusies savas saistības, un tām ir politiskā griba atrisināt krīzi. Izmantojot dialogu ar iesaistītajiem iedzīvotājiem un ar nepieciešamās izlēmības palīdzību, tās pārvar šķēršļus un iebildumus, ko nereti rada Nimby sindroms jeb ideja, ka cilvēki nevēlas redzēt citu radītos atkritumus savā pagalmā.
<P>
Tā rezultātā viņi ir sagatavojuši vienotu atkritumu savākšanas un iznīcināšanas plānu, kas drīzumā nodrošinās stimulus atkritumu dalītai savākšanai un nepieciešamo iekārtu būvniecību.
<P>
Tāpēc būtu ļoti netaisnīgi, neproduktīvi un ekspluatējoši darīt tā, kā rīkojās De Magistris kungs, paužot savu prasību, jo ierobežojošu sodu un pasākumu piemērošana šodien kaitētu iestādēm, kas pilnīgi sadarbojas ar Eiropas Savienību, cenšoties noslēgt šo briesmīgo nodaļu ilgajā Neapoles un Kampānijas vēsturē ar efektīva Eiropas un valsts līdzekļu izmantojuma palīdzību.
<SPEAKER ID="643" NAME="Horst Schnellhardt" AFFILIATION="PPE">
(DE) Priekšsēdētājas kundze, dāmas un kungi! Es vēlētos - un es ceru, ka tā tas arī notiks -, lai šīs debates būtu sākums visaptverošai atkritumu apsaimniekošanas pārskatīšanai Kampānijā. Beidzot ir jāizpilda Eiropas Kopienu Tiesas lēmums vai rīkojums, un šajā reģionā ir jāpiemēro Eiropas Savienības noteikumi par atkritumu savākšanu un iznīcināšanu.
<P>
Otrkārt, ir jānovērš kaitējums, ko ir radījušas nelikumīgās izgāztuves. Es zinu, par ko es runāju. Austrumvācijā mums vēl joprojām, divdesmit gadus pēc atkalapvienošanās, ir jārisina piesārņojuma problēma, ko ir radījusi nelikumīga vai slikti paveikta atkritumu apglabāšana.
<P>
Tomēr es domāju, ka mēs visos šajos jautājumos negūsim panākumus, ja nepievērsīsimies problēmas saknei. Jūs varat runāt par pārvaldību visu, ko vēlaties. Fakts ir tāds, ka tās ietvaros darbojas mafijas struktūras. Mums tās ir jāiznīcina, pretējā gadījumā mēs šajā jautājumā negūsim panākumus.
<P>
Godīgi sakot, es noteiktu četrus nosacījumus. Pirmkārt, ir jāsagatavo atkritumu apsaimniekošanas plāns. Šķiet, ka tas tagad ir izdarīts. Tomēr tajā palīdzība būtu jāsniedz arī Komisijai. Otrkārt, būtu jānodrošina piekļuve finanšu resursiem jaunu pārstrādes iekārtu un atkritumu iekārtu izbūvei. Treškārt, ir jāpiemēro bargāki sodi nelikumīgai atkritumu izgāšanai, un domāju (es savus komentārus adresēju Komisijai), ka Eiropolam un Eurojust būtu jāsniedz atbalsts Itālijas policijai un prokuroriem viņu cīņā pret organizēto noziedzību.
<P>
Pieejamie līdzekļi būtu jābloķē līdz šo nosacījumu izpildei. Tad es ar gandarījumu balsotu par to, lai šie līdzekļi atkal kļūtu pieejami.
<SPEAKER ID="644" NAME="Lara Comi" AFFILIATION="PPE">
(IT) Priekšsēdētājas kundze, komisāra kungs, dāmas un kungi! Savā runā es vēlētos skaidri norādīt, ka situācija atkritumu jomā Kampānijā ir labāka nekā tā bija agrāk un tā atrodas atrisināšanas procesā.
<P>
Jautājums ir ļoti sarežģīts. Tas ietver dažādas problēmas, un piemērota, galīga atrisinājuma atrašana prasīs laiku. Mutiskajos jautājumos, kurus mēs pašlaik apspriežam, pausts aicinājums piemērot procedūru, kas ir noteikta līguma 260. pantā, bet finansiāla soda piemērošana neatrisinās situāciju Kampānijā. Turpinot rīkoties tādā veidā, rastos risks, ka mēs varētu atbalstīt scenāriju, kurā dalībvalsts ir atzīta par vainīgu pārkāpumā uz pilnīgi objektīva pamata tikai tāpēc, ka tā vēl nav objektīvi izpildījusi saistības, kas izriet no Eiropas Savienības tiesību aktiem.
<P>
Ir jāņem vērā arī subjektīvā valsts rīcība. Noteikti nav pamata apgalvot, ka Itālija nav izpildījusi lojālas sadarbības saistības. Kā to ir apstiprinājusi Komisija, tās darbinieki pastāvīgi sadarbojas ar Itālijas valsts un reģionālajām varas iestādēm un uzmanīgi pārrauga situāciju.
<P>
Nav pieļaujams Itālijas apliecinātās gribas un apņemšanās noliegums. Ir svarīgi uzsvērt, ka operatīvā nozīme ir pārgājusi no reģioniem uz provincēm, lai nodrošinātu tāda plāna izstrādi, kurā tiktu nodrošināta atbilstība dažādām reģiona prasībām. Eiropai ir jāapliecina solidaritāte ar Itāliju, abu pušu sadarbībai nodrošinot teicamu sinerģiju.
<P>
Nobeigumā es vēlētos norādīt, ka Kampānijas reģionālajā padomē agrāk ietilpa arī partijas "Vērtību Itālija” pārstāvji, kuriem mūsdienās, iespējams, ir slikta atmiņa - pārāk slikta, lai atcerētos, ko tā izdarīja vai drīzāk - neizdarīja.
<SPEAKER ID="645" NAME="Barbara Matera" AFFILIATION="PPE">
(IT) Priekšsēdētājas kundze, dāmas un kungi! Manas runas mērķis nav vienkārši manis pārstāvētā reģiona aizstāvība. Tā vietā es vēlos jūs informēt par Itālijas atbildi uz Kopienas pārkāpumu un norādīt, ka mēs vēlamies aizsargāt iedzīvotāju un mūsu tautas intereses.
<P>
Kampānijas reģions un Itālijas valsts kopumā strādā pie atkritumu iznīcināšanas iekārtu tīkla izveidošanas saskaņā ar Eiropas Savienības tiesību aktiem. Es vēlos norādīt, ka atkritumu iznīcināšanai paredzētie līdzekļi Kampānijā ir izmantoti 2000.-2006. gada reģiona darbības programmas (RDP) 1.7. pasākumam un 2007.-2013. gada RDP 1.1. darbības mērķim.
<P>
Attiecībā uz 2000.-2006. gada RDP Kampānijas reģions ir sniedzis atskaiti par piešķirto finansējuma paketi EUR 140 miljonu apjomā. Nauda tika izmantota, lai izbūvētu uzglabāšanas, apstrādes un rekuperācijas iekārtas, atkritumu pārstrādes iekārtas enerģijas ražošanai, kā arī mitro un sauso atkritumu šķirošanas iekārtas, lai nodrošinātu izgāztuves, izbūvētu vai paplašinātu atkritumu materiālu rekuperācijas iekārtas un īstenotu atkritumu dalītas savākšanas pasākumus. Attiecībā uz 2007.-2013. gada RDP EUR 110 miljoni ir piešķirti, lai izbūvētu atkritumu apstrādes iekārtas, un EUR 50 miljoni - pilsētas atkritumu dalītas savākšanas iekārtu finansēšanai.
<P>
Pasākumus, kas tika veikti 2007.-2013. gada RDP ERAF 1.1. mērķa ietvaros un 2000.-2006. gada RDP 1.7. mērķa ietvaros, ievērojami ierobežoja izdevumu nosacījumi, kas tika noteikti sāktās pārkāpuma procedūras rezultātā saistībā ar Kampānijas atkritumu apsaimniekošanas situāciju. Tā rezultātā līdz šim ir tikai rezervēta summa no Nepilnīgi izmantoto teritoriju fonda (FAS), lai nodrošinātu to pasākumu turpināšanu, kuriem tika piemērots Eiropas veto attiecībā uz RDP līdzekļu piešķiršanu.
<P>
Nobeigumā jānorāda, ka mēs uzskatām, ka ir svarīgi spēt iepazīstināt Komisiju un Parlamentu ar faktiskajām grūtībām, kas pastāv saistībā ar Eiropas Savienības Tiesas lēmuma ātru izpildi.
<SPEAKER ID="646" NAME="RadvilMorkūnaitė-Mikulėnien" AFFILIATION="PPE">
(LT) Priekšsēdētājas kundze, es vienkārši vēlētos izmantot šo iespēju, lai vērstu uzmanību uz atkritumu apsaimniekošanas problēmām Eiropas Savienībā. Šīs problēmas galvenokārt rodas centrālās valdības un pašvaldību iestāžu paviršas attieksmes dēļ pret atkritumu apsaimniekošanas prioritātēm. Piemēram, vienā no Lietuvas pilsētām uzņēmēji, kuri vēlas uzbūvēt atkritumu dedzināšanas iekārtu, maldina sabiedrību, paužot, ka atkritumu sadedzināšana ir vērtējama tāpat vai pozitīvāk nekā citas atkritumu apsaimniekošanas metodes, piemēram, atkritumu rašanās novēršana un šķirošana. Diemžēl par atkritumu apsaimniekošanu atbildīgās pašvaldības iestādes un vadītāji nepievērš lielu uzmanību šai maldināšanai. Tāpēc es aicinu Komisiju, risinot atkritumu apsaimniekošanas problēmas Eiropas Savienībā, pievērst uzmanību šādiem pārkāpumu gadījumiem, kad netiek ievērotas Eiropas Savienības direktīvā par atkritumiem noteiktās prioritātes un kad tiek veicināta šo prioritāšu neievērošana.
<SPEAKER ID="647" NAME="Peter Jahr" AFFILIATION="PPE">
(DE) Priekšsēdētājas kundze! Es pati, piedaloties Lūgumrakstu komitejas delegācijā, esmu redzējusi atkritumu apsaimniekošanas situāciju Kampānijā. Jāsaka, ka šā reģiona iestādēm ir ļoti sarežģīts uzdevums. Tām ne tikai jārisina problēmas, ko rada atkritumu pagātnē īstenotā atkritumu apsaimniekošana, ecoballs veidojot īpašu problēmu, bet arī šābrīža un nākotnē gaidāmās problēmas. Mans iespaids no šā apmeklējuma ir tāds, ka šābrīža atkritumu apsaimniekošanas jautājums mūsu vizītes laikā bija lielā mērā atrisināts, daļēji izmantojot militāru iejaukšanos. Tas bija atrisināts tādā ziņā, ka atkritumi tika izvesti no pilsētas un atstāti izgāztuvēs - diemžēl jāsaka, ka dažkārt tās ir nelikumīgas izgāztuves. Mums ir nepieciešami stratēģiski risinājumi pagātnei un svarīgākais - nākotnei.
<P>
Eiropas Savienības piedāvājums ir labs, īstenojams un taisnīgs. Kad reģions iesniegs saskanīgu atkritumu apsaimniekošanas plānu, Eiropas Savienība nodrošinās līdzekļus. Mums šādi rīkoties jāmudina arī vietējās varas iestādes. Es vēlreiz norādīšu: ne Komisija, ne Eiropas Parlaments nav ieinteresēts finansiālu sodu piemērošanā. Mēs vēlamies redzēt atkritumu problēmu vietēja mēroga atrisināšanu Kampānijā. Mums par to ir savstarpēji jāvienojas un jāsadarbojas.
<SPEAKER ID="648" NAME="Crescenzio Rivellini" AFFILIATION="PPE">
(IT) Priekšsēdētājas kundze, dāmas un kungi! Līdzekļi, kurus Eiropas Savienība ir bloķējusi, ir īpaši paredzēti zemes stāvokļa uzlabošanai.
<P>
Es brīnos, kā gan kāds var iedomāties par šo līdzekļu bloķēšanu, un es īpaši aicinu Itāliju pārstāvošos deputātus, kurus turklāt ievēlēja Kampānijas iedzīvotāji, neieslīgt ideoloģiskā niknumā vai nevainot līdzpilsoņus.
<P>
Es viņus mudinu pārstāvēt savu iedzīvotāju, nevis savas intereses.
<SPEAKER ID="649" NAME="Janez Potočnik">
Komisijas loceklis. - Priekšsēdētājas kundze, es vēlētos pateikties deputātiem par visiem viņu paustajiem viedokļiem.
<P>
Es vēlētos pievērsties trim vai četriem jautājumiem. Pirmais ir jautājums, par kuru daudzi no jums izteicās visai dedzīgi. Situācija ir kritiska; nav iespējams ātrs risinājums. Ir bijuši atsevišķi pozitīvi vērtējami notikumi, bet nenoliedzami mums vēl joprojām ir nepieciešams sistēmisks jautājuma risinājums. Tas nav vienkārši, bet tas ir ārkārtīgi nepieciešams. Šajā ziņā mūsu partneris risinājuma rašanā, protams, ir Itālija, bet šajā jautājumā, bez šaubām, ir nepieciešama sadarbība ar reģionālajām varas iestādēm.
<P>
Tādējādi es ar nepacietību gaidu jaunā atkritumu apsaimniekošanas plāna projekta novērtējumu, kurš, mēs visi ceram, būs tāds, kādam tam, mūsuprāt, ir jābūt. To izvērtēs manā pakļautībā esošie dienesti, eksperti, un es jums varu apgalvot, ka tas tiks darīts tā, lai pret Itāliju tiktu nodrošināta tāda pati attieksme kā pret visām dalībvalstīm, jo ir svarīgi, lai mēs starp dalībvalstīm saglabātu uzticību.
<P>
Tādējādi, runājot par šo problēmu risināšanu, mana pieeja ir formulējama četros vārdos. Es vēlos būt izpalīdzīgi stingrs un stingri izpalīdzīgs. Doma noteikti nav par sodu piemērošanu. Kā daži no jums minēja, doma ir par problēmu risināšanu, tomēr ar sodu piemērošanas palīdzību, ja nav citu problēmu atrisināšanas veidu, jo tas ir mans pienākums.
<P>
Tādējādi sadarbībā ar Itālijas varas iestādēm es tiešām daru visu iespējamo, lai mēs atrastu pienācīgus risinājumus. Tā ir mana patiesa vēlme. Galu galā, mēs runājam par Itālijas iedzīvotāju veselību un Itālijas vidi.
<P>
Otrs jautājums, ko vēlos minēt, ir saistīts ar Atkritumu pamatdirektīvu. Tā ir jauna direktīva, kas nesen tika pieņemta. Šajā direktīvā ir ļoti skaidri noteikts, ka katrai valstij saskaņā ar noteikumiem ir jāievieš atkritumu hierarhija. Tas nozīmē, ka labākie atkritumi ir neeksistējoši atkritumi. Ir iespēja atkritumus atkārtoti izmantot, pārstrādāt, reģenerēt enerģiju un, ja nav citu iespēju, tos apglabāt izgāztuvē.
<P>
Tāda ir situācija, kas ir atspoguļota ziņojumā, kas rīt tiks publicēts, par to, cik efektīvas ir Eiropas Savienības dalībvalstis. Tajā ir aplūkotas tendences saistībā ar pašvaldību atkritumu apglabāšanu poligonos, jo mums vislabāk pieejamā informācija ir par pašvaldību atkritumiem.
<P>
Ticiet vai ne, bet piecās dalībvalstīs poligonos tiek apglabāti mazāk nekā 5 % pašvaldību atkritumu, bet septiņās valstīs šis rādītājs pārsniedz 80 %, tādējādi, risinot ar šīm programmām saistītus jautājumus, mēs saskaramies ar patiešām ļoti atšķirīgām situācijām, un šis ir jautājums, ko mēs noteikti vēlamies risināt. Šī situācija attiecas uz laiku no 1995. līdz 2007. gadam, un, ja tā kaut ko apliecina, tad tas ir fakts, ka, ja valstis vēlas, tās var mainīties. Ja tās pienācīgā veidā sevi organizē, tās var mainīties.
<P>
Pamatā jūs Eiropu šodien varat sadalīt divās daļās: viena daļa, kas atkritumus uzskata par problēmu, un otra daļa, kas tos uzskata par būtisku iespēju saistībā ar resursiem, kā arī jaunu finansiālu peļņu, jo tāda ir realitāte. Esmu dzirdējis daudzus stāstus par to, ka jautājums par to, kas savāks atkritumus, ir jārisina ar publiskā iepirkuma procedūras palīdzību, jo to lietotāju skaits, kuri vēlas savākt atkritumus, lai tos izmantotu, ir lielāks, nekā nepieciešams. Tomēr šim nolūkam atkritumi pašā sākumā ir jāatlasa. Tā ir svarīgākā pamatvajadzība.
<P>
Pēdējais jautājums, ko es vēlētos minēt, ir saistīts ar cienītās deputātes teikto, ka mums ir uzmanīgāk jāizturas pret atkritumu apsaimniekošanas problēmām citur Eiropas Savienībā. Pārkāpuma gadījumu ietvaros, sadalot tos atbilstoši nozarēm, 2009. gadā 19 % lietu attiecās uz atkritumiem, 20 % lietu - uz ūdens resursiem, 19 % lietu - uz dabu 16 % - uz gaisu un mazāk citu nozaru gadījumā. Mēs horizontālā veidā pārraugam visas izpildes problēmas, un tā mums ir jādara. Es jums varu apgalvot, ka mēs to veiksim arī turpmāk.
<P>
Nobeigumā norādīšu, ka mums - jums kā Parlamenta deputātiem un man kā komisāram - patiešām jādara viss iespējamais, lai visā Eiropā izplatītu ziņu par atkritumiem kā iespēju nākotnei. Mums šis ziņojums ir ārkārtīgi vajadzīgs ierobežoto resursu kontekstā, ar ko mēs ik dienas jo vairāk saskaramies. Resursu efektivitāte ir problēmas nosaukums, un resursu efektivitāte ir mūsu nākotnes konkurētspējas centrā Eiropā. Ja jūs man neticat, pajautājiet man pēc 10 gadiem. Es varu garantēt, ka situācija būs tāda.
<SPEAKER ID="650" NAME="Priekšsēdētāja">
Debates tiek slēgtas.
<P>
Balsošana notiks nākamās sesijas laikā.
