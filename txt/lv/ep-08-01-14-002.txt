<CHAPTER ID="002">
Priekšsēdētāja paziņojumi
<SPEAKER ID="006" NAME="Priekšsēdētājs">
Dāmas un kungi! Šī ir pirmā no mūsu sanāksmēm jaunajā 2008. gadā. Es vēlētos ikvienam no jums novēlēt veselību un laimi, kā arī cerību, ka kopā mēs būsim veiksmīgi mums uzticētos uzdevumos, proti, vest Eiropas Savienību uz labvēlīgu nākotni.
<P>
Atļaujiet man piebilst pāris lietas par mums veicamo darbu. Dienā, proti, 2007. gada 13. decembrī, kad Eiropas Parlaments noturēja tā pēdējo sanāksmi šeit, Strasbūrā, Lisabonā tika parakstīts Reformu līgums. Savā īsajā runā - Eiropadomes priekšsēdētāja José Socrates un Eiropas Komisijas priekšsēdētāja José Manuel Barros klātbūtnē - es izteicu Eiropas Parlamenta liela vairākuma vēlmi, lai Reformu līgums kļūtu par tiesisko un tādejādi arī politisko realitāti, sākot no 2009. gada 1. janvāra. Šis mērķis joprojām būs vissvarīgākā prioritāte 2008. gadā.
<P>
21. decembrī tika atcelti robežu šķērsošanas ierobežojumi tām deviņām valstīm, kuras Eiropas Savienībai pievienojās 2004. gada 1. maijā. Tas bija patiešām aizkustinošs notikums. Gadsimtiem ilgi karavīri šķērsoja mūsu kontinenta valstu robežas, izmantojot militāru spēku, lai uzsāktu karu un radītu postu un ciešanas citām valstīm. Barjeru atcelšana starp mūsu valstīm nozīmē sekojošo: mūsu kaimiņi mūs laipni sagaida. Mēs visi esam Eiropas Savienības pilsoņi un 2007. gada 25. marta Berlīnes deklarācijā ir teikts: "Mums ir tā laime būt vienotiem”.
<P>
(Aplausi)
<P>
Malta un Kipra pievienojās Eiropas Savienības monetārajai savienībai 1. janvārī. Tāpēc mūsu vienotā valūta eiro ir kļuvis par oficiālo maksāšanas līdzekli abās šajās valstīs. Mēs paužam mūsu vissiltāko uzņemšanu Maltai un Kiprai.
<P>
(Aplausi)
<P>
Ļubļanā 9. janvārī tika atzīmēja Eiropas Starpkultūru dialoga gadu ar iespaidīgu ceremoniju, ko apmeklēja dalībnieki no Eiropadomes, Komisijas un Parlamenta. Starpkultūru dialogs būs raksturīgākā iezīme mūsu darbā turpmākā gada laikā un saglabāsies tāda arī turpmāk. Es aicinu jūs visus rītdien piedalīties Sīrijas galvenā muftija šeiha Ahmad Badr Al-Din Hassoun paziņojuma uzklausīšanā.
<P>
Tagad atļaujiet man pievērsties divām beidzamajām lietām: Šajā gadā mūsu likumdošanas darbu nozīmīgi iespaidos klimata un vides jautājumi. Kā likumdevējiem mums ir liela atbildība par klimata un vides aizsardzību, no vienas puses, un Eiropas Savienības konkurētspējas un darba vietu nodrošināšanu, no otras puses. Kopā mēs sasniegsim pareizo līdzsvaru starp ekonomiku un ekoloģiju.
<P>
Eiropas Savienība ir balstīta uz vērtībām, tiesībām un atbildībām. 2007. gada 12. decembrī Eiropas Parlamenta, Padomes un Komisijas priekšsēdētāji parakstīja Pamattiesību hartu šajā pašā sēžu zālē. Tas iezīmēja svarīgu notikumu Eiropas Savienības pilsoņiem un arī Eiropas Parlamentam. Parakstīšanas ceremonijas laikā vairāki deputāti traucēja tās norisi ar skaļiem izsaucieniem , lai nebūtu iespējams sadzirdēt runātājus. Nekas nevar attaisnot šādu uzvedību.
<P>
(Aplausi)
<P>
Vārda brīvība ir viens no demokrātijas un parlamentārisma pamatiem. Jebkuram Eiropas Parlamenta deputātam ir tiesības brīvi izteikt viņa vai viņas viedokli jebkurā no rīkotajām debatēm. Tas ir mūsu kopīgais pienākums vienmēr aizsargāt šīs tiesības. Turklāt, neļaujot runātājiem vērsties pie Eiropas Parlamenta, jo īpaši tad, kad viņi Parlamentā ir viesi, ir pretrunā ar brīvības, demokrātijas un parlamentārisma pamattiesībām.
<P>
(Aplausi)
<P>
Tāpat tas nozīmē, ka tika pārkāpts mūsu Reglaments, kas nevar tikt pieļauts jebkādos apstākļos. Tāpēc saskaņā ar Reglamentu es esmu nolēmis vērsties pret tiem deputātiem, kuri mēģināja traucēt sēdes norisi, neņemot vērā vairākkārtējus sēdes vadītāja atgādinājumus ievērot kārtību.
<P>
(Aplausi)
<P>
Tas pats attiecas arī uz tiem deputātiem, kuri uzvedās necienīgi pret mūsu sēžu zāles tehniskajiem darbiniekiem, kas vienīgi pildīja savus pienākumus.
<P>
(Aplausi)
<P>
Jaunais gads sola mums lielus izaicinājumus. Tomēr es esmu pārliecināts, ka mēs tos spēsim pārvarēt, izrādot viens pret otru cieņu un iecietību. Pieminot visas šīs daudzās lietas, es vēlreiz gribētu novēlēt jums visu to labāko 2008. gadā.
<P>
(Aplausi)
