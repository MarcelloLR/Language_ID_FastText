<CHAPTER ID="024">
Kopienas tabakas fonds (debates) 
<SPEAKER ID="123" NAME="Priekšsēdētāja">
Nākamais punkts ir ziņojums, ko Lauksaimniecības un lauku attīstības komitejas vārdā sagatavoja S. Berlato, par priekšlikumu Padomes regulai, ar ko groza Regulu (EK) Nr. 1782/2003 attiecībā uz atbalsta par tabaku pārvedumu Kopienas tabakas fondam 2008. un 2009. gadam un Regulu (EK) Nr. 1234/2007 attiecībā uz Kopienas tabakas fonda finansēšanu - C6-0062/2008 -.
<SPEAKER ID="124" NAME="Sergio Berlato">
referents. - (IT) Priekšsēdētājas kundze, komisār, dāmas un kungi, Komisijas priekšlikuma mērķis būtībā ir turpināt ieturēt 5 % no atbalsta par tabaku, kas paredzēts 2008. un 2009. kalendārajam gadam, un izmantot šos līdzekļus, lai turpinātu finansēt Kopienu tabakas fondu, kura vienīgais mērķis ir finansiāli atbalstīt informācijas iniciatīvas, lai uzlabotu Eiropas pilsoņu informētību par tabakas patēriņa kaitīgo ietekmi.
<P>
Pirmkārt, es uzskatu, ka būtu piemēroti uzsvērt dažus reālus darba uzdevumus. KLP atbalsta pārvedums fondam ir rets un pozitīvs integrācijas un sadarbības piemērs starp Eiropas Savienības lauksaimniecības un veselības politikām. Tā kā fonda darbības ir nozīmīgas Savienības iedzīvotājiem, un tās būs svarīgas arī nākotnē, kā jau Komisija ir uzsvērusi, mēs uzskatām, ka tas ir jāturpina finansēt arī 2008. un 2009. gadā.
<P>
Atskaitījumi no zemniekiem piešķirtā saistītā atbalsta vienmēr ir bijis Kopienas tabakas fonda vienīgais finansēšanas avots. Šo atskaitījumu finansiālais pamats tika ievērojami samazināts ar kopējo tabakas tirgus organizācijas reformu un dažu dalībvalstu lēmumu izvēlēties pilnīgu nošķiršanu, tādējādi pilnībā atņemot fondam ieņēmumus no šiem atskaitījumiem. Papildus paplašinot atskaitījumu piemērošanas periodu un palielinot to procentuālo attiecību, fondā ir jāparedz pietiekami daudz resursu programmu finansēšanai, neradot papildu ietekmi uz ES budžetu vismaz līdz pašreizējo prognožu beigām un vienlaicīgi meklējot citus fonda finansēšanas veidus.
<P>
Viens no fonda finansēšanas mehānisma pozitīvajiem aspektiem ir nodrošinājums, ka vismaz 25 % no kopējā apstiprināto projektu apjoma līdzfinansē apstiprināti operatori, tādējādi garantējot palielināta finansējuma pieejamību. Lauksaimniecības komiteja ir bieži izskatījusi šos jautājumus, un tai ir pašai savs viedoklis, proti, ka ir jāpastiprina smēķēšanas ierobežojumi un jāuzlabo iedzīvotāju informētība par tās kaitīgo ietekmi uz cilvēku veselību.
<P>
Tomēr mēs pilnībā apzināmies, kā minēts Parlamenta 2004. gada 10. marta normatīvajā rezolūcijā, ka Eiropas neapstrādātās tabakas ražošana, kas šobrīd nav aktīva un ir koncentrēta dažos īpašos ES apgabalos, veido mazāk par 4 % no pasaulē saražotā apjoma, un tā neietekmē tabakas produktu vietējo patēriņu.
<P>
Lai gan šis temats nav galvenais šodienas debatēs, ir vērts atcerēties, ka Eiropas Savienība ir pasaules lielākais neapstrādātās tabakas importētājs un vairāk nekā 70 % apjomā no savām vajadzībām paļaujas uz trešām valstīm, jo īpaši Brazīliju, Malāviju, Argentīnu, Indonēziju, Zimbabvi, Indiju un Ķīnu, kur tabaka bieži tiek ražota mazāk regulētos apstākļos nekā Eiropas tabaka. Arī tā rezultātā katru gadu veidojas tirdzniecības deficīts vairāk nekā EUR 1,2 miljardu apjomā.
<P>
Tomēr dalībvalstīs, kur atbalsts par tabaku ir ticis pilnībā nošķirts, papildus tam, ka pārvedumi fondam ir atcelti, ražošana ir pilnībā pamesta novārtā bez jebkādām ilgtspējīgām alternatīvām ekonomiskā vai nodarbinātības izteiksmē. Tam ir bijušas ļoti nopietnas negatīvas sekas uz attiecīgajām lauku teritorijām kopumā, un tas nav nekādā veidā izmainījis tabakas galaproduktu vietējo patēriņu.
<P>
Attiecībā uz ierosinājumu samazināt atbalstu 2008. kalendārajā gadā un, paturot prātā, ka tabakas audzēšanas līgumi par 2008. ražas gadu tika noslēgti jau iepriekš, Lauksaimniecības komiteja uzskata, ka šī ierosinājuma apstiprināšana var radīt virkni tiesas procesu vai jebkurā gadījumā nesaskaņas, kas gala rezultātā radītu nopietnu kaitējumu tikai zemniekiem.
<P>
Visbeidzot, Lauksaimniecības komiteja uzskata, ka, atceļot samazinājumu līdz 2012. ražas gadam un palielinot atskaitījumu procentuālo attiecību fondam līdz 6 %, būtu pietiekami daudz naudas, lai līdz 2013. gadam finansētu pasākumus saskaņā ar Kopienas tabakas fondu, un tā aicina Komisiju sagatavot daudzgadu programmu, kas, to piemēroti pārveidojot saskaņā ar šeit ierosinātajiem grozījumiem, varētu piesaistīt EUR 81 miljonu, papildus neietekmējot ES budžetu.
<SPEAKER ID="125" NAME="Mariann Fischer Boel">
Komisijas locekle. - Priekšsēdētājas kundze, vispirms es vēlos pateikties referentam S. Berlato. Mani ļoti iedvesmoja entuziasms, ar kādu jūs šodien runājāt. Tāpat es vēlos pateikties Lauksaimniecības un lauku attīstības komitejai par ziņojumu par Kopienas tabakas fondu.
<P>
2004. gadā Padome pieņēma tabakas reformu, kas ierobežo daļēji saistītos un daļēji nesaistītos maksājumus tabakas ražotājiem periodā no 2006.-2009. gadam. Reforma pieļauj salīdzinoši ilgu pārejas periodu, jo daļēji saistīto atbalstu var piešķirt līdz 2009. gadam. Bet mēs esam redzējuši, kā jūs pareizi teicāt, dalībvalstis, kas izvēlējās pilnībā nošķirt maksājumus no 2006. gada, kad reforma stājās spēkā.
<P>
2004. gada reformā arī bija noteikts atbalsta par tabaku procentuālās attiecības pārvedums par 2006. un 2007. gadu no tabakas ražotājiem Tabakas fondam. Komisijas ierosinājums pagarina procentuālās attiecības pārvedumu no atbalsta par tabaku Tabakas fondam līdz 2009. kalendārajam gadam.
<P>
Es ļoti atzinīgi vērtēju pretimnākšanu atbalsta par tabaku daļas pārvedumam Kopienas tabakas fondā. Jūsu ziņojumā ir pareizi uzsvērta šī fonda veikto pasākumu lielā nozīme Eiropas sabiedrībai, lai veicinātu informēšanas iniciatīvas par kaitējumu, kādu tabaka var nodarīt.
<P>
Tomēr jūsu lūgums pagarināt pārejas periodu līdz 2012. gadam rada milzīgu problēmu. Šāds daļēji saistīta pārejas režīma pagarinājums ir pilnīgi pretrunā tam, ko Komisija rīt ierosinās savā paziņojumā par "veselības pārbaudi”, kurā ir noteikta virzība uz nošķirtāku maksājumu, lai dotu zemniekiem brīvību ražot to, ko tirgus vēlas.
<P>
Līdz šim, kā es tiku informēts, tās valstis, kas nolēma jau pašā sākumā pilnībā nošķirt maksājumus tabakas ražotājiem, tā darīja, jo zemniekiem bija izdevīgāk pamest nozari, jo, iespējams, tabakas kvalitātes dēļ bija arvien grūtāk saņemt pienācīgu samaksu.
<P>
Tāpat 2004. gadā tika panākta vienošanās, ka 50 % Kopienas atbalsts tabakas nozarei tiks novirzīts lauku attīstības pasākumiem. Tas sāksies 2011. budžeta gadā un kā papildu Kopienas atbalsts tiks novirzīts reģioniem, kuros tiek ražota tabaka. Ir svarīgi atzīmēt, ka tas ir asignēts reģioniem, kuros tiek ražota tabaka. Pamatojoties uz šo apsvērumu, ikgadējā summa EUR 484 miljonu apmērā jau ir iekļauta lauku attīstības programmās periodam no 2007.-2013. gadam tām dalībvalstīm, uz kurām attiecas tabakas reforma.
<P>
Tādēļ es esmu visnotaļ pārliecināta, ka tas nebūs pārsteigums, ka es nevaru ierosināt daļēji nošķirtā pārejas režīma pagarināšanu dēļ 2004. gada vienošanās, ko atbalstīja visas tabaku ražojošās dalībvalstis, par šo Vidusjūras reģiona valstu produktu paketi. Tomēr es lieku cerības uz ārkārtīgi rosinošu un interesantu diskusiju šovakar.
<SPEAKER ID="126" NAME="Wiesław Stefan Kuc">
Budžeta komitejas atzinuma sagatavotājs. - (PL) Priekšsēdētājas kundze, komisār, tabakas ražošanas subsidēšana vienlaicīgi ar cīņu pret tabakas produktu smēķēšanu jau daudzus gadus ir pretrunīgs jautājums. Tomēr Komisijas tabakas fonds, kas pašlaik tērē 5 % no atbalsta par tabaku, palīdz finansēt pētniecību par smēķēšanas ietekmes mazināšanu, propagandas kampaņas un tabakas ražotāju apmācību, lai pārorientētos uz citu produktu ražošanu.
<P>
Es esmu Budžeta komitejas atzinuma par S. Berlato ziņojumu sagatavotājs. Kopienas tabakas fonda nepārtraukta finansēšana turpmākos divus gadus ir pilnīgi piemērota, bet ir apšaubāmi, ka tā pastāvēšanas pamatojums vairs nebūs spēkā pēc šī perioda, jo mēs zinām, ka cilvēki smēķē un turpinās smēķēt. Viņi smēķēs neatkarīgi no tā, vai mēs Eiropā ražosim tabaku. Problēma neizzudīs pat tad, ja mēs pārtrauksim subsidēt tabakas ražotājus. Tādēļ fondam ir jāturpina darboties. Vienīgais, ko var mainīt, ir veids, kādā tas tiek finansēts.
<SPEAKER ID="127" NAME="Ioannis Gklavakis" LANGUAGE="EL">
Priekšsēdētājas kundze, es priecājos, ka šodien šeit ir arī komisāre, jo es uzskatu, ka viņa ir ļoti godīga persona. Ļaujiet man paskaidrot.
<P>
Vispirms es gribētu norādīt savam kolēģim no Budžeta komitejas, ka mēs esam pret smēķēšanu un atbalstām plaša mēroga pretsmēķēšanas kampaņu. Tomēr gadījumā, ja cilvēki turpina smēķēt un ja ir atbilstīgs pieprasījums pēc tabakas, tad mums to nav jāieved no trešām valstīm. Ražosim to Eiropā.
<P>
Es apsveicu S. Berlato par viņa ziņojumu un pilnībā to apstiprinu. Es pieprasu turpināt nodrošināt finansējumu no Kopienas tabakas fonda. Komisāre, mēs zemnieki labprāt pieņēmām 1 % atskaitījumu likmes palielinājumu, kas tiek ieskaitīts sabiedrības pretsmēķēšanas informēšanas fondā, lai gan šī nauda tiek atņemta mums. Mēs to labprāt pieņemam. Tomēr mēs jums lūdzam saglabāt tabakas status quo līdz 2013. gadam.
<P>
Komisāre, jūs esat ļoti taisnīgs cilvēks. Kāpēc ir jādiskriminē tikai tabakas audzētāji? Tādēļ mēs pieprasām to atcelt un saglabāt status quo līdz 2013. gadam. Turklāt, kā jūs zināt, tabakas audzētāji visās valstīs, jo īpaši manis paša valstī, ir nabadzīgākie no zemniekiem, viņi bieži ir cēlušies no nabadzīgākajiem un atpalikušākajiem reģioniem, kur bieži vien neko citu nevar izaudzēt. Ja mēs pārtrauksim šo režīmu un apturēsim atbalstu, šie reģioni kļūs par pārstuksnešošanās un vides noplicināšanas upuriem.
<P>
Tādēļ es pieprasu turpināt piemērot status quo saskaņā ar S. Berlato ziņojumu, kā arī viņa un maniem grozījumiem. Zinot, ka jūs esat taisnīgs cilvēks, komisāre, es uzskatu, ka mēs varam paļauties uz jūsu atbalstu mūsu ierosinājumam.
<SPEAKER ID="128" NAME="Alejandro Cercas">
PSE grupas vārdā. - (ES) Priekšsēdētājas kundze, liels paldies, komisāre, par jūsu klātbūtni šeit. Es runāju ar sava reģiona priekšsēdētāju, kurš ļoti pozitīvi par jums izteicās, un es to šodien šeit apstiprinu.
<P>
Doesn't this conflict with the reference to Berlato in the final paragraph?. Or have I missed the point?
<P>
Es runāju pats savā un savas grupas "ēnu” referentes Rosa Miguélez vārdā, atbalstot S. Berlato, jo viņa nostāja šķiet vissaprātīgākā.
<P>
S. Berlato ziņojumā ir izskatīts tikai Kopienas tabakas fonds, kas ir Kopienas pretsmēķēšanas fonds. Viņš lūdz papildu laiku un papildu naudu šai kampaņai. Tādēļ pat deputātiem, kas ir pret piemaksām attiecībā uz tabaku, ir jābalso par šo ziņojumu, jo tā mērķis ir pagarināt cīņas pret tabaku īstenošanas laiku un darbības jomu.
<P>
Tomēr vārds "tabaka” daudzos Parlamenta deputātos rada tik stipras sajūtas, ka viņi apmulst. Viņi jauc Kopienas tabakas fondu ar Kopienas piemaksām un saka, ka mēs pieprasām turpināt piemaksas. Tā nav taisnība. Mēs runājam par fonda stāvokli līdz 2013. gadam.
<P>
Viņi jauc ražošanu ar patēriņu. Eiropas problēma nav ražošana. Eiropa saražo ļoti nelielu tabakas apjomu. Eiropas problēma ir tādas tabakas patēriņš, kas tiek ievesta Eiropā no trešām valstīm.
<P>
Viņi jauc tabaku ar smēķēšanu. Tas ir tāpat kā jaukt alkoholu ar alkoholismu. Tabakai, kas ir lauksaimniecības kultūra, ir daudzi pielietojumi, tostarp medicīniski, turpretim smēķēšana ir slimība.
<P>
Ja viņi vēlas izskaust patēriņu, viņiem vairāk jāvērš savi centieni uz importu, ražošanu, reklāmu un milzīgo tabakas nozari kopumā, nevis uz manas mītnes valsts nabadzīgajiem strādniekiem, kas patērē tikai 5 % visā Eiropā izsmēķētās tabakas.
<P>
Visbeidzot, komisāre, mēs nefinansējam tabaku tāpat vien, mēs finansējam tabaku, jo tā rada daudz darbavietu ne tikai tabakas ražotāju starpā, bet visos iesaistītajos apgabalos. Faktiski daudzi tabakas ražotāji vēlas pārtraukt ražošanu, jo viņi nopelnīs vairāk nestrādājot. Tomēr attiecīgie apgabali nopietni cietīs, ja tie zaudēs tūkstošiem darbavietu sievietēm un imigrantiem, kā jau ir noticis citos Eiropas apgabalos.
<P>
Viņi lūdz tikai papildu laiku, lai pārveidotu savas saimniecības.
<P>
Komisāre, liels paldies par jūsu pacietību, un es ceru, ka jūs atbalstīsiet nevis tik daudz S. Berlato, cik strādniekus, kas ar cerību raugās uz Parlamentu, ka tas neieviesīs dubultus standartus. Es ceru, ka neviens no klātesošajiem nejauks to, ko viņi gribētu redzēt, ar reālo situāciju, es arī ceru, ka neviens no klātesošajiem neizvirzīs savas personīgās intereses pār šo vienkāršo cilvēku interesēm.
<SPEAKER ID="129" NAME="Friedrich-Wilhelm Graefe zu Baringdorf">
Verts/ALE grupas vārdā. - (DE) Priekšsēdētājas kundze, komisāre, man ir radies priekšstats, ka šeit, kā saka Vestfālē, mērķis ir "piemest desu šķiņķim, lai ar siļķi noķertu vali”. Jeb, citiem vārdiem sakot, Tabakas fonds tiek izmantots kā mēģinājums, lai nodrošinātu saistītās piemaksas attiecībā uz tabaku līdz 2013. gadam. Fonds, kas, kā mēs visi zinām, tiek izmantots arī tam, lai finansētu izglītošanu par tabakas kaitīgo ietekmi, tika ieviests šeit Parlamentā, lai atbalstītu jau esošās piemaksas attiecībā uz tabaku, jo lielākā daļa Eiropas Parlamenta deputātu pārliecinoši iestājās pret smēķēšanu, un daudziem radās jautājums, kā mēs varētu atbalstīt tabakas audzēšanu, ņemot vērā tās kaitīgumu.
<P>
Es vienmēr esmu atbalstījis piemaksas attiecībā uz tabaku, jo es uzskatu, ka abas lietas nav saistītas, bet tad mēs nedrīkstam būt liekulīgi un uzņemties kaut ko darīt, lai apkarotu smēķēšanu, ja mums patiesībā ir cits mērķis, proti, piemaksu saglabāšana. Nav runa par piemaksu saglabāšanu; pamatā tas ir jautājums par saistītajām piemaksām, lai novērstu nošķiršanu. Mēs vienmēr rīkojamies tā, it kā ar nošķiršanu mēs atņemtu tabakas audzētājiem piemaksas. Mēs zinām, ka tā nav taisnība, un patiešām mēs esam jau visu jautājumu izrunājuši kokvilnas sakarā. Uzņēmumi turpinās saņemt maksājumus; vienīgā atšķirība ir tāda, ka tiem vairs nebūs pienākums audzēt tabaku, un es uzskatu, ka tas ir prātīgi.
<P>
Es atceros ceļojumu uz Grieķijas ziemeļiem kopā ar Lauksaimniecības un lauku attīstības komiteju, kad mēs apmeklējām visnabadzīgākos iedzīvotājus. Mēs redzējām nabadzīgos reģionus, kas tādi bija nevis dēļ nošķiršanas, kas tolaik vēl nebija ieviesta, bet tādēļ, ka tabakas nozare šajos reģionos nemaksāja audzētājiem godīgu samaksu par viņu tabaku un pat izmantoja tajā laikā piešķirtās piemaksas, lai nolaistu cenas tik zemu, ka tabakas audzētājiem nekas nepalika pāri no viņu piemaksām. Tolaik mums tas likās neticami, un mēs brīnījāmies, kādēļ audzētāji šajā reģionā, kas audzēja aromātisko tabaku, ko visā pasaulē izmanto speciālos cigarešu tabakas maisījumos, nesaņēma pietiekamu samaksu, lai varētu izdzīvot tikai no tabakas audzēšanas neatkarīgi no piemaksām.
<P>
Ja tabaku vairs neaudzēs dažos reģionos nošķiršanas dēļ vai dažās valstīs, kur atbalsts par tabaku ir pilnībā nošķirts, tas nenozīmē, ka šajos reģionos nav citas alternatīvas, bet gan to, ka audzētāji nevar nosegt tabakas audzēšanas izmaksas. Tādēļ šajā sakarā tabakas nozarei ir jāatklāj plāni, lai tā beidzot sāktu maksāt audzētājiem piemērotu cenu.
<P>
Komisāre, es uzskatu, ka izglītošanu par smēķēšanu labāk atstāt citu ziņā, jo mēs Eiropas Savienībā esam jau pietiekoši izglītojuši, tāpēc labāk tā vietā novirzīt šos līdzekļus lauku attīstībai un dažādošanas pasākumiem šajos nabadzīgajos reģionos. Turklāt šos resursus vajadzētu izmantot, lai radītu citas darbavietas šajos reģionos papildu darbavietām tabakas ražošanā.
<SPEAKER ID="130" NAME="Janusz Wojciechowski">
UEN grupas vārdā. - (PL) Priekšsēdētājas kundze, reti kad šajā Parlamentā pieņemtie lēmumi tik nopietni ietekmē tik lielu iedzīvotāju skaitu. Šodien izskatāmais jautājums ir par Eiropas tabakas ražotāju pastāvēšanu. No tabakas ražošanas iztiek apmēram 120000 zemnieku, un, ar to nodarbojas gandrīz 400000 cilvēku, tostarp sezonstrādnieki, gan vecajās, gan jaunajās dalībvalstīs. Grieķijas gadījums jau ir parādījis, ka tā sauktā tabakas nozares reforma faktiski nozīmē tās iznīcināšanu. Tas ir nāves spriedums 120000 saimniecībām, kas pārsvarā ir mazi ģimenes īpašumi. Es zinu šādas tabakas saimniecības Polijā, bet arī šeit Strasbūras priekšpilsētā tādas ir sastopamas. Mēs runājam par tādu cilvēku katastrofu, kas ir veltījuši savu dzīvi tabakas ražošanai. Kā vārdā viņiem tiek atņemta viņu iztika? Tabakas ražošanas likvidēšana neatturēs cilvēkus no smēķēšanas. Viņi smēķēs cigaretes, kas ražotas no importētas tabakas. Šī reforma nevienam nepalīdzēs, bet kaitēs daudziem.
<P>
Tādēļ es pilnībā atbalstu S. Berlato ziņojumu, kas pamatoti aizstāv tabakas ražotājus, un es piebiedrojos Glavakis un A. Cercas teiktajam.
<SPEAKER ID="131" NAME="Diamanto Manolakou" LANGUAGE="EL">
Priekšsēdētājas kundze, tabakas audzētāji tiek nežēlīgi vajāti, jo pretsmēķēšanas kampaņa ir līdzvērtīga politikai pret tabaku. Rezultātā ES audzētā tabaka tiek uzskatīta par neveselīgu, kamēr importētā tabaka par tādu netiek uzskatīta. Tas ir neatbilstīgi, nezinātniski un negodīgi. Šīs politikas rezultāti ir labi zināmi: par spīti kampaņām smēķēšana palielinās, turpretim ražošana ES aktīvi samazinās. Tiek zaudētas darbavietas, tiek izputināti desmitiem tūkstoši mazie un vidējie tabakas audzētāji, tomēr tabakas imports ir palielinājies līdz vairāk nekā EUR 1,2 miljardiem gadā.
<P>
Tabakas audzēšana Grieķijā ir samazinājusies par 73 %. Arvien vairāk tabakas audzētāju paliek bez darba. Tiek pamesti veseli apgabali, jo nekādas alternatīvas kultūras tur netiek audzētas.
<P>
Mēs uzskatām, ka ir svarīgi atcelt regulu, kas no 2010. gada nosaka 50 % lielu tiešā atbalsta pārvedumu uz otro pīlāru. Nekavējoties ir jāpārtrauc visi atskaitījumi no subsīdijām, lai ļautu turpināt audzēt tabaku, jo 70 % pieprasījuma tiek apmierināti ar importēto tabaku. Subsīdijas ir jāsaista ar ražošanu; tām ir jābūt neatņemamai daļai no garantētajām minimālajām cenām atbilstīgi katras šķirnes ražošanas izmaksām.
<P>
Tā kā S. Berlato ziņojumā ir pozitīvi elementi, kas to visu atbalsta, mēs Grieķijas Komunistu partijas (KKE) EP deputāti to apstiprināsim.
<SPEAKER ID="132" NAME="Hélène Goudin">
IND/DEM grupas vārdā. - (SV) Priekšsēdētājas kundze, subsidēta tabakas audzēšana ir skaidrs dubulto standartu piemērs, kas raksturo ES un Eiropas Parlamentu. ES ir lepni paziņojusi, ka cīņu pret slimībām ir jānosaka par prioritāti, un tā katru gadu iztērē dažus miljonus Zviedrijas kronu informācijas kampaņās, kamēr paralēli ES katru gadu subsidē nerentablus tabakas audzētājus vairāku miljardu kronu apmērā.
<P>
Saskaņā ar ziņojumu šī atbalsta pakāpeniskas samazināšanas shēma tiktu pagarināta līdz 2013. gadam. Referents mēģina kompensēt tabakas patēriņa negatīvās sekas. Vienkāršotais arguments ir tāds, ka, ņemot vērā ES tabakas ražošanas mazos apmērus, kas ir tikai 4 %, ietekme uz gala patēriņu ir niecīga. Kas tie ir par spriedumiem? Vai ir paredzēts pamatot nepārtrauktas subsīdijas? Manuprāt, ES tabakas ražošana ir 4 % par lielu. Turklāt Eiropas tabaka ir tik slikta, ka tikai niecīga daļa tiek pārdota Eiropas tirgū. Trešdaļa tabakas tiek sadedzināta. Tabakas nozares īpašās intereses ir dominējušas pārāk ilgi. Mūsu sabiedrība vēlas, lai mēs uzņemtos savu politisko atbildību.
<P>
Dāmas un kungi, pēdējam dūmam ir slikta garša. Ir pienācis laiks izbeigt dubultos standartus. Tādēļ es mudinu rīt balsot pret ziņojumu.
<SPEAKER ID="133" NAME="Esther Herranz García" AFFILIATION="PPE-DE">
Priekšsēdētājas kundze, pēdējās reformas rezultātā 2010. gadā atbalsts tabakas nozarei tiks samazināts par 50 %. Manuprāt, tas ir bezprecedenta pasākums, kas nostāda tabakas ražotājus nepārprotami neizdevīgākā situācijā salīdzinājumā ar pārējiem Kopienas lauksaimniecības produktu ražotājiem. Neviena cita lauksaimniecības nozare nav pieredzējusi tik krasu samazinājumu, un tas tiks veikts papildus samazinājumam, kas izriet no tiešā atbalsta izmaiņām, par kurām Ministru padome vienosies rīt.
<P>
Es nedomāju, ka ir nepiemēroti nosaukt dažus ar šo nozari saistītus skaitļus. Vismaz 80 % Eiropas tabakas tiek ražota mazāk attīstītos reģionos. Spānijas reģionā Ekstremadurā, kur ir koncentrēta lielākā daļa Spānijas ražošanas, reforma skar 20000 ģimeņu, kuru gada apgrozījums ir 26 % no reģiona lauksaimnieciskās ražošanas kopējās vērtības.
<P>
Turklāt tabakas ražošana Spānijā ir koncentrēta mazās saimniecībās, ar augstu sieviešu nodarbinātības līmeni saimniecībās un visā nozarē. Turklāt mēs nedrīkstam aizmirst, ka Eiropas Savienība saražo tikai 5 % no pasaules tabakas apjoma un importē 70 % no tabakas, ko tā patērē. Tādēļ Kopienas tabakas ražošanas izzušana nekādā veidā nenodrošinās patēriņa samazinājumu.
<P>
KLP tā sauktā veselības pārbaude ir ideāls brīdis, lai padomātu par ietekmi, kādas šim lēmumam var būt uz tādiem reģioniem kā Ekstremadura, kur ap šo kultūru ir attīstījusies ievērojama sociālā un ekonomiskā kopiena un kur praktiski nav iespējamas nekādas citas alternatīvas kultūras.
<P>
Turklāt šīs nozares reforma ir arī pretrunā visas Kopienas lauksaimniecības nozares gaidām, jo Kopiena ir garantējusi tās stabilitāti līdz pašreizējā finanšu plānošanas perioda beigām 2013. gadā.
<P>
Lauksaimniecības komitejas pieņemtajā ziņojumā, kas atbalsta Kopienas tabakas fonda paplašināšanu, ir ņemtas vērā patērētāju intereses, vienlaicīgi apšaubot lēmuma par palīdzības samazināšanu zemniekiem pamatotību, jo pats fonds tiek finansēts ar atskaitījumiem no tiešās palīdzības zemniekiem.
<SPEAKER ID="135" NAME="Lily Jacobs" AFFILIATION="PSE">
(NL) Tabaka gada laikā nogalina apmēram pusmiljonu Eiropas iedzīvotāju. Pat nesmēķētāju starpā no pasīvās smēķēšanas gada laikā mirst 19000 cilvēku.
<P>
Kā es to zinu? Tāda informācija tiek sniegta televīzijas reklāmās, ko pati Eiropas Savienība ir rādījusi visās 27 dalībvalstīs kā daļu no savas pretsmēķēšanas kampaņas. Kopumā mēs tai esam asignējuši EUR 18 miljonus, bet šī summa ir piliens jūrā salīdzinājumā ar subsīdijām, ko Eiropas Savienība katru gadu maksā tabakas audzētājiem. Šogad Brisele joprojām tērē EUR 320 miljonus šajās subsīdijās. Pirms trim gadiem šī summa bija gandrīz EUR 1 miljards.
<P>
Vai tas nav ārkārtīgi dīvaini, ka mēs cenšamies cīnīties pret smēķēšanu un vienlaicīgi finansējam tabakas ražošanu, izmantojot Eiropas nodokļu ieņēmumus? Turklāt šis nepārtrauktais finansējums ir pretrunā idejai, kas ir lauksaimniecības politikas reformas pamatā, proti, idejai, ka mums ir jāatceļ ražošanas subsīdijas. Priekšsēdētāja kungs, es pilnībā atbalstu Eiropas Komisijas ierosinājumu turpināt atbalstīt Tabakas fondu 2008. un 2009. gadā, bet fondu nedrīkst izmantot kā atrunu, lai turpinātu tabakas subsīdijas 2013. gadā. Lai gan es dziļi cienu savu kolēģu deputātu argumentus, es uzskatu, ka šajā gadījumā sabiedrības veselībai ir jābūt pirmajā vietā.
<SPEAKER ID="136" NAME="Roberta Angelilli" AFFILIATION="UEN">
(IT) Priekšsēdētāja kungs, dāmas un kungi, es īpaši vēlētos apsveikt referentu par viņa izcilo darbu. Šis ziņojums sasniedz dubultu mērķi: tas pastiprina pasākumus, lai cīnītos pret smēķēšanu, pagarinot Eiropas tabakas fonda finansēšanas termiņu un vienlaicīgi saskaņojot tabakas nozari ar citiem tirgus kopējās organizācijas (TKO) pasākumiem, kas, protams, beigsies 2012. finanšu gadā.
<P>
Tomēr cīņa pret smēķēšanu nedrīkst nozīmēt tabakas audzēšanas galu Eiropā, jo Eiropa ir lielākā neapstrādātas tabakas importētāja pasaulē un vairāk nekā 75 % no patērētās tabakas importē no trešām valstīm, kur tabaka bieži tiek ražota, negarantējot veselības kontroli. Jebkāda atbalsta pārtraukšanas rezultātā vienkārši apstātos ražošana, palielinātos imports, un tas nekādā veidā neietekmētu smēķēšanu.
<SPEAKER ID="137" NAME="Kartika Tamara Liotard" AFFILIATION="GUE/NGL">
(NL) Ir grūti pateikt, kas ir absurdāks, tas, ka Eiropas Savienība subsidē tabakas audzēšanu vai tas, ka Eiropa pēc tam izmanto daļu subsīdiju fondam, kas apkaro smēķēšanu. Tādi pilnīgi liekulīgi pasākumi kā šie ir tieši tas iemesls, kāpēc sabiedrība tik maz uzticas ES. Arguments, ka ES saražo salīdzinoši maz tabakas, ir pilnīgi nevietā. ES joprojām subsidē vienu divdesmito daļu no patērētajām cigaretēm. Jebkurā gadījumā šis subsidētais apjoms ir tik zemas kvalitātes, ka mēs to nevēlamies lietot Eiropā un izgāžam kaut kur citur.
<P>
Tabakas subsīdijas nedrīkst turpināt, kā to vēlas Parlaments. Tāpat daļu no subsīdijām nedrīkst izmantot pretsmēķēšanas kampaņām kā aizsegu, kā to vēlas Komisija. Manuprāt, šīs subsīdijas ir sevi izsmēlušas. Tās vienkārši ir nekavējoties jāatceļ.
<SPEAKER ID="138" NAME="Bogdan Golik" AFFILIATION="PSE">
(PL) Priekšsēdētāja kungs, komisāre, S. Berlato ziņojumā tiek izskatīti vairāki veselības un lauksaimniecības jautājumi. Finansējuma līmeņa palielinājums no 5 % līdz 6 % vienlaicīgi ar sistēmas ierosināto pagarināšanu 2009.-2012. gadam ievērojami palielina resursus, kas asignēti fondam - par EUR 81 miljonu. Daudzi zemnieki un organizācijas pilnībā atbalsta ierosināto regulu. Gan Polijas, gan Eiropas tabakas audzētāji sagaida, ka ziņojuma pieņemšanas rezultātā tiks pagarināta Kopienas tabakas fonda darbība, kas ir būtiski sabiedrības veselībai un tabakas ražošanas nozares uzturēšanai 100000 Eiropas tabakas audzētājiem.
<P>
Ierosinātā regula dod iespēju bez papildu budžeta izdevumiem saglabāt subsīdiju sistēmu, kas daļēji atbalsta tabakas ražošanu un tādējādi izvairās no tabakas audzētāju diskriminācijas salīdzinājumā ar citām lauksaimniecības nozarēm.
<P>
Komisāre, ir svarīgi jau rīt atsākt ārkārtīgi būtiskās debates par tabakas ražošanas nākotni Eiropā saistībā ar iepazīstināšanu ar veselības pārbaudi.
<SPEAKER ID="139" NAME="Andrzej Tomasz Zapałowski" AFFILIATION="UEN">
(PL) Priekšsēdētāja kungs, šodienas debatēs lauksaimniecības produktu ražotāju argumenti ir pretrunā to grupu argumentiem, kas rīko kampaņas par Eiropas sabiedrības veselību. Bet, vai Eiropas sabiedrība būs veselīgāka, ja tā smēķēs nepārprotami zemākas kvalitātes tabaku, kas importēta no trešām valstīm? Ja mēs iznīcināsim paši savu ražošanu, tad mēs importēsim nevis 70 %, bet gan 100 %. Tāpat mums ir jāapsver, vai diskriminācija pret zemniekiem, kas audzē tabaku, nevis palīdz attīstīt mūsu lauku apgabalus, noteiktos Eiropas Savienības reģionos neizraisīs vēl lielāku ekonomisko sabrukumu un bezdarba pieaugumu. Acīmredzami pēc tam mēs varēsim piesaistīt finanšu atbalstu bezdarba jautājuma risināšanai, jo mēs esam tik bagāti, ka varam atļauties iznīcināt paši savu lauksaimniecību Austrumāzijas lauksaimniecības labā, kuru mums ir pienākums atbalstīt, lai cīnītos pret bezdarbu šajā reģionā.
<P>
Es pilnībā atbalstu S. Berlato ziņojumu.
<SPEAKER ID="140" NAME="Thijs Berman" AFFILIATION="PSE">
(NL) Eiropas zemnieki, kas audzē tabaku, nedrīkst no ES par to saņemt ne centu. Acīmredzami tabakas subsīdijas ir bijis milzīgs zemnieku ienākumu avots daudzus gadus, sava veida sociālā nodrošinājuma polise, kas nebija šī nosaukuma vērta. Tomēr nodokļu ieņēmumus principā nedrīkst tērēt uz neveselīgiem produktiem. Tādēļ ir tikai viena izvēle attiecībā uz subsīdijām: atcelt tās.
<P>
Ierosinājums, kas minēts S. Berlato ziņojumā, ir smieklīgs mēģinājums pagarināt tabakas subsīdijas vismaz līdz 2012. gadam. Tas nedrīkst notikt, un tam ir vēl viens iemesls. Attīstības valstis uzskata par pilnīgi negodīgu, ka Eiropas tabaka tiek subsidēta. Tā ir negodīga konkurence ar nabadzīgiem zemniekiem, un tas ir tiešā pretrunā Eiropas Savienības attīstības politikai, kas ir klasisks tāda veida piemērs, kādā viena politikas joma var ietekmēt citu jomu.
<P>
Mudiniet Eiropas zemniekus audzēt kultūru, kurai šobrīd ir augsta cena, piemēram, tik ļoti vajadzīgo labību. Izrādiet taču solidaritāti un atceliet tabakas subsīdijas sabiedrības veselības labā un Eiropas politikas kohēzijas labā, lai palīdzētu attīstīt pasaules nabadzīgākās valstis. Tā ir solidaritāte.
<SPEAKER ID="141" NAME="Armando Veneto" AFFILIATION="PPE-DE">
(IT) Priekšsēdētāja kungs, dāmas un kungi, pastāv noteikti neapstrīdami fakti. Pirmkārt, ir skaidrs, ka pilnīga nošķiršana samazina ražošanu. Otrkārt, pat tad, ja mēs pārtrauktu Eiropā audzēt tabaku, tas nenozīmētu, ka Eiropas tabakas kultivēšanas ierobežošana mazinātu smēķētāju skaitu. Treškārt, mēs, iespējams, nolemjam badam simtus un tūkstošus cilvēku, nesasniedzot konkrētu rezultātu.
<P>
Tādēļ es uzskatu, ka, no vienas puses, atbalsts tabakas audzētājiem ir jāizmanto lai patērētājiem izskaidrotu smēķēšanas kaitīgo ietekmi - un no šī viedokļa naudu acīmredzami ir jānodrošina no atbalsta - un vienlaicīgi mums ir jānostāda tabakas audzētāji situācijā, lai lēnām pārtrauktu kultivēšanu, dodot viņiem vajadzīgo laiku pamest šo nozari. Tādēļ es uzskatu, ka mums ir jābalso par S. Berlato ziņojumu.
<SPEAKER ID="142" NAME="Zbigniew Krzysztof Kuźmiuk" AFFILIATION="UEN">
(PL) Es vēlos runāt par trim lietām šajā diskusijā. Pirmkārt, Eiropas Komisija bieži atkārto ideju par maksājumu nošķiršanu ražošanai. Tā ir pieeja, kas nepārprotami samazina Eiropas lauksaimniecisko ražošanu. Komisārs Fischer Boel šodien vēlreiz atkārtoja šo ideju, šoreiz tabakas ražošanas sakarā.
<P>
Otrkārt, mums ir jāatceras, ka gan vecajās, gan jaunajās dalībvalstīs tabaka tiek audzēta mazās ģimenes saimniecībās vismazāk attīstītajos reģionos. Šīs ražošanas likvidēšana samazinās attīstības iespējas šajos reģionos un apdraudēs mazo saimniecību pastāvēšanu.
<P>
Treškārt un visbeidzot, tā ir taisnība, ka tabakas audzēšana ir pretrunīga, bet tās ierobežošana Eiropā nozīmē tabakas importa palielinājumu no trešām valstīm. S. Berlato apgalvoja, ka tabakas imports pagājušajā gadā ir sasniedzis EUR 1,2 miljardus.
<P>
Es ceru, ka Eiropas Komisija ņems vērā šos brīdinājumus, definējot savu nostāju.
<SPEAKER ID="143" NAME="Ioannis Gklavakis" AFFILIATION="PPE-DE">
(EL) Priekšsēdētāja kungs, es vēlētos uzslavēt savus kolēģus deputātus, kas izrādījuši tik lielu jutīgumu smēķēšanas jautājumā. Es uzskatu, ka mēs visi bez izņēmuma esam pret smēķēšanu, bet, dārgie draugi, ļaujiet man norādīt uz būtisku atšķirību: smēķēšana un tabakas audzēšana ir divi pilnīgi dažādi jautājumi. Nodrošināsim pēc iespējas lielākus līdzekļus, pēc iespējas vairāk runāsim par šo jautājumu un darīsim visu iespējamo, lai pārliecinātu savus kolēģus deputātus un līdzpilsoņus nesmēķēt. Ņemot vērā, ka cilvēki tik un tā smēķēs, es nesaprotu, kāpēc mums ir jāimportē tabaka tā vietā, lai paši to audzētu. Tagad es gribētu pie jums vērsties kā pie vides sargātājiem. Tabaka ir kultūra, kam vajag maz ūdens, maz mēslojuma un nedaudz pesticīdu; to audzē nabadzīgi zemnieki neauglīgās zemēs. Es esmu pārliecināts, ka dabas sargātājs jūsos un arī cilvēcīgums, pat tajos no jums, kas izsakās pret smēķēšanu un saista to ar tabakas audzēšanu, liks jums mainīt domas. Saistīt smēķēšanu ar tabakas audzēšanu ir tas pats, kas jaukt mūsu slaveno vīnu produkciju ar alkoholismu. Vai mums ir jāpārtrauc ražot vīns alkoholisma dēļ?
<SPEAKER ID="144" NAME="Mariann Fischer Boel">
Komisijas locekle. - Priekšsēdētāja kungs, paldies jums visiem, kas piedalījās šajās debatēs, un vēlreiz paldies par atbalstu pārveduma turpināšanai Tabakas fondam.
<P>
Es, protams, apzinos, ka diskusijas par tabakas politikām ir ļoti delikāts jautājums, un varu jums teikt, ka es to nesen pieredzēju sava aprīlī notikušā Grieķijas apmeklējuma laikā. Tāpat man ir skaidri jāsaka, ka tabakas fonda turpināšana nav aicinājums no jauna uzsākt 2004. gada tabakas reformu, un, manuprāt, jums jāapzinās, ka šī reforma jau ir pabeigta. Un es uzskatu, ka jums arī jāņem vērā, ka šo reformu atbalstīja visas tabaku ražojošās dalībvalstis. Tādēļ būtu visnotaļ sarežģīti sākt visu diskusiju no sākuma.
<P>
Manuprāt, ir svarīgi arī atcerēties, ka mēs nepārtraucam subsidēt tabakas ražotājus. Patiesībā mēs turpinām maksāt augstākos tiešos maksājumus jeb lielākās subsīdijas vairāk nekā jebkurš cits lauksaimniecības nozarē. Patiesībā neviena cita kultūra nesaņem tik lielus tiešos maksājumus.
<P>
Tāpēc mēs paliksim pie tā, ka 2009. gadā mēs nošķirsim maksājumus un 2011. gadā veiksim pārvedumu uz lauku attīstības politiku.
<P>
Tāpēc tā vietā, lai izšķiestu vai tērētu daudz laika un pūliņu, pretojoties tam, kas tika pieņemts Padomē 2004. gadā, manuprāt, dalībvalstīm, tabakas ražotājiem un visai tabakas nozarei tā vietā ir jāizskata lauku attīstības politika un jāsaprot, kādas ir iespējas, jo būs pieejami ļoti lieli līdzekļi rekonstrukcijai un jaunas uzņēmējdarbības sākšanai lauksaimniecības nozarē.
<P>
Ar nelielu iztēles palīdzību - lai gan es zinu, ka šajos apgabalos nav iespējams audzēt visu - es esmu pārliecināta, ka var atrast risinājumu, ja notiek sadarbība starp dalībvalstīm, tabakas nozari un tabakas audzētājiem, lai mēģinātu atrast dzīvotspējīgus risinājumus šajos apgabalos arī pēc 2011. gada.
<SPEAKER ID="145" NAME="Sergio Berlato">
referents. - (IT) Priekšsēdētāja kungs, dāmas un kungi, es vēlētos pateikties komisārei un visiem deputātiem, kas jau izteicās. Es gribētu atzīmēt, ka attiecībā uz Eiropas tabakas nozares nākotni nesen Komisijā tika iesniegta oficiāla prasība, ko parakstījuši gandrīz visu tabaku ražojošo valstu, tostarp valstu, kas izvēlējās pilnīgu nošķiršanu, un jauno dalībvalstu ministri, lai Komisija izvirzītu regulas priekšlikumu, pagarinot pašreizējo tabakas ražošanas atbalsta sistēmu līdz 2013. gadam. Šis jautājums ir jāizskata kā daļa no diskusijas, kas pašlaik tiek risināta par KLP "veselības pārbaudi”.
<P>
Nobeigumā, priekšsēdētāja kungs, es aicināšu savus kolēģus deputātus, kas varbūt sākumā šķiet mazāk ieinteresēti pasākumā, kur audzētājiem sniegtā atbalsta samazinājums tiek īstenots tikai piecās no vecajām dalībvalstīm, kuras ir daļēji nošķīrušas atbalstu, padomāt par to, ka šo resursu izmantošana un fonda informatīvās iniciatīvas turpinās darboties, lai uzlabotu visu ES iedzīvotāju veselību.
<P>
Tāpat es gribētu norādīt, ka šī situācija, iespējams, ir pilnīgi pārprasta: šis ziņojums neattiecas uz atbalsta maksājumu pagarināšanu tabakas ražotājiem, un tajā nav pieņemts šāds lēmums; tas ir tikai jautājums par balsojumu par ziņojumu, kas atbalsta Kopienas tabakas fonda finansēšanas turpināšanu. Runājot par atbalsta maksājumu pagarināšanu, šis lēmums tiks pieņemts vēlāk, bet tas nav šī ziņojuma temats, kas, kā jau es teicu, attiecas uz Kopienas tabakas fonda finansēšanas pagarināšanu, nevis atbalsta maksājumu pagarināšanu tabakas ražotājiem tagad un tuvākajā nākotnē.
<SPEAKER ID="146" NAME="Priekšsēdētājs">
Debates ir slēgtas.
<P>
Balsojums notiks otrdien, 2008. gada 20. maijā.
