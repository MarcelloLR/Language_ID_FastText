<CHAPTER ID="018">
Zaļā grāmata par spriedumu izpildes efektivitātes uzlabošanu Eiropas Savienībā: banku kontu arests (debates) 
<SPEAKER ID="483" NAME="Priekšsēdētāja">
Nākamais jautājums ir ziņojums par Zaļo grāmatu par spriedumu izpildes efektivitātes uzlabošanu Eiropas Savienībā: banku kontu arests, ko Juridiskās komitejas vārdā iesniedza K. Lechner.
<SPEAKER ID="484" NAME="Kurt Lechner">
referents. - (DE) Priekšsēdētājas kundze, tās bija interesantas debates. Tagad mēs pārejam uz pavisam citu jautājumu. Redzēsim, vai mums izdosies vienoties.
<P>
Ir teiciens, kuru, manuprāt, saprot visā Eiropā, proti, ne jau naudā ir laime, bet tā ir nelaime, ka naudas nav. Tādēļ vēlos novēlēt visiem Eiropas iedzīvotājiem, lai viņiem nauda būtu.
<P>
Taču, ja kāds jums ir parādā naudu par pirkumu, bojājumiem vai citādi, tas nereti rada problēmas. Vai parādnieks pildīs savas saistības? Vai viņš slēps savu naudu vai neatklās savus līdzekļus, iespējams, pat ilgāk par šīvakara debatēm?
<P>
Visās dalībvalstīs tiek īstenotas dažādas procedūras, lai to nepieļautu. Piemēram, arests, pavēle, apķīlāšana un konfiscēšana: ir dažādi veidi. Ir daudz dažādu procedūru, un šī situācija ir ļoti sarežģīta, un, protams, pastāv arī valodas barjera. Visi tie, kuri vēlas izmantot dažādas dalībvalstu robežu šķērsošanas procedūras, redzēs, ka viņi par vienu soli atpaliek vai, kā saka Vācijā, zaķis jau ir gabalā. Citiem vārdiem sakot, parādniekam bija pietiekami daudz laika, lai savus līdzekļus paslēptu.
<P>
Šobrīd tā ir Eiropā ļoti izplatīta problēma, un tā arvien saasinās, jo mēs vēlamies ieviest vienotu platībmaksājumu shēmu bezskaidras naudas darījumiem. Tas nozīmē, ka iespējas paslēpt līdzekļus strauji palielinās. Tāpēc Komisija nolēma rīkoties, un es uzskatu, ka tas ir pareizi. Komisija izstrādāja ļoti labu, visaptverošu un detalizētu Zaļo grāmatu, lai gan daži tās punkti ir jāprecizē. Tas mums vēl ir priekšā, un tas ir šīs sanāksmes mērķis. Šajā posmā Eiropas Parlaments nevar detalizēti apskatīt visus aspektus, arī es to nevaru, tāpēc es minēšu tikai dažus būtiskākos punktus.
<P>
Pirmkārt, lai gan tas var likties pašsaprotami, šajā ziņojumā ir atrunāts tikai bankas kontu arests un bankas depozītu pagaidu iesaldēšana. Nav atrunāts galīgais risinājums. Otrkārt, tas attiecas tikai uz tiem finanšu līdzekļiem, kuri tiek glabāti bankā. Tas neattiecas uz pavēlēm vai citu līdzekļu arestu. Rodas jautājums, vai tiešām šī problēma tiks atrisināta, saskaņojot 27 atšķirīgas sistēmas. Manuprāt, tā ir ļoti neveiksmīga pieeja, un to būtu ļoti grūti realizēt. Tā skar daudzas citas jomas, tāpēc tā nav veiksmīga. Komisijas pieeja ir pareiza: neatkarīga un papildu procedūra Eiropā, vēlams regulējuma formā, kas darbotos paralēli spēkā esošajiem valstu tiesību aktiem. Šeit es vēlos pieminēt arī Briseles I regulu. Šī regula nav piemērota. Kreditoram ir ne tikai ticami un konspektīvi jāapliecina savas tiesības, bet arī jānorāda risks.
<P>
Mēs, un arī es personīgi, īpaši vēlamies pasargāt kreditoru. Taču es nekādā gadījumā nevēlos, lai kreditori vai trešās puses ciestu Eiropas regulējuma dēļ. Tas atsauktos uz Eiropu. Atsevišķos gadījumos nepamatots arests var cilvēkam liegt iztikas nodrošinājumu. Vēlos norādīt uz galvenajiem punktiem: kreditoram var būt jāuzņemas atbildība par zaudējumiem, kas radušies parādniekam, kreditoram galvenās procedūras ir jāveic noteiktā laikā, kreditoram var lūgt garantēt nodrošinājumu, parādniekam ir jābūt tiesīgam apstrīdēt lēmumu, procedūrai nav jābūt pēc izvēles principa, jo tas aizņem ļoti daudz laika, bet tādai, kas ir saskaņā ar iepriekšējām procedūrām; ir jābūt nosacījumiem, kas liedz iesaldēt pārāk lielas naudas summas, kas ir izdevīgi kreditoram, un debitoram ir jāgarantē līdzekļi, kas nepieciešami izdzīvošanai.
<P>
Problēma ir saistīta ar tresta kontiem. Ja tos būtu iespējams arestēt, un šis jautājums lai paliek atvērts, tie būtu īpaši jāaizsargā. Tas attiecas arī uz kopīgiem kontiem, lai gan tas nav viens un tas pats; patiesībā, tie nav tieši saistīti. Tas nozīmē, ka ir būtiski aizsargāt arī trešās puses, un ir nepieciešami īpaši aizsardzības pasākumi, kas attiecas uz visām iesaistītajām trešām pusēm.
<P>
Vēlos tikai norādīt, ka attiecībā uz bankas paziņojumiem noderīgi būtu standartizēti formāli paziņojumi, un šajā saistībā visbeidzot es vēlos norādīt, ka ir jāveic pētījumi, kuros tiktu salīdzināti spēkā esošie tiesību akti, un noteikti ir jāveic arī detalizēta analīze. Es vēlreiz un īpaši vēlos pateikties Komisijai pat vispusīgo analīzi un pētījumiem, un izsaku pateicību arī saviem kolēģiem. Mēs esam paveikuši ļoti labu darbu. Es pieņemu, ka šis ziņojums gūs lielu atbalstu.
<SPEAKER ID="485" NAME="Franco Frattini">
Komisijas priekšsēdētāja vietnieks. - Priekšsēdētājas kundze, manuprāt, šis ziņojums ir interesants ieguldījums šī ļoti sarežģītā jautājuma, proti, pārrobežu parādu piedziņas problēmas, risināšanā. Manuprāt, referents K. Lechner ir pelnījis apsveikumus par pirmajiem soļiem vispārīga Eiropas risinājuma virzienā ar mērķi atrisināt pašreizējo izpildes tiesību normu sadrumstalotību, kas nopietni kavē pārrobežu parādu piedziņu.
<P>
Šī situācija īpaši attiecas uz kreditoriem, kuriem ir jānoskatās, ka viņu parādnieki veikli pārskaita savu naudu no viena konta uz citu kontu tajā pašā vai citā dalībvalstī. Tāpēc Komisija atbalsta Parlamenta ziņojumu.
<P>
Es rūpīgi izvērtēšu galvenās bažas, ko pauda referents un Parlaments saistībā ar Zaļo grāmatu. Jo īpaši iespējamā Kopienas instrumentu forma un darbības joma, turpmākās rīcības ietekme, tiesiskie nosacījumi par aresta rīkojuma piešķiršanu, izmaksu kompensācija un parādnieku aizsardzība ir būtiski jautājumi, uz kuriem norādīja referents. Es apliecinu, ka jebkuru priekšlikumu vai paziņojumu šajā jomā Parlaments rūpīgi izvērtēs un veiks tā ietekmes novērtējumu.
<SPEAKER ID="486" NAME="Sharon Bowles  " AFFILIATION="ALDE">
Ekonomikas un monetārās komitejas atzinuma sagatavotājs. - Priekšsēdētājas kundze, es atbalstu šo Zaļo grāmatu un gaidu drīzus turpmākos pasākumus ar vēl konkrētākiem priekšlikumiem.
<P>
Viennozīmīgi, lai veicinātu pārrobežu tirdzniecību, uzņēmumiem ir svarīga drošība, ka parādi tiks atmaksāti. Arī iedzīvotājiem privātpersonu un personiskā līmenī ir vajadzīga šāda pārliecība. Ekonomikas un monetārā komiteja vienprātīgi atzinīgi vērtēja manu atzinumu nevis tāpēc, ka mēs panācām grūtos kompromisus, bet tāpēc, ka jau sākumā valdīja vienprātība. Esmu gandarīts, ka gandrīz visi mūsu pieņemtie jautājumi ir atrunāti vai iekļauti Juridiskās komitejas galīgajā ziņojumā, un par to paldies referentam.
<P>
Divi punkti, kuri netika iekļauti šajā ziņojumā, bija iespēja arestēt kopīgos kontus un iespējamā pārrobežu noteikumu īstenošana attiecīgajā valstī. Ne tik juridiski runājot, ir veikti grozījumi par tādiem kopīgajiem kontiem, kuros līdzekļi ieplūst no citiem kontiem. Tas viennozīmīgi ir trūkums, ja nominālajam kopīgajam kontam var tikt piemērots arests, taču īstie trešās puses līdzekļi ir aizsargāti.
<P>
Par iespējamo pārrobežu nosacījumu īstenošanu attiecīgajā valstī, es vēlos norādīt, ka kolēģi Juridiskajā komitejā apgalvoja, ka šie pasākumi ir piemērojami tikai pārrobežu līmenī, neatkarīgi no tā, vai saprātīgā laikā kaut kas tiek sasniegts juridisku vai praktisku iemeslu dēļ. Taču, ja nebūs citu alternatīvu pasākumu tajās valstīs, kurās arestu piemērot nav iespējams vai to izdarīt ir ļoti grūti, iespējams, vismaz no uzņēmējdarbības viedokļa, veidosies nevienlīdzīga situācija, kas var radīt samērā neparastus apstākļus, proti, ka pārrobežu uzņēmējdarbība būtu veiksmīgāka par uzņēmējdarbību attiecīgās valsts līmenī. Iespējams, dalībvalstis to ņems vērā, un konkurence atrisinās to, kas mums nav pieņemams vai ko mēs nevaram pieņemt.
<SPEAKER ID="487" NAME="Panayotis Dimitriou  " LANGUAGE="EL">
Priekšsēdētājas kundze, es atbalstu šo Komisijas iniciatīvu par pārrobežu noteikumiem par bankas kontu arestu un īslaicīgu iesaldēšanu. Es īpaši vēlos apsveikt jūs, F. Frattini, kā kompetento komisāru šajā jautājumā.
<P>
Komisijas Zaļajā grāmatā ir minētas procedūras, kas ļautu risināt šo problēmu, kas rodas, kad tiek apieta tiesas spriedumu izpilde, izmantojot darījumus vai pārskaitījumus uz bankas kontu citā valstī.
<P>
Šis pasākums ir iekļauts stratēģijā par sadarbību krimināllietās starp ES un dalībvalstīm. Šis pasākums ir solis pareizajā virzienā; tuvākajā laikā tas ir jāīsteno, iesniedzot atbilstošu priekšlikumu. Tieslietu jautājums netiek īstenots, ja netiek pildīti civillietu vai krimināllietu tiesas lēmumi. Tādēļ šis priekšlikums par pārrobežu bankas kontu arestu un iesaldēšanu patiesi veicina tieslietu attīstību un nostiprināšanu. Pareizi, ka Eiropas Parlaments atbalsta šo Komisijas iniciatīvu un plānoto tiesas procedūru.
<P>
K. Lechner ziņojumā un Pilsoņu brīvību, tieslietu un iekšlietu komitejas un Finanšu komitejas atzinumā ir minēti pamata parametri, lai sagatavotu saskaņotu priekšlikumu Padomes lēmumam šajā jautājumā.
<P>
Es vēlos apsveikt K. Lechner par kodolīgo, bet ļoti informatīvo un pilnīgo ziņojumu. Kā Pilsoņu brīvību komitejas referents es domāju tāpat, kā lielākā daļa no jums.
<P>
Ir sagaidāms, ka šis ziņojums tiks pieņemts ar lielu balsu vairākumu. Tajā ir uzsvērta nepieciešamība ievērot prasības attiecībā uz pārrobežu banku kontu arestu. Tajā ir norādīta arī nepieciešamība nodrošināt to, lai šī procedūra tiktu ievērota, un garantēt kompensāciju iespējamajiem parādniekiem, ja viņu iecere cieš neveiksmi.
<P>
Manuprāt, tiesvedības procesa beigās kontu iesaldēšana varētu būtu galīgā atzīšanas sprieduma izpildes pasākums. Tas nav minēts K. Lechner ziņojumā, taču tas ir būtiski, iesniedzot šo Komisijas priekšlikumu, lai šīs procedūras nepārklātos.
<P>
Es aicinu Komisiju turpināt šī priekšlikuma izstrādi.
<SPEAKER ID="488" NAME="Tadeusz Zwiefka">
PPE-DE grupas vārdā. - (PL) Priekšsēdētājas kundze, komisār, neapšaubāmi vājo pašreizējo nosacījumu attiecībā uz izpildes tiesību aktiem rezultātā, apstiprinot tiesas sprieduma piemērojamību citā dalībvalstī, piemērojamība joprojām ir tikai valstu tiesību aktu kompetence. Saskaņā ar šobrīd spēkā esošajiem Kopienas tiesību aktiem nav iespējams piemērot tādu arestu bankas kontam, kas būtu spēkā visā Eiropas Savienībā.
<P>
Tāpēc šķiet, ka Eiropas mēroga sistēma pieņemt lēmumu par bankas kontu arestu ir piemērots un nepieciešams risinājums. Tas ļautu kreditoriem nodrošināt pienācīgas summas vai prasības vērtību, lai nebūtu iespējams izņemt vai pārskaitīt tos līdzekļus, kuri ir noguldīti vienā vai vairākos bankas kontos Eiropas Savienībā. Šāda sistēma ir jāveido pēc tam, kad ir izveidota neatkarīga papildu procedūra, kas pastāvētu paralēli valstu noteikumiem, ja tā tiktu piemērota tikai pārrobežu jautājumos. Ir jānorāda, ka šāds lēmums būtu tikai preventīvs. Citiem vārdiem sakot, tas ļautu bloķēt parādnieka līdzekļus tā bankas kontā, nepārskaitot tos uz kreditora kontu.
<P>
Tiesa, protams, nedrīkst parādnieku uzklausīt vai informēt par tiesvedības gaitu pirms viņa vai viņas bankas konta aresta, pretējā gadījumā efekts var būt pretējs plānotajam.
<P>
Summu, kurai tiek piemērots arests, aprēķina, ņemot vērā kreditora prasību. Taču ir jānorāda, ka parādniekam ir tiesības apstrīdēt šo lēmumu, un šī pretprasība ir jāizskata tajā tiesā, kura pieņēma sākotnējo lēmumu.
<P>
Nodrošinājums arī ir jāveic ierobežojumiem no sprieduma izpildes, lai nodrošinātu parādnieka un viņa vai viņas ģimenes vajadzības. Protams, tajā posmā ir jāveic papildu salīdzinošā juridiskā analīze, jo daudzi aspekti ir jāizskata sīkāk. Tomēr, spēkā paliek fakts, ka Kopienas tiesiskās procedūras ieviešana, proti, Eiropas lēmums arestēt bankas kontus, kuras mērķis ir pilnveidot naudas prasību ieviešanu un uzlabot efektivitāti, būtu pagrieziena punkts Eiropas ekonomiskās un juridiskās sistēmas veidošanā.
<P>
Visbeidzot es vēlos izteikt atzinību K. Lechner par lieliski sagatavotu ziņojumu. Protams, Parlamenta deputātiem ir jāapzinās, ka Eiropas Savienības noteikumus mainīt ir ļoti grūti, īpaši šajā jomā.
<SPEAKER ID="489" NAME="Manuel Medina Ortega">
PSE grupas vārdā. - (ES) Priekšsēdētājas kundze, vispirms es vēlos apsveikt savu kolēģi K. Lechner par lieliski sagatavoto ziņojumu: tas ir līdzsvarots un samērīgs.
<P>
Šeit, šajā vēlajā stundā es nespēju pārstāt domāt, ko nozīmē konta arests. Praktiski ikdienā kreditori parasti ir lieli, ekonomiski ietekmīgi uzņēmumi, savukārt parādnieki parasti ir daudz vājākā ekonomiskā stāvoklī. Nudien, viens no skaistākajiem dzejoļiem spāņu valodā ir par arestu, kas piemērots nabadzīgam, neveiksmīgam strādniekam.
<P>
Taisnība, ka, ja netiek piemērots arests - ja kreditoriem nav iespēja panākt viņu prasības atlīdzināšanu - tie, kuriem ir nepieciešams kredīts, nevarēs to saņemt. Man šķiet, ka mums visiem ir mazliet garlaicīgi, tāpēc es jums pastāstīšu stāstu par vienu no Spānijas diktatūrām - ģenerāļa Primo de Riveras (Primo de Rivera) diktatūru. Viņš uzskatīja, ka militārpersonu līdzekļu arests aizvaino militāro profesiju. Tāpēc viņš aizliedza piemērot arestu militārpersonu kontiem. Rezultātā bankas atteicās militārpersonām aizdot naudu, un viņi lūdza ģenerāli, lai viņiem atkal būtu iespējams piemērot līdzekļu arestu.
<P>
Taču tas ir tikai nostāsts. Manuprāt, K. Lechner ir izdevies panākt līdzsvaru parādnieku tiesību aizsardzības jomā, taču man ir viens jautājums, un F. Frattini droši vien jau nojauš, kas man šajā jautājumā ir sakāms.
<P>
Runājot par lieliem parādniekiem, tie cilvēki, kuri ir iesaistījušies lielos finanšu darījumos un kuri ir parādā neskaitāmiem neaizsargātiem cilvēkiem, šie lielie parādnieki parasti neizmanto bankas kontus Beļģijā, Briselē, Strasbūrā vai pat Londonā. Viņi parasti savus līdzekļus glabā "nodokļu paradīzē”.
<P>
Tas, protams, nav atrunāts Komisijas Zaļās grāmatas noteikumos. Taču es zinu, ka komisāram F. Frattini šis jautājums ir saistošs, tāpēc šo jautājumu adresēju viņam: Vai nevajadzētu rast veidu, kā nodrošināt, ka tiek arestēti arī to lielo starptautiska mēroga noziedznieku līdzekļi, kuri izputina tūkstošiem ģimeņu.
<P>
Kā jau minēju iepriekš, šis jautājums Zaļajā grāmatā nav atrunāts un neattiecas uz mūsu sarunas tematu šovakar. Taču tā kā iepriekšējie runātāji un arī F. Frattini jau ļoti skaidri apskatīja galvenos jautājumus, manuprāt, mums ir jāpievēršas tieši šim jautājumam. Esmu pārliecināts, ka komisāram F. Frattini būs ko piebilst šajā jautājumā.
<P>
Visbeidzot es vēlreiz vēlos apsveikt K. Lechner: manuprāt, viņa sagatavotais ziņojums ir strukturēts, un nabadzīgo debitoru, proti, lielākās daļas iedzīvotāju stāvoklis, ir nodrošināts. Es ceru, ka tuvākajā laikā Komisija iesniegs normatīvo tekstu, kas neierobežos pārrobežu kredītu tirgus darbību.
<SPEAKER ID="490" NAME="Diana Wallis">
ALDE grupas vārdā. - Priekšsēdētājas kundze, arī es vēlos apsveikt K. Lechner par viņa sagatavoto ziņojumu. Vispirms es vēlos atzīties. Pirms es uzsāku darbu Parlamentā, es strādāju par juristi. Patiesībā, es izskatīju parādu piedziņas, bieži pārrobežu parādu piedziņas jautājumus.
<P>
Mana pieredze šajā jomā liecina, ka visvairāk cieš mazie uzņēmumi, kuri darbojas starptautiskā mērogā, un viņi tiek izputināti parādu dēļ un tādēļ, ka citā valstī veiksmīgi slēpjas kāds parādnieks. Tāpēc, manuprāt, šīs iniciatīvas mērķis ir uzlabot Eiropas ekonomisko situāciju Eiropā un veicināt pārrobežu tirdzniecību.
<P>
Mums ir jārīkojas. Maksājuma rīkojums ir solis pareizajā virzienā. Tas ir vēl viens mozaīkas gabaliņš. Taču es vēlos uzsvērt divus punktus. Pirmkārt, mēs izskatām tikai jautājumus pārrobežu jomā. Mēs pieņemam šī ierobežojuma neizbēgamību, taču mēs nevēlamies, lai kreditori tiesā vērstos ar šādām prasībām: par parādniekiem viņu izcelsmes valstī un par parādniekiem citā valstī - pārrobežu. Tas var kalpot kā brīdinājums parādniekam un var radīt dažādus sarežģījumus. Tāpēc mums ir jānodrošina, lai būtu pieejamas paralēlas procedūras.
<P>
Otrkārt, protams, ir jāsaskaņno kreditoru un parādnieku intereses. Anglijā veiksmīgi darbojas sistēma, kas paredz, ka, ja ir piemēroti šādi pagaidu pasākumi, attiecīgais uzņēmums ir jāsūdz tiesā, lai piedzītu kompensāciju par zaudējumiem attiecībā uz trešām pusēm. Iespējams, aresta process būtu jāorganizē bankai vai trešai pusei, kuras rīcībā, iespējams, ir kopīgs konts. Es ierosinu veidot sistēmu pēc šī parauga.
<P>
Es atzinīgi vērtēju šo ziņojumu un tajā minētos priekšlikumus. Manuprāt, atrisinot šo jautājumu, būtu iespējams būtiski uzlabot ekonomisko situāciju Eiropā.
<SPEAKER ID="491" NAME="Marek Aleksander Czarnecki">
UEN grupas vārdā. - (PL) Priekšsēdētājas kundze, Zaļā grāmata par spriedumu izpildes efektivitātes uzlabošanu Eiropas Savienībā ir nākamais solis Eiropas tiesiskuma telpas pilnveidošanā. Es piekrītu referentam un atbalstu ātras un efektīvas procedūras ieviešanu lēmumu pieņemšanai par bankas kontu arestu Eiropas Savienībā. Saistībā ar pašreizējo vienotas eiro maksājumu zonas koordinēšanu ir īstais brīdis ieviest juridiskus noteikumus šajā jomā.
<P>
Ņemot vērā dažādas grūtības saistībā ar prasību izskatīšanu, es uzskatu, ka Eiropas Savienībai būtu jāizstrādā atsevišķa papildu procedūra, kura darbotos paralēli valstu tiesību aktiem. Šo procedūru drīkst piemērot tikai saistībā ar pārrobežu darījumiem un tikai attiecībā uz tiem līdzekļiem, kuri ir noguldīti bankā, nevis citiem līdzekļiem. Tas nozīmē uz laiku nodrošināt kreditora prasību, nevis to atrisināt. Nepamatots arests var nopietni atsaukties uz parādnieku un mazināt ticību Eiropas tiesību sistēmai.
<P>
Tāpēc, manuprāt, īpaši ir jāaizsargā parādnieku tiesības. Tas var nozīmēt, piemēram, kreditora nodrošinājuma iesniegšanu, tiesības iebilst, parāda apjoma samazināšana vai pat prasība kreditoram iesniegt pieteikumu par tiesas procesa uzsākšanu saistībā ar galveno darbību.
<SPEAKER ID="492" NAME="Lidia Joanna Geringer de Oedenberg" AFFILIATION="PSE">
(PL) Priekšsēdētājas kundze, noteikumi attiecībā uz izpildes tiesību aktiem bieži tiek dēvēti par Eiropas tiesu sistēmas Ahileja papēdi civillietu jomā. Līdz šim nav iesniegti normatīvi priekšlikumi par faktiskajiem lēmumu izpildes veidiem. Tiesas sprieduma izpilde pēc tam, kad ir konstatēta to piemērojamība citā valstī, joprojām attiecas tikai uz valstu tiesību aktiem.
<P>
Pašreizējie atšķirīgie principi parādu piedziņas jomā dažādās Eiropas Savienības dalībvalstīs nopietni apdraud pārrobežu parādu piedziņu. Kreditori, kuri vēlas panākt, lai spriedums tiktu izpildīts citā valstī, saskaras ar citām tiesību sistēmām un juridiskajām prasībām. Problēma ir arī valodas barjera, kas rada papildu izmaksas un kavē sprieduma izpildi. Problēmas saistībā ar pārrobežu parādu piedziņu apdraud maksājuma rīkojumu brīvu apriti Eiropas Savienībā un negatīvi ietekmē iekšējo tirgu. Novēloti maksājumi vai izvairīšanās no maksājumiem apdraud gan uzņēmumu, gan patērētāju intereses.
<P>
Komisijas priekšlikums ieviest Eiropā vienotu tiesisko instrumentu, kas darbotos neatkarīgi no valstu tiesību aktiem un tomēr pastāvētu paralēli - tas šķiet ļoti labs vai pat nepieciešams risinājums. Eiropas Kopienu dibināšanas līguma 65.c) apakšpunkts var būt pamats šādam dokumentam.
<P>
Šajā sakarā, Zaļās grāmatas noteikumi paredz, ka kreditors drīkst iesniegt pieprasījumu piemērot arestu bankas kontiem vēl pirms galvenās procedūras uzsākšanas. Lai gan šī ir pagaidu procedūra, kreditoram tomēr ir jāpamato sava prasība un steidzamā nepieciešamība pieprasīt konta arestu. Nepamatots arests, protams, var nopietni ietekmēt parādnieku, un var liegt tam līdzekļus savu pamatvajadzību nodrošināšanai.
<P>
Vēl viens būtisks jautājums ir parādnieka tiesības apstrīdēt šo spriedumu un noteikt atmaksas summu. Nebūtu prātīgi noteikt vienu summas robežu, kas netiktu piemērota Eiropas Savienības līmenī. Šis lēmums ietilpst parādnieka izcelsmes valsts tiesību sistēmas kompetencē.
<P>
Attiecībā uz spriedumu izpildi par bankas kontu līdzekļu atsavināšanu, ir būtiski Eiropas Savienībā saskaņot saziņu tiesu un banku starpā. Ir būtiski reglamentēt pārrobežu parādu piedziņas jautājumu, pieņemot attiecīgus tiesību aktus. Taču ir būtiski vispirms padziļināti izpētīt tos noteikumus, kuri jau ir spēkā atsevišķās Kopienas valstīs, un novērtēt alternatīvo risinājumu efektivitāti saistībā ar noteikumiem, kas ir spēkā Eiropā.
<P>
Nobeigumā es vēlos pateikties K. Lechner par pārdomātu un labi sagatavotu ziņojumu.
<SPEAKER ID="493" NAME="Andrzej Jan Szejna" AFFILIATION="PSE">
(PL) Priekšsēdētājas kundze, efektīva prasību izpilde finanšu jomā Eiropas Savienības teritorijā ir ļoti svarīga, lai nodrošinātu pareizu iekšējā tirgus darbību. Būtu jāņem vērā Kopienas pasākumi šajā jomā. Kad es biju advokāts-praktikants, mani iedvesmoja kāds teiciens, proti, izdarot kādam pakalpojumu, mēs viņam paliekam parādā. Dažreiz tā ir. Novēloti maksājumi vai nespēja veikt atmaksu apdraud uzņēmumu un arī patērētāju intereses. Neefektīva parādu piedziņa, kāda tā ir Eiropas Savienībā, var apdraudēt to uzņēmumu konkurētspēju, kuri darbojas ārpus attiecīgās dalībvalsts robežām.
<P>
Tiesas spriedumu izpildes sistēmas dažādās dalībvalstīs ir atšķirīgas. Dažās valstīs tās darbojas efektīvāk nekā citās. Šobrīd parādnieks gandrīz uzreiz var pārskaitīt līdzekļus no tā konta, par kuru ir informēts kreditors, uz citu kontu tajā pašā vai citā dalībvalstī. Tādējādi kreditoriem ir gandrīz neiespējami bloķēt šos līdzekļus. Turklāt kreditori, kuri vēlas panākt sprieduma izpildi citā dalībvalstī, saskaras ar atšķirīgu tiesu sistēmu un citām procedūru prasībām. Šķēršļi ir arī valodas barjera un tiesvedības izmaksas.
<P>
Tāpēc, manuprāt, mums ir jāatbalsta priekšlikums veidot bankas kontu aresta sistēmu Eiropā. Paturot prātā pieaugošo integrāciju vienotā eiro maksājumu zonā, šāds tiesiskais regulējums ir piemērots un nepieciešams. Paldies K. Lechner par šo ziņojumu. Es esmu pārliecināts, ka tas būtiski ietekmēs Eiropas Savienības tiesību sistēmu.
<SPEAKER ID="494" NAME="Franco Frattini">
Komisijas priekšsēdētāja vietnieks. - (IT) Priekšsēdētājas kundze, dāmas un kungi, vēlos tikai īsi komentēt Medina Ortega apgalvojumu, un pateikties visiem runātājiem. Šim Eiropas instrumentam, šim Eiropas aresta spriedumam, ko mēs šodien apspriežam, būtu jāpastāv paralēli vietējiem tiesību aktiem, kas ļautu atrisināt nopietnus kreditoru tiesību pārkāpumus starptautiskā mērogā.
<P>
Es lielā mērā piekrītu Medina Ortega, ka mums ir jāpārskata aresta, vai, kā to dēvēja līdz šim - aizsardzību, attiecībā uz tiem cilvēkiem, kuri meklē patvērumu "nodokļu paradīzē”.
<P>
Protams, kā jums visiem zināms, Eiropai nav vienpusēju rīcības pilnvaru. Manuprāt, mums ir jāuzlabo sadarbība tiesu, finanšu izmeklēšanas iestāžu un to lielāko banku grupu starpā, kuras darbojas tā dēvētajā "nodokļu paradīzē”. Mums ir jāpārliecina šo valstu valdības, ka viņi ir ieinteresēti sadarboties ar Eiropas Savienību.
<P>
Tāpēc, pat ja mēs tuvākajā nākotnē neizveidosim aktīvu, vienpusēju instrumentu "nodokļu paradīzes” ierobežošanai, mums šī problēma ir jāatrisina, izmantojot demokrātiju un sadarbību tieslietu un finanšu jomā.
<SPEAKER ID="495" NAME="Priekšsēdētāja">
Debates ir slēgtas.
<P>
Balsojums notiks rīt.
