<CHAPTER ID="021">
Pārvaldība un partnerība reģionālās politikas jomā valstu, reģionu un projektu līmenī (īss izklāsts)
<SPEAKER ID="240" NAME="Priekšsēdētājs">
Nākamais punkts ir Beaupuy kunga Reģionālās attīstības komitejas vārdā sniegtā ziņojuma par pārvaldību un partnerību reģionālās politikas jomā valstu, reģionu un projektu līmenī īss izklāsts.
<SPEAKER ID="241" NAME="Jean Marie Beaupuy">
referents. - (FR) Priekšsēdētāja kungs, komisār, dāmas un kungi, man jums jāsaka, ka man bija milzīgs prieks pašam piemērot pārvaldības principus šī ziņojuma sagatavošanas laikā kopā ar dažādām ieinteresētām personām.
<P>
Turklāt šī darba metode pierādīja savu vērtību ziņojuma sagatavošanā, jo tā ļāva man ņemt vērā gandrīz visus priekšlikumus, kurus bija iesnieguši mani kolēģi deputāti, un 9. septembrī tas atspoguļojās vienprātīgajā balsojumā Reģionālās attīstības komitejā.
<P>
Vienprātībai tomēr nebūtu vērtības, ja tā nebūtu guvusi konkrētu izpausmi dokumentā, kas ir vienlaikus specifisks un konsekvents, kā es to pēc brīža jums pierādīšu. Tāpēc es vēlos izteikt sirsnīgu paldies visiem maniem kolēģiem deputātiem, kas piedalījās šajā ziņojumā, un sevišķi "ēnu” referentiem, kuri labprāt būtu gribējuši būt klāt šeit šovakar, lai apliecinātu savu iesaistīšanos.
<P>
Komisār, mana vislielākā pateicība, protams, pienākas Komisijas dienestiem, un es būtu jums pateicīgs, ja jūs to nodotu viņiem, jo šī sadarbība ir bijusi gan konstruktīva, gan patīkama.
<P>
Es arī gribu pateikties Eiropas Ekonomikas un sociālo lietu komitejai un tās referentam van Iersel kungam, Reģionu komitejai, Kisyov kungam un daudzajām iestādēm, kas ir piedalījušās.
<P>
Tātad - par ko ir runa? Nu, mums jārada patstāvīgs ziņojums par pārvaldības un partnerības jautājumu, jo "pārvaldība” un "partnerība” ir ikdienā lietoti jēdzieni. Jums tikai jāpaņem laikraksti vai ziņojumi, un jūs vienmēr atradīsiet šos vārdus.
<P>
Komisār, savs laiks ir vārdiem un savs laiks - darbiem. Ir laiks noteikt mērķus, un ir laiks dot sev līdzekļus, kā tos sasniegt. Jau vairākus gadus kā nemainīgu piedziedājumu mēs esam dzirdējuši, ka pārvaldība ir jāuzlabo. Tas ir iestrādāts mūsu regulās, par to tiek spriests mūsu debatēs, bet nekāda liela progresa nav. Kas īstenībā notiek, kad mēs redzam integrēto pieeju parādāmies daudzajos Komisijas un Parlamenta izdotajos ziņojumos?
<P>
Vai mūsu Eiropas transporta politika, vides politika un reģionālās attīstības politika patiešām rēķinās cita ar citu? Kur ir integrētā pieeja, kuru mēs ceram ieraudzīt? Katrai politikai ir savs budžets, savs ministrs, savs komisārs un savs darba grafiks. Mēs arī varam redzēt - kaut vai saistībā ar struktūrfondiem -, ka ERAF, ESF un ELFLA valstīs tiek piemēroti atsevišķi.
<P>
Komisār jūs un jūsu kolēģi zināt - mēs visi uzskatām, ka ir ļoti svarīgi sasniegt Lisabonas mērķus. Taču, ja mēs turpināsim šādā veidā, ar tik sīki sadalītu pieeju valstīs, vai jūs ticat, ka tas būs iespējams? Vai jūs ticat, ka organizācija, lai cik varena un izlēmīga tā būtu, var gūt panākumus, atļaujot valstīm pieņemt šādu "katrs pats par sevi” pieeju?
<P>
Šodien ir pienācis laiks dažādajām privātajām un sabiedriskajām ieinteresētajām personām apvienot prasmes un apvienot budžetus un darba grafikus, kad esam iesaistījušies vienā un tajā pašā lietā vienā un tajā pašā ģeogrāfiskajā teritorijā. Manā ziņojumā ir piedāvātas 37 īpašas darbības, kas ir iecerētas, lai to panāktu, bet es negrasos tās nosaukt, es tikai norādīšu uz trim galvenajiem punktiem.
<P>
Pirmais galvenais punkts ir dot dažādajām ieinteresētajām personām - privātajām, sabiedriskajām, individuālajām vai organizācijām - līdzekļus šīs pārvaldības īstenošanai. Pirmais punkts, un es to uzsvēru, runājot ar jūsu kolēģiem, Danuta Hübner kundze, ir izveidot praktisku pārvaldības rokasgrāmatu. Mēs vairs nerunājam par abstraktiem paziņojumiem - tai ir jābūt praktiskai rokasgrāmatai.
<P>
Otrs punkts ir ievēlēto pārstāvju apmācība saskaņā ar Erasmus programmu. Mūsu ievēlētajiem vietējiem un reģionālajiem pārstāvjiem jābūt īstiem pārmaiņu veicinātājiem šajā jaunajā teritoriju pārvaldībā. Turklāt - un tas ir otrs galvenais punkts - mūsu Eiropas un valstu iestādēm ir jārāda tam piemērs. Tieši tāpēc es savā ziņojumā aicinu sasaukt par kohēzijas politiku atbildīgo ministru gada sanāksmi Padomē. Komisār, kā jūs zināt, ir arī atšķirības komisāru un dažādo ģenerāldirektorātu starpā. Mums ir vajadzīgs efektīvāks dienestu uzraudzības darbs. Attiecībā uz Reģionu komiteju, tā jau ir apsteigusi manu lūgumu, jo pirms divām nedēļām tā atbildēja uz mūsu priekšlikumiem.
<P>
Treškārt, komisār, protams, būs nepieciešamas saistošas procedūras. Tā kā man dotais laiks ir beidzies, es nevarēšu sīkāk tās iztirzāt, bet, lūdzu, ņemiet vērā - mēs tagad ceram, ka Komisija rīkosies kā trieciengrupa šajā pašreizējās prakses apvērsumā. Mums jāpāriet no vārdiem pie darbiem. Es un mani kolēģi deputāti, kas ir strādājuši pie šiem dokumentiem, sagaidām no Komisijas straujus un efektīvus lēmumus.
<SPEAKER ID="242" NAME="Joe Borg">
Komisijas loceklis. - Priekšsēdētāja kungs, Komisijas vārdā es gribu pateikties Beaupuy kungam par ziņojumu par pārvaldību un partnerību reģionālās politikas jomā, ņemot vērā, ka partnerība un pārvaldība patiešām ir kohēzijas politikas galvenie principi.
<P>
Beaupuy kunga ziņojumā ir daudzi ieteikumi, un tas sevišķi aizstāv nepieciešamību stiprināt integrēto pieeju, nepieciešamību pēc vairāk decentralizētas kohēzijas politikas un nepieciešamību pilnīgi atzīt un piesaistīt dažādus partnerus, proti, vietējās un pilsētu iestādes, reģionālās politikas programmās.
<P>
Ziņojumā ierosināts arī priekšlikums par rīku izveidi, lai stiprinātu partnerību un pārvaldību. Es varu apliecināt Beaupuy kungam, ka viņa ziņojumā paustā galvenā doma atbilst tam, ko Komisija aizstāv un veicina. Pieredze ir pierādījusi, ka spēja izveidot patiesu partnerību bieži ir panākumu un efektivitātes priekšnosacījums programmām, ko atbalsta struktūrfondi un kohēzijas fondi.
<P>
Tāpēc šis princips ir saglabāts un pastiprināts katrā plānošanas posmā, paplašinot šādas partnerības sastāvu un palielinot tās apjomu.
<P>
Pateicoties Komisijas un Parlamenta apvienotajām pūlēm un pilsoniskās sabiedrības spiedienam, 2006. gada regulas pašreizējam laikposmam bija solis uz priekšu, jo pirmoreiz skaidri tika iekļauti jauni partneri no pilsoniskās sabiedrības.
<P>
Par izpildes mehānismiem tika spriests sarunās par katras valsts pamatstratēģiju un darbības programmu 2007.-2013. gadam, un Komisija ir mēģinājusi to uzlabot, lai tā būtu mazāk saistīta ar iestādēm. Vēl joprojām ir svarīgas atšķirības starp dalībvalstīm un reģioniem, bet kopumā ir veikti reāli uzlabojumi partnerības principa piemērošanā. Polijā, piemēram, dialogs ar pilsonisko sabiedrību un īpaši ar NVO ir veicināts, pateicoties kohēzijas politikas prasībām.
<P>
Laika gaitā kohēzijas politika ir attīstījusi spēcīgu daudzpusējas pārvaldības sistēmu, kurā ir iesaistīti daudzi partneri gan vertikālā, gan horizontālā līmenī. Tā kā princips "viens izmērs der visiem” nedarbojas, ir svarīgi panākt reģionālo un vietējo iestāžu - kā arī visu attiecīgo ieinteresēto personu - lielāku iesaistīšanos atbalstu izstrādē, īstenošanā un novērtēšanā saskaņā ar shēmu, kas pielāgota komandai un, protams, arī reģionam, lai nodrošinātu politikas panākumus. Tomēr ir jāatzīst, ka vēl arvien ir ļoti daudz darāmā, lai panāktu īstu un aktīvu partnerību un pārvaldību ne tikai sagatavošanās un sarunu procesā, bet arī citos darbības programmu attīstības posmos, tas ir: īstenošanā, uzraudzībā un novērtēšanā. Es varu informēt Beaupuy kungu, ka komisāres Hübner dienesti pašlaik strādā saistībā ar reģionālās pārvaldības pētījumu, kas attiecas uz globalizāciju. Tas dos mums pamatīgu informāciju par to, vai rokasgrāmata, ko Beaupuy kungs pieprasīja savā ziņojumā, būs noderīga saistībā ar šo jautājumu.
<P>
Komisija arī ir pārliecināta, ka kohēzijas politika ir jāvienkāršo, ka tai ir jādod pievienotā vērtība reģionālajai attīstībai un vienlaikus jābūt tuvākai Eiropas pilsonim. Komisija piekrīt, ka dažādu nozaru politikā ir jāpiedāvā integrēta pieeja attiecīgajā teritorijā, lai sasniegtu labākus rezultātus. Mums ir jāpadziļina savs spriedums par to, kā, no vienas puses, kohēzijas fondi pašlaik tiek īstenoti un koordinēti un, no otras puses, kā tos varētu noteikt nākamajam plānošanas posmam pēc 2013. gada, lai turpinātu reālu saskaņotu stratēģisku attīstību reģiona līmenī. Par to patiesībā ir izskanējušas bažas daudzos izteikumos, kas saņemti sabiedriskās apspriešanās par politikas nākotni.
<P>
Rīku vidū, kas ziņojumā minēti pārvaldības uzlabošanai, ir ierosinājums radīt Erasmus vietējiem pārstāvjiem. Komisija darīs visu iespējamo, lai šo interesanto ideju īstenotu, lai gan varētu būt grūtības to darīt, ja budžeta iestāde to apstiprina kā izmēģinājuma projektu.
<P>
Papildus kohēzijas politikas pamatojumam, kas ir un kam ir jāpaliek par jaunās ilgtspējīgās attīstības mērķu sasniegšanas galveno pīlāru, un lai palīdzētu reģioniem sagatavoties nākamajām globālajām problēmām, kas arvien vairāk un vairāk ietekmēs to attīstību, Komisija uzskata, ka mums visiem ir joprojām jāstiprina kohēzijas politikas to mehānismu īstenošana, kuri balstās uz integrētas pieejas principiem, partnerību un daudzpusēju pārvaldību.
<P>
Komisija ir pārliecināta, ka Beaupuy kunga ziņojums un Parlamenta atbalsts dos lielu ieguldījumu situācijas uzlabošanai.
<SPEAKER ID="243" NAME="Priekšsēdētājs">
Ar to debates tiek slēgtas.
<P>
Balsojums notiks otrdien.
<P>
Rakstiskas deklarācijas (Reglamenta 142. pants)
<SPEAKER ID="244" NAME="Bairbre de Brún  " LANGUAGE="GA">
Es no visas sirds atzinīgi vērtēju Beaupuy kunga izcilo ziņojumu par pārvaldību un partnerību.
<P>
Ir jāizsaka nožēla, ka partnerības princips ne vienmēr tiek ievērots, tērējot struktūrfondus. Tomēr es esmu bijusi lieciniece ļoti labiem piemēriem Ziemeļīrijā, kuri rāda, kā partnerībai jādarbojas, un es esmu bijusi lieciniece labumiem, ko dod partnerība, ja tā ir pareizi īstenota.
<P>
Es šajā ziņojumā arī atzinīgi vērtēju aicinājumus uz ciešāku sadarbību un sakariem starp vietējām un reģionālām iestādēm un citiem pārvaldības līmeņiem, sevišķi ar Eiropas Komisiju. Ziemeļīrijas Asamblejai ir tālāk jāattīsta saiknes, ko Eiropas Komisija jau ir izveidojusi. Tas it sevišķi attiecas uz tās darba grupas darbību, kuru radīja Eiropas Komisijas priekšsēdētājs Barroso kungs.
<P>
Ziemeļīrijas Asambleja un mūsu vietējās pašvaldības ir gatavas lielākiem pienākumiem, īstenojot ES programmas pašvaldību līmenī. Šis ziņojums parāda, cik lielā mērā tām var uzticēt to darīt.
<SPEAKER ID="993" NAME="Rumiana Jeleva" AFFILIATION="PPE-DE">
rakstiski. - (BG) Vispirms ļaujiet man apsveikt Beaupuy kungu par viņa teicamo ziņojumu. Kā PPE-DE grupas "ēnu” referente es balsoju par šo ziņojumu, atbalstot labu pārvaldību un partnerību reģionālajā politikā.
<P>
Es gribētu izmantot izdevību un atgādināt jums, ka jūlijā pēc Komisijas kritiskā ziņojuma par Bulgāriju tika pārtraukts finansējums trijās pirmspievienošanās programmās - PHARE, ISPA un SAPARD. Vienlaikus tika uzsāktas procedūras, kas ļautu sākties darbības programmām finansējuma izmantošanai no struktūrfondiem un kohēzijas fondiem. Tas nostādīja manu valsti ļoti grūtā situācijā. Es gribētu izmantot šī ziņojuma pieņemšanu, lai izteiktu cerību, ka iesaldētie fondi Bulgārijai tiks atsaldēti un Bulgārijas pilsoņi varēs pilnībā izmantot labumus no savas valsts dalības Eiropā.
<P>
Saskaņā ar ziņojuma vēršanos pie dalībvalstīm es gribētu aicināt pastiprināt decentralizācijas procesu reģionālās politikas īstenošanai Bulgārijā, lai panāktu, ka vairāklīmeņu pārvaldības sistēma darbojas visefektīvākajā veidā, pamatojoties uz partnerības un subsidiaritātes principiem.
<P>
Paldies par uzmanību!
<SPEAKER ID="245" NAME="Grażyna Staniszewska  " LANGUAGE="PL">
Ir svarīgi ievērot partnerības principu visos vadības līmeņos, īstenojot reģionālo politiku. Tas ir īpaši svarīgi saistībā ar efektivitāti. Ja valsts un reģionālās iestādes vēlas pilnībā mobilizēt sabiedrību, tām ir jācenšas iekļaut un iesaistīt vietējos iedzīvotājus gan pārmaiņu plānošanā, gan vēlāk struktūrfondu izlietojuma uzraudzīšanā. Nespēja pieskaņoties reģionāliem mērķiem vienmēr rada pretestību un aiztur darbību, radot daudzus kavējumus.
<P>
Patiesa, nevis pavirša partnerība arī ir būtiska saistībā ar Eiropas Kopienu, jo tas ir vienīgais veids, kā nodrošināt, lai pilsoņi saņem informāciju par Eiropas Savienības darbību raksturu. Partnerība ir svarīga, bet tā arī maksā naudu. Tāpēc ir nepieciešams šim nolūkam atvēlēt 2-3 % no struktūrfondu finansējuma. Pašreizējais brīvprātības princips nedarbojas. Ja reģioniem nav pienākuma tērēt naudu sanāksmju, semināru vai īstenošanas izvērtējuma organizēšanai, tie vienkārši to nedara. Visbiežāk partnerības princips tiek vienkāršots - plāns tiek nosūtīts pa pastu, atstājot dažos gadījumos ne vairāk kā nedēļu laika komentāriem.
<P>
Es uzskatu, ka būtu prātīgi veltīt šai problēmai daudz vairāk uzmanības, ja mēs vēlamies panākt, ka Eiropa kļūst par aktīvu, zinošu un sadarbībā iesaistītu pilsoņu kopienu.
