<CHAPTER ID="019">
Komisijas pasākumi 2008. - 2013. gadam, izmantojot attālās izpētes pielietojuma iespējas saskaņā ar KLP (debates) 
<SPEAKER ID="348" NAME="Priekšsēdētājs">
Nākamais punkts ir Friedrich-Wilhelm Graefe zu Baringdorf ziņojums Lauksaimniecības un lauku attīstības komitejas vārdā par priekšlikumu Padomes regulai par pasākumiem, kuri jāveic Komisijai 2008. -2013. gadā, izmantojot attālās izpētes pielietojuma iespējas, kas izstrādātas saskaņā ar kopējo lauksaimniecības politiku - C6-0273/2007 -.
<SPEAKER ID="349" NAME="Mariann Fischer Boel">
, Komisijas locekle - Priekšsēdētāja kungs, pirms es pievēršos ziņojuma saturam, es vispirms gribu pateikties referentam F. W. Graefe zu Baringdorf un Lauksaimniecības un lauku attīstības komitejas locekļiem par darbu, ko viņi ir veikuši, novērtējot Komisijas priekšlikumu.
<P>
Vispirms es vēlos izteikt dažas vispārējas piezīmes, lai Komisijas priekšlikumu ievietotu pareizā kontekstā. Komisijas priekšlikums attiecas uz agrometeoroloģisko sistēmu, ko lieto, lai sagatavotu graudaugu ražas prognozes un lai pārraudzītu graudaugu attīstību Eiropas Savienībā. Šo sistēmu izstrādāja 1990. gados, un tā pilnībā darbojas kopš 1998. gada. Man jāsaka, ka es uzskatu to par ļoti lietderīgu līdzekli.
<P>
Šī sistēma piegādā Komisijas dienestiem precīzu informāciju par situāciju graudaugu nozarē, kā arī palīdz Komisijai pieņemt savlaicīgus lēmumus, sekojot kopējās lauksaimniecības politikas pamatnostādnēm, un tāpēc es uzskatu, ka ir gluži dabiski, ka tā tiek finansēta no lauksaimniecības virzības fondiem.
<P>
Ļaujiet man teikt šādus vārdus par priekšlikumiem Lauksaimniecības komitejas ziņojumā. Jums ir bažas par savākto datu izmantošanu. Es gribu izteikties ļoti skaidri par šo jautājumu. Kontrole nav šīs sistēmas mērķis, un to nekādā veidā nevar izmantot un tā netiks izmantota zemnieku kontrolēšanai Eiropas Savienībā.
<P>
Kad mēs skatāmies uz to no tehniskā viedokļa, šajā sistēmā radīto attālās izpētes attēlu izšķirtspēja ir pārāk zema, lai dotu iespēju kontrolēt, un šai sistēmai - arī tam jābūt skaidram - nav nekāda sakara ar mūsu Integrēto administrēšanas un kontroles sistēmu (IAKS).
<P>
Referents arī paziņo, ka nav vienprātības par to, ka piedāvātā sistēma patiešām darbojas. Darbs pie sistēmas attīstīšanas sākās 1980. gadu beigās, un, kā es teicu, kopš 1998. gada, kad tā sāka darboties, sistēma ir patiešām regulāri sniegusi ražas prognozes Komisijas dienestiem. Mēs izmantojam šo informāciju ik dienas, piemēram, savās piegādes un cenu attīstības analīzēs par graudaugu nozari.
<P>
Pagājušajā gadā, 2007. gada septembrī, Komisija sniedza sistēmas vērtējumu ziņojumā Eiropas Parlamentam un Padomei, reāli parādot sistēmas lietderību. Sistēma ir arī īstenota nacionālā līmenī vairākās dalībvalstīs, un citas valstis izmanto vai attīsta līdzīgus līdzekļus, tāpēc šajā punktā es neesmu pilnīgi vienisprātis ar jums.
<P>
Visbeidzot, es atzinīgi vērtēju projektu un iniciatīvu saraksta izveides principu kosmosa un attālās izpētes jomā. Tomēr šim priekšlikumam šī nav īstā vieta. Tas patiešām iederētos Eiropas Vides un drošības globālās pārraudzības iniciatīvā. Tāpēc mūsu viedokļi atšķiras, bet es ar interesi uzklausīšu godājamo deputātu komentārus.
<SPEAKER ID="351" NAME="Friedrich-Wilhelm Graefe zu Baringdorf">
referents. - (DE) Priekšsēdētāja kungs, komisāra kungs! Lauksaimniecības un lauku attīstītas koordinācijas komitejā mēs apsvērām, vai veidot ziņojumu šajā jautājumā, vai arī ļaut tam iziet bez ziņojuma. Mans uzdevums bija dziļāk pārbaudīt šo jautājumu, un pēc tam mēs nolēmām, ka sastādīsim ziņojumu, un tas nozīmē, ka divi no mums var šovakar apspriest šo lietu vēlreiz, kas ir noderīgi pats par sevi.
<P>
Taču mēs paklupām pret dažiem punktiem, un tas ir atspoguļots mūsu formulētajos grozījumos. Pirmkārt, Komisijas ziņojumā ir teikts, ka priekšlikums tika apstrīdēts mazāk Padomē kā kaut kur citur. Taču mūsu izmeklēšana atklāja, ka dažas valstis, it īpaši Ziemeļeiropā, neko daudz nevar iesākt ar šiem satelītu datiem, jo tur visu joprojām klāj sniegs, kad tiek uzņemti šie attēli.
<P>
Otrkārt, datus vāc privātas sabiedrības, kuras tos iesniedz Komisijai, un šo privāto sabiedrību galvenie klienti meklējami gāzes un naftas nozarē, uzņēmējdarbības jomā, kas saistīta ar daudzām spekulācijām. Bet mums jānodrošina - un tādēļ mēs vēlamies piesaukt mūsu parlamentārās kontroles pilnvaras - lai šie savāktie dati patiesi nebūtu saistīti ar privātām spekulatīvām ambīcijām, bet gan tiktu izmantot, kā jūs teicāt, tikai ražas un produkcijas prognozēšanai. Taču jūs zināt arī to, ka visi šie dati tiek izmantoti pieņēmumiem par preču tuvāko nākotni biržā, un šādas prognozes varētu izmantot šim nolūkam.
<P>
Pirms turpināt, atļaujiet man uzsvērt, ka Komisijai un Parlamentam šeit nav kopēju interešu, bet Parlamentam ir kontroles funkcija, un tādēļ mums ir jēga par to runāt un prasīt Komisijas ziņojumus, kur skaidri parādīts, kas līdz šim ir noticis, kā tas ir reģistrēts un kādam mērķim kalpo. Būtībā tas ir aicinājums jums atskaitīties tuvākajos gados.
<P>
Pēc tam mēs, protams, bijām nedaudz nesaprašanā uzzinot, ka pēkšņi mainīts šīs datu savākšanas finanšu pamats. Līdz šim mēs bijām veltījuši budžeta pozīciju, kurā būtu jāapspriež apropriāciju palielināšana un priekšlikumi to aizturēšanai. Tagad šīs darbības nodotas Garantiju fondam, pār kuru Parlamentam ir mazākas kontroles pilnvaras. Tagad mēs varam pieņemt, ka tad, ja Līgums stājas spēkā 2009. gada sākumā, Garantiju fonds vairs nepastāvēs, un tādēļ šīs lietas nonāks Parlamenta pilnā budžeta suverenitātē. Šī pieeja vismaz tika ierosināta, un kad mēs saņēmām ziņojumu, joprojām nebija skaidrs, kad Līgums materializēsies. Tā nu mēs teicām nē, tagad mēs negribam neko mainīt; tam jāpaliek tādam, kāds tas ir, proti, budžeta pozīcijā, kuras izdevumu pusi Parlaments vēlāk var pārbaudīt.
<P>
Visā visumā, komisāra kungs, es noteikti ticu, ka mums ir svarīgākas problēmas, ko apspriest un mēģināt atrisināt attiecībā uz veselības pārbaudēm nekā mūsu pārdomu temats šovakar. Lai nu kā, lauksaimnieki ir ļoti jūtīgi, ja pastāv kādas aizdomas, ka viņus izspiego. Jūs skaidri pateicāt, ka tam nav sakara ar uzraudzību vai spiegošanu. Es ar prieku to paziņošu tālāk, bet jums mūs jāsaprot. Mums kā Parlamentam jānodrošina, lai jūs saprotat. Mūsu atbildība vēlētāju priekšā prasa, lai mēs apspriežam šo jautājumu un izsakām šo norādi.
<SPEAKER ID="352" NAME="Esther Herranz García">
PPE-DE grupas vārdā. - (ES) Priekšsēdētāja kungs, komisāra kungs! Labvakar! Vēl viens vakars diskusijām par lauksaimniecību. Kā Komisija norāda ziņojumā, iepriekšējos gados attālā izpēte ir parādījusi, kā mēs varam pareizi izpildīt Kopējās lauksaimniecības politikas pārvaldes vajadzības. Tradicionālās statistikas un lauksaimniecības prognozēšanas sistēmas sāk novecot, ienākot jaunajām tehnoloģijām, kuras iebrūk visās mūsu dzīves jomās.
<P>
Tās devušas arī iespēju uzlabot novērojumu precizitāti, objektivitāti, ātrumu un biežumu, kā arī panākt turpmāk paredzēto darbību izmaksu samazināšanu un lauksaimniecības izdevumu pārvaldību. Tādēļ attālā izpēte ir ļoti vēlama Kopējā lauksaimniecības politikā.
<P>
Ziņojuma projekts, kurš rīt tiks nodots balsošanai, vispārēji atbalsta Eiropas Komisiju, izņemot vienu punktu, kuru es uzskatu par svarīgu, jo tas skar pasākuma finansējumu. Lauksaimniecības komitejā es atbalstīju referenta priekšlikumu izveidot īpašu budžetu attālajai izpētei EUR 9.2 miljonu apmērā ārpus Eiropas Lauksaimniecības garantiju fonda, lai nodrošinātu Kopienas turpmāko atbalstu attālajai izpētei visās dalībvalstīs.
<P>
Tādēļ es atzinīgi vērtēju balsojuma rezultātu Lauksaimniecības komitejā, kuras ziņojumā arī izklāstīta nepieciešamība izmantot Kopējā pētniecības centra Ispras mītnes datoru iespējas, lai apkopotu kosmosa datus, nevis ideja izveidot jaunu datoru infrastruktūru, kā ierosina Eiropas Komisija.
<P>
Tādēļ mums jāsaskaņo gan infrastruktūras, gan finanšu budžets, un mums Parlamentā jāatbalsta dokuments, kurš rīt tiks nodots balsošanai.
<SPEAKER ID="354" NAME="Lily Jacobs">
PSE grupas vārdā. - (NL) Priekšsēdētāja kungs, komisāra kungs, dāmas un kungi! Nav nekā, ko nevar paveikt tehnoloģija. Mūsu priekšā ir Eiropas Komisijas priekšlikums par tādas programmas paplašināšanu, kura izmanto vismodernāko tehnoloģiju Eiropas lauksaimniecības pārraudzībai. Pēc gadiem ilgiem pētījumiem iesaistītie zinātnieki var pamatoti lepoties ar sevi.
<P>
Izmantojot satelītus, ir iespējams, piemēram, pārraudzīt zemes izmantošanu un stāvokli, pētīt klimata pārmaiņu ietekmi un pat prognozēt ražas. Tas nozīmē, ka mēs varam paturēt acīs situāciju un savlaicīgi rīkoties, lai paredzētu un novērstu tādas problēmas kā labības ražas trūkums šogad.
<P>
Sākotnēji es biju inženiere, un es uzskatu, ka principiālas tehnoloģijas šāda veida pielietojums mūsu labklājības veicināšanai ir ļoti aizraujošs. Tamtama sistēma lauksaimniecībai. Kurš gan to kādreiz būtu domājis? Tagad mums jāapsver, vai mēs kā Parlaments atbalstām turpmākos pētījumus un šāda veida lietojumu. Kā mēs varam pateikt nē?
<P>
Es iesaku saviem kolēģiem sociālistu grupā balsot par šo direktīvu, bet es vēlos veltīt dažas piezīmes komisāram, kurš ir kopā ar mums šajā vēlajā stundā.
<P>
Pirmkārt, es šaubos par budžeta un programmas iekļaušanu Lauksaimniecības garantiju fondā. Līdz šim projektam bija sava budžeta pozīcija, kas Parlamentam deva iespēju pārraudzīt situāciju un saņemt regulāru informāciju. Neraugoties uz programmas pierādīto vērtību, pētījumi vēl turpinās. Es uzskatītu to par īpašu kļūdu, ja Komisija mums vairs neziņotu par progresu un programmas rezultātiem, vai par attiecīgajiem izdevumiem. Kā Parlamenta deputāte un ieinteresētā puse es mudinātu saglabāt atsevišķo budžeta pozīciju, lai mēs arī turpmāk būtu informēti un varētu iesaistīties arī apsvērumos.
<P>
Otrkārt, es vēlētos redzēt, lai visi pētījumu rezultāti būtu brīvi pieejami pārējām ieinteresētajām pusēm, arī universitātēm un pētniecības institūtiem. Īpaši klimata izpētes jomā dati, kuri parādās, pateicoties MARS un LUCAS, var būt ārkārtīgi noderīgi.
<P>
Priekšsēdētāja kungs, komisāra kungs! Es beigšu savu pirmo runu šajā plenārsēdē ar aicinājumu pēc pārredzamības. Ceru uz pozitīvu atbildi no Fischer Boel kundzes.
<SPEAKER ID="355" NAME="Samuli Pohjamo">
ALDE grupas vārdā. - (FI) Priekšsēdētāja kungs! Vispirms es vēlos pateikties referentam Graefe zu Baringdorf kungam par lielisko veidu, kādā viņš ir sagatavojis šo tēmu debatēm. Viņš ir smagi strādājis un atklājis trūkumus un problēmas, kas saistās ar attālo izpēti.
<P>
Uzmanīga pieeja, uzsvars uz pārredzamību un pielietojuma jomas precīza specifikācija šeit ir ļoti piemērota. Vislabākajā nozīmē attālā izpēte ir ceļš, kā ātri iegūt informāciju par saimniecību stāvokli, ražām un augšanas apstākļiem. Pēc tam šo informāciju var izmantot, piemēram, pētniecībā, lauksaimniecības mārketinga plānošanā un Kopējās lauksaimniecības politikas pārvaldībā.
<P>
Taču pielietotajām metodēm joprojām ir daudz trūkumu, kā norāda referents. Dalībvalstīs ir atšķirīgi apstākļi, un dalībvalstu dati nav pilnīgi salīdzināmi. Piemēram, manā valstī Somijā sniega klātie zemes gabali bieži vien ir tik mazi, ka ne vienmēr izdodas noteikt virsmas apgabalus no satelītattēla. Tādos apstākļos ir piemērots grozījums, kura noteikts, ka iegūto informāciju drīkst izmantot tikai ražas novērtēšanai, nevis kontroles nolūkiem.
<P>
Lauksaimniekus tagad apgrūtina birokrātija, papīri un pastāvīga pārraudzība. Tiek piemērotas nepamatoti bargas sankcijas, ja viņi nejauši kļūdās, sekojot sliktam padomam. Tā kā attālās izpētes metodes attīstās, jācer, ka tās palīdzēs samazināt birokrātiju, kas pastāvīgi moka lauksaimniekus.
<P>
Tomēr vispirms mums jāiegūst precīzāki pētījuma rezultāti, lai nodrošinātu to, ka šīs metodes ir tiešām uzticamas, un ka tās attiecas objektīvi pret visiem lauksaimniekiem. Kad jaunās metodes ir ieviestas, mums jānodrošina arī lauksaimnieka privātuma aizsardzība un visa procesa pārredzamība.
<SPEAKER ID="356" NAME="Bogdan Golik" AFFILIATION="PSE">
(PL) Priekšsēdētāja kungs, komisāra kungs! Lai panāktu Kopējās lauksaimniecības politikas pareizu darbību, vispirms vajadzīgi precīzi un uzticami dati.
<P>
Viens no attālās izpētes lietojumiem dod iespēju pārraudzīt audzēšanu un prognozēt ražas. Tas iegūst vēl lielāku nozīmi, ņemot vērā klimata pārmaiņu pastiprināšanos. Izmantojot attālo izpēti mēs varam jau agrīnā stadijā noteikt augu attīstībai nelabvēlīgus apstākļus un tā rezultātā ātrāk un precīzāk prognozēt, kurus apgabalus apdraud sausums. Šie paņēmieni nodrošina datu ekonometriskos modeļus, kurus mēs bieži izmantojam, kad apsveram, kādas sekas būs pārmaiņu ieviešanai Kopējās lauksaimniecības politikas darbībā. Ar precīzāku sākotnējo datu palīdzību mēs varam samazināt kļūdu iespējamību prognožu scenārijos.
<P>
Šā iemesla dēļ es uzskatu, ka ir ļoti svarīgi turpināt MARS projektu. Taču projekta finansējuma avotiem jāpaliek nemainīgiem, t.i., atsevišķā budžeta pozīcijā un nevis no Eiropas lauksaimniecības garantiju fonda. Tā kā projektu finansē no ES līdzekļiem, tas ir, no mūsu iedzīvotāju nodokļiem, es uzskatu, ka ir jāizpēta MARS projekta efektivitāte un tā iespējamie lietojumi, kuri līdz šim vēl nav izmantoti.
<P>
Kā parasti, es vēlos apsveikt referentu par lielisko ziņojumu un pilnīgi piekrītu viņam, ka mums jānodrošina, lai šī sistēma kļūtu vienotāka un, galvenais, produktīvāka un lietderīgāka.
<P>
Pēdējais jautājums, ko es vēlos aplūkot, ir piekļuve datiem. Katram ir tiesības lietot šo informācijas avotu, ne tikai lēmumu pieņēmējiem, bet arī dalībvalstīm un pētniecības un akadēmiskajām iestādēm. Šie dati var būt noderīgi pat lauku saimniecības līmenī: piemēram, lauksaimnieki varētu izmantot no attālās izpētes iegūto informāciju, lai optimizētu lauku apstrādi.
<SPEAKER ID="357" NAME="Zbigniew Krzysztof Kuźmiuk" AFFILIATION="UEN">
(PL) Priekšsēdētāja kungs! Es vēlētos atbalstīt referenta viedokli un uzsvērt, ka attālās izpētes metodes var būt noderīgas Eiropas Komisijai: pirmkārt, lai palīdzētu pārvaldīt lauksaimniecības tirgus, otrkārt, dodot iespēju pārraudzīt audzēšanu un vienlaikus prognozēt ražu, un treškārt un beidzot, šai prognozēšanai vajadzētu ietekmēt lauksaimniecības izejvielu cenas, kas būs īpaši svarīgi nākamajos gados situācijā, kad pārtikas cenas pastāvīgi pieaug.
<P>
Pat ja daži no iepriekš minētajiem mērķiem tiktu izpildīti, tas būtu pietiekami, lai atzītu, ka attālā izpēte ir metode, kas sniedz svarīgu informāciju, kura ir noderīga individuālo lauksaimniecības izstrādājumu tirgus pārvaldībai.
<P>
Tajā pašā laikā, dodot šai metodei pozitīvu novērtējumu, es vēlētos apliecināt, ka pievienojos referenta viedoklim, ka darbs šajā jomā jāfinansē no īpašas budžeta pozīcijas un nevis no Lauksaimniecības garantiju fonda.
<SPEAKER ID="358" NAME="Paul Rübig" AFFILIATION="PPE-DE">
(DE) Priekšsēdētāja kungs, komisāra kungs, dāmas un kungi! nesen mani uzaicināja uz Rotary kluba sanāksmi, kur notika ļoti interesantas debates. Kāds rotarietis, kurš ir dedzīgs ES kritiķis, vaimanāja, ka Eiropā valda liela krāpšana, ka tā kļuvusi nekontrolējama un ka mums ir īpaši daudz problēmu lauksaimniecības nozarē. Interesanti, ka pēc dažam minūtēm kāds lauksaimnieks stāstīja, ka viņš nupat pārdzīvojis pārbaudi, kura tikusi veikta ar ārkārtīgu stingrību un precizitāti, un ka viņš nezina nevienu nozari, kura būtu pakļautai šādai nav pilnīgai kontrolei, izņemot lauksaimniecību.
<P>
Es domāju, ka tas ļoti skaidri parāda, kas cilvēkiem ir vajadzīgs, proti, informācija par to, kas īsti notiek. Tādēļ labākā prakse un salīdzinošā vērtēšana ir ārkārtīgi svarīgas, ja mēs vēlamies paskaidrot Eiropas sabiedrībai, cik svarīga mums ir lauksaimniecības politika.
<SPEAKER ID="359" NAME="Jean-Claude Martinez" AFFILIATION="NI">
(FR) Priekšsēdētāja kungs, komisāra kungs, Graefe zu Baringdorf kungs! Šis priekšlikums par attālo izpēti ar satelīta palīdzību ir interesants. Franču lauksaimnieku līderis Michel Debatisse jau 1990. gadā izvirzīja priekšlikumu par attālo izpēti šajā plenārsēžu zālē, tikai tajā gadījumā pielietojuma joma būtu liellopu audzēšana. Ideja bija iestiprināt mikročipus govju un aitu ausīs kā daļu no pārraudzības prēmiju izmaksas sistēmas un novērst krāpšanu dažos Francijas dienvidu reģionos. Bija pat plāns ar elektroniskajām kapsulām. kuras govs norītu un kuras pēc tam iestiprinātos kabatā zarnā, ļaujot atklāt un saskaitīt ganāmpulku ar satelīta palīdzību.
<P>
Tas, kas ir mums priekšā šodien, ir kaut kas atšķirīgs, kaut gan tas sākās pirms septiņiem gadiem ar MARS un LUCAS izmēģinājuma projektiem. Šī koncepcija ir saistīta ar informācijas piegādi par zemes lietošanu un augsnes vai graudaugu stāvokli, lai prognozētu graudaugu ražu un vienlaikus pārvaldītu lauksaimniecības tirgus un veidotu ekonometriskos modeļus.
<P>
Šeit ir acīmredzamas briesmas - šajā mērķī apkopot informāciju, uzlabot statistiku, veidot prognozes, un, patiesi, izveidot interneta vietni: man gribas nosaukt tās par attālās izpētes elites briesmām, jo šī tehnoloģija būs pieejama tikai lielajiem lauksaimniekiem vai ļoti bagātiem reģioniem, un ne katram būs ļauts paredzēt cenas - īpaši noderīga iespēja, kad paredzams graudu cenu kāpums. Skaidrs, ka iespēja nojaust cenas, vairākus mēnešus iepriekš paredzot ražu, ir ārkārtīgi interesanta perspektīva Čikāgas vai kādām tur vēl biržām.
<P>
Mūsu referentam Graefe zu Baringdorf kungam ir tiesības būt īpaši ieinteresētam jautājumā par to, kurš gūs labumu no sistēmas, it īpaši ja runa ir par cenu - es domāju, ir runa par aptuveni desmit miljoniem eiro, kaut gan tie ir izkaisīti pa pieciem vai sešiem gadiem - un šīs summas nenāks no neatkarīgas budžeta pozīcijas, bet gan no Lauksaimniecības garantiju fonda. Sistēmu noteikti ir vērts rūpīgi pārbaudīt vai celt apsūdzību pret to, komisāra kungs!
<SPEAKER ID="360" NAME="Mariann Fischer Boel">
, Komisijas locekle - Priekšsēdētāja kungs, ir tiesa, ka mums dažreiz ir izdevība sēdēt šeit vēlu vakarā un diskutēt par lauksaimniecības jautājumiem, bet man jāsaka, ka es priecājos, lai cik vēls ir vakars, ka man ir izdevība apmainīties ar viedokļiem par šo - vismaz mums, kas esam šeit šovakar - ļoti interesanto tematu.
<P>
Vispirms, ir skaidrs, ka situācijās, kur teritorijas ir pārklājis sniegs, nav iespējams - un tas attiecas uz mūsu somu draugiem - savākt datus par labību, bet ir iespējams savākt meteoroloģiskos datus, kas būs pieejami par spīti laika apstākļiem. Tā kā tas ir arī cieši saistīts ar to attīstību, kurai mēs sekojam diskusijās par klimata maiņu, es domāju, ka arī šī informācija ir derīga un svarīga. Ir bijušas dažas bažas par datu pieejamību, un es varu tikai teikt, ka dati ir pieejami, vienalga, no kurienes jūs esat. Tie ir pieejami vai nu dalībvalstīs vai internetā, tāpēc dažādās teritorijās savāktie dati nav slepeni.
<P>
Attiecībā uz budžetu, manuprāt, ir svarīgi, ka situācijā, kad mums ir ierobežots budžets lauksaimniecībai, mēs rūpējamies, lai nauda tiek izdota vispareizākajā veidā un lai (atsaucoties uz J. C. Martinez) mēs varam pamatot, kā izdodam naudu, un nodrošināt, ka nenotiek nekāda krāpšana. Es domāju, ka mēs esam bijuši gluži veiksmīgi, skaidrojot Eiropas Parlamentam, kā mēs tērējam naudu un kā veicam kontroli. Tomēr tikpat svarīgi man ir šovakar vēlreiz teikt, ka tehnoloģija, ko izmanto šajā sistēmā, lai reģistrētu labību laukus, nedod iespēju izmantot šo pašu sistēmu kontroles nolūkos. Tehnoloģija ir pilnīgi atšķirīga, un attēls ir vienkārši nelietojams kontroles nolūkos, tāpēc, lūdzu, nesasaistiet šīs lietas, jo tas ir pilnīgi nevietā. Tomēr es vēl arvien uzskatu, ka nauda, ko mēs turpmāk tērēsim šai sistēmai, ir attaisnota. Tā būs aptuveni starp EUR 1,5 miljoni un EUR 1,7 miljoni katru gadu. Īpaši situācijā, kad esam pieredzējuši dramatiskas cenu svārstības lauksaimniecības nozarē, ir svarīgi, ka mums ir oficiāli dati, uz kuriem balstīt savas prognozes.
<SPEAKER ID="361" NAME="Friedrich-Wilhelm Graefe zu Baringdorf">
referents. - (DE) Priekšsēdētāja kungs, komisāra kungs! Saskaņā ar jauno sistēmu referentam pieder pēdējais vārds, un šeit slēpjas ieskats tajā, kā Eiropas Parlaments redz sevi attiecībā pret Komisiju. Kā jūs zināt, mums nav domstarpību par nākamajiem pasākumiem šajā lietā. Es neierosinu nodot sistēmu metāllūžņos; es tikai ierosināju dažus uzlabojumus - kurus es negrasos uzskaitīt -lai palielinātu Parlamenta kontroles pilnvaras.
<P>
Jautājumā par datiem, kurus var izmantot klimata analīzei mēs norādījām, ka ir divi izmēģinājuma projekti ar nosaukumiem LUCAS un MARS. Tomēr tas liecina, ka savāktie dati tiešām pārsniedz zemkopības sfēru. Tādēļ es paskaidrojumā lūdzu saglabāt atsevišķu budžeta pozīciju.
<P>
Atļaujiet man nobeigumā pastāstīt nelielu anekdoti, kas parāda, ar kādām lietām mums jānodarbojas. Saimniecību, kuras tuvumā es dzīvoju, apmeklēja uzraudzības iestādes ierēdņi, jo satelīta sistēma ļāva domāt, ka ir atklāts novadgrāvis, citiem vārdiem sakot, aizliegta drenāžas sistēma. Inspektori teica, ka tai jābūt pretējā pusē, konkrētā vietā, ko norādīja sistēma. Taču lauksaimnieks apgalvoja, ka viņš neko nav darījis. un kas tad īsti notika? Uz lauka gulēja plastikāta paklājs - kas arī nedrīkstētu notikt - un cauri tam bija izaugusi zāle. Tas bija tas, ko satelīta sistēma bija uztvērusi, un tagad ierēdņi bija ieradušies, lai fermerim kārtīgi sadotu.
<P>
Mēs, politiķi, protams varam izdomāt vēl vairāk stāstiņu, kas līdzīgi tiem, kas nāk no mūsu vietējiem apgabaliem - un bez šaubām, komisāra kungs, jūs pats esat dažus dzirdējis - un kura uzskatāmi parāda, ar ko mums jānodarbojas. Nav iemesla noliegt mūsu bažas vai šaubīties par lauksaimnieku izredzēm tikt pārvaldītiem tādā veidā, kuru sabiedrība nespēj saprast, un kurš vairs nav pakļauts parlamentārai kontrolei. Tādēļ es ceru, ka jūs sapratīsit, kādēļ mēs izlikām šo ziņojumu Parlamentā un apspriedām to, un kādēļ mums arī turpmāk jābūt piesardzīgiem. Lai būtu kā būdams, mēs gatavojamies atbalstīt viens otru šajos centienos.
<SPEAKER ID="362" NAME="Priekšsēdētājs">
Paziņoju debates par slēgtām.
<P>
Balsojums notiks trešdien, 2008. gada 16. janvārī.
