<CHAPTER ID="006-02">
2. Komisijas iecelšana (
<SPEAKER ID="103" NAME="Priekšsēdētājs">
Es vēlētos sirsnīgi apsveikt jaunievēlēto komisāru kolēģiju un priekšsēdētāju Barroso. Apsveicu jūs visus. Mūs sagaida daudz darba, un mūsu pilsoņu cerības ir lielas; ir laiks rīcībai un rezultātiem. Es nekavējoties informēšu rotējošo Padomes prezidentūru un Eiropadomes priekšsēdētāju par mūsu balsojuma rezultātiem un jaunās Komisijas iecelšanu līdz 2014. gada 31. oktobrim. Liels jums paldies, un vēlreiz apsveicu.
<P>
(Aplausi)
<SPEAKER ID="104" NAME="Diego López Garrido" LANGUAGE="ES">
Priekšsēdētāj, Eiropas Savienības Padomes vārdā es pāris vārdos gribētu apsveikt Barroso kungu un Komisiju kopumā ar apstiprinājuma balsojumu, atbalstu un uzticību, ko tai sniedzis šis Eiropas Parlaments.
<P>
Turpmākajos mēnešos un gados šīm divām institūcijām, Komisijai un Eiropas Parlamentam, būs izšķirošā loma, risinot problēmas, ar ko saskaras Eiropas Savienība: klimata pārmaiņas, drošība, ekonomikas globalizācija, tādas krīzes pārvarēšana, kādu mēs vēl aizvien piedzīvojam, Lisabonas līguma jauno iniciatīvu uzsākšana un institūciju izveide (pilsoņu iniciatīva, solidaritātes klauzula un, protams, Eiropas Ārējās darbības dienests).
<P>
Komisijai un Eiropas Parlamentam būs svarīga nozīme visās šajās jomās, un mēs kā Padome vēlamies, lai Komisija strādātu intensīvi. Tai, protams, ir daudz pilnvaru, kas nav neierobežotas, kā šeit tika pieminēts, taču tai, protams, ir pilnvaras darīt to, kas tai jādara. Mēs vēlamies, lai Komisija strādātu ātri un gudri, jo to vēlas Eiropas sabiedrība. Pēc institucionālās neskaidrības perioda, ko Eiropa piedzīvoja, tā arī vēlas, lai mēs visi strādātu, atgūstot zaudēto laiku un tūlīt uzsākot šo jauno politisko periodu, šo jauno situāciju Eiropā, galīgajā 21. gadsimta Eiropā.
<P>
Tāpēc es vēlos teikt, Barroso kungs, ka jūsu runa bija proeiropeiska un ka Padome, kā arī Eiropas Parlaments jūs pilnībā atbalstīs, lai radītu vairāk Eiropas un pietuvinātu Eiropu pilsoņiem, kurus pārstāv Parlaments, jo pilsoņi galu galā ir Eiropas sirds.
<SPEAKER ID="105" NAME="Priekšsēdētājs">
Paldies jums, López Garrido, Spānijas valdības valsts sekretārs Eiropas lietu jautājumos. Paldies. Tagad vārds Barroso kungam.
<SPEAKER ID="106" NAME="José Manuel Barroso">
Komisijas priekšsēdētājs. - Priekšsēdētāja kungs, es vēlos savā un Komisijas locekļu vārdā pāris vārdos izteikt savu vissirsnīgāko pateicību par jūsu izrādīto uzticību. Mēs lepojamies ar balsojumu un esam gandarīti par to. Mēs redzam dažādu politisko spēku spēcīgo atbalstu; šis Eiropai ir svarīgs mirklis, patiess mandāts drosmei.
<P>
Es vēlos arī pateikties Padomes priekšsēdētājam par viņa sirsnīgajiem vārdiem. Es domāju, ka mums tagad ir apstākļi darba sākšanai. Tomēr atļaujiet man izteikt piebildi. Šīs balsošanas laikā es dzirdēju dažas piezīmes, un es vēlos pateikt ļoti skaidri, ka tie, kas salīdzina totalitāro Padomju Savienību ar Eiropas Savienību, nezina, kā bija dzīvot diktatūras apstākļos, un viņi nezina, kas ir demokrātija.
<P>
(Aplausi)
<P>
Eiropas Savienībā mums ir demokrātisks Eiropas Parlaments, un tā ir demokrātija. Eiropas Savienībā mums ir Eiropas Komisija, ko esat ievēlējuši jūs kā Eiropas pilsoņu ievēlētie pārstāvji, un tā ir demokrātija. Mēs ticam, ka tagad ar demokrātisko leģitimitāti, ko mums piešķīrāt jūs, ar visu mūsu 27 dalībvalstu demokrātisko valdību izvēli mēs esam lepni un apņēmības pilni strādāt Eiropas demokrātijas labā, jo Eiropa patiesībā ir brīvības bāka pasaulē.
<SPEAKER ID="107" NAME="Priekšsēdētājs">
Balsošanas laiks ir beidzies, un tagad kārta apsveikumiem.
<SPEAKER ID="109" NAME="Priekšsēdētājs">
Dāmas un kungi! Mēs tagad turpināsim ar balsojumu skaidrojumiem.
<P>
Balsojuma skaidrojuma sniegšanai ir pieteikušies 16 deputāti. Es vēlos visiem atgādināt, ka procedūra ļauj jums iesniegt skaidrojumu rakstiski, un tas nozīmē, ka jums savās runās nav jāsteidzas, jo jūsu argumenti ir precīzāk izklāstīti sēdes stenogrammā.
<P>
Pirmkārt, mums ir trīs balsojuma skaidrojumi attiecībā uz Pamatnolīgumu par Eiropas Parlamenta un Komisijas attiecībām. Katram runātājam atvēlēta viena minūte.
