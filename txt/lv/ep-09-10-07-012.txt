<CHAPTER ID="012">
Darba kārtība
<SPEAKER ID="019" NAME="Priekšsēdētājs">
Ir izplatīta darba kārtības projekta galīgā redakcija, kuru izstrādāja Priekšsēdētāju konferences sanāksmē 2009. gada 17. septembrī saskaņā ar Reglamenta 137. pantu.
<P>
E. Bauer ziņojums par darba laika organizēšanu personām, kas ir autotransporta apkalpes locekļi, ir noraidīts pēc balsojuma komitejā.
<P>
Turklāt laikus netika iesniegti šādi ziņojumi:
<P>
R. Böge ziņojums
<P>
par Eiropas Savienības Solidaritātes fonda mobilizāciju: Itālija, Abruco zemestrīce un
<P>
par Eiropas Globalizācijas pielāgošanas fonda mobilizāciju: Vācija - telekomunikāciju nozare, un
<P>
J. Haug ziņojums - Budžeta grozījuma Nr. 9/2009 projekts: zemestrīce Itālijā.
<P>
Tāpēc šie četri ziņojumi ir svītroti no darba kārtības.
<SPEAKER ID="020" NAME="Alain Lamassoure" LANGUAGE="FR">
Priekšsēdētāja kungs, attiecībā uz abiem ziņojumiem par Globalizācijas pielāgošanas fonda līdzekļu piešķiršanu Vācijas telekomunikāciju nozarei un Solidaritātes fonda līdzekļu piešķiršanu Itālijai sakarā ar Abruco notikušo traģēdiju jāteic, ka Budžeta komiteja visus četrus ziņojumus pieņēma šīs nedēļas sākumā, bet ne gana laicīgi, lai pagūtu sagatavot tulkojumus. Es tikai vēlējos labot jūsu teikto: šie ziņojumi komitejā ir pieņemti. Juridisku šķēršļu nav. Tos pat pieņēma vienprātīgi.
<SPEAKER ID="021" NAME="Priekšsēdētājs">
Paldies par piezīmi. Tā ir tieši laikā. Tomēr šie ziņojumi nav darba kārtībā, jo vēl nav iztulkoti. Tam nav pieticis laika. Esmu ar jums vienisprātis. Atvainojiet. Sevis teiktajā aizgāju par tālu.
<P>
Pirms Lamassoure kunga paziņojuma es ierosināju veikt divas izmaiņas. Pirmais ierosinājums bija Padomes paziņojumu par situāciju Gvinejā noteikt kā darba kārtības otro punktu. Otrais ierosinājums bija par balsojumu saistībā ar rezolūciju priekšlikumiem par kompensācijām pasažieriem. Es gribētu vaicāt, vai ir vēl kādi priekšlikumi šajā sakarā? Mēs nevēlamies sajaukt jautājumus.
<SPEAKER ID="022" NAME="Barbara Matera" AFFILIATION="PPE">
(IT) Priekšsēdētāja kungs, dāmas un kungi, kā Budžeta komitejas locekle un arī runājot La Via kunga vārdā es gribētu īsi pievērst jūsu uzmanību, lai izteiktu vilšanos par to, ka balsojums par Solidaritātes fonda mobilizēšanu Abruco reģionam ir atlikts. Balsojums tiek atlikts par divām nedēļām un notiks Strasbūras sesijā.
<P>
Lai gan mēs saprotam, ka tas notiek tehnisku iemeslu dēļ, mēs saprotam arī to, ka ir cilvēki, kas joprojām dzīvo teltīs, un Lakvila ar Abruco reģionu ir viens no aukstākajiem Itālijas rajoniem.
<P>
Mēs tikai vēlamies uzsvērt šī fonda mobilizācijas procedūru izmaiņu un vienkāršošanas nozīmi.
<SPEAKER ID="023" NAME="Priekšsēdētājs">
Mums jārīkojas saskaņā ar Reglamentu. Tik īsā laikā bija grūti veikt tulkojumus, un šādā gadījumā mēs novilcinām jautājuma izskatīšanu. Arī man ļoti žēl, ka tā, bet es gribētu turpināt darbu un pāriet pie nākamajiem punktiem darba kārtībā, citādi radīsies milzīgs apjukums.
<P>
Pirms īsa brīža es jautāju par divām lietām: Padomes paziņojumu par situāciju Gvinejā un balsojumu saistībā ar rezolūciju priekšlikumiem par kompensācijām pasažieriem. Vai šajā sakarībā ir kādi jautājumi?
<P>
Jautājumu nav. Debates tiek slēgtas.
<P>
(Parlaments pieņēma šos priekšlikumus)
<SPEAKER ID="024" NAME="Gianni Pittella" AFFILIATION="S&amp;D">
(IT) Priekšsēdētāja kungs, atvainojiet, ka atgriežos pie jautājuma par Abruco. Tas tiesa, ka mēs paužam cieņu pret cilvēkiem, kas ir cietuši zemestrīcē, bet mēs nedrīkstam priecāties tikai par pozitīvu iznākumu un nereaģēt tad, ja mums nav tādu iespēju.
<P>
Es piekrītu Matera kundzei un aicinu šo ietekmīgo Parlamentu apstiprināt Solidaritātes fonda atbrīvošanu bez tulkojumiem, ja nepieciešams. Es neuzskatu, ka šādām problēmām būtu jāpastāv gadījumos, kad mums jātiek galā ar traģiskiem notikumiem.
<P>
(Aplausi)
<SPEAKER ID="025" NAME="Priekšsēdētājs">
Kolēģi, šīs piezīmes bija ļoti svarīgas. Mums jāpārvar šīs grūtības. Es pajautāšu dienestiem, vai nebūtu iespējams dažus būtiskākos tulkojumus iegūt jau rīt, jo tad mēs rīt varētu balsot. Tas ir neatliekams lēmums.
<P>
(Aplausi)
<P>
Protams, tas ir pret noteikumiem, bet domāju, ka šoreiz mums tā ir jārīkojas, lai visu varētu noorganizēt.
<P>

<P>
Saistībā ar Komisijas paziņojumu par informācijas brīvību Itālijā esmu saņēmis lūgumu no Eiropas Tautas partijas grupas (Kristīgajiem demokrātiem) šo jautājumu svītrot no darba kārtības.
<SPEAKER ID="027" NAME="Joseph Daul" LANGUAGE="FR">
Priekšsēdētāja kungs, Eiropas Tautas partijas grupas (Kristīgo demokrātu) vārdā es aicinu Parlamentu paziņot par debašu atcelšanu jautājumā par preses brīvību Itālijā un par balsojumu attiecībā uz priekšlikumu par šo pašu tematu. Visi godprātīgie zina, ka mana grupa, PPE, ļoti aizstāv vārda un preses brīvību.
<P>
(Protesti)
<P>
(Aplausi)
<P>
Lūdzu, cieniet manu vārda brīvību. Es šajā Parlamentā vienmēr esmu to cienījis, kā arī cienījis savus Parlamenta kolēģus.
<P>
(Aplausi)
<P>
Tāpēc mēs darījām visu, kas bija mūsu spēkos, lai Pamattiesību hartu padarītu saistošu Lisabonas līgumam. Tomēr rīt paredzētās debates attiecas tikai uz vienu valsti un neaptver jautājumu, par kuru esam paredzējuši izvērst pamatīgas debates - par preses brīvību Eiropā. PPE grupa nevēlas ļaut šim Parlamentam kļūt par vietu, kurā var risināt tikai valstiskas nozīmes politiskus jautājumus, kā to pieredzēsim rīt, ja šīs debates notiks.
<P>
(Protesti)
<P>
(Aplausi)
<P>
Mēs sakām "jā” preses brīvības aizstāvībai Eiropā, bet "nē” tam, ka šo Parlamentu izmanto tikai atbalstāmiem un valstiskas nozīmes mērķiem. Jūs redzēsiet, ka rīt atkārtošu to, ko teica prezidents G. Napolitano, kuru es ļoti cienu, jo esmu ar viņu daudz strādājis, un rīt jūs to redzēsiet.
<SPEAKER ID="028" NAME="Francesco Enrico Speroni" LANGUAGE="IT">
Priekšsēdētāja kungs, man nav daudz piebilstama Daul kunga ierosinātajam. Mums visiem patīk brīvība tās visdažādākajās izpausmēs, tajā skaitā vārda un preses brīvība to visplašākajā izpratnē, citiem vārdiem sakot - ne tikai attiecībā uz drukāto presi, bet arī uz televīziju uz citiem plašsaziņas līdzekļiem. Tāpēc mēs to aizstāvam un atbalstām.
<P>
Tomēr nav pareizi izmantot situāciju, ar pirkstu norādot tikai uz vienu apstākļu kopumu, jo visi, kas Itālijā lieto internetu, pērk laikrakstus un skatās televīziju, redz, ka preses brīvība nebūt nav apdraudēta. Nobeigumā teikšu - ja vēlaties kādu apsūdzēt, izmantojiet Reglamenta 122. pantu un Līgumu 7. pantu un esiet tik drosmīgi tos līdz galam ievērot.
<SPEAKER ID="029" NAME="Martin Schulz" LANGUAGE="DE">
Priekšsēdētāja kungs, Daul kungam ir zināma taisnība. Jā, tas tiesa, ka Daul kungs ciena vārda brīvību visos tās aspektos. To visi zina. Diemžēl Eiropā nepārprotami ir arī tādi cilvēki, kas vārda brīvību neievēro tik lielā apmērā, kā to dara Daul kungs, un viņiem ir cita izpratne par vārda brīvību. Tieši tāpēc mums vajag šīs debates.
<P>
Tāpēc mēs uzskatām, ka šis ir apspriešanai piemērots laiks, ņemot vērā debates, kas pašlaik notiek vienā no dalībvalstīm, proti, Itālijā, lai gan ne tikai Itālijas dēļ, bet domājot par to, vai, koncentrējot ekonomisko, politisko un plašsaziņas līdzekļiem esošo varu tādā apmērā, kāds Eiropā vēl nav pieredzēts, vārda brīvība neapdraud demokrātijas attīstību Eiropā. Mēs vēlamies pārrunāt tieši to. Tāpēc mums vajadzētu to darīt un noraidīt Daul kunga ierosināto priekšlikumu.
<P>
(Aplausi)
<SPEAKER ID="031" NAME="Priekšsēdētājs">
Komisijas paziņojums par informācijas brīvību Itālijā paliks darba kārtībā.
<P>
Esmu saņēmis vēl vienu lūgumu no Eiropas Tautas partijas grupas (Kristīgajiem demokrātiem) nenoslēgt debates ar rezolūciju priekšlikumu iesniegšanu.
<SPEAKER ID="032" NAME="Daniel Cohn-Bendit" LANGUAGE="DE">
Priekšsēdētāja kungs, Daul kungs, mēs esam Parlaments, kam gluži pamatoti vajadzētu balsot un uzņemties atbildību par līdzekļu piešķiršanu Abruco ļaudīm pēc iespējas drīzāk.
<P>
Tāpat mēs esam arī Parlaments, kas uzņemas atbildību. Ja kaut ko apspriežam, mums pēc tam ir jābalso par rezolūciju, lai debatēm būtu bijusi jēga. Tāpēc mēs atbalstām rezolūcijas pieņemšanu pēc šīm debatēm.
<P>
(Aplausi)
<SPEAKER ID="033" NAME="Mario Mauro" LANGUAGE="IT">
Priekšsēdētāja kungs, es vēlētos paust atbalstu priekšlikumam, lai nebūtu rezolūcijas, jo es dzirdēju Schulz kungu sakām kaut ko, manuprāt, ļoti nozīmīgu: ja mēs patiešām vēlamies, lai šīs debates attiektos uz "Eiropu”, nevis tikai uz Itāliju, tad nav jēgas balsot par rezolūciju ar nosaukumu "Informācijas brīvība Itālijā”.
<P>
Jebkurā gadījumā neatteiksimies no rītdienas debatēm; pēc tam mums būs laiks un iespējas izskatīt šo jautājumu Eiropas kontekstā un balsot saistībā ar rezolūciju par informācijas brīvību Eiropā.
