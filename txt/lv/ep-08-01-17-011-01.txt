<CHAPTER ID="011-01">
1. Ķīnas disidenta Hu Jia arestēšana (debates)
<SPEAKER ID="162" NAME="Priekšsēdētāja">
Nākamais punkts ir debates par pieciem rezolūciju priekšlikumiem par Ķīnas disidenta Hu Jia arestu
<SPEAKER ID="163" NAME="Milan Horáček">
autors. -(DE) Priekšsēdētājas kundze, mūsu grupa ir izvirzījusi Hu Jia un viņa sievu Zeng Jinyan Saharova balvai. Tā kā šis pāris bija mājas arestā, viņi izmantoja tīmekļa kameru, lai piedalītos Eiropas Parlamenta uzklausīšanā par cilvēktiesību stāvokli Ķīnā. Atjaunotais Hu Jia arests ir kalpojis par pierādījumu tam, par ko viņš pats brīdināja. Vai Ķīna ar savu rīcību vēlas izrādīt savu nicinājumu Eiropas Parlamenta viedoklim?
<P>
Cilvēktiesībām jābūt stingri nostiprinātām kā jautājumam, kas caurvij visas attiecības starp ES un Ķīnu. Arī mums jārīkojas sakarīgi un konsekventi un nav vienkārši jāziedo savas vērtības uz labu ekonomisko attiecību altāra.
<P>
Mēs tāpēc aicinām padomi un Komisiju nevis tikai iestāties par Hu Jia, bet arī izmantot nākamo ES-Ķīnas samitu, lai aicinātu uzņemties atbildību par cilvēktiesībām.
<P>
Ķīnai ir jāizbeidz cilvēktiesību aktīvistu sistemātiska iebiedēšana. Ja Ķīna nemaina savu uzvedību, mums atkal vajadzēs izskatīt jautājumu par mūsu piedalīšanos Olimpiskajās spēlēs. Turklāt Krievija būs nākamās Ziemas olimpiādes organizētāja, un tai valstij arī ir slikti rādītāji attiecībā uz cilvēktiesībām.
<P>
(Aplausi)<BRK>
<SPEAKER ID="164" NAME="Erik Meijer">
autors. - (NL) Priekšsēdētājas kundze, cilvēktiesību problēma Ķīnā joprojām izvirzās šajās aktuālajās debatēs kā vienmēr pamatoti. Ķīnas ekonomiskā izaugsme un pieaugusī starptautiskā nozīme vēl joprojām nav nesusi nekādu reālu atšķirību pieejā pilsoniskajām brīvībām, iestāžu varas ļaunprātīgā izmantošanā, opozīcijas vietai un tiesas iestāžu neatkarībai.
<P>
Joprojām tiek piespriesti bargi sodi, tostarp bieži tiek izmantots nāves sods. Ķīna ir ne tikai valsts, kurā cilvēkiem piespriež nāves sodu un to izpilda, bet šajā ziņā ir pirmajā vietā. Vienīgais progress, ko esam redzējuši, ir tas, ka vairāk uzmanības tiek veltīts, lai pārliecinātos par pārkāpēja vainu, pirms tiek izpildīts nāves spriedums, tāpēc mazāks ir to cilvēku skaits, kas tiek sodīti ar nāvi, bet vēlāk izrādās nevainīgi.
<P>
Tikmēr starptautiskā interese par trim lielajām drāmām Ķīnā lielā mērā ir izzudusi. Asinspirtij Tjaņaņmeņ laukumā 1989. gadā, Falun Gong kustības atbalstītāju vajāšanai un Tibetas un Austrumturkestānas iedzīvotāju sastāva mainīšanai pievērš arvien mazāk un mazāk uzmanības.
<P>
Visa uzmanība tagad ir vērsta uz ekonomisko izaugsmi, eksporta iespējām uz Ķīnu, lēta importa iespējām no Ķīnas, Ķīnas pieaugošo lomu Āfrikā un nākamajām Olimpiskajām spēlēm Ķīnā. Šajos apstākļos sarūk spiediens uz cilvēktiesību stāvokļa uzlabošanu Ķīnā. Olimpiskās spēles ir kļuvušas par argumentu dzīvojamo zonu nojaukšanai un iedzīvotāju padzīšanai. Ķīnas vēstnieki saka, ka viņu nacionālais gods tiek varmācīgi grauts, ja šāda kritika nāk no ārvalstīm.
<P>
Nākamās Olimpiskās spēles varēja būt iespēja uzlabojumam. Kā pašlaik izskatās, tās nāks par labu tūrismam un dos labumu lielu publisku darbu pabeigšanai, bet nekādu uzlabojumu cilvēktiesībām. Nīderlandē pa to laiku ir sākušās debates par šo Olimpisko spēļu boikotēšanas iespēju.
<P>
Rezolūcija par viena cilvēktiesību aktīvista Hu Jia apcietināšanu ir vajadzīga, bet nav pietiekama. Par vissvarīgāko faktoru attiecībās starp Eiropu un Ķīnu nav jābūt savtīgām ekonomiskām interesēm, bet mūsu bažām par cilvēktiesībām Ķīnā.
<SPEAKER ID="165" NAME="Marcin Libicki">
autors. - (PL) Es piekrītu E. Meyer, kurš tikko teica, ka mums jāboikotē Olimpiskās spēles tās vajāšanas dēļ, kura vērsta pret Ķīnas cilvēkiem Ķīnā. Patiešām, tie nav tikai ķīnieši, kas tiek pastāvīgi vajāti tajā valstī. Tibetas tautas un citu nacionālo minoritāšu vajāšana ir tikusi bieži apspriesta šajā Parlamentā. Mēs šodien runājam par brīvības cīņu aktīvista, cilvēka, kas cīnās par brīvību Ķīnā, proti, politiķa Hu Jia nelikumīgo aizturēšanu un vajāšanu. Viņa liktenī ir dalījusies viņa sieva un ģimene.
<P>
Dāmas un kungi, es varu atcerēties, kad Olimpiskās spēles, kas notika Padomju Savienībā, tika boikotētas pirms vairākiem desmitiem gadu. Šī akcija deva ieguldījumu komunistu režīma krišanā. Mēs nevaram atļaut Ķīnas ekonomiskajiem panākumiem apžilbināt mūs. Par panākumiem apsveikumi Ķīnai, bet mēs nedrīkstam izlikties neredzam tik daudzu cilvēku vajāšanu un pamattiesību pārkāpumus. Kā jau iepriekš minēju, ne tikai ķīnieši ir tie, kas tiek ietekmēti, bet arī citi iedzīvotāji zemē, kuru pazīst kā Ķīnu. Galu galā Tibeta, kuras lieta ir atkārtoti skatīta šajā Parlamentā, nav Ķīna. Ierosinu boikotu pret Olimpiskajām spēlēm.
<SPEAKER ID="166" NAME="Thomas Mann">
autors. - (DE) Priekšsēdētājas kundze, septiņus mēnešus pirms Olimpiskajām spēlēm Ķīna demonstrē, cik maz viņa ievēro cilvēktiesības. Cerība, ka SOK lēmums palīdzēs uzlabot stāvokli šai "vidus karalistē”, ir bijusi ilūzija.
<P>
2007. gada oktobrī un novembrī valsts drošības dienesti nolaupīja un slikti apgājās ar advokātiem Gao Zhisheng un Li Heping. Decembra beigās viņi apcietināja cilvēktiesību aktīvistu un kiberdisidentu Hu Jia, pamatojot to, ka viņš bija izmantojis internetu ar nolūku gāzt valsts varu.
<P>
10. oktobrī Hu Jia piedalījās preses konferencē par cilvēktiesībām, kas notika Eiropas Parlamentā Briselē. Viņš ar mums bija telefona tiešsaistē no Ķīnas. Mums jāpateicas viņam par viņa varonīgo rīcību. Pagājušajā gadā viņu un viņa sievu Zeng Jinyan Eiropas Parlaments izvirzīja A. Saharova balvai. Savā interneta emuārā viņš ziņo par politiskajiem cietumniekiem un cietušajiem, kuru zemes ir konfiscētas nākamajām Olimpiskajām spēlēm.
<P>
Vēstulē viņš pateicās kanclerei Angela Merkel par to, ka viņa ir pieņēmusi Dalailamu. Tas acīmredzami bija par daudz oficiālajai Ķīnai. Atklātā vēstulē 57 Ķīnas intelektuāļi aicināja atbrīvot Hu Jia. Mūsu priekšsēdētājs Hans-Gert Pöttering to atbalstīja. Tā ir pļauka sejā, ja cilvēktiesību aktīvisti tiek arestēti, it īpaši viņu sakaru dēļ ar Eiropas Parlamentu. Mums jāizmanto visi diplomātiskie līdzekļi, kas ir mūsu rīcībā, lai panāktu viņa tūlītēju atbrīvošanu no cietuma.
<P>
Ķīna sola pasaulei vislabākās Olimpiskās spēles, kādas ir redzētas. Cena tam nedrīkst būt cenzūra vai likumības neievērošana.
<SPEAKER ID="167" NAME="Filip Kaczmarek" LANGUAGE="PL">
Priekšsēdētājas kundze, toreiz 2001. gadā, kad tika nolemts, ka Pekina būs Olimpisko spēļu mājas vieta, mēs daudzi ticējām, ka, neskatoties uz iebildumiem, kas to pavadīja, šis lēmums palīdzēs notikt politiskām pārmaiņām komunistiskajā Ķīnā. Mēs jutām, ka tas būs mudinājums uzņēmējai valstij izbeigt plaši izplatītos cilvēktiesību pārkāpumus un palielināt pamatbrīvību apjomu šajā teritorijā. Es piekrītu T. Mann, ka 7 mēnešos, kas palikuši līdz Olimpisko spēļu atklāšanai, visas šīs cerības ir izrādījušās veltīgas. Īstenībā notiek pretējais: Terora diktatūra Ķīnā ir pastiptinājusies.
<P>
Tādi cilvēktiesību aizstāvji kā Hu Jia un viņa sieva ir apcietināti un tiek pretlikumīgi turēti bez tiesas nezināmās vietās, biedēti, terorizēti un viņiem tiek liegtas tiesības aizstāvēties. Ķīnas iestādes raida pasaulei dažādus signālus, kuri norāda, ka viņu valstī nav demokrātijas vai atklātības. Tai pat laikā Ķīnas Olimpiskā komiteja ir apņēmības pilna, ka spēļu galvenais lozungs būs "Viena pasaule, viens sapnis”. Viņi apgalvo, ka šis sapnis sastāv no kopējas tiekšanās uz uzplauksmi un dzīvi mierā. Ir tikai jājautā, interesanti, kāda veida mieru ķīnieši domā un vai viņi patiešām saprot, par ko Olimpiskās spēles vispār ir?
<SPEAKER ID="168" NAME="Józef Pinior">
PSE grupas vārdā. - Priekšsēdētājas kundze, Ķīnas aktīvists Hu Jia tika arestēts divas dienas pēc Ziemassvētkiem pēcpusdienā viņa mājā. Tās ir ļoti bēdīgas ziņas, jo sevišķi tāpēc, ka Ķīna - liela valsts, liela mūsdienu globālās pasaules dalībniece - ir Olimpisko spēļu organizatore šogad.
<P>
Eiropas Parlamentam un visai Eiropas Savienībai ir jāuzsver, ka Ķīnai ir jāpieņem sešu cilvēktiesību jautājumu izaicinājums: Ķīnas neveiksmīgā jaunu noteikumu ieviešana, kas piešķir lielāku preses brīvību; Ķīnas virspusējā apņemšanās uzturēt tiesiskumu; ierobežotais Ķīnas atbalsts starptautiskajiem centieniem veicināt pilsoņu aizsardzību Darfūrā, Sudānā; ierobežotais Ķīnas atbalsts starptautiskajiem centieniem veicināt cilvēktiesības Birmā; pārredzamības trūkums Ķīnas palīdzībā nepieņemamām valdībām; un, it īpaši, visu politisko ieslodzīto atbrīvošana no cietuma Ķīnā.
<SPEAKER ID="169" NAME="Ewa Tomaszewska" LANGUAGE="PL">
Priekšsēdētājas kundze, Hu Jia un Zeng Jinyan ir kļuvuši mums par simbolu cīņai par vārda brīvību un cilvēktiesībām Ķīnā. Gan vīru, gan sievu šis Parlaments ir nominējis Saharova balvai, atzīstot viņu darbības, kamēr viņi paši savā valstī ir represēti tieši šo darbību dēļ. Hu Jia tika arestēts 2. janvārī.
<P>
1980. gados kara stāvokļa laikā Polijā pārredzamība kalpoja aizsardzībai pret visdrakoniskākajām apspiešanas formām. Prese un radiostacijas dzelzs priekškara otrajā pusē nosauca ieslodzīto vārdus, kas ļāva mums cerēt, ka mēs būsim neskarti. Es pats pieredzēju, ko nozīmē saņemt palīdzību šādā veidā no cilvēkiem ārzemēs, kuri nebija vienaldzīgi pret mūsu grūto situāciju. Tāpēc tagad man ir tik svarīgi panākt, lai mūsu balss, Eiropas parlamenta balss, simtiem deputātu balsu no dažādām Eiropas valstīm tiek sadzirdēta Ķīnā. Ķīnas iestādēm jādzird mūsu aicinājums un jāpārtrauc represijas pret Hu Jia un daudziem citiem vajāšanas upuriem.
<SPEAKER ID="170" NAME="Raül Romeva i Rueda" LANGUAGE="ES">
Prezidenta kungs, Olimpiskās spēles vajadzētu uztvert gan Ķīnas iestādēm, gan pārējai pasaulei kā iespēju Ķīnai mainīt savu starptautisko tēlu, ko īpaši ir ietekmējuši pastāvīgie cilvēktiesību pārkāpumi, kas ietekmē dažādas grupas dažādu iemeslu dēļ.
<P>
Hu Jia un daudzu citu arests rāda, ka Ķīna neizmanto šo iespēju tā, kā to vajadzētu. Tas arī kalpo par vēl vienu atgādinājumu tiem, kuri redzēja Ķīnu kā valsti, kas bija gatava un pietiekami atklāta, lai organizētu starptautisku notikumu, kam jāpievēršas galvenokārt solidaritātei, piemēram, tādu kā Olimpiskās spēles.
<P>
Ķīnai vēl ir laiks mainīt šo tēlu, bet lai to izdarītu, tai tādi jautājumi kā vārda brīvība un biedrošanās brīvība jāuztver nopietnāk un jāpārtrauc tās apmātība ar Ķīnas vīriešu un sieviešu arestēšanu, sodīšanu un notiesāšanu, apsūdzot par nodarījumu, kas ir tik grūti attaisnojams, kā musināšana gāzt valsts iekārtu.
<SPEAKER ID="171" NAME="Kathy Sinnott">
IND/DEM grupas vārdā. - Priekšsēdētājas kundze, katra Olimpiāde piesaista mūsu uzmanību cilvēka cieņas saglabāšanai, kā to nosaka Olimpiskā harta. 2008. gadā Pekinas Olimpiāde īpaši piesaistīs mūsu uzmanību tai saglabāšanai - vai citai - Ķīnā. Cerams, tas radīs spiedienu uz Ķīnas valdību, liekot pārdomāt tādu rīcību kā Hu Jia arests. Valstij tā ir izdevība uzlabot tās trūcīgos rādītājus šajā jomā.
<P>
Tā vietā Ķīnas valdība, liekas, ir apņēmusies paslēpt cilvēktiesību pārkāpumus zem kājslauķa, arestējot aktīvistus un protestētājus. Bažas ir par augstās tehnoloģijas Rietumu drošības iekārtas iepirkumu, ko veica Ķīnas iestādes, acīmredzot vēloties uzlabot drošību spēļu laikā. Manas bažas ir divējādas. Man bail, ka šādu drošības iekārtu lietos pret Ķīnas ļaudīm šovasar un ka tā paliks sliktā izmantojumā pŗc šīs vasaras. Mums ir jāizmanto Olimpiāde vai nu, lai veicinātu cilvēktiesības Ķīnā, vai arī, lai boikotētu tās, un tas, ko mēs nevaram izdarīt, ir sagaidīt arī Ķīnas svinības, ja cilvēktiesības joprojām tiek kliedzoši neievērotas.
<SPEAKER ID="172" NAME="Desislav Chukolov" AFFILIATION="NI">
(BG) Kolēģi, 20. gadsimta laikā miljoniem cilvēku visā pasaulē kļuva par komunisma upuriem. Diemžēl šai ārkārtēji postošajai, mizantropiskajai un vairumā gadījumu pret kristīgo ticību vērstajai ideoloģijai vēl arvien ir savi upuri un savi pārstāvji. Pat šeit, šajā plenārsēžu zālē. Ilustrācijai es došu piemēru, kas dos mazliet vairāk skaidrības.
<P>
Pašlaik Hu Jia atrodas mājas arestā Ķīnā, jo ir pietiekami daudz cilvēku, kas uzskata, ka viņš ir viņu domu izteicējs. Lūk, tas padara viņu bīstamu Ķīnas režīmam. Šeit, Eiropas Parlamentā, paldies Dievam, ir pietiekami daudz delegātu, kurus ir ievēlējuši miljoniem pilsoņu viņu uzskatu pārstāvēšanai, tomēr Eiropas Savienības iestādēm, kuras daudzi salīdzina ar "piramīdu”, ir savas prioritātes, un referendums par Lisabonas Līgumu nav starp šīm prioritātēm.
<P>
Tas padara mūs, šos deputātus, tikpat bīstamus, cik Hu Jia ir Ķīnas režīmam. Mēs neesam mājas arestā, bet H.-G. Pöttering, ja viņš būs pietiekami godīgs un atvērts, atzīs, ka viņš varētu iet arī tik tālu. Tomēr es apliecinu viņam, ka mūsu vēlētāju goda pilna pārstāvēšana ir svarīgāka par šādu perspektīvu. Paldies.
<SPEAKER ID="173" NAME="Tunne Kelam" AFFILIATION="PPE-DE">
Priekšsēdētājas kundze, Hu Jia un viņa sievas lieta, diemžēl, nav atsevišķs gadījums.
<P>
Lai iegūtu privilēģiju rīkot šī gada Olimpiskās spēles Pekinā, Ķīnas valdība uzņēmās papildu saistības ievērot starptautiski atzītos cilvēktiesību standartus. Pretēji gaidītajam Pekina saskata Olimpiskajās spēlēs attaisnojumu represiju palielināšanai pret cilvēktiesību aktīvistiem. Tā, sistemātiski pārkāpjot pašas uzņemtās saistības, Ķīnas valdība ir parādījusi, ka tā negrasās ievērot olimpiskās tradīcijas pamatvērtības. Patiesībā tā drīz var zaudēt savu ticamību.
<P>
Tāpēc demokrātisko valstu reakcija nevar aprobežoties tikai ar sūdzībām. Ja Ķīnas iestādes neveiks pārliecinošas stāvokļa izmaiņas, tad spēļu demokrātiskie dalībnieki riskē ar savu uzticamību attiecībā uz vērtībām, kuras viņi aizstāv.
<SPEAKER ID="174" NAME="Lidia Joanna Geringer De Oedenberg" AFFILIATION="PSE">
(PL) Priekšsēdētājas kundze, 2001. gadā Pekinas XXIX Olimpisko spēļu organizācijas komitejas priekšsēdētāja vietnieks Liu Jingmin apgalvoja, ka Olimpisko spēļu piešķiršana Pekinai palīdzēs veicināt cilvēktiesību attīstību. Tomēr iepriekšējos mēnešos Ķīnas iestādes ir atļāvušās pārkāpt vārda brīvību biežāk nekā parasti. Tās ir represējušas arī žurnālistus un aktīvistus. Hu Jia - vadoša cilvēktiesību aktīvista, kas bija nominēts A. Saharova balvai 2007. gadā, - arests bija liels šoks, kas satricināja visu sabiedrību. Hu Jia tika arestēts, pārmetot viņam par aicinājumiem gāzt valsts valdību. Viņam vēl arvien ir liegtas tiesības uz advokātu un veselības aprūpi.
<P>
Ķīna ir jāpiespiež ievērot starptautiskos cilvēktiesību standartus un respektēt šīs tiesības. Tai ir arī jāizbeidz izmantot spēles kā attaisnojumu prettiesiskai žurnālistu un disidentu aizturēšanai. Mums jāatgādina Ķīnas iestādēm ideja, kas iedvesmo olimpisko kustību, proti, sporta saistība ar miermīlīgas sabiedrības vīziju un cilvēka cieņas saglabāšanu. Vienlaikus mums jāpieprasa tūlītēja Hu Jia un visu pārējo bez tiesas sprieduma aizturēto aktīvistu atbrīvošana, lai tādējādi viņi var atgriezties pie savām ģimenēm un piekļūt nepieciešamajai veselības aprūpei.
<SPEAKER ID="175" NAME="Zbigniew Zaleski" AFFILIATION="PPE-DE">
(PL) Priekšsēdētājas kundze, es vienkārši vēlējos noskaidrot, vai "acīs iekrišanas” stratēģija arī šeit darbojas. Ja tā, es vēlētos īsi pateikt, ka, ja Ķīnā kāds nevar saskatīt acīmredzamas zīmes par to, kā darbojas kontroles sistēma, tad tā tomēr darbojas. Pilsoņi jūtas ļoti sasaistīti apspiestības režīmā, kuru sistēma viņiem uzspiež. Mēs uzskatām, ka mūsu sūtība ir likt pārējai pasaulei aptvert situāciju, kā to ir norādījuši iepriekšējie deputāti. Tas ir vienīgais ierocis mūsu rīcībā. Mēs varam respektēt ekonomiskās attīstības sasniegumus Ķīnā, bet, iespējams, nekur citur pasaulē cilvēki nav tā baiļu un pašcenzūras pārņemti kā Ķīnā. Tāpēc es esmu apbrīnas pilns par šiem varonīgajiem indivīdiem Ķīnā, kuri ir pietiekami drosmīgi riskēt ar savu karjeru, savu brīvību un pat ar savu dzīvību, lai piesaistītu uzmanību situācijai. Mūsu morālais pienākums ir nostāties plecu pie pleca ar viņiem. Nav cita risinājuma, nav cita ceļa uz priekšu.
<SPEAKER ID="176" NAME="Ryszard Czarnecki" AFFILIATION="UEN">
(PL) Priekšsēdētājas kundze, turpinot mana kolēģa deputāta no Polijas komentārus, es vēlētos uzdot šādu jautājumu komisārei M. Kuneva, izmantojot viņas klātbūtni Parlamentā. Salīdzinot ar pagājušo gadu, vai mēs patiešām varam teikt, ka Ķīnas Tautas republikā patiešām palielinās īsta cilvēktiesību ievērošana? Vai Olimpiskās spēles, kam jānotiek šogad jūlijā Pekinā, patiešām nozīmē, ka Ķīnas disidenti var tagad justies drošāk, un ka attiecības ar Taivānu veidojas civilizētākā veidā? Vai brīva piekļuve internetam ir palielinājusies pēdējo divu vai triju gadu laikā? Es būtu ļoti pateicīgs par komisāres atbildi. Galu galā Bībele saka mums: "Prasi un tev taps dots”.
<SPEAKER ID="177" NAME="Meglena Kuneva">
, Komisijas locekle. - Priekšsēdētājas kundze, tikai pirms mēneša mana kolēģe komisāre B. Ferrero-Waldner pauda šajā plenārsēžu zālē Komisijas dziļās bažas par cilvēktiesību aizstāvju ilgstošo un sistemātisko apspiešanu Ķīnā. Tāpēc Komisija bija vēl jo vairāk nobažījusies, uzzinot par Hu Jia patvarīgo aizturēšanu un atceras, ka viņš jau iepriekš ir bijis atkārtoti pakļauts iebiedēšanas gadījumiem sakarā ar savām cilvēktiesību aktivitātēm.
<P>
Mēs arī paužam savas bažas par Hu Jia veselību. Viņš slimo ar hepatītu B, un viņam ik dienas jālieto zāles. Nav skaidrs, vai viņam ik dienas ir garantēta piekļuve viņam nepieciešamajai ārstēšanai un vai viņš var rēķināties ar ārsta palīdzību viņa aizturēšanas laikā Pekinas Pašvaldības aizturēšanas centrā Dougezhuang.
<P>
Pēc Komisijas domām Hu Jia aizturēšana uzliek ES pienākumu rīkoties noteiktā veidā skaidri noprotamās sakarības dēļ, ka viņā arests bija rezultāts viņa brīvajam un godīgajam vēstījumam par cilvēktiesību aizstāvju represēšanu telefoniskā sarunā ar Eiropas Parlamenta Cilvēktiesību apakškomitejas sēdi 2007. gada novembrī.
<P>
Tādējādi šis gadījums sasaucas ar Falun Gong lūgumraksta iesniedzēja Cao Dong gadījumu, kurš tika arestēts un arvien vēl atrodas cietumā pēc tikšanās ar Eiropas Parlamenta priekšsēdētāja vietnieku Pekinā 2006. gada maijā. Hu Jia aizturēšana arī prasa reakciju no ES kā starptautiskas dalībnieces cilvēktiesību aizstāvju aizsardzībai. Vakar ES troika veica stingru demaršu pret Ķīnas iestādēm, pieprasot viņa tūlītēju atbrīvošanu. Mēs patiesi ceram, ka Ķīnas iestādes sapratīs, ka cilvēktiesību aizstāvju jautājumam ir svarīgs iespaids uz Eiropas sabiedrības attieksmi pret Ķīnu, un atbilstīgi rīkosies
<P>
Es gribētu apliecināt šajā zālē klātesošajiem, ka ES ļoti cieši pārraudzīs Hu Jia lietas attīstību.
<P>
Komisija vēlētos izmantot šo iespēju mudināt vēlreiz Ķīnas valdību ļaut izteikt visa veida viedokļus. Šis ir svarīgs faktors, kas nosaka, kā starptautiskā sabiedrība raugās uz Ķīnu, īpaši šogad, kad pasaules acis būs pievērstas Ķīnai Olimpisko spēļu organizēšanā. Mēs esam pārliecināti, ka ir sasniedzama daudz stabilāka sabiedrība, atļaujot vārda brīvību.
<P>
Ļaujiet man nobeigt, sakot, ka komisija intensificēs savus centienus panākt vispārējās cilvēktiesību situācijas uzlabojumu Ķīnā. Šajā ziņā mēs turpināsim būt iedarbīgs instruments troikas sastāvā, sagatavojot ES-Ķīnas cilvēktiesību dialogu un semināru, lai tādējādi diskusijas turpmāk kļūst mērķtiecīgākas.
<P>
Neskatoties uz lēno progresu cilvēktiesību situācijā Ķīnā, mēs nelokāmi uzskatām, ka ES-Ķīnas cilvēktiesību dialogs paliek viens no visefektīvākajiem veidiem, kā iesaistīt Ķīnu atklātās un sīki konkretizētās diskusijās, tiecoties pēc cilvēktiesību reformas dzīvē.
<SPEAKER ID="178" NAME="Priekšsēdētāja">
Debates ir slēgtas.
<P>
Balsošana notiks debašu beigās.
