<CHAPTER ID="013-01">
1.  Venecuēla
<SPEAKER ID="186" NAME="Priekšsēdētājs">
Darba kārtības nākamais punkts ir trīs rezolūciju priekšlikumi par Venecuēlu.
<SPEAKER ID="187" NAME="José Ribeiro e Castro" LANGUAGE="PT">
Priekšsēdētāja kungs, komisāra kungs, dāmas un kungi, Venecuēla ir liela valsts un tās iedzīvotājiem ir senas demokrātijas tradīcijas un uzskati. Tomēr diemžēl viņi daudzus gadus ir dzīvojuši šausmīgos apstākļos, kas pasliktinās un kuros tiek pārkāptas viņu pamattiesības. Tādēļ mēs atkal apspriežam šo jautājumu Parlamentā un tādēļ mums ir jānosoda šī situācija.
<P>
Citu totalitārisma vadlīniju vidū mēs nosodām personu datu ļaunprātīgu izmantošanu sarakstos politiskas vajāšanas nolūkiem, piemēram, "Taskona sarakstu”, "Maisanta sarakstu” un "Krievu sarakstu”. Nepieņemami ir pasākumi, ko veic Venecuēlā, lai diskvalificētu daudzus pilsoņus un liegtu tiesības kandidēt gaidāmajās vēlēšanās vietējās un reģionālajās institūcijās. Nepieņemama ir cilvēktiesību organizāciju izraidīšana, piemēram, NVO Human Rights Watch pārstāvju izraidīšana gluži vienkārši par to, ka viņi sniedza atbilstošu vērtējumu par situāciju. Šokējošs ir arī fakts, ka iestāžu sekmēta vardarbība un neiecietība ir radījusi jaunus upurus.
<P>
Tādēļ mēs nosodām un paužam dziļu nožēlu par jaunā studentu līdera slepkavību, kurš bija šī iestāžu sekmētā vardarbības klimata upuris. Mēs pieprasām noskaidrot lietas patiesos apstākļus un saukt vainīgos pie atbildības.
<P>
Mums, eiropiešiem, ir jābūt aktīvākiem. Tikai iedomājieties, kas būtu, ja kas tāds notiktu mūsu valstīs. Vai mēs savās valstīs akceptētu pilsoņu diskvalificēšanu un aizliegumu kandidēt vēlēšanās, kā tas notiek Venecuēlā? Jā nē, tad kā mēs drīkstam pievērt acis uz notiekošo? Kā mēs drīkstam pievērt acis un izlikties, ka nekas nenotiek?
<P>
Kā mēs varam akceptēt nostāju, kāda, piemēram, diemžēl ir manas valsts, Portugāles, valdībai, kura noliec galvu Venecuēlas valdības priekšā, īsteno zemošanās politiku un nesen ir kļuvusi par Eiropas "uzņemšanas telpu” tirāniem, par ko man ir kauns? Tas patiešām ir nepieņemami.
<P>
Ir būtiski, lai Komisija un Padome stingrāk un skaidrāk pauž savu nosodījumu saistībā ar šiem cilvēktiesību pārkāpumiem.
<SPEAKER ID="188" NAME="Ewa Tomaszewska" LANGUAGE="PL">
Priekšsēdētāja kungs, ir nepieciešams iegūt detalizētu Julio Soto nāves apstākļu Marakaibo aprakstu. Vēlos paust dziļu līdzjūtību viņa ģimenei. Mēs visi aicinām saukt pie atbildības šī nozieguma vaininiekus un sodīt tos. Mūsu uzmanību pievērš Human Rights Watch novērojumi un komentāri, īpaši tādēļ, ka tā ir neatkarīga organizācija, kas ne no viena nesaņem subsīdijas. Mēs vēlamies paust protestu pret šīs organizācijas darbības aizliegumu. Mēs aicinām pilnībā ievērot vārda brīvību plašsaziņas līdzekļos un apvienošanās tiesības. Mēs aicinām pilnībā īstenot tiesību aktus, lai aizsargātu sievietes no vardarbības. Mēs aicinām īstenot novembrī gaidāmās vēlēšanas tādā veidā, lai nebūtu iebildumu pret vēlēšanu kampaņu vai pašu procesu. Venecuēlai ir jābūt demokrātiskai valstij, kurā visiem iedzīvotājiem ir līdzvērtīga brīvība, kā tas ir visās Eiropas Savienības dalībvalstīs.
<SPEAKER ID="189" NAME="Renate Weber">
autore. - Priekšsēdētāja kungs, vairākus gadus opozīcijas stāvoklis Venecuēlā ir bijis ļoti sarežģīts, un Venecuēlas demokrātijas apšaubīšana ir bijusi pamatota.
<P>
Taču šobrīd notiekošais ir pierādījums tam, ka Venecuēlas demokrātija un tiesiskums ir izsmiekls. Administratīvu pasākumu izmantošana, lai aizliegtu iedzīvotājiem 15 gadus ieņemt oficiālus amatus vai kandidēt uz tiem, ir nepieņemama. Tikai tiesām ir jābūt pilnvarām pieņemt šādus lēmumus un tikai pēc tam, kad ir notiesāti nopietnu kriminālnoziegumu nodarītāji.
<P>
Šī pasākuma perversitāte ir viegli atpazīstama, ja apzinās, ka vairums no tiem, kuriem noteikts aizliegums, ir politiskās opozīcijas pārstāvji. Tā ir prakse, ko visdrīzāk neizmantos tikai sakarā ar novembrī gaidāmajām vēlēšanām, bet arī turpmākajos vēlēšanu procesos.
<P>
Nav pārsteidzoši, ka šī politiskā diskvalificēšana norit laikā, kad no Venecuēlas izraida cilvēktiesību propagandētājus, kuri kritizē pašreizējo valdību, un kad netiek atbilstoši izmeklēti to cilvēku nāves aizdomīgi gadījumi, kuri pauduši kritiku.
<P>
Eiropas Parlamentam ir jāpauž Venecuēlas sabiedrībai stingrs viedoklis par to, ka politiska diskvalificēšana ir nedemokrātiska prakse un ka tā ir pretrunā ar pašiem tiesiskuma pamatiem. Mums ir stingri jānoraida Venecuēlas Eiropas lietu ministra vietnieka apgalvojumi, ka Eiropas Parlaments septembrī atteicās balsot par šo rezolūciju, jo uzskatīja to par balsojumu pret pretkorupcijas apkarošanu. Šāds manevrs, lai manipulētu ar Venecuēlas sabiedrības viedokli, ir Eiropas lietu ministra necienīga rīcība. Mēs arī stingri noraidām viņa apsūdzību, ka tas, ko šeit darām, ir uzbrukums suverēnai valstij.
<P>
Šī rezolūcija pauž mūsu bažas saistībā ar demokrātijas attīstību un cilvēktiesību ievērošanu valstī, kuras iedzīvotājus mēs ļoti apbrīnojam un cienām.
<SPEAKER ID="190" NAME="Bernd Posselt">
PPE-DE grupas vārdā. - (DE) Priekšsēdētāja kungs, brutālā Julio Soto slepkavība ir uzskatāma par provizorisku kulminācijas punktu dramatiskam demokrātijas un tiesiskuma sabrukumam Venecuēlā, valstī, kurai Latīņamerikā pirms kāda laika bija pozitīva loma.
<P>
Tomēr pašreizējā režīmā pilnībā tiek pārkāptas ne vien cilvēktiesības, bet vēl arī ar lielummāniju sirgstošs diktators cenšas izplatīt savu nehumāno terorisma sistēmu visā kontinentā un pat Eiropā, ja ņem vērā viņa saistību ar Baltkrieviju. Šī iemesla dēļ ir ļoti būtiski, lai mēs visai drīz apturētu šos plānus Venecuēlas iedzīvotāju labā, kā arī citu tautu labā, ko viņš cenšas nopirkt vai šantažēt ar bagātīgajiem naftas krājumiem, lai uzspiestu savu ideoloģiju.
<P>
Ja viņš paustu argumentus saistībā ar valsts suverenitāti, es varētu tikai teikt, ka ir būtiskākas lietas par valsts suverenitāti, proti, pamattiesības un vispārējās cilvēktiesības.
<SPEAKER ID="191" NAME="Marios Matsakis">
ALDE grupas vārdā. - Priekšsēdētāja kungs, nav šaubu par to, ka Venecuēlas nesenā, kā arī senākā vēsture ir bijusi traumatiska, un ne visiem notikumiem par iemeslu kalpojusi iekšējā situācija valstī. Patiešām, šajā sakarā, iespējams, daudz lielāka nozīme ir ārējiem faktoriem. Tomēr, neskatoties uz to, kas vai kurš ir vainojams, cietēji galvenokārt ir bijuši civiliedzīvotāji.
<P>
Pašreizējai valdībai H. Chávez vadībā acīmredzot ir savtīgi mērķi saistībā ar ASV un tās atbalstītājiem un sabiedrotajiem, tomēr tas nedrīkstētu izraisīt Venecuēlas iedzīvotāju tiesību masveida pārkāpumus, kāda ir tā dēvētā "administratīvā diskvalificēšana” vēlēšanu procesā, vai opozīcijas aktīvistu vajāšanu un slepkavības. Chávez kungam ir jāapzinās, ka, ja viņš vēlas, lai viņa valsts taptu bagāta, viņam ir jānodrošina, lai valdība darbojas, strikti ievērojot demokrātijas robežas un cilvēktiesības. Vardarbības un vajāšanas izmantošana pret iedzīvotājiem tautai radīs vēl lielāku valstisku traumu un ciešanas, un mēs nedrīkstam to pieļaut.
<SPEAKER ID="192" NAME="Leopold Józef Rutowicz" LANGUAGE="PL">
Priekšsēdētāja kungs, rezolūcija par cilvēktiesību pārkāpumiem Venecuēlā ir pamatota ar faktiem un to ir vērts atbalstīt. Diemžēl Venecuēlas sabiedrība daudzus gadus ir pieredzējusi politisko spēku polarizēšanos. Par piemēru varu minēt armijas veiklos gājienus, neiecietību, sabiedrības noslāņošanu labklājības ziņā vai rasu domstarpības. Visos šajos pasākumos visaktīvāk darbojas prezidenta H. Chávez komanda, jo saskaņā ar prezidenta sistēmu viņš var kontrolēt administratīvo pārvaldi un bruņotos spēkus. Cīņu par pieņemtajiem lēmumiem rezultātā Venecuēlas sabiedrības struktūra top līdzīga Kubai, proti, sociālisms ar vēsturiskām un nacionālistiskām iezīmēm. Tas varētu izraisīt valsts karoga un himnas nomaiņu.
<P>
Pašreizējās izmaiņas nav būtiski ietekmējušas dzīves standartus, jo Venecuēla ir ļoti bagāta ar dabas resursiem. Tie kalpo par amortizatoru izmaiņu ietekmei un sniedz iespēju īstenot populistu darbības. Situācija ir tik nopietna, ka ar rezolūciju vien nepietiks, lai apturētu pilsoņu tiesību ierobežošanu Venecuēlā. Ir nepieciešama praktiska palīdzība no visām šajā reģionā esošajām valstīm.
<SPEAKER ID="193" NAME="Pedro Guerreiro">
GUE/NGL grupas vārdā. - (PT) Jau atkal mēs saskaramies ar nepieņemamu un nožēlojamu Eiropas Parlamenta centienu iejaukties, kas jau ir ticis mēģināts pirms Venecuēlas reģionālajām un vietējām vēlēšanām. Pamatā šo debašu iekļaušana darba kārtībā un rezolūcijas priekšlikums ir paredzēti tikai tam, lai atbildētu tiem, kuri atbalsta un veicina jau ilgstoši noritošos un satraucošos centienus iejaukties un destabilizēt demokrātisku un suverēnu valsti.
<P>
Mērķis ir acīm redzami veicināt iejaukšanos Venecuēlas iekšlietās, cenšoties iejaukties un izdarot spiedienu no ārpuses, lai panāktu, ka tiek pieņemti lēmumi, ko suverēnas tiesības pieņemt ir tikai Venecuēlas iedzīvotājiem. Tā vietā, lai sagrozītu faktus un lasītu Venecuēlai morāli par demokrātiju, Eiropas Parlamentam vajadzēja iekļaut darba kārtībā debates par ES centieniem īstenot ierosināto, jau noraidīto Eiropas līgumu, pilnībā neņemot vērā Francijas, Nīderlandes un Īrijas iedzīvotāju suverēni pieņemtos demokrātiskos lēmumus, un arī atcerēties par atteikšanos atļaut citiem iedzīvotājiem paust savu viedokli referendumos. Tā vietā, lai iejauktos lietās, par kurām var lemt tikai Venecuēlas iedzīvotāji, Eiropas Parlamentam vajadzētu noraidīt nehumāno Atgriešanās direktīvu, kas neievēro un pārkāpj imigrantu cilvēktiesības, no kuriem daudzi ir no Latīņamerikas.
<P>
Šīs iniciatīvas atbalstītājus patiesībā satrauc tikai fakts, ka Venecuēlas iedzīvotāji ir parādījuši piemēru, kas rada ievērojamas problēmas finansiālajām un ekonomiskajām interesēm, kuras kontrolē Eiropas Savienību. Viņi ir parādījuši piemēru tam, kā apstiprināt valsts suverenitāti un neatkarību, kā izveidot patriotisku emancipācijas projektu, panākt progresu un attīstību un kā attīstīt pret imperiālistiem vērstu solidaritāti. Viņi ir parādījuši, ka cilvēkiem ir vērts cīnīties un ka ir iespējama godīgāka, demokrātiskāka un mierīgāka valsts un pasaule. Realitāte liecina, ka labākais veids, kā reaģēt uz Eiropas Parlamenta centieniem iejaukties, ir ievērojamais prestižs un nozīme, kāda Latīņamerikas iedzīvotāju un pasaules skatījumā ir Bolivāra procesam. Tā rezultātā viņiem vajadzētu pārstāt pretendēt uz tiesībām sprediķot visai pasaulei.
<SPEAKER ID="194" NAME="Urszula Krupa" LANGUAGE="PL">
Šodien mēs apspriežam cilvēktiesību pārkāpumus Venecuēlā, jo netiek ievērotas Venecuēlas konstitūcijā paredzētās pilsoniskās un politiskās tiesības un pašreizējā valdība liedz opozīcijai šīs tiesības. Opozīcijas locekļiem nav iespējams kandidēt vēlēšanās, nepastāv vārda brīvība un starptautisku organizāciju novērotājus izraida. Tādēļ šīs debates ir laba iespēja mums paust savus iebildumus par demokrātijas trūkumu Venecuēlā un ārpus tās.
<P>
Patiesībā šīs debates ir arī iespēja aicināt paust taisnību sabiedrībā un politikā. Venecuēlas prezidents ir padevies kārdinājumam iegūt pilnīgu varu. Arī daudzu citu valstu vadītāji un imperatori centās pakļaut cilvēkus, kuriem bija atšķirīgs viedoklis vai kuri bija nabadzīgāki. Chávez kunga kreisā spārna doktrīna ir pazīstama kā kristiešu sociālisms, tomēr tai ir maz kā kopīga ar baznīcas sociālo mācību. Šī iemesla dēļ Venecuēlas bīskapu pārstāvji kritizēja demokrātijas trūkumu. Šajā sakarā prātā nāk evaņģēlija stāsts par skabargu un baļķi.
<SPEAKER ID="195" NAME="Laima Liucija Andrikien" AFFILIATION="PPE-DE">
(LT) Ir pagājuši desmit gadi, kopš Hugo Chávez kļuva par Venecuēlas prezidentu. Venecuēlas 1999. gada konstitūcija bija izcila iespēja, lai stiprinātu tiesiskumu un garantētu cilvēktiesību ievērošanu valstī. Tomēr šodien mums ir jāatzīst, ka šī vēsturiskā iespēja ir palaista garām. Mums ir zināms, ka Venecuēlā, ko pārvalda prezidents H. Chávez, pieļauj politisko oponentu diskriminēšanu un kritizēšanu, to pat veicina. Venecuēlā, ko pārvalda H. Chávez, tiesu iestādes vairs nav neatkarīgas, un mums arī ir labi zināma situācija, ar kādu šajā valstī saskaras apvienības un prese. Mūsu rezolūcija šodien ir drīzāk atgādinājums prezidentam H. Chávez, ka konstitūcija nav tikai papīra gabals, ka tās noteikumi ir jāīsteno dzīvē.
<SPEAKER ID="196" NAME="Zdzisław Zbigniew Podkański" AFFILIATION="UEN">
- (PL) Parlaments apspriedīs ļoti dramatisko un traģisko situāciju Kongo, kur upuru skaits sasniedz simtus vai pat tūkstošus. Salīdzinot ar to, stāvoklis Venecuēlā šķiet daudz mazāk nopietns. Tas skar vēlēšanu tiesību pārkāpumus un izraidīšanu no valsts. Tomēr ir notikusi pirmā slepkavība. Ir nogalināts studentu līderis.
<P>
Tomēr pat pašlaik ir būtiski izvirzīt šo jautājumu apspriedei, jo mums jāatceras, ka katrs šāds process sākas ar demokrātisko tiesību pārkāpumiem. Pirmais posms vienmēr ir ļaunprātīga varas izmantošana, kad nav citu argumentu, un pēc tam seko slepkavība. Tādēļ rezolūcijai ir nozīme. Tā kalpo par signālu vai atgādinājumu, ka šis bīstamais process ir pamanīts brīdī, kad mums vēl ir iespējams uzraudzīt un novērst genocīdu.
<SPEAKER ID="197" NAME="Georgios Toussas" AFFILIATION="GUE/NGL">
(EL) Priekšsēdētāja kungs, ir acīmredzams, ka īsi pirms Venecuēlas vēlēšanām ir veikti nepārprotami un nepieņemami centieni iejaukties šīs valsts iekšējā attīstībā ar viennozīmīgu mērķi ietekmēt vēlēšanu rezultātus.
<P>
Situācija Venecuēlā ir ievērojama un nozīmīga uzvara darba ņēmējiem Eiropā un pasaulē kopumā, jo, neskatoties uz sarežģījumiem un šķēršļiem un Amerikas imperiālisma pārstāvju iejaukšanos, neseno notikumu attīstības ietvaros šajā valstī ir īstenoti pozitīvi pasākumi un ir atrisinātas darba ņēmēju problēmas.
<P>
Īstenotie centieni ir nepieņemami, un vēlamies izmantot šo iespēju, lai nosodītu to politisko spēku rīcību, kuri, izmantojot šo rezolūciju, iejaucās Venecuēlas iekšlietās.
<P>
Nobeigumā vēlos teikt, ka septiņiem parlamentāriešiem Eiropas Parlamenta sēdes laikā nav iespējams uzņemties atbildību par tautas nosodīšanu, kas cīnās par brīvību un pašreizējo vajadzību nodrošināšanu. Cilvēku tiesības pašiem noteikt savu nākotni nav apspriežams jautājums, un mums tas ir jārespektē.
<SPEAKER ID="198" NAME="Kathy Sinnott" AFFILIATION="IND/DEM">
Priekšsēdētāja kungs, domājot par demokrātiju, tiek domāts par cilvēktiesībām. Vārda brīvības un balsošanas tiesību nozīme visos valdības līmeņos ir labi saprotama. Venecuēlā jau gadiem ilgi nav pastāvējušas šādas iespējas. Tā ir valsts, kurā plaukst korupcija un kuru pašreiz pārvalda H. Chávez. Viņa valdības ietvaros tiek rakstītas vēstures lappuses par opozīcijas locekļu iebiedēšanu, opozīcijas partiju locekļu noslepkavošanas gadījumiem un cilvēktiesību aizstāvju un NVO pārstāvju piespiedu izraidīšanu. Papildus tam Venecuēla šobrīd izmanto tā dēvētos pārbaužu sarakstus ne tikai, lai atturētu pilsoņus no oficiāliem amatiem, bet arī lai atņemtu viņiem tiesības brīvi balsot par kandidātiem, kuriem viņi dod priekšroku. Mēs kā demokrātiska struktūra varam Venecuēlu lūgt ievērot starptautiskos demokrātijas standartus, kas ļautu Venecuēlas iedzīvotājiem izmantot pamattiesības, brīvību brīvi un atklāti kritizēt varas pārstāvjus un ar vēlēšanu starpniecību bez bailēm mainīt valdību.
<SPEAKER ID="199" NAME="Gerard Batten" AFFILIATION="IND/DEM">
Priekšsēdētāja kungs, prezidents H. Chávez ir bijis sava veida Eiropas kreiso mīlulis. Manā skatījumā īpaši atzīmējams ir tas, ka viņu aizstāvēja bijušais Londonas mērs Ken Livingstone. Pateicoties tam, viņa slikto slavu mazliet aizsedza viltots cienījams stāvoklis. Protams, prezidents H. Chávez pārvaldīja Venecuēlas iedzīvotāju tiesību un brīvību ierobežošanu. Viņš mazināja politisko brīvību, tiesiskumu, tiesu neatkarību un plašsaziņas līdzekļu un arodapvienību brīvību. Tādi politiķi kā Livingstone kungs, kuri apstiprina tādus līderus kā prezidents H. Chávez, mazina patiesu demokrātiju un atklāj arī savu patieso būtību.
<SPEAKER ID="200" NAME="Andris Piebalgs">
Komisijas loceklis. - Priekšsēdētāja kungs, Komisija ar lielu interesi seko notikumu attīstībai Venecuēlā. Valsts gatavojas reģionālajām un vietējām vēlēšanām, kas notiks 23. novembrī.
<P>
Ir vērts atzīmēt, ka pēdējo gadu laikā Venecuēlā ir notikuši vairāki demokrātiski vēlēšanu procesi. Dažus no tiem uzraudzīja Eiropas Savienības vēlēšanu novērošanas misijas, kuras secināja, ka kopumā tie atbilst starptautiskajiem standartiem un valsts tiesību aktiem. Daži no vēlēšanu procesiem nebija demokrātiski, piemēram, pēdējais referendums, jo mēs nebijām uzaicināti.
<P>
Komisija apzinās problēmas, ko pauda daži no jums, kā arī daudzi Venecuēlas sabiedrības sektori saistībā ar "diskvalifikāciju” konstitucionālismu. Daži uzskata, ka to mērķis ir radīt šķēršļus opozīcijas dalībai novembrī gaidāmajās vēlēšanās.
<P>
Komisija ir ņēmusi vērā paskaidrojumus, ko dažādos gadījumos saistībā ar šo valsts kontroliera ierēdņiem piemēroto "administratīvo sankciju” konstitucionālismu ir sniegušas Venecuēlas iestādes.
<P>
Mēs uzsveram, cik būtiski ir saskaņā ar konstitūciju un tiesiskuma principu nodrošināt visiem iedzīvotājiem tiesības piedalīties vēlēšanās. Mēs ceram, ka gaidāmās vēlēšanas stiprinās Venecuēlā demokrātiju un ka rezultāti atspoguļos visas Venecuēlas sabiedrības viedokli.
<P>
Mēs aicinām visus dalībniekus iesaistīties vēlēšanu procesā, paužot iecietību, esot pilsoniskiem un cienot viedokļu plurālismu.
<P>
Komisija arī apzinās, ka no Venecuēlas izraidīja Human Rights Watch pārstāvjus. Mēs sadzirdējām tos, kuri nosodīja šo lēmumu, kas negatīvi ietekmē vārda brīvības tiesības un ir akts, kas demonstrē neiecietību pret kritiku. Šajā kontekstā mēs uzsveram, cik nozīmīgi ir tas, ka ES atsaucas uz vārda un viedokļu brīvību. Vārda brīvība ir viena no cilvēku pamattiesībām un demokrātijas un tiesiskuma stūrakmens.
<P>
Vēlos apliecināt Parlamentam, ka Komisija turpinās rūpīgi sekot notikumu attīstībai Venecuēlā. Komisijas apņemšanās atbalstīt demokrātijas attīstību un sekmēt cilvēktiesību ievērošanu turpinās izpausties mūsu sadarbības politikā un attiecībās ar Venecuēlu.
<SPEAKER ID="201" NAME="Priekšsēdētājs">
Debates ir slēgtas.
<P>
Balsošana notiks pēc pēcpusdienas debatēm.
