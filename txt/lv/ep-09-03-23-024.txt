<CHAPTER ID="024">
Cīņa pret sieviešu dzimumorgānu izkropļošanu ES (īss izklāsts) 
<SPEAKER ID="197" NAME="Priekšsēdētājs">
Nākamais punkts ir ziņojums, ko Sieviešu tiesību un dzimumu līdztiesības komitejas vārdā sagatavojusi C. Muscardini par cīņu pret sieviešu dzimumorgānu izkropļošanu ES.
<SPEAKER ID="198" NAME="Cristiana Muscardini">
referente. - (IT) Priekšsēdētāja kungs, dāmas un kungi, manuprāt, ir ļoti labi, ka mūsu debatēs piedalās komisārs L. Michel. Kā mēs zinām, viņš vienmēr pievērš lielu uzmanību cilvēktiesību jautājumiem un traģēdijām Āfrikā. Michel kunga klātbūtne dod cerību, ka Komisija nopietni pievērsīsies jautājumam, kurš šodien skar ne tikai 28 Āfrikas valstis un dažādas valstis Tuvajos Austrumos, un kaimiņvalstis, bet ir kļuvis arī par satraucošu problēmu Eiropas Savienībā.
<P>
Masveida imigrācija pēdējos gados ir atnesusi šo traģēdiju uz ES valstīm. Desmitiem tūkstošu meiteņu un jaunu sieviešu katru dienu apdraud šausminošas prakses ciešanas, kas ne tikai neatgriezeniski sakropļo tās fiziski, bet arī rada ārkārtīgi smagas psiholoģiskas sekas. Tādēļ, lai gan Parlaments jau iepriekšējos gados ir vairākas reizes nosodījis šo praksi un ar DAPHNE palīdzību ir finansējis 14 projektus, lai apkarotu sieviešu dzimumorgānu izkropļošanu, šodien mēs atkal diskutējam par šo tematu, jo šī parādība nav mazinājusies, bet aizvien izplatās.
<P>
Mums jābūt drosmei, lai pieņemtu nopietnus profilaktiskos pasākumus, lai ar kultūras kampaņu palīdzību liktu saprast imigrantēm sievietēm un arī šo meiteņu tēviem, ka tradicionālu paražu ievērošana, kam nav nekādas saistības ar reliģiju, nav veids, kā integrēties vai veidot viņu meitu nākotni.
<P>
Iedomāsimies meiteni, kura apmeklē skolu Francijā, Itālijā vai Beļģijā, un pēc socializācijas ar vienaudžiem pēkšņi tiek izkropļota un pārdzīvo traģēdiju, kas atstās iespaidu uz visu dzīvi. Šī meitene ir ne tikai fiziski sakropļota, bet viņai nav iespējams atjaunot normālas attiecības ar citiem cilvēkiem, viņa jūtas pazemota, atšķirīga, bet mūsu sabiedrībā mēs negribam cilvēkus, kas ir atšķirīgi. Mēs gribam cilvēkus, kuri neatkarīgi no reliģiskās piederības, ādas krāsas vai ģeogrāfiskās izcelsmes var strādāt kopā, lai veidotu labāku, pilsoņiem tuvāku Eiropu.
<P>
Šī iemesla dēļ, priekšsēdētāja kungs, komisāra kungs, mēs kā Parlaments - un es vēlos pateikties visiem komitejas kolēģiem, kas palīdzēja man sagatavot šo ziņojumu - pieprasām visu dalībvalstu tiesību aktu harmonizāciju, lai sieviešu dzimumorgānu izkropļošana tiktu klasificēta kā noziegums. Mēs nevēlamies mīkstinošus priekšlikumus par "punkciju”. Mēs vēlamies, lai sievietes būtu patiesi vienlīdzīgas ar vīriešiem, mēs nevēlamies iniciācijas ceremonijas, bet gan patiesu integrāciju. Mēs vēlamies, lai NVO spētu veikt savu darbu, mēs vēlamies profilakses politiku, kas iesaista imigrantu sieviešu asociācijas, mēs vēlamies sodīt ikvienu, kurš cenšas sakropļot meitenes un ievilkt viņas perversā izmisuma un atstumtības spirālē.
<P>
Šajā ziņojumā iekļautas daudzas jomas, un es domāju, ka deputātiem ir bijusi iespēja iepazīties un novērtēt tās. Uzskatu, ka ikvienam jāpievienojas aicinājumam par mērķtiecīgu Eiropu, kas apvieno tās triju iestāžu pūliņus, lai apkarotu šo briesmīgo noziegumu, kas pārkāpj cilvēktiesības.
<SPEAKER ID="199" NAME="Louis Michel">
Komisijas loceklis. - (FR) Priekšsēdētāja kungs, savā un kolēģu vārdā es vēlos pateikties Muscardini kundzei par uzstāšanos, jo uzskatu, ka viņa ir aizskārusi traģēdiju un skandālu. Es patiešām vēlos pateikties Muscardini kundzei par izcilo ziņojumu svarīgajā jautājumā par cīņu pret sieviešu dzimumorgānu kropļošanu Eiropas Savienībā.
<P>
Eiropas Savienība ir skaidri nosodījusi nepieņemamās tradicionālās prakses gan Savienībā, gan trešajās valstīs, kas nopietni pārkāpj sieviešu un jaunu meiteņu pamattiesības uz cieņu pret viņu fizisko un garīgo veselību. Mēs acīmredzami esam vienisprātis ar šo ziņojumu. Mēs uzskatām, ka visām Eiropas Savienības dalībvalstīm jāveic stingri pasākumi. Uzskatu, ka jāveic daudz stingrāki pasākumi, lai izbeigtu šo praksi gan Eiropas Savienībā, gan trešajās valstīs, jo ir pilnīgi nepieņemami un neticami, ka tādas lietas joprojām notiek Eiropas Savienībā. Visos politiskajos dialogos mums jānodrošina, ka mēs atbalstām trešās valstis un ka tās pilnībā saprot mūsu nostāju. Es nedaudz atkāpšos no teksta, lai pateiktu jums, ka šis jautājums vienmēr ir mūsu darba kārtībā visos politiskajos dialogos ar jaunattīstības valstīm.
<P>
Pavisam nesen Burkinafaso prezidents B. Compaoré piezvanīja man un informēja, ka viņi gatavojas pieņemt likumu, kas aizliegtu šīs prakses, lai gan tas nebūs viegls jautājums. Jānorāda, ka joprojām ir daži klani un ciltis, kas piekopj šo praksi, un tas valstī ir jūtīgs jautājums, bet viņam patiešām bija vēlme panākt progresu, un es uzskatu, ka tas ir svarīgi.
<P>
Jūs zināt arī to, ka Komisija regulāri piešķir Kopienas finansējumu, lai atbalstītu projektus Eiropā un trešajās valstīs, kuru mērķis ir novērst un izskaust sieviešu ģenitāliju kropļošanu un palīdzēt upuriem un riska grupas meitenēm.
<P>
Eiropā mūsu galvenais instruments ir DAPHNE III programma, kas atbalsta Eiropas nevalstiskās organizācijas, vietējās un reģionu sabiedriskās un varas iestādes cīņā pret sieviešu dzimumorgānu kropļošanu. Kopš programmas uzsākšanas 1997. gadā DAPHNE ir līdzfinansējusi 14 projektus, kas veltīti šim jautājumam, atvēlot kopā ap 2.4 miljonus EUR. DAPHNE projekti ir ļāvuši ieviest sabiedrības apmācības un atbalsta programmas, rīkot informēšanas kampaņas, analizēt valstu tiesību aktus, iegūt informāciju un statistiku, attīstīt instrumentus un noteikt labākās prakses ieviešanai uz vietas un rekomendēt politikas virzienus Eiropas un valstu lēmumu pieņēmējiem.
<P>
Mēs esam apņēmušies saglabāt atbalstu šādiem pasākumiem un turpināt šo jautājumu Eiropas Savienībā ne tikai vardarbības novēršanas un upuru atbalsta kontekstā, bet arī imigrācijas, patvēruma meklētāju un krimināltiesību jomās.
<P>
Es uz brīdi atkāpšos no teksta. Varu darīt jums zināmu, ka mani šokē mūsu valdību un dažu politiķu zināma gļēvulība, kuri uzskata, ka tā ir kultūras sastāvdaļa un tādēļ neaizskarama. Es atvainojos: mazākais, ko mēs gaidām no cilvēkiem, kuri ierodas Eiropā, ir spēkā esošo tiesību aktu ievērošana. Uzskatu, ka nevar būt divu līmeņu tiesiskums, nevar būt divu līmeņu jēdziens. Tas neietekmē Eiropas spēju viesmīlīgi uzņemt iebraucējus, gluži pretēji. Tā ir diskusija, kuru es pagātnē esmu piedzīvojis savā valstī. Mani šokē dažu cilvēku atteikšanās sodīt par šādām lietām, aizbildinoties ar cieņu pret imigrantu kultūru. Ja mēs vēlamies atrisināt šo jautājumu vismaz Eiropā, mums jāsasniedz pakāpe, kurā mēs sodām par šādu praksi. Mums nepieciešama politiskā drosme, un es nedomāju, ka tā traucēs valsts spējai viesmīlīgi uzņemt imigrantus. "Tā ir mūsu konstitūcija, tie ir mūsu likumi, mūsu humānās vērtības, un jums tās jāievēro. Ja jūs tos neievērojat, jūs rīkosieties nelikumīgi, un jūs sodīs.” Tās ir manas atkāpes beigas, bet esmu gandarīts, ka pateicu to, jo labi saprotu jūsu aizkaitinājumu šajā jautājumā.
<P>
Ārējā palīdzībā trešajām valstīm Komisija izmanto trīs politikas, lai apkarotu sieviešu dzimumorgānu kropļošanu. Pirmkārt, kā es jums jau minēju, tā iekļauj sieviešu emancipācijas, cilvēktiesību un veselības jautājumus visos politiskajos un stratēģiskajos dialogos ar partnervaldībām.
<P>
Otrkārt, Komisija atbalsta valsts tiesību aktu uzlabošanas iniciatīvu propagandēšanu un popularizēšanu un atbilstīgu valstu politiku attīstību sieviešu tiesību veicināšanai un aizsardzībai, un kaitējošu prakšu aizliegšanai.
<P>
Treškārt, Komisija atbalsta valdību amatpersonu veiktspējas palielināšanas iniciatīvas, kā arī propagandu un izpratnes veicināšanu visos sabiedrības sektoros. Hāgas daudzgadu programma, kas ietver dažādus pasākumus tiesiskuma, brīvības un drošības attīstībā, beidzas 2010. gadā. Mēs gatavojam paziņojumu 2009. gada pavasarī par jauno Stokholmas programmu 2010 -2014. Varu apgalvot, ka šī programma uzsvērs pamattiesību un upuru aizsardzību, iekļaujot bērnu un sieviešu tiesību veicināšanu un aizsardzību.
<P>
Lai gan Komisija vēl nav izstrādājusi konkrētu stratēģiju sieviešu dzimumorgānu izkropļošanas apkarošanai, mēs esam apņēmušies turpināt atbalstīt pasākumus tās novēršanai un izvirzīt šo jautājumu Savienības iekšējā un ārējā politikā.
<SPEAKER ID="200" NAME="Priekšsēdētājs">
Ar to mēs noslēdzam šo darba kārtības punktu.
<P>
Balsojums notiks otrdien, 2009. gada 24. martā.
<P>
Rakstiskas deklarācijas (Reglamenta 142. pants)
<SPEAKER ID="201" NAME="Véronique Mathieu  " LANGUAGE="FR">
Katru gadu Eiropā 180 000 imigrējošo sieviešu cieš no dzimumorgānu izkropļošanas vai ir pakļautas dzimumorgānu izkropļošanas riskam. Svarīgi atcerēties, ka šie izkropļojumi ir mežonīgs cilvēktiesību pārkāpums, kam ir ļoti smagas fiziskas un psiholoģiskas sekas. Šo praksi nevar attaisnot ar kultūras vai reliģijas tradīcijām. Lai to izbeigtu, dalībvalstīm jāpanāk šo darbību aizlieguma ievērošana, kas noteikta krimināltiesību aktos, un kropļošanas prakse jāuzskata par kriminālnoziegumu. Vienlaikus cietušajām personām un potenciālajiem upuriem jānodrošina piekļuve juridiskajai un medicīniskajai palīdzībai.
<P>
ES jāpalielina atbalsts tām vietējām NVO, kas dara izcilu darbu profilakses un palīdzības jomās. Mērķtiecīgas informācijas un izglītības kampaņas valstu un Eiropas līmeņos likvidēs tabu, kas saistīti ar šo praksi, vienlaikus informējot ģimenes par šādas izkropļošanas kriminālajām sekām. ES ir svarīgi risināt šo problēmu, nosakot kopīgus preventīvus pasākumus, lai aizliegtu kropļošanas praksi ES un atsaucoties uz šo aizliegumu visos sadarbības nolīgumos, kurus slēdz ar trešajām valstīm. Dzimumorgānu izkropļošana ir sociāla problēma, kas skar mūs visus.
