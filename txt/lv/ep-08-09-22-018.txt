<CHAPTER ID="018">
Vienas minūtes runas par politiski svarīgiem jautājumiem
<SPEAKER ID="028" NAME="Priekšsēdētājs">
Nākamais punkts ir vienas minūtes runas par politiski svarīgiem jautājumiem.
<SPEAKER ID="029" NAME="Rareş-Lucian Niculescu" AFFILIATION="PPE-DE">
(RO) Pirmā Eiropas sammits par romu integrāciju notika pagājušajā nedēļā šeit, Briselē. Šī sarežģītā romu jautājuma iekļaušana ES darba kārtībā ir plāns, ko Rumānija ir pastāvīgi atbalstījusi, un es uzskatu, ka tas ir jāvērtē atzinīgi. Eiropas Padome, kas ir nodarbojusies ar šo jautājumu kopš 1990. gada, atzīmēja, ka romi ir patiesa Eiropas minoritāte. Tādēļ romu jautājums ir Eiropas, nevis valstu jautājums, un es uzskatu, ka Eiropas Komisijai ir vajadzīgs pilnīgs Parlamenta atbalsts šai iniciatīvai.
<P>
Es uzskatu, ka Eiropas Parlamentam ir jāizsakās par labu izglītības iekļaušanai pašā Eiropas romu politikas pamatā, jo pēdējo gadu pieredze ir pierādījusi, ka izglītība ir drošākais ceļš uz integrāciju un to, lai šķēršļus veiksmīgi pārvarētu gan romi, gan viņu kaimiņi.
<SPEAKER ID="030" NAME="Csaba Sándor Tabajdi" AFFILIATION="PSE">
(HU) Priekšsēdētāja kungs, šodien mēs esam liecinieki tam, kā Vācijas un Austrijas lielveikalu ķēdes rupji pārkāpj tirgus diskriminācijas aizliegumu, boikotējot Ungārijas putnkopību un pārstrādes rūpniecību.
<P>
Tas attiecas uz lielveikaliem REWE, SPAR, METRO un Kaufland, kas, piedaloties Austrijas dzīvnieku tiesību organizācijas rīkotajā boikotā, nepieņem Ungārijas produktu piegādi. Rezultātā Ungārijas putnkopības nozarei tas ir radījis zaudējumus HUF 2 miljardu apmērā. Šie lielveikali vērš rasistisku diskrimināciju pret ungāru produktiem un tādējādi pārkāpj Eiropas Savienības konkurences tiesību aktus.
<P>
Tādējādi cietušie vērsīsies Eiropas Kopienu Tiesā, jo tiek pārkāpti divi Eiropas Savienības pamatprincipi: diskriminācijas rases dēļ aizliegums, kā arī vienlīdzība un konkurences brīvība. Paldies par uzmanību!
<SPEAKER ID="031" NAME="Filiz Hakaeva Hyusmenova" AFFILIATION="ALDE">
(BG) Priekšsēdētāja kungs, cienījamie kolēģi, īstenojot Eiropas Parlamenta un Padomes Direktīvu 2002/22/EK, 2008. gada 30. septembrī Bulgārijā sāks darboties valsts neatliekamās palīdzības numura "112” sistēma. Sistēmu varēs sazvanīt no jebkuras vietas valsts teritorijā, un tā nodrošinās ātru un brīvu piekļuvi šim pakalpojumam. Bulgārijas "112” sistēmas tehniskajā risinājumā tiek izmantotas jaunākās tehnoloģijas, un tas nodrošina zvanītāja līnijas noteikšanu. Bulgārijas Ārkārtas situāciju ministrija visiem Eiropas Parlamenta deputātiem ir sniegusi detalizētu informāciju par sistēmas izveidi un darbību.
<P>
Es vēlētos pateikties par pārkāpumu procedūras atlikšanu un par novērtējumu, ko Eiropas Komisija sniegusi Bulgārijas valdībai par neatliekamās palīdzības numura sistēmas izveidi. Es uzskatu, ka šis novērtējums liecina par gādību, kādu Kopiena izrāda par Eiropas iedzīvotāju drošību un veselību.
<SPEAKER ID="032" NAME="Monica Frassoni" AFFILIATION="Verts/ALE">
(IT) Priekšsēdētāja kungs, dāmas un kungi, pagājušās nedēļas notikumi padarījuši šo nedēļu par īpaši skumju un grūtu tiem, kam svarīgi jautājumi ir brīvība un rasisms: pagājušo ceturtdien Itālijā Camorra nogalināja sešus migrantus no dažādām Āfrikas valstīm; sākotnēji viņi tika apsūdzēti par narkotiku piegādi un noziedzību, bet pēc tam tika atklāts, ka tas ir pilnīgi nepatiesi. Tāpat Milānā līdz nāvei tika piekauts kāds melnādains jaunietis.
<P>
Vienlaicīgi Ķelnē bija neticama reakcija uz tiem pašiem jautājumiem, proti, rasismu un diskrimināciju.
<P>
Manuprāt, Eiropai šobrīd ir divas ļoti atšķirīgas sejas. Tāpat man šķiet, ka Parlamentam ir jāsāk rasisma jautājumā ieņemt daudz aktīvāka nostāja kā tas bijis pēdējos gados, jo daudzās valstīs, tostarp manā, rasisms atgriežas ārkārtīgi traģiskā veidā!
<SPEAKER ID="033" NAME="Priekšsēdētājs">
Paldies! Visi cilvēki ir jāciena vienlīdzīgi.
<SPEAKER ID="034" NAME="Eoin Ryan" AFFILIATION="UEN">
Priekšsēdētāja kungs, es vēlētos izskatīt jautājumu par 4,6 miljoniem cilvēku Etiopijā, kas cieš badu pārtikas trūkuma dēļ. Tas ir noticis sausuma dēļ. Etiopijas valdība apgalvo, ka bads nav iestājies, bet UNICEF apgalvo, ka noteiktās valsts daļās bads pastāv un cilvēki ir pakļauti lieliem bada draudiem. Tas notiek tikai noteiktos apgabalos, un es uzskatu, ka starptautiskajai sabiedrībai un ES ir jārīkojas ātri un jāmēģina piegādāt apmēram 500 tūkstošus tonnu pārtikas, lai izvairītos no pilnīga bada. Es uzskatu, ka tā ir prioritāte, un, tā kā Eiropas Savienība ir viens no lielākajiem aizjūras attīstības atbalsta sniedzējiem, manuprāt, ir ārkārtīgi svarīgi to izdarīt nekavējoties.
<P>
Priekšsēdētāja kungs, es tikai vēlos pateikt, ka es kā Īrijas deputāts piekrītu jūsu komentāriem par Libertas un Īrijas referendumu. Mēs cīnījāmies par "jā” kampaņu; mēs bijām atvērti un pārredzami attiecībā uz mūsu finansējumu. Libertas mums sacīja vienu, un tagad mēs esam uzzinājuši, ka ir pavisam savādāk. Es vēlos pamudināt jūs un visus pārējos nodrošināt, ka Libertas ir daudz atvērtāka un pārredzamāka attiecībā uz to, kur tieši nauda tika iegūta, jo cilvēki vēlas zināt.
<SPEAKER ID="035" NAME="Mary Lou McDonald" AFFILIATION="GUE/NGL">
Priekšsēdētāja kungs, lai gan Eiropas Centrālās bankas prezidents Jean Claude Trichet ir atkārtoti paudis bažas par algu indeksēšanu inflācijas dzēšanai, viņš nav ņēmis vērā darba ņēmēju bēdīgo stāvokli, jo īpaši tādu zemu apmaksāto darba ņēmēju stāvokli, kas cīnās ar grūtībām, palielinoties dzīves dārdzībai. Un, nodrošinot, ka intervencēm ir minimāla ietekme uz inflāciju, tajā pašā laikā ir jāpalielina alga zemu apmaksātajiem darba ņēmējiem, uz kuriem šobrīd tiek izdarīts smags spiediens. Inflācijas samazināšana visā Eiropā ir jāatspoguļo ne tikai kā likumīgas algas pieprasījumu ierobežošana. Protams, lai gan labāk apmaksātie darba ņēmēji var atļauties algu pieauguma samazināšanu, tas pats neattiecas uz zemāk apmaksātajiem darba ņēmējiem. Vietējā valdība un valstu centrālās bankas vislabāk spēj reaģēt uz mainīgajiem ekonomiskajiem apstākļiem, tādēļ es vienmēr esmu iebildusi pret pasākumiem, kas ir apdraudējuši ekonomisko suverenitāti. Patiešām, būdama maza valsts, Īrija labi apzinās, ka mūsu ekonomiskā situācija ir ECB politikas veidošanas interešu perifērijā un ka tādējādi ECB bieži pieņemtās nostājas ne vienmēr vislabāk atbilst Īrijas ekonomikas vajadzībām vai interesēm.
<P>
Es arī atbalstu finansēšanas pārredzamību, kā arī atbalstu demokrātisku risinājumu ievērošanu, un šai struktūrai ir jāņem vērā, ka visas kampaņas, kas cīnījās un uzvarēja diskusijā par "nē” balsojumu, izņemot vienu, ir publicējušas pilnīgas un atklātas atskaites, un nav šaubu attiecībā uz izdevumu mehānismiem vai finansējumu, ko saņēma šīs grupas, tostarp mana partija.
<SPEAKER ID="036" NAME="Gerard Batten" AFFILIATION="IND/DEM">
Priekšsēdētāja kungs, rīt mēs balsosim par ziņojumu, kas šķietami ierobežo Eiropola amatpersonu imunitāti, bet kas ir aizsegs turpmākiem tiesību aktiem, kuri to patiesībā pagarinās līdz 2010. gadam un ilgāk. Nenotiek nekādas diskusijas. Balsojums ir tikai konsultatīvs pasākums. Lēmumu pieņems Eiropadome.
<P>
Eiropola amatpersonas varēs darboties dalībvalstīs, īstenojot daudz dažādu pilnvaru, kas viņiem dos imunitāti attiecībā uz visu, ko tie dara un saka savu pienākumu pildīšanas laikā - šāda privilēģija nebija pat NKVD Staļina "lielā terora” laikā.
<P>
Tas būs jauninājums Anglijā, kur nevienai valsts amatpersonai nav imunitātes pret apsūdzību. Saskaņā ar Lisabonas līgumu dalībvalstu parlamenti nevarēs bloķēt Eiropola pilnvaru turpmāku paplašināšanu, kas grozītas ar Padomes lēmumiem. Tie ir pirmie soļi, izveidojot policejisku Eiropas Savienības valsti.
<SPEAKER ID="037" NAME="Philip Claeys" AFFILIATION="NI">
(NL) Priekšsēdētāja kungs, es jūs mudinu piedalīties oficiālā protestā pret Ķelnes mēru par viņa pagājušās nedēļas nogales atteikumu ļaut Eiropas Parlamenta deputātiem un citām ievēlētām personām miermīlīgi paust savus viedokļus un piedalīties kongresā par svarīgu sociālu un politisku jautājumu, proti, Eiropas islamizāciju.
<P>
Kreisi noskaņotie ekstrēmisti fiziski uzbruka cilvēkiem, aizdedzināja ielu aprīkojumu un paralizēja visu pilsētas centru savā apņēmībā neļaut cilvēkiem piedalīties miermīlīgā kongresā. Mērs F. Schramme ne tikai atteicās nosodīt šo vardarbību un iebiedēšanu, viņš to slavēja un pat aizgāja tik tālu, ka netieši norādīja, ka tie bija Ķelnes iedzīvotāji, kas spontāni pretojušies kongresa rīkošanai.
<P>
Tam bija pietiekami daudz liecinieku, un ir apkaunojoši, ka mūsdienās šādas lietas joprojām var notikt valstī, kas sevi sauc par demokrātiju, ka cilvēkiem varmācīgi neļauj izteikties.
<SPEAKER ID="038" NAME="Colm Burke" AFFILIATION="PPE-DE">
Priekšsēdētāja kungs, es vēlētos izskatīt jautājumu par Baltkrievijas piemēroto ceļošanas aizliegumu, neļaujot doties uz ārzemēm bērniem, ko ietekmējusi Černobiļas kodolavārija.
<P>
Vairāk nekā 1000 īru ģimenes katru vasaru un ziemassvētkus uzņem šos baltkrievu bērnus savās mājās, lai viņi atpūstos un atgūtu veselību, kas bieži nozīmē medicīnisko pārbaudi un dažos gadījumos arī ārstēšanu. Starp Itāliju un Baltkrieviju ir noslēgts divpusējs nolīgums, kas nozīmē, ka uz Itāliju aizliegums neattiecas. Es zinu, ka Īrijas ārlietu ministrs cenšas noslēgt nolīgumu ar Baltkrieviju, un es atzinīgi vērtēju pašreizējās diskusijas.
<P>
Tāpat es vēlētos uzsvērt vajadzību pēc ES un Baltkrievijas nolīguma. Saskaņā ar Eiropas kaimiņattiecību politiku ES sniegs Baltkrievijai finansiālu atbalstu EUR 20 miljonu apmērā laika posmā no 2007. līdz 2010. gadam. Eiropas Savienībai par nosacījumu šī finansējuma saņemšanai ir jānosaka ceļošanas aizlieguma atcelšana.
<P>
ES un Baltkrievijas nolīgums ir jānoslēdz arī tādēļ, lai ļautu baltkrievu bērniem turpināt ceļot uz ES valstīm atpūtas un veselības atgūšanas nolūkos. Tas nodrošinātu bērnu tiesības ceļot ilgtermiņā.
<SPEAKER ID="039" NAME="Maria Badia i Cutchet" AFFILIATION="PSE">
(ES) Priekšsēdētāja kungs, ANO uzskata cilvēku tirdzniecību par nesavietojamu ar cilvēka cieņu un vērtību; tomēr katru gadu par tirdzniecības upuriem kļūst vairāk kā pusmiljons cilvēku, no kuriem 80 % ir sievietes un meitenes, puse ir nepilngadīgie un vairums ir seksuālās izmantošanas gūstekņi.
<P>
Turklāt saskaņā ar Starptautiskās Migrācijas organizācijas datiem katru gadu Eiropas Savienībā iebrauc ievērojams skaits sieviešu, kas ir tirdzniecības upuri.
<P>
Rīt, 23. septembrī, ir Starptautiskā diena pret sieviešu seksuālo izmantošanu un tirdzniecību. Es uzskatu, ka tā mums šeit, sēžu zālē, ir laba iespēja palīdzēt stiprināt visus pasākumus, lai cīnītos pret šo postu, kas pārkāpj tik daudzu cilvēku tiesības, un īpaši cīnīties pret kontrabandistiem, kā arī pret nabadzību, nodrošinot uzlabojumus, lai palielinātu izglītības un nodarbinātības iespējas, kā arī īstenojot zinātību sekmējošas stratēģijas galamērķa valstīs, lai iekļautu jautājumu publisko diskusiju sarakstā.
<SPEAKER ID="040" NAME="Harald Ettl" AFFILIATION="PSE">
(DE) Priekšsēdētāja kungs, kā arodbiedrības biedrs es šodien vēlos runāt par traģiskajiem notikumiem kuģu būvētavās Istanbulas Tuzlas apgabalā. Tikai pēdējo trīs gadu laikā vien Tuzlā dzīvību ir zaudējuši vairāk nekā 90 darbinieki, kļūstot par upuriem letāli skarbiem darba apstākļiem. Pēdējais notikums bija traģisks negadījums 11. augustā, ko es raksturotu kā kriminālu. Trīs pagaidu darbinieki zaudēja dzīvību, izmēģinot glābšanas laivu, un 16 darbinieki tika ievainoti. Kad laiva tika nolaista no kuģa, virves pārplīsa un darbinieki iekrita ūdenī.
<P>
Īpaši traģiski šajā negadījumā ir tas, ka parasti šīs pārbaudes tiek veiktas ar smilšu maisiem. Tā sakot, darbinieki tika izmantoti kā dzīvi smilšu maisi. Darbiniekiem, kas vēlējās streikot, lai protestētu pret postošajiem drošības pasākumiem, apakšuzņēmēji draudēja ar tūlītēju atlaišanu.
<P>
Komisija savā 2006. gada progresa ziņojumā jau ir norādījusi, ka darba ņēmēju un arodbiedrību tiesības Turcijā ir neatbilstīgas. Tādēļ es aicinu jūs mudināt Turcijas iestādes izturēties pret arodbiedrībām kā pret līdzvērtīgiem rūpniecības nozares partneriem un beidzot rīkoties, lai radītu cilvēcīgus darba apstākļus un stingrākas drošības pamatnostādnes Tuzlas darbaspēkam, lai izbeigtu šo drausmīgo stāvokli.
<SPEAKER ID="041" NAME="Magor Imre Csibi" AFFILIATION="ALDE">
Priekšsēdētāja kungs, ES pamatā ir pārstāvības demokrātijas princips. Mums kā Eiropas Parlamenta deputātiem ir pienākums nodrošināt, ka Eiropas politikas atspoguļo iedzīvotāju gribu. Tādēļ es vēlos paust piesardzību, ko izraisa arvien lielākais ģenētiski modificētu mikroorganismu (ĢMO) atļauju skaits, un, to darot, es runāju vairuma Eiropas Savienības iedzīvotāju vārdā. Šī gada martā publicētajā Eirobarometra pētījumā ir norādīts, ka 58 % eiropiešu ir pret ĢMO. Vairāk nekā trešdaļa no viņiem uzskata, ka viņi netiek pietiekami informēti par ieguvumiem un risku attiecībā uz ĢMO izmantošanu lauksaimniecībā.
<P>
Mums ir jāsatraucas par šiem skaitļiem. Taču tā vietā Komisija joprojām ļauj laist ES lauksaimniecības tirgū arvien vairāk ĢMO. Pēdējais piemērs ir 8. septembrī piešķirtā atļauja vēl vienai ģenētiski modificētai sojas pupiņu šķirnei.
<P>
Cienījamie kolēģi, ņemot vērā šos faktus, es ierosinu lūgt Komisijai sākt ES mēroga informācijas kampaņu par risku un ieguvumiem, ko ĢMO rada cilvēkiem un videi. Ir jāveic jauns novērtējums. Kamēr Eiropas iedzīvotāji nebūs pienācīgi informēti un nepaudīs savu nostāju šajā ļoti delikātajā jautājumā, es lūdzu Komisiju pārtraukt atļauju izsniegšanu jebkādiem jauniem ĢMO.
<SPEAKER ID="042" NAME="Milan Horáček" AFFILIATION="Verts/ALE">
(DE) Priekšsēdētāja kungs, ES galvenajiem pīlāriem - demokrātijai, cilvēktiesībām, brīvībai un tiesiskumam - ir jābūt par pamatu jaunajam partnerattiecību nolīgumam ar Krieviju. Krievijas rīcība Gruzijā mums kārtējo reizi ir parādījusi, ka arī Dmitry Medvedev vadībā Krievija nav gatava ievērot tiesiskumu un starptautiskos nolīgumus. Sešu punktu plānā Gruzijai tiek aicināts atjaunot situāciju, kāda pastāvēja 7. augustā. Tas paredz Krievijas spēku izvešanu līdz pozīcijām, kādas tiem bija pirms karadarbības sākšanās Dienvidosetijā, nevis papildu kontingenta - 3800 karavīru - izvietošanu.
<P>
Turklāt kājām tiek mīdītas cilvēktiesības. Politiski ieslodzīto situācija ir nepieņemama, kā to parāda Mikhail Khodorkovski lieta. Tas pats attiecas uz neatbilstību Enerģētikas hartai, kura Krievijai kā vienai no pusēm ir saistoša.
<SPEAKER ID="043" NAME="Ewa Tomaszewska" AFFILIATION="UEN">
(PL) Priekšsēdētāja kungs, Indijā notiek hinduistu fundamentālistu izraisīti grautiņi, kas vērsti pret kristiešiem. Tas ir saistīts ar hinduistu vadītāja slepkavību; šajā noziegumā policija vaino maoistus. Tiek dedzinātas kristiešu apmetnes un skolas. Hinduistu fundamentālisti šajā slepkavībā bez pamatojuma vaino kristiešus. Orissa vairāk nekā 40 000 kristiešu meklē patvērumu džungļos. Apmēram 15 000 cilvēku dzīvo bēgļu nometnēs, ko apsargā policija. Vairāk nekā 20 cilvēki ir noslepkavoti. Tangia un Rupagaon ciemos kristieši tika sadedzināti dzīvi savās mājās. Kandhamal apgabalā tika nogalināti vismaz 8 cilvēki. Tika nodedzinātas vismaz 10 baznīcas. Deli bīskapijas arhibīskaps Vincent Concessao uzskata, ka ir jāveic daudz efektīvāki pasākumi, lai apspiestu vardarbību. Vietējās iestādes neveic vajadzīgos pasākumus. Ar naidu pret kristietību ir jācīnās tādā pašā veidā kā pret citiem ekstrēmiem neiecietības veidiem.
<SPEAKER ID="044" NAME="Pedro Guerreiro" AFFILIATION="GUE/NGL">
(PT) Priekšsēdētāja kungs, pieci Kubas valstspiederīgie - António Guerreiro, Fernando González, Gerardo Hernández, Ramón Labańino un René González, kas tikai aizstāvēja savu dzimteni un savus tautiešus, lai nodrošinātu, ka viņi vairs nekrīt par upuriem teroristu aktiem, ko veicina un organizē Maiami izveidotas grupas, ir netaisnīgi ieslodzīti ASV kopš 1998. gada 12. septembra, proti, gandrīz desmit gadus. Šo desmit gadu laikā šie pieci Kubas valstspiederīgie ir tikuši pakļauti neskaitāmām nelikumīgām situācijām, nepieņemamiem un necilvēcīgiem soda mēriem, spiedienam, šantāžai un cilvēka pamattiesību pārkāpumiem, piemēram, ASV administrācijas noteiktajiem cietsirdīgajiem šķēršļiem un ierobežojumiem viņu ģimeņu apmeklējumam. Ramón Labańino sieva Elizabeth Palmeiros ir gaidījusi vīzu gandrīz divus gadus. António Guerreiro viņa ģimene nav apmeklējusi vairāk nekā pusotru gadu, un Fernando González bijis līdzīgā situācijā vairāk nekā gadu. ASV iestādes nav ļāvušas Adriana Perez apmeklēt viņas vīru Gerardo Hernández kopš 1998. gada 12. septembra, bet Olga Salanueva nav varējusi apmeklēt savu vīru René González kopš 2000. gada augusta. Mēs pieprasām taisnīgumu, mēs pieprasām atbrīvot šos piecus Kubas patriotus.
<SPEAKER ID="045" NAME="Kathy Sinnott" AFFILIATION="IND/DEM">
Priekšsēdētāja kungs, par spīti Īrijas mitrajam klimatam lieli plūdi līdz šim bija salīdzinoši rets notikums. Pēdējā laikā iznīcinoši plūdi ir kļuvuši par ikgadēju, sezonālu parādību.
<P>
Tajā iesaistīti vairāki faktori: būvniecība plūdu līdzenumos, novadcauruļu slikta uzturēšana u.c. Bet vienu svarīgu veicinošu faktoru - mežu nepiemērotu stādīšanu - sekmēja ES finansējums dažās pēdējās desmitgadēs, un šī iemesla dēļ tas ir pelnījis jūsu rūpīgu pārbaudi.
<P>
Baltegļu plantācijas, jo īpaši pēc tam, kad tās iestādītas augstienēs, ir ievērojami izmainījušas Īrijas upju sistēmas nosusināšanas modeli. Vienlaicīgi tika lielā mērā pamesta novārtā vietējo Īrijas koku un mežu stādīšana, kas saistīts ar veidu, kādā finansējums tika organizēts iepriekš.
<P>
Diemžēl jaunajā lauku attīstības programmā Īrija ir izvēlējusies izslēgt mežkopību no shēmas. Nepiešķirt vietējai Īrijas mežkopībai finansējumu šajā kritiskajā laikā, kad tai ir jāatgriežas, nozīmē nolemt to postam, jo palielinās plūdi, ūdens piesārņojums, CO2 uzkrāšanās un pastāvīgi mazinās augsnes auglība.
<P>
Programmā ir šķietami projekti, kas saistīti ar vietējām sugām. Tomēr nevar noliegt, ka ir zaudēta iespēja izmantot finansējumu vietējiem kokiem, lai mazinātu turpmākos plūdus.
<SPEAKER ID="046" NAME="Kinga Gál" AFFILIATION="PPE-DE">
(HU) Priekšsēdētāja kungs, dāmas un kungi, mums ir ne tikai jāreklamē starpkultūru dialogs, bet apdraudējuma gadījumā tas arī jāaizsargā, jo īpaši tad, ja etniskā līdzāspastāvēšana ik dienas tiek grauta vienā no mūsu kaimiņvalstīm, Eiropas Savienības dalībvalstī.
<P>
Jau ir bijušas un diemžēl vēl var būt skumjas sekas Ján Slota, kas ir priekšsēdētājs vienā no vadošajām Slovākijas partijām, musinošajiem, rupjajiem izteikumiem un viņa spēlēm YouTube video tīmekļa vietnē, aicinot cilvēkus nogalināt Ungārijas mazākumtautības partijas politiķus Slovākijā, kā arī pavisam nesenais Slovākijas izglītības ministra paziņojums, ka viņš aizliegtu publisku ungāru valodas lietošanu Slovākijā un ka iemesls, kāpēc viņš aizstāv ungāru mazākumtautības parlamenta deputātus, ir tāds, ka viņi piedalījās forumā Budapeštā, kas sarūgtināja Ungārijas parlamenta deputātus.
<P>
Jau lielā mērā ir justas ekstrēmu paziņojumu un musināšanas pieļaušanas sekas. Saskaņā ar pēdējām sabiedriskās domas aptaujām vairāk nekā 60 % no 15 gadus veciem jauniešiem vairāk par visu ienīst ungārus un piekrīt pārsteidzošajiem, iekvēlinošajiem apvainojumiem, ko gadu gaitā pauž Slovākijas vadošie politiķi. Lai kā - ungāri sāk baidīties. Tas viss notiek šobrīd, kamēr mēs plati atplešam rokas un domājam, ka tam nebūs seku, Parlaments, Komisija un Padome ir aizņemtas, un mēs svinam starpkultūru dialoga gadu. Paldies par uzmanību!
<SPEAKER ID="047" NAME="Silvia-Adriana Ţicău" AFFILIATION="PSE">
(RO) Apmēram 60 miljoniem Eiropas iedzīvotāju, kas ir 15 % no Eiropas kopējā iedzīvotāju skaita, draud nabadzība. Nabadzības novēršanai ir noteiktas šādas prioritātes: lielāks nodarbinātības rādītājs, mācību pārtraukšanas gadījumu novēršana, bērnu nabadzības novēršana, sociālā nodrošinājuma modernizēšana un diskriminācijas novēršana. Ieguldījumiem izglītībā ir jābūt prioritātei. Kvalitatīvas izglītības priekšnoteikumi ir modernas infrastruktūras nodrošināšana izglītībai un mācībspēku profesionālās apmācības, samaksas un statusa uzlabošana.
<P>
Šobrīd skolēnu mācību pārtraukšanas gadījumu rādītājs ES ir vairāk nekā 16 %. Daudzi jaunieši, kas priekšlaikus pamet skolu, nāk no lauku apgabaliem un ir spiesti pārtraukt apmeklēt skolu nedroša finansiālā stāvokļa dēļ. Es mudinu dalībvalstis par prioritāti noteikt izglītības infrastruktūras attīstību un darbavietu radīšanu, jo īpaši lauku apgabalos. Labāka izglītība garantē atbilstīgu dzīves standartu jaunajai paaudzei, tādējādi uzlabojot Eiropas Savienības sociālo un ekonomisko kohēziju. ES nākotne ir atkarīga no pašreizējās un turpmāko paaudžu spēka, vērtības un kvalitātes.
<SPEAKER ID="048" NAME="Pál Schmitt" AFFILIATION="PPE-DE">
(HU) Paldies, priekšsēdētāja kungs! Budapeštā 15. septembrī notika Eiropas Inovāciju un tehnoloģiju institūta dibināšanas sanāksme. Ungārijai un Budapeštai, kas izvēlēta par iestādes centra pilsētu, ir spēcīgas tradīcijas zinātniskās pētniecības jomā. Padomājiet kaut vai par to, ka 12 Nobela prēmijas laureāti ir bijuši ungāru zinātnieki, kas aktīvi piedalījās 20. gadsimta izšķirošajos izgudrojumos.
<P>
Jaunās iestādes vissvarīgākie uzdevumi ir veicināt un koordinēt sadarbību starp Eiropas zinātnes centriem un radīt universitāšu, pētniecības iestāžu un privātā sektora dalībnieku sadarbību jauninājumu jomā. Šie mērķi atbilst Lisabonas stratēģijas pamatprincipam, kas paredz izveidot uz zinātību pamatotu sabiedrību ar konkurētspējas uzlabošanu, ekonomisko izaugsmi un darbavietu radīšanu centrā.
<P>
Priekšsēdētāja kungs, lūdzu, ļaujiet man pateikties lēmuma pieņēmējiem par to, ka viņi izvēlējās Ungārijas pilsētu Budapeštu kā šīs svarīgās iestādes atrašanās vietu. Esmu pārliecināts, ka mēs būsim labi šīs iestādes saimnieki. Es vēlētos pievērst jūsu uzmanību nepieredzētajai politiskajai vienprātībai, kas Ungārijā panākta šajā jautājumā. Es patiešām ceru, ka iestāde veicinās panākumus nākamgad, ko Eiropas Savienība ir pasludinājusi par jaunrades un jauninājumu gadu. Paldies par iespēju izteikties.
<SPEAKER ID="049" NAME="Marian Harkin" AFFILIATION="ALDE">
Priekšsēdētāja kungs, mazāk nekā pirms divām nedēļām Eiropas Kopienu Tiesa konstatēja, ka Īrija pārkāpj Ūdens pamatdirektīvu attiecībā uz dažām tās notekūdeņu attīrīšanas sistēmām. Man jāsaka, ka es personīgi esmu ļoti gandarīta, ka Komisija aktīvi iesaistās, cenšoties nodrošināt tīru dzeramo ūdeni Īrijā. Lai kā - ES Komisijai šobrīd ir iespēja turpināt šo labo darbu. Tā var to darīt, piešķirot pagarinājumu lauksaimniecības atkritumu apsaimniekošanas programmai. Izpildes termiņš darbu pabeigšanai ir 2008. gada decembris, bet ārkārtēju apstākļu dēļ darbs netiks pabeigts. Ja izpildes termiņš netiks pagarināts, tad, kā jau teicu, darbs būs nepilnīgs un ieguvējs nebūs neviens.
<P>
Programmas pagarināšana būtu abpusēji izdevīgs risinājums ūdens kvalitātei Īrijā, videi, lauksaimniekiem un Komisijas politikai. Izpildes termiņa pagarināšana būtu pieņemama un saprātīga Komisijas rīcība, lai nodrošinātu atbilstību Nitrātu direktīvai, un tas parādītu saskaņotu domāšanu attiecībā uz ES politikas īstenošanu.
<SPEAKER ID="050" NAME="Árpád Duka-Zólyomi" AFFILIATION="PPE-DE">
(SK) ES dalībvalsts Slovākija ir pieņēmusi Eiropas Savienības vērtību sistēmu, kas nozīmē, ka tai ir arī jāievēro Kopienas kultūras un valodu daudzveidības principi.
<P>
Tomēr Atklātās sabiedrības fonda pēdējā pārskatā ir norādīts, ka bīstami palielinās slovāku skolēnu naids pret ungāru mazākumtautības pārstāvjiem, un parādīts, ka vairāk nekā 63 % skolēnu uzskata, ka publiskās vietās ungāriem ir jārunā tikai slovāku valodā, atļaujot lietot ungāru valodu tikai mājās. Nedzirdēti ir tas, ka pat izglītības ministrs parlamentā pilnībā atbalstīja šo viedokli.
<P>
Tā ir pārsteidzoša situācija. Ministra nostāja ir pretkonstitucionāla un pretrunā ar Slovākijas tiesību aktiem, kā arī principiem, kas ir demokrātiskās Eiropas pamatā. Kopš pie varas nāca Róbert Fico koalīcijas valdība, Slovākijā ir noticis kas nepareizs. Pret ungāriem vērstas, rasistiskas un ksenofobiskas izpausmes parādās arvien vairāk galvenokārt vadošās partijas priekšsēdētāja Ján Slota dēļ. Nesaprotami ir tas, ka nedz premjerministrs, nedz koalīcijas partiju pārstāvji pret to neiebilst, tāpat arī viņi nenosoda šo kaitniecisko un bīstamo tendenci.
<SPEAKER ID="051" NAME="Slavi Binev" AFFILIATION="NI">
(BG) Priekšsēdētāja kungs, cienījamie kolēģi, es vēlētos pievērst jūsu uzmanību pēdējam skandālam no virknes to, kas izcēlās Bulgārijā saistībā ar EUR 49 miljoniem, ko Iekšlietu ministrija ir iztērējusi īpašu uzraudzības līdzekļu lietošanai. Izdevumi būtu pamatoti, ja, liekot lietā noklausīšanas un novērošanas iekārtas, būtu atklāts un notiesāts kaut viens noziedznieks. Tajā pašā laikā Iekšlietu ministrijas amatpersonas vienmēr ir apgalvojušas, ka tām trūkst pat elementāra aprīkojuma, lai sekmīgi sodītu noziedzniekus Bulgārijā.
<P>
Izrādās, ka pēc tam, kad ticis izdots pietiekami daudz naudas, lai samaksātu par 15 izlūkošanas lidmašīnām, vienīgais, ko Bulgārijas policija var paziņot, ir tas, ka viņi nebija spējīgi saskatīt, kas ievietoja bumbu slepenā bordelī galvaspilsētas centrā. Fakti ļauj izdarīt tikai vienu iespējamo secinājumu. Iekšlietu ministrija kopā ar noteiktiem privātiem uzņēmumiem aplaupa Bulgārijas nodokļu maksātājus, tie viņus sistemātiski apzog, turklāt milzīgā apmērā. Pakalpojumi, kam būtu jānovērš noziedzība, tiek izmantoti tikai politiskam un ekonomiskam reketam, kā arī rēķinu kārtošanai ar opozīciju.
<SPEAKER ID="052" NAME="Iuliu Winkler" AFFILIATION="PPE-DE">
(HU) Liels paldies, priekšsēdētāja kungs! Turpmākajos gados Eiropas Savienības ekonomikas ilgtspējīgu attīstību varēs realizēt tikai tad, ja mēs stiprināsim 23 miljonus mazo un vidējo uzņēmumu ES, jo tie nodrošina aptuveni četras no piecām darbavietām, kas ir radītas ES pēdējā laikā.
<P>
Eiropas pasākumu paketē mazajiem uzņēmumiem "Mazās uzņēmējdarbības akts”, ko Komisija publicēja jūnijā, ir atzīta centrālā loma, ko pilda mazie uzņēmumi Eiropas ekonomikā, un nodrošināta vispārēja sistēma ES un dalībvalstu politikai. Šajā dokumentā ir ierosināts pieņemt jaunas regulas galvenajās jomās, piemēram, valsts atbalsta vienkāršota reglamentēšana un finanšu disciplīnas palielinājums.
<P>
Tomēr Eiropas mazajiem uzņēmumiem ir vajadzīgs vairāk nekā vienkārši Komisijas, Parlamenta vai pat dalībvalstu politiskā griba. Mazajiem uzņēmumiem vajag, lai jaunās regulas tiktu ātri sagatavotas un efektīvi piemērotas. Eiropas Parlamentam ir jāuzņemas galvenā loma šī procesa paātrināšanā. Paldies!
<SPEAKER ID="053" NAME="Katalin Lévai" AFFILIATION="PSE">
(HU) Priekšsēdētāja kungs, mēs konstatējam, ka cilvēku, sociālo grupu, etnisko grupu un bieži tautu un nāciju vidū arvien biežāk parādās ekstrēmas idejas un vardarbīgas izpausmes. Pastāv politiski instrumenti to apturēšanai un var tikt izmantoti administratīvi un policijas instrumenti.
<P>
Tomēr politiķi, kas domā ilgtermiņā, dod priekšroku aicinājumam uz dialogu, ne tikai politisku dialogu, kas bieži noved līdz konfliktam, bet arī kultūras dialogu. Lai mēs ar kādu varētu uzturēt dialogu par kultūru, mums vispirms ir jāpārzina pašiem sava kultūra.
<P>
Starpkultūru dialogam veltītā gada būtība ir tāda, ka mums ir jāiepazīst sabiedrības un dzīves dažādie līmeņi, kā arī mazākumtautību, etnisko grupu un tautību pagātne, kas no pirmā acu uzmetiena var šķist dīvaina ne tikai starp valstīm, bet arī valsts iekšienē. Šāda veida tuvība veicina nācijas vienotību un labas attiecības starp cilvēkiem, etniskajām grupām un nācijām, bet šādas tuvības trūkums to kavē.
<P>
Uzskatu, ka starpkultūru dialogam veltītajā gadā visām Eiropas sabiedrībām ir īpaši svarīgi uzturēt patiešām vērtīgu dialogu starp vairākumu un mazākumtautību, jo tikai šādā veidā var attīstīties patiesas attiecības starp Eiropas valstu kultūrām. Tā ir Eiropas parādība, kas mums ir jārisina Eiropas līmenī. Liels paldies!
<SPEAKER ID="054" NAME="Dragoş Florin David" AFFILIATION="PPE-DE">
(RO) Kopā mēs nolēmām, ka Eiropas enerģētikas politikas mērķis būs samazināt ES atkarību no energoresursiem, nodrošinot piegādes drošību un cenu pārredzamību. Šobrīd mēs redzam, ka Eiropas gāzes tirgu raksturo ievērojama dinamika visās jomās: enerģijas politika, tehniskais aprīkojums, pati gāzes uzņēmējdarbība un pārredzamas cenas, jo cenu veidošana ir galvenā sastāvdaļa, aizsargājot Eiropas patērētājus.
<P>
Šajā kontekstā gāzes mērījumiem un tarifikācijai attiecībā uz gala patērētājiem ir vajadzīga piemērotu standartu izstrāde, ļaujot īstenot vienotu aprēķinu metodi, kas būtu atzīta visā ES, lai mērīšana būtu pārredzama, tas ir, godīga, objektīva un precīza.
<P>
Šodien es aicinu Eiropas Parlamentu veikt visus vajadzīgos pasākumus, lai veicinātu, ka tiek pārbaudīts veids, kādā gāzes padeve tiek mērīta un tarificēta, jo mēs esam konstatējuši, ka Rumānijā gāzes pārvadātāji un izplatītāji neievēro šīs prasības: gāzes padeve tiek mērīta kubikmetros un tarificēta kw/h un iedzīvotāji nevar pārbaudīt savu reālo patēriņu, kas tiek aprēķināts ar matemātiskas formulas palīdzību, pamatojoties uz apstrīdamiem parametriem.
<SPEAKER ID="055" NAME="Proinsias De Rossa" AFFILIATION="PSE">
Priekšsēdētāja kungs, mūsu iedzīvotāju vidū ir plaši izplatītas dusmas un bailes attiecībā uz sabrūkošajām finanšu iestādēm visā pasaulē un to iespējamo ietekmi uz pensijām, ietaupījumiem un darbavietām.
<P>
Es priecājos, ka komisārs C. McCreevy ir ieradies šeit, lai piedalītos diskusijā, kas tūlīt sāksies. Tomēr es uzskatu, ka mums ir jārīkojas ātri attiecībā uz to, ko Parlaments ierosina - apturēt "kazino kapitālismu”, kas mūs ir novedis līdz ekonomiskajam bezdibenim.
<P>
Komisār, ja jūsu saistības pret neoliberālisma ideoloģiju neļaus jums to darīt, tad jums ir jāatkāpjas un jāļauj iecelt kādu citu, kas ir gatavs savaldīt tirgus avantūristus. Steidzami ir vajadzīga finanšu un banku nozares strikta, jauna regulēšana un ir steidzami jāizbeidz aizstāvība attiecībā uz jūsu līdzšinējo, tā saukto, "mazāk stingro regulējumu”, kas dažkārt ir nozīmējis regulējuma neesamību.
<P>
Pirms doties atpakaļ vietā, es vēlētos norādīt uz Sinn Féin pārstāves M. L. McDonald komentāriem, kur viņa mēģināja attaisnot kampaņu pret Lisabonas līgumu, un tagad pasludina, ka viņa vēlas Īrijas ekonomisko suverenitāti vispasaules finanšu krīzes laikā. Manuprāt, tas parāda "nē” kampaņas vieglprātīgo attieksmi.
<SPEAKER ID="056" NAME="Marek Aleksander Czarnecki" AFFILIATION="ALDE">
(PL) Finanšu krīze nozīmē, ka alternatīvos ieguldījumos iesaistītā finansējuma pārredzamībai arī ir jābūt svarīgam Eiropas Parlamenta jautājumam. Par prioritāti ir kļuvusi uzņēmumu pārredzamības uzlabošana, izmantojot juridiskos instrumentus, jo īpaši attiecībā uz saikni starp riska ieguldījumu fondiem un privātā akciju kapitāla fondiem, no vienas puses, un uz uzņēmumiem, kuros šiem fondiem pieder daļas, no otras puses.
<P>
Tā sauktais labas prakses kodekss, iespējams, varētu kalpot par modeli, bet tas nevar aizstāt likumdošanas pasākumus sliktas rīcības gadījumos. Ir būtiski sagatavot labas prakses kodeksu attiecībā uz metodēm līdzsvara atjaunošanai uzņēmumu pašreizējā pārvaldības struktūrā.
<P>
Jaunajos tiesību aktos arī jāuzliek par pienākumu riska ieguldījumu fondiem un privātā akciju kapitāla fondiem deklarēt un paskaidrot savu ieguldījumu politiku un saistītos riskus gan individuālajiem un institucionālajiem ieguldītājiem, gan apdrošināšanas brokeriem un uzraudzības struktūrām.
<SPEAKER ID="057" NAME="Milan Gaľa" AFFILIATION="PPE-DE">
(SK) Es vēlētos paust skumjas un teikt pāris vārdus, atceroties neseno traģisko autoavāriju, kurā bija iesaistīts Slovākijas autobuss un kas notika pie Horvātijas ciema Gospič.
<P>
Dodoties brīvdienās, dzīvību zaudēja četrpadsmit cilvēki un pārējie tika ievainoti. Es vēlētos paust līdzjūtību bojāgājušo tuviniekiem un vienlaicīgi pateikties Horvātijas pusei par tās priekšzīmīgo rīcību, kas mazināja negadījuma ietekmi, un par to, ka tā tik labi rūpējās par mūsu iedzīvotājiem. Ar savu spēju reaģēt uz problēmām un tās risināt Horvātija atkārtoti parāda, ka tās nākotne ir saistīta ar Eiropas Savienību.
<SPEAKER ID="058" NAME="Emmanouil Angelakas" AFFILIATION="PPE-DE">
(EL) Priekšsēdētāja kungs, pēdējo nedēļu laikā mēs ar īpašu interesi un bažām esam vērojuši notikumus ASV finanšu nozarē.
<P>
ASV valdības lēmums glābt lielāko apdrošināšanas uzņēmumu ar aizdevumu USD 85 miljardu apmērā, divu lielāko hipotēku grupu nacionalizācija, kā arī ceturtās lielākās investīciju bankas bankrots, ir radījis panikas gaisotni ASV un ievērojamu nemieru Eiropas iedzīvotāju vidū.
<P>
Tas ir tādēļ, ka globalizētā ekonomiskā vidē pastāv liela iespēja, ka krīze sasniegs Eiropu, ja tā vēl nav to sasniegusi, un skars banku sistēmu un Eiropas iedzīvotāju ienākumus.
<P>
Diskusijā, kas notiks trešdien Eiropas Parlamentā, klātesot Padomei un Komisijas pārstāvjiem, būs jāsniedz konkrētas atbildes uz šādiem jautājumiem:
<P>
cik labi Eiropas ekonomika ir sagatavota tam, lai izturētu sākušās krīzes iespējamās sekas?
<P>
kāds ir rīcības plāns un kādi īpaši pasākumi ir veikti, lai nodrošinātu Eiropas iedzīvotāju finansiālo situāciju?
<P>
visbeidzot, kādu politiku Eiropas Centrālā banka plāno realizēt, lai atbalstītu Eiropas finanšu iestādes?
<SPEAKER ID="059" NAME="Marie Panayotopoulos-Cassiotou" AFFILIATION="PPE-DE">
(EL) Priekšsēdētāja kungs, 26. septembrī ES godina savu valodu daudzveidību. Pasākumi ir koncentrēti uz ideju, ka valodas ir kultūras tilti un ka ir jāveicina svešvalodu mācīšanās un spēja sazināties, pārvarot valodas barjeru.
<P>
Šajos pasākumos un Komisijas paziņojumos ir pilnībā ignorēta vajadzība saglabāt sengrieķu un latīņu valodas mācīšanu visā Eiropā. Šīs klasiskās valodas ir daudzu vārdu un izteicienu avots visās Eiropas valodās un arī citās valodās.
<P>
Tajā pašā laikā tiks apspriesta Zaļā grāmata "Migrācija un mobilitāte - ES izglītības sistēmu problēmas un iespējas”. Zaļajā grāmatā ir norādīta Padomes Direktīvas 77/486/EK par migrējošu darba ņēmēju bērnu izglītības nozīme un pausta kritika par nesaskaņoto rīcību pēdējos 30 gados, pamatojoties uz šo direktīvu.
<P>
Šī ir iespēja stiprināt Eiropas migrējošo darba ņēmēju valodu mācīšanu.
<SPEAKER ID="060" NAME="Zita Pleštinská" AFFILIATION="PPE-DE">
(SK) Trešā pēc kārtas politiskā krīze Ukrainā, iespējams, bija iemesls, kāpēc vēsturiskajā otrajā ES un Ukrainas sammitā, kas septembra sākumā notika Parīzē, netika izdarīti daudz vērienīgāki secinājumi attiecībā uz Krievijas un Gruzijas konfliktu.
<P>
Es augstu vērtēju, ka Eiropas Savienība atkal pauda savu atbalstu pilsoniskās sabiedrības veidošanai un prodemokrātiskām pārmaiņām Ukrainā. Tāpat man ir pozitīvs viedoklis par nolīgumu, lai sāktu "vīzu dialogu”, kam ilgtermiņā ir jāveicina bezvīzu režīms starp abām pusēm, kā arī par to, ka par spīti jaunajai politiskajai krīzei Ukrainas ceļš uz dalību ES joprojām ir atvērts.
<P>
Šobrīd neviens nešaubās, ka "oranžā revolūcija” mainīja virzienu, kādā veidojās Ukrainas vēsture. Tagad Ukrainai ir jāparāda, ka tā ir stabila un vienota. Tā ir Ukrainas vienīgā cerība sasniegt Eiropas perspektīvu.
<P>
Esmu pārliecināta, ka mēs varam stiprināt brīvību savās mājās tikai tad, ja mēs to aizstāvam arī ārpus ES robežām. Tas ir iemesls, kāpēc es piedalīšos Eiropas Parlamenta rīkotās Ukrainas delegācijas 11. sesijā, kas notiks 2008. gada 2. un 3. oktobrī Kijevā un Jaltā.
<P>
Es uzskatu, ka Eiropas Parlamenta pārstāvju klātbūtne Ukrainā veicinās situācijas noregulējumu un politisko stabilitāti Ukrainā.
<SPEAKER ID="061" NAME="Mikel Irujo Amezaga" AFFILIATION="Verts/ALE">
(ES) Priekšsēdētāja kungs, es tikai vēlējos pievienoties mūsu valstī notikušā teroristu uzbrukuma vai uzbrukumu, tostarp slepkavības, nosodījumam. Basku tautai ir tā nelaime dzīvot vienīgajā valstī Eiropas Savienībā, kas turpina saskarties ar terorismu, un šis terorisms turpinās jau gadu desmitiem. Es personīgi esmu cēlies no ģimenes, kas trimdā ir pavadījusi 40 gadus - tikpat, cik ildzis frankisms - un, ja mēs vispār kaut ko iemācījāmies, tad tā bija atziņa, ka neviens politiskais mērķis nav pat viena cilvēka dzīvības vērts. Visbeidzot, es vēlētos pateikt, ka visi, kas tic basku tautas tiesībām izlemt, skaidri zina, ka tiesības dzīvot ir vissvarīgākās tiesības.
<SPEAKER ID="062" NAME="James Nicholson" AFFILIATION="PPE-DE">
Priekšsēdētāja kungs, mēs visi ļoti labi zinām, ka arvien lielākajām naftas un gāzes cenām ir ārkārtīgi negatīva ietekme uz daudzām mūsu ekonomikas nozarēm un patērētājiem.
<P>
Es vēlētos vērst uzmanību uz to, kā šī krīze ietekmē lauksaimniecības nozari, zivsaimniecības nozari un mazos uzņēmumus. Degvielas augstās cenas šobrīd ir nonākušas līdz lauksaimniekiem: cenas strauji palielinās, un lauksaimnieki nesaņem vairāk līdzekļu, lai segtu enerģijas un gāzes augstās cenas.
<P>
Degvielas krīze apdraud konkurences palielinājumu mūsu mazajos un vidējos uzņēmumos; patērētāju pirktspējas samazinājums pasliktina situāciju, un, priekšsēdētāja kungs, es baidos domāt, kas notiks šoziem - vairāki miljoni cilvēku nevarēs atļauties apkuri.
<P>
Mēs visi redzējām, kas notika degvielas uzpildes stacijās, kad naftas cena palielinājās; katru dienu, braucot garām degvielas uzpildes stacijai, bija redzams, ka cena palielinājusies. Bet šobrīd, kad naftas cena ir samazinājusies, degvielas uzpildes stacijas nesamazina degvielas cenu par ne tuvu ne tik, par cik tā palielinājās. Manuprāt, tām ir jāreaģē uz šīm izmaiņām: tās ir guvušas peļņu un tagad ir laiks iet tālāk un piedāvāt patērētājiem atbilstīgas cenas.
<SPEAKER ID="063" NAME="Csaba Sógor" AFFILIATION="PPE-DE">
(HU) Priekšsēdētāja kungs, Ungārijai ir robežas valsts iekšienē, un pēc Pirmā pasaules kara tā zaudēja 2/3 savas teritorijas. To ungāru politiskā pārstāvība, kas dzīvo šajās teritorijās un kuru kopskaits ir vairāk nekā 3 miljoni septiņās valstīs, ir ļāvusi cīnīties par viņu tiesībām pēdējā gadsimta laikā, izmantojot tikai miermīlīgus līdzekļus.
<P>
Sešus gadus gandrīz 20 politiskās organizācijas Karpatu baseina pārstāvju forumā ir diskutējušas par miermīlīgām iespējām realizēt intereses, un tās turpina to darīt: identitāte, dzimtā valoda, ekonomiskās attiecības un autonomija. Arī es esmu šī foruma dalībnieks. Šogad mēs nolēmām Briselē atvērt kopēju lobija biroju, lai izmantotu ES piedāvātās iespējas.
<P>
Nav saprotams un pieņemams tas, ka dažu ES dalībvalstu politiķi ar galējiem epitetiem apvaino ungāru kopienu miermīlīgos centienus, apsūdzot viņu valstī dzīvojošo ungāru mazākumtautību kolektīvā noziedzībā un vēloties ierobežot viņu dzimtās valodas lietojumu.
<P>
Es vēlētos pievērst Eiropas Parlamenta uzmanību šiem uzbrukumiem un vēlreiz atgādināt, ka nacionālajām minoritātēm ir jānodrošina kopienas tiesības, nevis jāapsūdz tās kolektīvā noziedzībā. ES ir jāuzņemas aktīva un preventīva loma šajā jautājumā. Paldies!
<SPEAKER ID="064" NAME="Ioannis Gklavakis" AFFILIATION="PPE-DE">
(EL) Priekšsēdētāja kungs, Komisija vēlas palīdzēt cīnīties pret arvien lielāko pārtikas cenu problēmu jaunattīstības valstīs un plāno finansēt šīs valstis EUR 1 miljarda apmērā.
<P>
Ar to būs iespējams finansēt sēklu iegādi un citas piegādes, lai palielinātu lauksaimniecisko ražošanu, pabarotu iedzīvotājus, samazinātu inflāciju un samazinātu pārtikas cenas.
<P>
Palīdzēt jaunattīstības valstīm ir politiski un morāli pareizi, bet mums ir jārīkojas saprātīgi, veicot atbilstīgu iniciatīvu, lai atbalstītu Eiropas lauksaimniekus. Viņus ir tikpat lielā mērā skāris pārtikas cenu palielinājums un daudz kas cits, jo šī nauda ir jāuzskata par ietaupījumu no cenu samazinājuma saskaņā ar kopējo lauksaimniecības politiku (KLP).
<P>
Tādēļ es ierosinu lielu daļu no EUR 1 miljarda izmantot, lai atbalstītu Eiropas lauksaimniekus, kas saskaras ar ārkārtīgi daudzām problēmām.
<P>
Nobeigumā es vēlētos paust nopietnas bažas par pareizu tās naudas izlietojumu, kas tiks piešķirta šīm valstīm; Āfrikas, Karību reģiona un Klusā okeāna (ĀKK) valstīm nav lauku attīstības modeļa, nedz arī pārbaudes sistēmas. Es baidos, ka nauda pazudīs starptautisko organizāciju birokrātijā, beigās nedodot nekādu labumu.
<SPEAKER ID="066" NAME="Priekšsēdētājs">
Tas noslēdz šo punktu.
