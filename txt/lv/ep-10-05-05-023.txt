<CHAPTER ID="023">
Mehānisko transportlīdzekļu grupālā atbrīvojuma regula (debates)
<SPEAKER ID="578" NAME="Priekšsēdētājs">
Nākamais punkts ir debates par šādiem jautājumiem:
<P>
- jautājums, uz kuru jāatbild mutiski un kuru par patērētāju interešu aizsardzību saistībā ar konkurences noteikumiem iekšējā tirgus transportlīdzekļu nozarē Komisijai Iekšējā tirgus un patērētāju aizsardzības komitejas vārdā iesnieguši Malcolm Harbour, Andreas Schwab, Evelyne Gebhardt, Cristian Silviu Buşoi, Adam Bielan, Heide Rühle un Kyriacos Triantaphyllides (O-0044/201 - B7-0209/2010), un
<P>
- jautājums, uz kuru jāatbild mutiski un kuru par Mehānisko transportlīdzekļu grupālā atbrīvojuma regulu Komisijai Ekonomikas un monetārās komitejas vārdā iesniegusi Sharon Bowles - B7-0210/2010).
<SPEAKER ID="579" NAME="Theodor Dumitru Stolojan">
aizstājot autori. - Priekšsēdētāja kungs! Šo jautājumu Iekšējā tirgus un patērētāju aizsardzības komiteja ir iesniegusi tādēļ, ka tā ar interesi ir sekojusi Mehānisko transportlīdzekļu grupālā atbrīvojuma regulas pārskatīšanas procesam un ir nepieciešama rūpīga vairāku jautājumu apsvēršana.
<P>
Kā jūs zināt, grupālo atbrīvojumu regulas ir ļoti svarīgi uzņēmējdarbības instrumenti. Šo regulu pieņēma 2002. gadā. Tolaik Komisija uzskatīja, ka Eiropas automobiļu tirgū ir izveidojies oligopola stāvoklis, jo sešiem lielākajiem ražotājiem kopā piederēja 75 % tirgus. Šajā situācijā Komisija uzskatīja, ka mehānisko transportlīdzekļu nozarē nedrīkst piemērot Vispārējā vertikālā grupālā atbrīvojuma regulu, un tādēļ pieņēma īpašu regulu.
<P>
Šī regula zaudēs spēku 2010. gada 31. maijā. Pašlaik Komisija uzskata, ka jaunu transportlīdzekļu pārdošanas tirgos valda liela konkurence un koncentrācijas līmenis ir mazinājies. Šā novērtējuma rezultātā Komisija ierosina atzīt, ka jaunu automobiļu un saimnieciski izmantojamu transportlīdzekļu pārdošanai vairs nav nepieciešams īpašs grupālais atbrīvojums. Tā ierosina pieņemt īpašu grupālā atbrīvojuma regulu tikai attiecībā uz remonta un tehniskās apkopes pakalpojumiem un rezerves daļu izplatīšanu.
<P>
Parlamentā šī reforma izraisa bažas. Kā zināt, Eiropas Savienība pašlaik piedzīvo ārkārtēju finanšu un ekonomikas krīzi un augstu bezdarba līmeni. Eiropas automobiļu rūpniecība ir viena no Eiropas ekonomikas galvenajām nozarēm, tā veicina nodarbinātību, jauninājumus un konkurētspēju visā ekonomikā. Mēs uzskatām, ka ir nepieciešams radīt vispārējus nosacījumus, lai padarītu šo nozari ilgtspējīgu un ļautu tai saglabāt ekonomisko efektivitāti un saudzīgu attieksmi pret vidi.
<P>
Vienlaikus jārūpējas, lai šajā tirgū būtu nodrošināti labvēlīgi apstākļi mazajiem un vidējiem uzņēmumiem. Mēs nedrīkstam aizmirst, ka mazajiem un vidējiem uzņēmumiem ir būtiska loma kā darba devējiem un tuvākajiem pakalpojumu sniedzējiem. Tomēr vairāki mehānisko transportlīdzekļu tirgotāji un remonta pakalpojumu sniedzēji ir pauduši nopietnas bažas par jauno tiesisko regulējumu, apgalvojot, ka tas vēl vairāk izjauks spēku samēru starp ražotājiem un pārējiem automobiļu nozares ķēdes elementiem.
<P>
Komisār Almunia, šo iemeslu dēļ Ekonomikas un monetārā komiteja vēlas jums jautāt, pirmkārt, kādi tirgus analīzes rezultāti Komisijai lika secināt, ka sākotnējais tirgus pašlaik ir konkurētspējīgs un ka pēcpārdošanas tirgus joprojām ir nestabils?
<P>
Otrkārt, kā Komisija vērtē spēku samēru starp automobiļu ražotājiem un automobiļu tirgotājiem saistībā ar spēkā esošo Mehānisko transportlīdzekļu grupālā atbrīvojuma regulu un ierosināto tiesisko regulējumu? Vai iesaistītie dalībnieki atrodas vienkāršā vai kolektīvā dominējošā stāvoklī?
<P>
Treškārt, kā Komisija plāno uzraudzīt tirgus spējas attīstību sākotnējā un pēcpārdošanas tirgū? Kādus pasākumus Komisija ir paredzējusi veikt, ja tiek konstatēts, ka tieši sākotnējā tirgus konkurētspēja ir būtiski pasliktinājusies?
<P>
Ceturtkārt, kāda ir jaunā tiesiskā regulējuma sagaidāmā ietekme uz patērētājiem, jo īpaši attiecībā uz cenām un piedāvātajiem nosacījumiem?
<P>
Piektkārt, kurus viedokļus, kas no ieinteresētajām pusēm saņemti apspriežu laikā, Komisija plāno iekļaut galīgajā tiesiskajā regulējumā?
<P>
Un, visbeidzot, vai Komisija ir ar mieru ierosināt tiesību aktu saskaņošanu izplatīšanas jomā, piemēram, grozot direktīvu par tirdzniecības pārstāvjiem, lai nodrošinātu, ka uz visiem tirgotājiem attiecas vienādi augsta līgumiskā aizsardzība visās ES dalībvalstīs?
<SPEAKER ID="580" NAME="Malcolm Harbour">
autors. - Priekšsēdētāja kungs! Iekšējā tirgus un patērētāju aizsardzības komitejas vārdā izsaku lielu gandarījumu, ka varu šovakar šeit uzstāties, lai paustu mūsu viedokli minētajā jautājumā, un jo īpaši es vēlos pateikties par ciešo sadarbību mūsu kolēģiem Ekonomikas un monetārajā komitejā, kuriem, protams, ir vadošā loma ar konkurenci saistītos jautājumos, jo šī nepārprotami ir konkurences politikas daļa, kas skar arī patērētāju pamatintereses, un mēs no savas puses esam rūpējušies, lai vairāki ar patērētājiem saistītie elementi tiktu labi atspoguļoti.
<P>
Pirmkārt, es uzskatu, ka tie Komisijas priekšlikuma elementi, kas attiecas uz pārdošanas, pakalpojumu un remonta tirgu, labi atbilst patērētāju interesēm, kuras mēs esam apsprieduši mūsu komitejā - ne jautājumus, kas ir Konkurences ģenerāldirektorāta pārziņā, bet, piemēram, jomas, kas saistītas ar informāciju par pakalpojumiem un remontu, kurās mēs šoreiz sadarbojāmies ar Vides komiteju, strādājot ar noteikumiem par tehnisko informāciju, kas saistīta ar mehānisko transportlīdzekļu vides standartiem. Manuprāt, šie elementi, kas ir pastiprināti jaunajā priekšlikumā, ir ļoti apsveicami saistībā ar konkurences veicināšanu neatkarīgu remontdarbnīcu vidū un tirgus pieejamības nodrošināšanu rezerves daļām ar atbilstošu kvalitātes marķējumu - šā tirgus atvēršana ir ļoti vēlama.
<P>
Manuprāt, vienīgās šaubas, kurām vēlamies pievērst jūsu uzmanību, rezolūcijā, par kuru balsosim rīt, saistās ar informācijas pieejamības jautājumiem. Mēs neesam pārliecināti - jūs vēlaties mūs pārliecināt, bet mēs neesam pārliecināti -, ka jūsu publicētās pamatnostādnes ir pietiekami stingras vai īstenojamas, lai tās nodrošinātu tehniskās informācijas pieejamību, jo īpaši tādēļ, ka automobiļu ražotājiem būs iespējams šo informāciju padarīt pieejamu elektroniskā formātā, kas bez attiecīgas programmatūras un meklēšanas prasmēm var izrādīties ne tik noderīgi remonta pakalpojumu sniedzējiem kā mēs varētu gaidīt.
<P>
Un tagad es vēlētos pievērsties pārdošanas jautājumam, kuru tikko plaši iztirzāja Ekonomikas un monetārās komitejas priekšsēdētājas vietnieks. Es domāju, ka attiecībā uz pārdošanu mēs esam daudz mazāk pārliecināti, ka Komisija patiešām ir ņēmusi vērā patērētāju bažas. Ekonomikas un monetārā komiteja sarīkoja ļoti svarīgu uzklausīšanu, kurā gan tirgotāju, gan patērētāju pārstāvji pauda neviltotas bažas, ka 2002. gadā ieviestos aizsardzības pasākumus - jāpiebilst, ka daudzi no tiem tika radīti, pateicoties šā Parlamenta izrādītajam satraukumam -, kuru mērķis bija nodrošināt konkurenci pārdošanas tirgū, jūs esat ar vieglu rokas vēzienu aizslaucījuši, mūsuprāt, pārliekā centībā vienkāršot lietas un atvieglot savu - administrācijas - dzīvi.
<P>
Tas var būt problemātiski, taču es gribētu norādīt - un es gribētu, lai jūs iepazīstaties ar pierādījumiem, kas tika celti mums priekšā mūsu rīkotajā uzklausīšanā -, ka tirgotājiem un patērētājiem patiešām ir nopietnas bažas saistībā ar tūlītēju vispārējā grupālā atbrīvojuma piemērošanu automobiļu izplatīšanas jomai. 2002. gadā, kas automašīnu izplatīšanas cikla kontekstā nepavisam nav sen, tika izveidoti pārskatāmi aizsardzības pasākumi, kuru mērķis bija izlīdzināt spēku samēru starp neatkarīgiem tirgotājiem un ražotājiem. Manuprāt, tirgotāji varētu sacīt, tiem šajā laika posmā ir bijuši visai labi rezultāti. Nudien, palūkojoties uz izmaiņām tirgū, viņi justu, ka tā tas tiešām arī ir.
<P>
Iespējams, man vajadzētu jums, komisāra kungs, atgādināt, jo man šķiet, ka jūs tolaik ar šo jautājumu nenodarbojāties, ka automobiļu ražotāji veica ļoti aktīvu lobiju, apgalvojot, ka šie noteikumi ir pārlieku bargi, tomēr tirgotāji tos atbalstīja. Kādā situācijā mēs esam šobrīd? Tirgotāji saka: "Šie noteikumi ir pārāk vāji”, savukārt ražotāji apgalvo: "Mums tie ļoti patīk.”
<P>
Es domāju, ka jums ir jāiedziļinās šajā jautājumā. Es nesaku, ka mums ir jāpārtrauc šis process - manuprāt, ir īstais laiks to turpināt, ņemot vērā, ka ir palikušas tikai pāris dienas līdz šo noteikumu ieviešanai - taču tas, ko mēs jums savā rītdienas rezolūcijā sakām, ir: lūdzu, apskatiet jaunākos datus, iepazīstieties ar informāciju. Vēlos arī piebilst, ka Komisijā komisārs M. Barnier drīzumā izstrādās ziņojumu par konkurenci mazumtirdzniecības piegādes ķēdē. Ziņojumā ir jāietver arī automobiļu nozare un jums ir jāņem vērā arī šis ziņojums, jo no Komisijas puses mums ir nepieciešama konsekventa politika.
<P>
Otrkārt, dokumenti, kurus sagatavojuši jūsu dienesti, liek man jautāt: vai jūs domājat, ka šī ir sagatavošanās jaunās paaudzes transportlīdzekļiem - videi nekaitīgiem automobiļiem, elektriskiem transportlīdzekļiem un transportlīdzekļiem ar zemu oglekļa dioksīda emisiju? Jūsu analīzē nav ne mazākās norādes uz ko tamlīdzīgu.
<P>
Mēs esam saņēmuši A. Tajani sagatavoto dokumentu. Vai es varu jūs lūgt nākamajā gadā iedziļināties A. Tajani sagatavotajā dokumentā, iedziļināties M. Barnier sagatavotajā dokumentā un pārliecināt mūs, ka šī tiešām ir pareizā rīcība? Es domāju, šādi rīkojoties, jums izdosies šeit atgūt zināmu uzticēšanos, jo es domāju, ka pagaidām mums nav pārliecības pat to, ko jūs gatavojaties darīt.
<SPEAKER ID="788" NAME="Joaquín Almunia">
Komisijas priekšsēdētāja vietnieks. - Priekšsēdētāja kungs! Pašreizējā Mehānisko transportlīdzekļu grupālā atbrīvojuma regula zaudē spēku šā gada 1. jūnijā un līdz šim datumam mums ir jāpieņem jauni noteikumi. Komisāru kolēģija šo jautājumu ir iekļāvusi 26. maija sanāksmes darba kārtībā.
<P>
Priekšlikums, kuru šobrīd apspriež mūsu dienesti un kuru pēc pāris dienām, gatavojoties diskusijām kolēģijā, apspriedīsim ar ministriem, ir tapis visaptverošas nozares analīzes rezultātā. Sabiedriskās apspriešanas process sākās 2006. gada jūnijā. Pēc trīsarpus gadiem, pagājušā gada decembrī, Komisija publicēja grupālā atbrīvojuma projektu un pamatnostādnes. Visā šajā procesā bija cieši iesaistītas ieinteresētās puses, Eiropas Parlaments un dalībvalstis un tika ņemti vērā daudzi argumenti. Ir rīkotas debates, semināri un sāktas dažādas iniciatīvas, tostarp arī šeit, Parlamentā. Pēdējais seminārs notika šā gada 12. aprīlī Ekonomikas un monetārajā komitejā. Kādi ir šā garā apspriešanas procesa galvenie secinājumi?
<P>
Pirmkārt, mēs uzzinājām ko labu - patērētāji Eiropā ir ieguvēji no automobiļu pārdošanas tirgū valdošās spēcīgās konkurences. Savos ikgadējos ziņojumos par automašīnu cenām mēs ietveram ziņas par 80 automašīnu modeļiem no aptuveni 25 ražotājiem un cenas nav vienīgais rādītājs, kas liecina par veselīgu konkurenci. Salīdzinājumā ar laiku pirms 10 gadiem ir lielāka izvēle, katrā automašīnu veidā ir pieejams lielāks skaits zīmolu. Šādos apstākļos būtu grūti iedomāties, ka kāds automobiļu ražotājs spētu nonākt dominējošā stāvoklī vai nu individuāli, vai kolektīvi.
<P>
Pašreizējie režīmi ietver īpaši šai nozarei izstrādātus noteikumus, kuru ieviešana tolaik (2002. gadā), kad transportlīdzekļu sektorā tika gaidīts konsolidācijas vilnis, bija pamatota. Konsolidācijas posms neīstenojās un šodien tirgū valda ļoti liela konkurence. Atļaujot lielāku brīvību transportlīdzekļu izplatīšanā, ierosinātie grozījumi dos jaunu sparu ražotāju centieniem samazināt automašīnu pārdošanas izmaksas. Ļaujiet man atgādināt, ka izplatīšanas izmaksas veido vidēji 30 % no jaunas automašīnas cenas. Samazinot šīs izmaksas, ražotāji uzlabos savu konkurētspēju un rezultātā ieguvēji būs patērētāji.
<P>
Es ļoti labi apzinos, ka pastāv zināmas bažas par ierosinātajiem grozījumiem, kas skars vairāku zīmolu tirdzniecību un tirgotāju līgumisko aizsardzību, un jūs abi uz tām norādījāt. Es vēlos uzsvērt, ka vairāku zīmolu tirdzniecība pastāv un turpinās pastāvēt tur, kur reālā tirgus situācija to pieprasa. Tāda situācija ir valstīs, kurās darbojas ļoti lieli tirgotāji, kas spēj izplatīt vairākus zīmolus, piemēram, Lielbritānijā, un tāda situācija ir mazapdzīvotos apgabalos, kur tirgotājiem ir ekonomiski izdevīgi vienā un tajā pašā pārdošanas vietā tirgot dažādus zīmolus.
<P>
Tāda bija reālā situācija pirms pašlaik spēkā esošā grupālā atbrīvojuma pieņemšanas 2002. gadā un tāda tā ir joprojām - astoņus gadu vēlāk - tomēr gan toreiz, gan tagad viena zīmola tirdzniecība ir tipiskākais izplatīšanas veids. Taču mēs konstatējam, ka automobiļu ražotāji arvien vairāk izmanto citādus izplatīšanas veidus, tostarp tādu tirdzniecības vietu veidošanu, kas pieder pašiem ražotājiem.
<P>
Izplatīšanas attīstība Vācijā ir simptomātisks šīs tendences piemērs - ar tirgotāju tīklu starpniecību tiek pārdoti 67 % automašīnu pretstatā 90 % pirms regulas stāšanās spēkā 2002. gadā. Tomēr mēs esam reaģējuši uz bažām, kas tika paustas apspriešanas laikā, tostarp Parlamentā notikušajās apspriedēs, un attiecībā uz vairāku zīmolu tirdzniecību mēs esam ieviesuši vairākus aizsardzības pasākumus.
<P>
Turklāt es vēlos uzsvērt, ka mēs ierosinām noteikt pārejas posmu, kurā līdz 2013. gada beigām attiecībā uz automašīnu izplatīšanas tirgu būs spēkā pastāvošie noteikumi, lai izplatītājiem, kas ir ieguldījuši līdzekļus vairāku zīmolu tirdzniecībā, būtu pietiekami daudz laika amortizēt savus ieguldījumus.
<P>
Attiecībā uz mūsu priekšlikumu atcelt noteikumus, kas sniedz līgumisku aizsardzību tirgotājiem, tā iemesls ir pavisam vienkāršs - konkurences likums nav īstais instruments, ar kura palīdzību risināt iespējamās spēku samēra problēmas starp līgumslēdzējiem. Kā tika norādīts Regulas (EK) Nr. 1/2003 sagatavošanas posmā, šie jautājumi pieder komerclikuma darbības jomai.
<P>
Tik konkurējošā tirgū, kāds ir automašīnu tirgus, konkurences likums nedrīkst traucēt spēku samēra veidošanos starp dažādiem līgumslēdzējiem. Tas būtu pārāk agresīvi. Iejaucoties tirgus funkcionēšanā, mūsu darbībām ir jābūt samērīgām.
<P>
Apspriešanas procesa gaitā mēs uzzinājām arī citas, iespējams, ne tik labas lietas - pretstatā automašīnu cenām vidējās remontdarbu izmaksas pēdējos pāris gados patiesībā ir augušas. Remonts un tehniskā apkope patērētājiem ir ļoti svarīgi ne tikai drošības un uzticamības dēļ, bet arī tādēļ, ka remontdarbu izmaksas veido 40 % no kopējām automašīnas uzturēšanas izmaksām. Diemžēl neatkarīgu tehniskās apkopes staciju spēju konkurēt ar pilnvarotiem remontdarbu veicējiem joprojām kavē vairāki ierobežojumi, tostarp ierobežota piekļuve rezerves daļām un tehniskai informācijai. Tādēļ mūsu reformas nolūks ir dot iespēju neatkarīgām tehniskās apkopes stacijām vieglāk piekļūt rezerves daļām un tehniskai informācijai un novērst situāciju, ka tās no tirgus izslēdz, izmantojot citus, jaunākus paņēmienus. Tādējādi mēs iegūsim kvalitatīvākus remonta pakalpojumus un zemākas cenas.
<P>
Noslēgumā es gribu sacīt, ka es esmu pilnīgi pārliecināts, ka jaunais regulējums patērētājiem būs labvēlīgāks. Mūsu galvenais mērķis ir palielināt konkurenci pēcpārdošanas - remonta un apkopes - tirgū, kur tās visvairāk pietrūkst. Lai arī transportlīdzekļu ražotāji varbūt atrodas spēcīgā tirgus pozīcijā attiecībā pret tirgotājiem, konkurence viņu starpā ir ļoti asa, un šobrīd, lai šāda veida līgumos uzturētu konkurenci, vairs nav nepieciešams atkāpties no regulas par grupālo atbrīvojumu vertikālo vienošanos jomā, kuru Komisija ir nesen pieņēmusi un kura arī stāsies spēkā šā mēneša beigās. Varu apgalvot, ka Komisija un jo īpaši man pakļautie dienesti - Konkurences ģenerāldirektorāts - ļoti rūpīgi uzraudzīs šo nozari, un nav jāšaubās par Komisijas apņemšanos īstenot konkurences noteikumus un attiecīgi rīkoties, ja tiks atklāti nopietni pārkāpumi vai trūkumi.
<SPEAKER ID="787" NAME="Othmar Karas" LANGUAGE="DE">
Priekšsēdētāja kungs, komisāra kungs, dāmas un kungi! Mēs dzirdējām ļoti daudz informācijas. Ar šo jautājumu, uz kuru sniedzama mutiska atbilde, un rezolūciju mēs gribējām panākt, lai tiktu sadzirdēti automašīnu tirgotāji un mazie un vidējie uzņēmumi, jo Komisija pēdējos gados viņu viedoklim nav pievērsusi pietiekami lielu uzmanību. Uzklausīšanā vislielākās bažas un satraukumu izrādīja automašīnu tirgotāji, un iemesls ir nevienlīdzīgā attieksme pret viņiem salīdzinājumā ar automobiļu ražotājiem. Tika izvirzīts jautājums par tiesisko nenoteiktību un konkurences samazināšanos mazo automobiļu tirgotāju piedzīvoto problēmu rezultātā. Tomēr mēs neesam saņēmuši atbildi.
<P>
Es jūs aicinu - vēl ir kāda minūte līdz divpadsmitiem - izmantot divdesmit vienu dienu, kas ir palikusi līdz 26. maijam, lai rezolūciju, kuru Parlaments pieņems rītdien, iestrādātu regulā un tādējādi panāktu soli pretī automobiļu tirgotājiem, neapdraudot Komisijas izvēlēto virzienu. Lūdzu, izturieties pret Parlamentu un automobiļu tirgotāju bažām nopietni un iekļaujiet regulā gan viņiem, gan mazajiem un vidējiem uzņēmumiem piemērotus risinājumus.
<SPEAKER ID="583" NAME="Olle Ludvigsson">
S&D grupas vārdā. - (SV) Priekšsēdētāja kungs! Šajās debatēs es vēlos uzsvērt četras lietas. Pirmkārt, ir vērojama visai neveiksmīga tendence pretstatīt automobiļu nozares mazos un lielos uzņēmumus. Zināmā mērā viņu intereses atšķiras, taču mums visupirms ir jādomā par tādas noteikumu sistēmas izveidi, kas ļautu efektīvi darboties gan vieniem, gan otriem.
<P>
Otrkārt, konkurences saasināšanās jauno automobiļu tirgū pēdējā gadā ir ļoti laba zīme. Šis ir labs piemērs tam, ka neviens tirgus nav bezcerīgs un, izmantojot konkurences veicināšanas paņēmienus, ilgtermiņā ir iespējams sasniegt ļoti daudz. Cerams, ka turpmāk mēs būsim liecinieki tikpat pozitīvai attīstībai pēcpārdošanas tirgū.
<P>
Treškārt, ir svarīgi, lai Komisija ļoti aktīvi sekotu līdzi konkurences attīstībai jauno automobiļu tirgū. Ir nepieciešama nepārtraukta uzraudzība. Visām ieinteresētajām pusēm, cik vien iespējams, ātri ir jāsniedz galīgā informācija par noteikumiem, kas būs spēkā no 2013. gada jūnija.
<P>
Ceturtkārt, mums ir aktīvāk jādiskutē par veidiem, kā notiks pāreja uz ekoloģiskiem, pret vidi saudzīgākiem automobiļiem. Tas ir ļoti būtisks process. No vienas puses, konkurences noteikumiem būs jābūt elastīgiem attiecībā uz dotācijām, kas būs nepieciešamas, lai elektriskie automobiļi un citi videi saudzīgi alternatīvi risinājumi varētu nostiprināties tirgū, no otras puses, šiem noteikumiem ir jānodrošina, lai videi nekaitīgas automašīnas nenonāktu neizdevīgā stāvoklī mazumtirdzniecības nozarē vai pēcpārdošanas tirgū.
<SPEAKER ID="584" NAME="Cristian Silviu Buşoi">
ALDE grupas vārdā. - Priekšsēdētāja kungs! Tiek lēsts, ka automašīnas iegāde un tehniskā apkope ir viena no būtiskākajām mājsaimniecību izdevumu kategorijām. Konkurences politikas būtība ir nodrošināt patērētājiem izvēles brīvību un iespēju iegādāties ražojumus par zemākām un pieejamākām cenām.
<P>
Kā šā Parlamenta deputāts, kurš tādējādi pārstāv Eiropas Savienības pilsoņus, kuri ir arī patērētāji automobiļu tirgū, esmu ļoti nobažījies par Mehānisko transportlīdzekļu grupālā atbrīvojuma regulas pārskatīšanu un tās ietekmi uz patērētājiem. Es vērīgi un ļoti uzmanīgi uzklausīju komisāra argumentus - Komisija apgalvo, ka šis īpaši nozarei pielāgotais regulējums pārdošanas tirgum vairs nav nepieciešams, jo ir pierādījumi, ka uzdevumi konkurences jomā ir izpildīti un ir sasniegts pienācīgs konkurences līmenis.
<P>
Principā es nepretotos šā īpašā grupālā atbrīvojuma atcelšanai nozarē, ja tas neradītu risku patērētājiem. Mums jāizmanto trīs gadu pārejas periods, lai izvērtētu, kādu ietekmi radīs lēmums no Mehānisko transportlīdzekļu grupālā atbrīvojuma regulas izslēgt tirdzniecību. Pastāv nenoliedzams lielo automobiļu ražotāju pārsvars. Es gribētu dzirdēt Komisijas viedokli par to, kā nodrošināt, lai viņi neizmantotu savas tirgus daļas radītās priekšrocības un neierobežotu izvēli, kādai patērētājiem būtu jābūt pieejamai savā tirgū.
<P>
Es arī vēlos izteikt atbalstu priekšlikumam saglabāt īpašu grupālu atbrīvojumu remonta un tehniskās apkopes pakalpojumu tirgum, kurā ir mazāka konkurence nekā pārdošanas tirgū. Bažas attiecībā uz pēcpārdošanas tirgu man īpaši izraisa tie gadījumi, kad patērētāji, lai varētu saremontēt savu mašīnu, tiek nevajadzīgi piesaistīti konkrētam pakalpojumu sniedzējam. Tā tas notiek vai nu tādēļ, ka neatkarīgajam remonta pakalpojumu sniedzējam nav pietiekami labi pieejama nepieciešamā tehniskā informācija, vai arī tādēļ, ka automobiļu ražotāji garantijas noteikumus interpretē diskriminējošā veidā.
<P>
Šis ir nepieļaujams patērētāju izvēles tiesību ierobežojums, un es gaidu, ka Komisija piedāvās risinājumus, lai šo situāciju mainītu. Tādēļ es aicinu Komisiju viest skaidrību par līdzekļiem, kādus tā plāno lietot, lai izvairītos no situācijas, kas ir neizdevīga patērētājiem.
<SPEAKER ID="585" NAME="Konrad Szymański" LANGUAGE="PL">
Priekšsēdētāja kungs, Almunia kungs! 80 % no ikvienas jaunas automašīnas detaļām ražo neatkarīgi ražotāji. No otras puses, pašiem automobiļu ražotājiem ir milzīgas komerciālas priekšrocības salīdzinājumā ar detaļu ražotājiem un neatkarīgām remontdarbnīcām.
<P>
Šobrīd mums jādara viss iespējamais, lai situācija Eiropas automobiļu tirgū atkal nesāktu līdzināties oligopolam. Mūsu pilsoņiem ir jāgarantē iespējas izvēlēties gan automobiļu rezerves daļas, gan neatkarīgas remontdarbnīcas. Ir jāgarantē iespēja iegūt tehnisku informāciju. Mums ir jārīkojas, lai novērstu garantiju ļaunprātīgu izmantošanu no ražotāju puses. Arī pilnvarotām remontdarbnīcām ir jābūt tiesībām iepirkt rezerves daļas un remontam nepieciešamos instrumentus un aprīkojumu no neatkarīgiem ražotājiem. Skaidri nedefinējot garantijas jaunajā regulā, Eiropas klientu izvēles tiesības, kas ir būtiski svarīgas tirgum, joprojām būs tikai fikcija.
<SPEAKER ID="586" NAME="Bernd Lange" AFFILIATION="S&amp;D">
(DE) Priekšsēdētāja kungs! Pēc Rūpniecības, pētniecības un enerģētikas komitejas domām, protams, ir ļoti svarīgi aizsargāt arī mazos un vidējos uzņēmumus. Komisāra kungs, konkurence nav pašmērķis.
<P>
Iepazīstoties ar mazo tirgotāju un mazo remontdarbnīcu situāciju, redzams, ka jāveicina viņu ekonomiskā rīcībspēja, citādi kādu dienu šeit būs palikuši tikai lielie tirgotāji un lielās remontdarbnīcu ķēdes. Pirmkārt, tas nozīmē patiešām atļaut vairāku zīmolu tirgošanu. Tas nozīmē remontdarbnīcām un tirgotājiem piešķirt neierobežotu piekļuvi informācijai par transportlīdzekļiem un remonta iespējām. Treškārt, tas nozīmē nodrošināt nepieciešamās iespējas kvalifikācijas ieguvei. Iepriekš mēs šeit runājām par elektriskajiem automobiļiem. Viņiem ir jāspēj nodrošināt tehnisko apkopi arī elektriskajām automašīnām. Ceturtkārt, viņiem ir nepieciešamas investīciju garantijas, citiem vārdiem sakot, ir nepieciešama līgumiska aizsardzība un vairs nekādu grozījumu. Viņiem ir jāspēj veikt drošus ieguldījumus ilgākā laika posmā.
<SPEAKER ID="587" NAME="Frank Engel" AFFILIATION="PPE">
(FR) Priekšsēdētāja kungs, komisāra kungs! Parunāsim par automobiļu tirgotāju reālo situāciju. Automašīnu tirgotāji gan manā valstī, gan pārējās ir noraizējušies par kliedzošo atšķirību starp viņu un ražotāju darbības apjomiem. Regula (EK) Nr. 1400/2002 šo atšķirību mazināja. Ja tās nebūtu, automobiļu izplatīšanas nozare, kas jau ir cietusi krīzes rezultātā, saskartos ar pieaugošu nenoteiktību ieguldījumu un komercdarbības mērķu ziņā.
<P>
Ražotāju prasības pret tirgotājiem kļūs gluži vienkārši neciešamas un daudziem nelielu tehniskās apkopes staciju īpašniekiem tās būs neizpildāmas. Komisāra kungs, jebkurā gadījumā šajā situācijā uz spēles nav likta konkurence. Konkurence pieaugs starp automobiļu ražotājiem un nevis starp tirgotājiem vai starp tirgotājiem un ražotājiem. Vietējie tehniskās apkopes staciju īpašnieki nevar apdraudēt brīvu konkurenci Eiropā.
<P>
Jūs runājat par dominēšanu tirgū, potenciālu dominēšanu. Nu tad parunāsim par to! Konkurējošu ražotāju gadījumā šāda dominance nepastāv. Tā nepastāv attiecībā pret citiem ražotājiem. Tā pastāv starp automobiļu ražotājiem un izplatītājiem un tā ir pierādīta realitāte visā Eiropas Savienībā.
<P>
Komisija ir pieņēmusi zinātnisku nostāju, ļaujot lieliem uzņēmumiem izrīkoties ar lielu skaitu mazāku tirgus dalībnieku, kuri vēlas tikai vienu - nedaudz brīvības un nedaudz drošības darījumos ar automobiļu ražotājiem, kuru rīcība attiecībā pret saviem tirgotājiem reizumis ir gluži vienkārši drausmīga. Tā ir Dāvida cīņa ar Goliātu, tikai šoreiz Komisija, šķiet, vēlas būt pilnīgi droša, ka uzvarēs Goliāts.
<P>
Nostāja un apsvērumi, kas ir atbrīvojuma noteikumu atcelšanas pamatā, ir aplami. Tie ir nepareizi, tie ir vērsti pret nepareizajiem cilvēkiem. Samazinot tehniskās apkopes staciju īpašnieku darbības apjomu, tiesisko noteiktību un vēlmi veikt ieguldījumus, netiks veicināta iekšējā tirgus attīstība un pilnīgi noteikti tas nebūs patērētāju interesēs.
<SPEAKER ID="588" NAME="Silvia-Adriana Ţicău" AFFILIATION="S&amp;D">
(RO) Eiropas Savienības automobiļu ražošanas nozarei, tostarp gan automobiļu ražotājiem, gan automobiļu rezerves daļu ražotājiem, ir jāsaglabā ekonomiska efektivitāte un novatoriskums.
<P>
Ņemot vērā, ka konkurences apstākļi automobiļu nozares rezerves daļu tirgū iespaido ceļu satiksmes drošību, mēs aicinām Komisiju veicināt efektīvu konkurenci rezerves daļu tirgū, lai jebkura tipa rezerves daļu cenas būtu pieejamas. Pircējiem jābūt iespējai iegādāties transportlīdzekli par konkurētspējīgu cenu un izvēlēties remontdarbu un tehniskās apkopes pakalpojumu piegādātāju neatkarīgi no tā, kādu izplatīšanas sistēmu ir izvēlējies piegādātājs.
<P>
Gaidāmajam tiesiskajam regulējumam ir jānodrošina labvēlīgi apstākļi automobiļu nozares piegādes ķēdes mazajiem un vidējiem uzņēmumiem un jānovērš jebkāda pieaugoša atkarība no lielajiem ražotājiem. Turklāt jaunie regulas noteikumi, kas attiecas uz vispārējo grupālā atbrīvojuma režīmu automobiļu nozarē, ir jāpaplašina un tajos jāietver gala lietotāju definīcija, lai būtu ņemti vērā arī līzinga pakalpojumi.
<SPEAKER ID="589" NAME="Sari Essayah" AFFILIATION="PPE">
(FI) Priekšsēdētāja kungs, komisāra kungs! Noklausoties iepriekšējās runas, kļūst pilnīgi skaidrs, ka Parlaments ir ļoti satraukts, jo īpaši par spēku samēru starp automobiļu tirgotājiem un automobiļu ražotājiem, kas neizbēgami atspoguļojas pakalpojumos, ko saņem patērētāji.
<P>
Jo īpaši šim spēku samēram ir jābūt redzamam nelielos tirgos un mazapdzīvotos apgabalos, piemēram, Somijā un citur Skandināvijā. Vairāku zīmolu tirgošanas un iepirkšanas atļaušana mums ir prioritāte un galvenais priekšnoteikums, lai garantētu patērētājiem atbilstošu piekļuvi automobiļu nozares pakalpojumiem.
<P>
Somijā ir pieci miljoni iedzīvotāju un šogad tiks pārdoti aptuveni 100 000 automobiļu. Iespējams, ka tas jums šķiet smieklīgi mazs skaits un tādēļ ir ārkārtīgi svarīgi, lai šie grozījumi nekādā veidā neapdraudētu vairāku zīmolu tirdzniecību.
<P>
Iepriekšējā regula, kas nodrošināja vairāku zīmolu tirdzniecību automobiļu nozarē, bija vienkārši lieliska, un tādēļ jājautā, kādēļ tajā šobrīd tiek veikti grozījumi. Vēl viens būtisks trieciens - tirgotāju cerībām apkalpot patērētājus mazapdzīvotos apgabalos varbūt būs pārvilkta svītra un patērētājiem, iespējams, būs sarežģīti iegādāties transportlīdzekļus savas dzīvesvietas tuvumā. Tas varētu arī nozīmēt, ka mazāki zīmoli nekur citur kā vien vietās ar lielu iedzīvotāju koncentrāciju vispār nebūs pārstāvēti un tātad patērētājiem būs ievērojami mazākas iespējas izvēlēties starp dažādiem transportlīdzekļu modeļiem.
<SPEAKER ID="590" NAME="Othmar Karas" AFFILIATION="PPE">
(DE) Priekšsēdētāja kungs, komisāra kungs! Nu jūs esat mūs uzklausījuši un šo varētu gluži vai nosaukt par atšķirību starp teoriju un praksi. Es varu tikai atkārtot lūgumu, ar kuru vērsos pie Komisijas priekšsēdētāja 2009. gada pavasarī.
<P>
Mums ir neatrisinātas problēmas ar transportlīdzekļu tirgotājiem un mazajiem un vidējiem uzņēmumiem, finanšu un ekonomikas krīze un tirgus ar nestabilu izaugsmi un nodarbinātību. Pats pareizākais būtu pagarināt esošās regulas termiņu un nevis radīt jaunu regulu, kas visas šīs problēmas vēl pastiprinās. Saglabājot noteikumu par viena zīmola tirdzniecību, mēs saskaramies ar problēmu - atšķirīgiem tiesību aktiem dažādās valstīs. Mēs esam pret neobligātu rīcības kodeksu un par efektīvu izpildes mehānismu. Mēs vēlamies saglabāt nemainīgu 30 % limitu rezerves daļu iepirkumiem, jo tas pilnvarotajiem automobiļu tirgotājiem dod lielāku izvēles brīvību.
<P>
Pamatnostādnes nav pietiekami precīzas, lai tās kā agrāk nodrošinātu piekļuvi tehniskai informācijai. Vairākus būtiskus līguma noteikumus jūs gluži vienkārši vairs neesat iekļāvuši, proti, noteikumus, kas attiecas uz līgumu izbeigšanu un līgumu izbeigšanas termiņiem, vairāku zīmolu tirdzniecību, uzņēmumu pārņemšanu un strīdu izšķiršanas kārtību. Lūdzu, aizstāviet arī mazos un vidējos uzņēmumus. Vairāku zīmolu tirdzniecība ir konkurences sastāvdaļa un tā palīdz aizsargāt patērētājus. Mēs vēlamies spēcīgāku konkurenci. Ierobežojot mazo un vidējo uzņēmumu un automobiļu tirgotāju iespējas, mēs konkurenci samazināsim. Lūdzu, nopietni apdomājiet tirgus situāciju, uzņēmumu situāciju un Parlamenta rezolūciju un izmantojiet jūsu rīcībā vēl palikušo 21 dienu.
<SPEAKER ID="591" NAME="Paul Rübig" AFFILIATION="PPE">
(DE) Priekšsēdētāja kungs, komisāra kungs! Visi, kuri šodien ir uzstājušies Parlamentā, patiesībā ir izteikuši savu atbalstu regulai, kas būtu labvēlīga mazajiem un vidējiem uzņēmumiem. Mums ir nepieciešama spēcīga izplatīšanas sistēma. Nelieli izplatītāji dod darbu ļoti lielam skaitam cilvēku. Viņiem ir svarīgi, lai sistēmā saglabātos konkurence, un gluži tāpat tas ir tirgotājiem neatkarīgi no to lieluma. Konkurencei ir jābūt efektīvai. Es esmu pārliecināts, ka īpaši automobiļu nozarē patērētājiem arī ir tiesības uz efektīvu konkurenci, lai viņiem nevajadzētu saskarties ar neproporcionālām sistēmām, kurās vairs nav izvēles brīvības. Tieši izvēles brīvība ir tas faktors, kuram nākotnē būs ļoti liela nozīme, jo īpaši lauku apgabalos, tādēļ mums ir jābūt drošiem, ka par lauku apgabaliem mēs esam vispusīgi parūpējušies. Tādēļ es uzskatu, ka Karas kungam bija pilnīga taisnība, sakot, ka mums ir palicis ļoti maz laika un tādēļ tas jāizmanto lietderīgi.
<SPEAKER ID="592" NAME="Seán Kelly" AFFILIATION="PPE">
Priekšsēdētāja kungs! Vispirms es vēlos sacīt, ka ikviens man piekritīs - automašīna mūsdienās vairs nav greznība, tā ir nepieciešamība. To man ļoti skaidri lika apjaust vulkānisko pelnu mākoņu izraisītie notikumi pirms divām nedēļām. Man nācās šķērsot Eiropu, šķērsot Angliju, izmantojot automašīnu, vilcienu un prāmi, un nekur es nejutos tik neatkarīgs un laimīgs kā sēžot savā automašīnā.
<P>
Tādēļ viss, ko iespējams darīt, lai veicinātu patērētāju iespējas izvēlēties utt., ir ļoti svarīgi, bet ne uz mazo un vidējo automašīnu tirgotāju rēķina. Vairums šo uzņēmumu ir ģimenes uzņēmumi, kas atrodas vietējās pilsētiņās un ciematos. Viņi darbojas ikviena labā, cenšoties apmierināt tirgus prasības un konkurēt acīmredzami ļoti sarežģītos apstākļos, tādēļ es pilnībā piekrītu Karas kungam un pārējiem runātājiem, ka šie cilvēki ir jāņem vērā, lai arī turpmāk nodrošinātu viņu dzīvotspēju.
<SPEAKER ID="593" NAME="Jaroslav Paška" AFFILIATION="EFD">
- (SK) Vispirms es vēlos sacīt, ka izprotu pūliņus nodrošināt patērētājiem izvēles brīvību attiecībā uz tehniskās apkopes stacijām.
<P>
Tomēr vienlaikus es saskatu objektīvus ierobežojumus absolūtai brīvībai šajā jomā. Gluži tāpat kā nevienam no jums neienāktu prātā sūtīt Eiropas Airbus lidmašīnas uz apkopi Tupolev lidmašīnu tehniskās apkopes centrā, noteikta modeļa transportlīdzekļa īpašnieks tehniskās apkopes ziņā ir atkarīgs no šā transportlīdzekļa ražotāja tehnoloģijām un darba procedūrām.
<P>
Ja transportlīdzekļa ražotājs dod patērētājam transportlīdzekļa garantiju, viņam ir tiesības no patērētāja pieprasīt, lai apkope tiktu veikta atbilstoši noteiktām instrukcijām. Ja patērētājs savu transportlīdzekli uz tehnisko apkopi aizved uz darbnīcu, kuras darbiniekiem nav nepieciešamo zināšanu un prasmju, pastāv risks, ka viņi darbu veiks slikti un transportlīdzekli varbūt pat sabojās. Tādēļ, ja mēs vēlamies aizsargāt patērētājus, mēs nevaram sagaidīt, ka visas tehniskās apkopes stacijas būs vienlīdz spējīgas apkalpot visu modeļu transportlīdzekļus. Kā patērētājs es labprātāk vēlētos redzēt labi aprīkotas tehniskās apkopes stacijas, kurās strādā prasmīgi darbinieki un kuras specializējas konkrēta transportlīdzekļa modeļa apkopē. Specializēšanās un līdzsvarotas attiecības ar ražotāju arī ir patērētājiem labvēlīgākais attīstības scenārijs.
<SPEAKER ID="594" NAME="Joaquín Almunia" LANGUAGE="ES">
Priekšsēdētāja kungs! Vispirms es vēlos pateikties jums par lielisko sēdes vadīšanu un visiem deputātiem, kuri uzstājās šajās debatēs.
<P>
Es vēlos no sirds pateikties jums visiem ne tikai par jūsu runām šeit šodien, bet arī par jūsu ļoti interesanto un vērtīgo ieguldījumu visa apspriešanas procesa gaitā, kas, kā jau es minēju savā runā, bija garš un notika, ja tā var izteikties, visos virzienos. Mēs apspriedāmies ne tikai ar Parlamentu, tā deputātiem un komitejām, kas atbild par jautājumiem, kas saistīti ar automobiļiem, konkurenci starp tirgotājiem un patērētājiem, bet arī ar dalībvalstīm, visām ieinteresētajām pusēm un ikvienu, kas vēlējās izteikt savu viedokli.
<P>
Ikviena ar konkurenci saistīta noteikuma vai lēmuma mērķis ir dot labumu patērētājam. Tas ir mūsu regulas uzdevums, galvenā jēga un svarīgākais mērķis.
<P>
Kad patērētāji gatavojas svarīgajam lēmumam doties pie tirgotāja - jo, kā kāds no jums norādīja, tā ir visu patērētāju un mājsaimniecību viena no lielākajām izdevumu kategorijām -, viņi vēlas noskaidrot cenas un kvalitāti, lai varētu salīdzināt, un to viņi var izdarīt. Iespējams, mūsdienās to izdarīt ir daudz vieglāk nekā jebkad agrāk. Viņi vēlas, lai nekas nekavētu viņus izdarīt izvēli un lai nerastos nekādi konkurences trūkuma radīti šķēršļi. Mēs uzskatām, ka jaunā regula paplašinās izvēles iespējas, tās nesamazināsies, tās drīzāk paplašināsies. Kā daudzi no jums norādīja, viņi var un viņiem ir jāvar izvēlēties pēcpārdošanas pakalpojumus, tehniskās apkopes stacijas saviem transportlīdzekļiem un remontdarbnīcas saviem transportlīdzekļiem un neatkarīgi no tā, vai tās pieder transportlīdzekļu ražotājiem, vai tās ir saistītas ar transportlīdzekļu ražotājiem, viņi vēlas, lai tām būtu pieejama pareiza tehniskā informācija un nepieciešamās rezerves daļas, un tehniskie noteikumi.
<P>
Pašreizējais Komisijas priekšlikums veic uzlabojumus visās šajās jomās. Visas šīs jomas tiek uzlabotas. Lūdzu, iedziļinieties tekstā, kuru jūs esat redzējuši, projektā un pamatnostādnēs, kas to papildina. Visos minētajos apsektos nākamā regula patērētājiem dos lielāku labumu nekā pašreiz spēkā esošie noteikumi.
<P>
Mazie un vidējie uzņēmumi - kas ir mainījies attiecībā uz tiem? Ir ļoti svarīgi uzklausīt cilvēku viedokļus, un mēs tajos ieklausījāmies uzmanīgi un ar interesi. Ar to es domāju ikviena viedokli, tostarp, protams, jūsējo.
<P>
Kas pēdējos gados ir noticis ar mazajiem tirgotājiem? Vai to skaits ir palielinājies vai samazinājies? Vai viņi ir ieguvēji un viņiem ir vieglāk iekļūt izplatīšanas ķēdē, izplatīšanas tirgū, vai arī ietekme ir bijusi nelabvēlīga un viņi ir saskārušies ar šķēršļiem? Pārsvarā ir bijis vērojams otrais gadījums. Tāda ir patiesā situācija. Protams, šāds nebija to cilvēku mērķis, kuri regulu izstrādāja un par to lēma 2002. gadā, taču šādu mācību mums ir sniegusi pēdējo gadu pieredze. To mēs vēlamies labot.
<P>
Kas līdz šim brīdim ir noticis vai joprojām notiek ar noteiktām tehniskās apkopes stacijām un noteiktiem rezerves daļu ražotājiem? Viņi saskaras ar problēmām, kas izzudīs, kad sāks darboties jaunā regula un jaunās pamatnostādnes.
<P>
Tādēļ mēs piedāvājam regulu un pamatnostādnes, kas paplašinās mazo uzņēmumu izvēļu un iespēju diapazonu visā ķēdē, sākot no rezerves daļu ražošanas līdz transportlīdzekļu remontam.
<P>
Tirgotājus, kurus jūs minējāt, es esmu uzklausījis aci pret aci un nevis tikai iepazinies ar rakstisku apspriežu vai sanāksmju, kurās pats neesmu piedalījies, dokumentiem, es esmu ar viņiem ticies un es esmu ar viņiem runājies ārkārtīgi konstruktīvā sanāksmē. Ne visiem tirgotājiem ir vienādas intereses. Ir lieli tirgotāji, kuri ir spēcīgi savā tirgū vairākās dalībvalstīs, un ir arī ļoti daudz mazu tirgotāju, kuri ir priecīgāki par mūsu pašreizējo priekšlikumu nekā par to, kas ir bijis spēkā kopš 2002. gada, jo viņi ir piedzīvojuši, ka atsevišķi aspekti, kurus likumdevēji nebija paredzējuši 2002. gadā, nav darbojušies viņu interešu labā, bet gan drīzāk ir apgrūtinājuši viņu spēju konkurēt ar lielajiem tirgotājiem.
<P>
Visbeidzot, par atcelšanas termiņiem. Mēs izveidojam aizsardzību, mēs pat radām izņēmumus visos tajos gadījumos, kad mēs uzskatām, ka par spīti mūsu kā likumdevēju nodomiem konkurence cieš spēkā esošo noteikumu - gan transportlīdzekļu regulas, gan Vispārējās vertikālā grupālā atbrīvojuma regulas dēļ mēs varam atteikties no regulas piemērošanas, ja mēs redzam, ka tā neaizsargā konkurenci. Mēs to varam darīt Vispārējā vertikālā grupālā atbrīvojuma regulā un mēs to varēsim darīt īpašā uz transportlīdzekļiem attiecinātā regulā.
<P>
Es izprotu jūsu bažas. Tomēr es uzskatu, ka regulas priekšlikums piedāvā labāku risinājumu minētajām problēmām nekā līdzšinējie noteikumi, un nevis tāpēc, ka mēs esam gudrāki nekā pirms astoņiem gadiem, bet gan vienkārši tāpēc, ka mēs mācāmies no pieredzes. Ir svarīgi uzklausīt cilvēku viedokļus, bet ir svarīgi arī mācīties no pieredzes.
<SPEAKER ID="595" NAME="Priekšsēdētājs">
Debates noslēdzot, esmu saņēmis vienu rezolūcijas priekšlikumu saskaņā ar Reglamenta 115. panta 5. punktu.
<P>
Debates tiek slēgtas.
<P>
Balsošana notiks rīt.
<P>
Rakstiskas deklarācijas (Reglamenta 149. pants)
<SPEAKER ID="596" NAME="George Sabin Cutaş  " LANGUAGE="RO">
Eiropas Savienības mājsaimniecībās automobiļa iegāde bieži ir pati lielākā izdevumu kategorija tūdaļ pēc mājas iegādes. Mehānisko transportlīdzekļu grupālā atbrīvojuma regulas priekšlikumā Eiropas Komisija ierosina atcelt pašlaik automobiļu sektorā spēkā esošos atbrīvojumus un ieviest vispārējus konkurences noteikumus.
<P>
Es uzskatu, ka, atceļot atsevišķus noteikumus šobrīd nozarē spēkā esošajā regulā, konkrēti, noteikumus, kas atļauj līdz 70 % no pārdošanas veikt, izmantojot starpniekus, kas pārdod vairāku zīmolu automobiļus, parādās risks veicināt atkarību no ražotāja starpniekiem, tādējādi ierobežojot konkurenci un patērētājiem Eiropas automobiļu tirgū pieejamās iespējas.
<P>
Mēs atrodamies situācijā, kad liels skaits automobiļu nozarē strādājošo starpnieku, īpaši mazie un vidējie uzņēmumi, kas ir vieglāk ievainojami, varētu izzust no Eiropas tirgus, tādējādi iedragājot visu Eiropas automobiļu tirgu kopumā.
<P>
Tādēļ es aicinu Komisiju izvērtēt tās priekšlikumu radītās sekas, ņemot vērā Eiropas automobiļu tirgus struktūru, kurā mazajiem un vidējiem uzņēmumiem ir būtiska loma, un nepieciešamības gadījumā iesniegt jaunu regulu pēc šobrīd spēkā esošās regulas darbības termiņa trīs gadu pagarinājuma beigām.
<SPEAKER ID="597" NAME="Bogdan Kazimierz Marcinkiewicz  " LANGUAGE="PL">
Papildinot šodienas debates par Mehānisko transportlīdzekļu grupālā atbrīvojuma regulu, vēlos atgādināt, ka 2009. gadā Eiropas Komisija publicēja paziņojumu par nākamajiem reglamentējošajiem noteikumiem konkurences tiesību jomā, kas piemērojami mehānisko transportlīdzekļu nozarē, un kurā tā izklāsta tiesisko stratēģiju, kas attieksies uz mehānisko transportlīdzekļu izplatīšanu un pēcpārdošanas pakalpojumiem pēc tam, kad spēku zaudēs Regula (EK) Nr. 1400/2002. Tādējādi šobrīd rodas jautājums par atbilstošu reakciju no konkurences aizsardzības aģentūru puses attiecībā uz piekļuvi tehniskai informācijai, rezerves daļām un pilnvarotām remontdarbnīcām, kā arī attiecībā uz garantiju ļaunprātīgu izmantošanu. Tādēļ es gribu jautāt, vai Komisija ir pārliecināta, ka piedāvātais risinājums nodrošinās visaptverošu konkurences aizsardzību nozarē?
<SPEAKER ID="786" NAME="Róża Gräfin Von Thun Und Hohenstein  " LANGUAGE="PL">
Mehānisko transportlīdzekļu grupālā atbrīvojuma regula Eiropas Savienībai ir ārkārtīgi nozīmīgs dokuments, jo tas vistiešākajā veidā skar vairāk nekā 3,5 miljonus cilvēku, kas strādā Eiropas automobiļu nozares sākotnējā un sekundārajā tirgū. Šī regula radīja labvēlīgus darbības apstākļus, kas veicināja konkurenci automobiļu nozarē. Tā sekmēja jaunu darba vietu izveidi un nodrošināja efektīvu un stabilu tirgus attīstību, kas ir gan patērētāju, gan lielo automobiļu koncernu, gan neatkarīgu uzņēmēju interesēs. Ļoti svarīgs ir arī fakts, ka tā patērētājiem Eiropā nodrošina plašu piekļuvi automobiļu tirgus pakalpojumiem un precēm. Īpaši svarīgs šis dokuments ir neatkarīgajām remontdarbnīcām, kurām ir nepieciešama piekļuve tehniskai informācijai, lai tās spētu efektīvi konkurēt ar pilnvarotām remontdarbnīcām, kā arī neatkarīgiem automobiļu rezerves daļu ražotājiem. Tādēļ es biju patiešām iepriecināta, uzzinot, ka Eiropas Komisija ir nolēmusi pagarināt šīs regulas darbības termiņu. Rezolūcijā B7 0245/2010 Eiropas Parlaments aicina Komisiju rast atbildi uz problēmām, kas bija minētas manā rakstiskajā jautājumā Komisijai šā gada 16. aprīlī, piemēram, jautājumu par neatkarīgu ražotāju piekļuvi tehniskai informācijai, un precīzi izskaidrot tādus jēdzienus kā "rezerves daļas ar atbilstošu kvalitāti,” "oriģinālās rezerves daļas” un "tehniskā informācija.” Tie, kuriem ir domāta Mehānisko transportlīdzekļu grupālā atbrīvojuma regula, ņemot vērā viņu nebūt ne maznozīmīgo lomu ekonomikā, ir pelnījuši skaidrus un precīzi formulētus tiesību aktus.
