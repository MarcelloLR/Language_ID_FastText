<CHAPTER ID="020">
Grozījumu izdarīšana Regulā (EK) Nr. 539/2001, ar ko izveido to trešo valstu sarakstu, kuru pilsoņiem, šķērsojot dalībvalstu ārējās robežas, ir jābūt vīzām, kā arī to trešo valstu sarakstu, uz kuru pilsoņiem šī prasība neattiecas (debates) 
<SPEAKER ID="243" NAME="Priekšsēdētājs">
Nākamais darba kārtības punkts ir ziņojums, ko Pilsoņu brīvību, tieslietu un iekšlietu komitejas vārdā iesniedza Agustín Díaz de Mera García Consuegra, par priekšlikumu Eiropas Parlamenta un Padomes regulai, ar kuru groza Regulu (EK) Nr. 539/2001, ar ko izveido to trešo valstu sarakstu, kuru pilsoņiem, šķērsojot dalībvalstu ārējās robežas, ir jābūt vīzām, kā arī to trešo valstu sarakstu, uz kuru pilsoņiem šī prasība neattiecas - C7-0162/2010 -.
<SPEAKER ID="244" NAME="Agustín Díaz de Mera García Consuegra" LANGUAGE="ES">
Komisāres kundze! Es arī vēlos izteikt atzinību jūsu lieliskajai komandai. Dāmas un kungi! Regulā (EK) Nr. 539/2001 ir minētas trešās valstis, kuru pilsoņiem, šķērsojot ES ārējās robežas, ir jābūt vīzām, kā arī tās trešās valstis, uz kuru pilsoņiem šī prasība neattiecas.
<P>
Priekšlikumam par grozījumu izdarīšanu Regulā (EK) Nr. 539/2001, ko mēs šodien apspriežam, ir trīs mērķi: Taivānas pārcelšana uz "labvēlīgo sarakstu”, citu trešo valstu vai teritoriju - Trinidāda un Tobāgo, Sentlūsija, Sentvinsenta un Grenadīnas, Beliza, Dominika, Grenāda, Māršala salas, Mikronēzija un Palau - pārcelšana uz "labvēlīgo sarakstu” un situācija Ziemeļu Marianas Salās.
<P>
Ar situāciju Ziemeļu Marianas Salās nav saistītas nekādas problēmas, jo, kā zināms, šo salu iedzīvotāji ir ASV pilsoņi.
<P>
Ņemot vērā prasību pārcelt minētās trešās valstis, Komisija uzskata, ka nav pamata atcelt vīzu režīmu, un mēs tam piekrītam.
<P>
Runājot par Taivānu, jāsaka, ka šajā Āzijas salā ir sasniegti slavējami rezultāti demokrātijas, sociālās un ekonomiskās attīstības jomā. Demokrātiskas iestādes tiek pastāvīgi dibinātas kopš 1996. gada, kad notika pirmās tiešās prezidenta vēlēšanas. Valdības vadītājs ir prezidents, kuru vispārējās vēlēšanās uz četriem gadiem ievēl tauta. Likumdošanas tiesības ir Likumdošanas juaņai, kurā ir 113 locekļi.
<P>
Taivānas ekonomikā ienākumi uz vienu iedzīvotāju ir vieni no pasaulē augstākajiem, sasniedzot USD 30 100 apmēru, un bezdarba līmenis 2010. gada jūlijā bija 5,2 %, kas ir daudz zemāks nekā vidējais līmenis Eiropā, kāds ES tajā pašā mēnesī bija 10,1 %. 2010. gada pirmajā ceturksnī ekonomikas izaugsme sasniedza 13,27 %, bet tā paša gada pirmajā pusgadā tirdzniecības pārpalikums bija USD 12,1 miljards. Pēc datiem, ko 2009. gadā publicējis Starptautiskais Valūtas fonds, Taivānas ekonomika ar IKP USD 379 miljardiem ierindojās 25. vietā pasaulē. Jānorāda, ka vēl 1950. gadā Taivāna bija nabadzīgāka nekā Gana, Uganda un Kongo Demokrātiskā Republika. Līdz 1960. gadam atkarība no preču eksporta tai bija lielāka nekā tādām valstīm kā Kenija, Dienvidāfrika un Libāna. Pašlaik vairāk nekā 97 % no Taivānas eksporta ir iekšzemes ražojumi.
<P>
Tas nozīmē, ka Taivānā neto migrācijas koeficients ir tikai 0,15 %. Tādēļ maz ticams, ka Eiropas Savienībai problēmas sagādās nelegālie imigranti no Taivānas. Pēc Komisijas iesniegtajiem datiem, 2006.-2008. gadā visā Eiropas Savienībā no Taivānas bija ieradušies tikai 45 nelegālie imigranti.
<P>
Es vēlos uzsvērt, ka ceļošanas dokumentu drošuma ziņā Taivānas elektroniskās pases atbilst visām Starptautiskās Civilās aviācijas organizācijas izvirzītajām viltošanas novēršanas prasībām.
<P>
Situācija attiecībā uz citās valstīs dzīvojošiem Taivānas pilsoņiem ir rūpīgi jāizvērtē, jo, neraugoties uz to, ka viņiem ir attiecīgo iestāžu izdotas pases, ja viņi vēlas iebraukt Taivānā, viņiem pirms tam ir jāsaņem atļauja. Tāpēc būtu loģiski, ja līdzīga pieeja attiecībā uz šiem cilvēkiem tiktu saglabāta Eiropas Savienībā, kā tas ir minēts manā ziņojumā.
<P>
Pašlaik valsts piederīgajiem no lielākās daļas dalībvalstu vīza nav vajadzīga, izņemot Kipru, Rumāniju un Bulgāriju. Taivānas iestādes ir apņēmušās līdz 11. novembrim jeb, sākot ar rītdienu, oficiāli nodrošināt vīzu režīma atcelšanu šīm valstīm. Tas ir oficiāls paziņojums, kas ir sniegts Padomes prezidentūrai, Eiropas Komisijai un Parlamentam un attiecīgo valstu pastāvīgajām pārstāvniecībām.
<P>
Tāpēc, priekšsēdētāja kungs, un citu iemeslu dēļ, kurus es minēšu savā otrajā uzrunā, ir jāizvērtē priekšlikums atcelt vīzu režīmu Taivānai, ko iepriekšējā gadā noteica Apvienotā Karaliste un Īrija.
<SPEAKER ID="245" NAME="Andrey Kovatchev">
Ārlietu komitejas atzinuma sagatavotājs. - Priekšsēdētāja kungs! Es atbalstu A. Díaz de Mera kunga ziņojumu. Pēc vairākām saspīlējuma desmitgadēm starp Taivānas pašreizējo valdību un Ķīnas Tautas Republiku patlaban ir izveidojies labvēlīgs politiskais klimats. Starp abām valstīm ir tiešie lidojumi, un jau ir stājies spēkā ekonomiskās sadarbības pamatnolīgums.
<P>
Labvēlīgas tendences ir novērotas arī Taivānas un Eiropas Savienības attiecībās: vērienīgs tirdzniecības apjoms un apmaiņa akadēmiskajā un uzņēmējdarbības jomā. Izglītības un pārvaldības demokrātijas jomā un ienākumu ziņā Taivāna ir sasniegusi Japānas un Dienvidkorejas līmeni. Ņemot vērā šo un citas labvēlīgas tendences, AFET komiteja atbalsta A. Díaz de Mera kunga ziņojumu, kas paredz atcelt vīzu režīmu Taivānai. Kā minēts ziņojumā, mēs ceram, ka pirms noteikumu spēkā stāšanās brīža Taivāna atcels vīzu režīmu arī visām 27 dalībvalstīm. Jāatgādina, ka vīzu režīms - un jebkurš konsulārais režīms vai privāttiesību režīms - attiecībā uz kādu teritoriju nekādā veidā neierobežo nostāju attiecībā uz teritoriju statusu saskaņā ar starptautiskajām publiskajām tiesībām.
<SPEAKER ID="246" NAME="Cecilia Malmström">
Komisijas locekle. - Priekšsēdētāja kungs! Komisija šī gada 5. jūlijā pieņēma priekšlikumu Taivānu pārcelt uz vīzu "labvēlīgo sarakstu”. Kā visiem zināms, Taivāna ir labi attīstīta valsts, un tajā valda stabila demokrātija. Tā atbilst visām vajadzīgajām tehniskajām prasībām.
<P>
Šis priekšlikums ir sagatavots, periodiski pārskatot vīzu sarakstu un ņemot vērā dalībvalstu priekšlikumus. Komisija ņem vērā vairākus nosacījumus: nelegālo migrāciju, valsts politiku, sabiedrības drošību, savstarpīguma principa ievērošanu, reģionālo integritāti un Eiropas Savienības ārējās attiecības.
<P>
Ir jāpastiprina reģionālā integritāte Āzijas dienvidaustrumos. Vīzu režīms jau ir atcelts citās valstīs, kuras ir sasniegušas līdzvērtīgu attīstības līmeni, piemēram, Honkongā, Makao, Japānā, Dienvidkorejā un Singapūrā. Ir skaidrs, ka šis process ir sākts arī saistībā ar Taivānas un Ķīnas attiecībām, šo valstu attiecības apliecina arī tiešie lidojumi un noslēgtais ekonomiskās sadarbības pamatnolīgums.
<P>
Kā minēja referents un A. Kovatchev kungs, Apvienotā Karaliste, Īrija, Jaunzēlande un Dienvidkoreja jau ir vienojušās par bezvīzu režīmu Taivānas pilsoņiem, un Kanādā pašlaik tiek veikti pasākumi saistībā ar vīzu režīma atcelšanu Taivānai.
<P>
Protams, vīzu režīma atcelšanai Taivānas pilsoņiem ir jābūt abpusēji izdevīgai. Taivāna pakāpeniski ir atcēlusi vīzu režīmu lielai daļai ES dalībvalstu pilsoņu, un tā ir apņēmusies noteikt bezvīzu režīmu visiem ES pilsoņiem. No 11. novembra uz Taivānu bez vīzas varēs ceļot Rumānijas, Bulgārijas un Kipras pilsoņi - tas ir jau rīt, tā kā varat jau rezervēt biļeti.
<P>
Taivāna arī plāno, sākot ar brīdi, kad stāsies spēkā bezvīzu režīms ceļošanai uz ES valstīm, līdz 90 dienām pagarināt laiku, uz kādu ES pilsoņi drīkst uzturēties Taivānā. Priekšlikumā ir arī ierosināts dzēst Ziemeļu Marianas Salas no "nelabvēlīgā saraksta”, jo šī ir ASV teritorija.
<P>
Vīzu režīma atcelšana un vīzu režīma atvieglošana ir lielisks veids, kā satuvināt cilvēkus: studentus, pētniekus, plašāku sabiedrību, uzņēmējus, pētniekus un citus cilvēkus. Tas ir īpaši svarīgs lēmums. Kā zināms, procedūras ziņā tas ir kopīgs lēmums, taču esmu gandarīta paziņot, ka Padomes deputāti jau ir apliecinājuši spēcīgu atbalstu šim priekšlikumam. Ja es pareizi saprotu un, pateicoties referenta A. Díaz de Mera kunga un ēnu referentu darbam, šo lēmumu īpaši atbalsta arī Parlaments, tāpēc es ceru, ka rītdienas balsojums būs veiksmīgs.
<P>
Padome un Eiropas Parlaments ierosināja tikai vienu grozījumu Komisijas priekšlikumam, un tas paredz, ka vīzu režīma atcelšana neattiecas uz 60 000 Taivānas pilsoņiem, kuri dzīvo ārzemēs. Referents un Padomē pārstāvētās dalībvalstis uzskata, ka viņiem vispirms ir jāsaņem Taivānas iestāžu atļauja ieceļot Taivānā. Tāpēc būtu loģiski un saprātīgi, ja ES noteiktu, ka bezvīzu režīms neattiecas uz šo cilvēku grupu. Komisija atbalsta šo grozījumu.
<P>
Paldies referentam un ēnu referentiem par lielisko atbalstu un sadarbību saistībā ar šo ziņojumu. Esmu pārliecināta, ka bezvīzu režīma ieviešana pilnīgi saskaņā ar savstarpīguma principu veicinās īpaši veiksmīgu attiecību veidošanos starp ES un Taivānu dažādās nozarēs, piemēram, tūrisma un tirdzniecības jomā, un tā būs izdevīga visām iesaistītajām pusēm.
<SPEAKER ID="247" NAME="Georgios Papanikolaou" LANGUAGE="EL">
Priekšsēdētāja kungs! Vispirms arī es vēlos izteikt atzinību referentam un visiem deputātiem, kuri palīdzēja sagatavot šo ziņojumu. Viņi patiešām ir paveikuši lielisku darbu.
<P>
Vīzu režīma atcelšana Taivānas pilsoņiem, protams, ir pareizais virziens. Pirmkārt, labvēlīgs pavērsiens ir tas, ka ir novērsts juridisks šķērslis, proti, tas, ka ne visas dalībvalstis atzīst Taivānas neatkarību. Otrkārt, ņemot vērā savstarpējās atzīšanas vienu aspektu, turpmāk Eiropas Savienības dalībvalstu pilsoņiem, ceļojot uz Taivānu, nebūs nepieciešama vīza, citiem vārdiem sakot, varēs ceļot tikpat brīvi, kā uz 27 dalībvalstīm. Un, treškārt, netiek sarežģītas Eiropas Savienības un Ķīnas attiecības.
<P>
Ja drīkst, es vēlos šo aspektu komentēt vispārīgāk: nesen mēs visi dzirdējām par teroristu uzbrukumiem - par pasta sūtījumiem, kuros bija sprāgstvielas un kuri no Grieķijas tika nosūtīti vēstniecībām dažādās Eiropas Savienības valstīs un no Jemenas - dažādām dalībvalstīm. Protams, mēs jutām, ka mūsu drošība ir apdraudēta jebkurā vietā un visos veidos.
<P>
Tāpēc, kad Eiropas pilsoņi uzzināja, ka Eiropas Savienība trešo valstu pilsoņiem, piemēram, Taivānas un citu nesen apstiprinātu valstu pilsoņiem atvieglo noteikumus ieceļošanai Eiropas Savienībā, protams, viņiem radās bažas, ka tas vēl vairāk apdraudēs viņu drošību.
<P>
Tāpēc ES ir jāuzsver, ka katru reizi, pieņemot šādus lēmumus, mēs jau esam izvērtējuši visas šādas iespējas. Mēs pietiekami labi zinām, ka mūsu rīcībā ir mehānismi jebkādu problēmu risināšanai un mūsu pilsoņu aizsardzībai. Tieši tāpēc arī šis lēmums tika pieņemts. Lai risinātu jebkādas problēmas, ir izveidotas struktūras un informācijas apmaiņas sistēmas.
<P>
Tāpēc nobeigumā es vēlos uzsvērt, ka šis lēmums ir apsveicams un ka nekādā gadījumā nav apdraudēta Eiropas pilsoņu drošība.
<SPEAKER ID="248" NAME="Tanja Fajon" LANGUAGE="SL">
Vispirms es vēlos pateikties referentam par lielisko darbu. Taivānu var minēt kā veiksmīgu piemēru. Es nupat atgriezos no vizītes šajā salā, kura jau ir noslēgusi vairākus sadarbības nolīgumus ar Eiropas Savienību. ES-27 ir lielākais ieguldītājs Taivānas strauji augošajā ekonomikā - saskaņā ar prognozēm šogad ekonomikas izaugsme būs gandrīz deviņi procenti un bezdarba līmenis ir mazāks par sešiem procentiem.
<P>
Atceļot vīzu režīmu Taivānai, tiktu stiprinātas ekonomiskās un politiskās attiecības ar ES, pieaugtu ieguldījumu apjoms un uzlabotos jauniešu, jo īpaši studentu, mobilitāte. Kā jau tika minēts, Taivānas galvenais apdraudējums joprojām ir Ķīna, taču pēdējos gados Taivānas un Ķīnas attiecības ir uzlabojušās, jo īpaši ekonomikas jomā. Starptautiskā līmenī bieži vien Taivānas neatkarība netiek atzīta. Tās neatkarību neatzīst pat ES, neraugoties uz to, ka pašlaik jau 24 ES dalībvalstu pilsoņiem, ceļojot uz šo salu, nav nepieciešama vīza, un tuvākajā laikā Taivāna bezvīzu režīmu noteiks arī Bulgārijas, Rumānijas un Kipras pilsoņiem.
<P>
Taivānas valdība ir īstenojusi vairākus svarīgus pasākumus pasu drošības jomā, par kuriem mēs personīgi varējām pārliecināties dokumentu izdevējas iestādē. Iestādēm nav problēmu, kas saistītas ar nelegālajiem imigrantiem vai cilvēku vai preču nelegālo tirdzniecību. Šīs valsts pilsētās nav organizētās noziedzības, un kopumā cilvēki ir apmierināti ar dzīvi.
<P>
Pagājušajā gadā Eiropas Savienība vīzu režīmu atcēla piecām Rietumbalkānu valstīm. Šonedēļ, pirmdien, ministri pieņēma svarīgu lēmumu attiecībā uz Albāniju un Bosniju, un Hercegovinu. Tā ir īpaši svarīga ziņa, jo īpaši attiecībā uz tām valstīm, kuras vēlas iestāties ES, apliecinot, ka tām ir skaidras izredzes turpmākai sadarbībai ar Eiropu. Brīvība ceļot ir viena no pamattiesībām, un esmu pilnīgi pārliecināta, ka tas ir vienīgais pareizais lēmums, jo Taivāna nerada apdraudējumu ES. Tāpēc es aicinu jūs, dāmas un kungi, rīt aktīvi atbalstīt vīzu režīma atcelšanu un dot iespēju Taivānas pilsoņiem brīvi ceļot.
<SPEAKER ID="249" NAME="Cecilia Wikström" LANGUAGE="SV">
Priekšsēdētāja kungs! Pašlaik mūsu rīcībā ir to trešo valstu saraksts, kuru pilsoņiem ir vajadzīga vīza, lai šķērsotu ES ārējās robežas. Ir vēl viens saraksts, kurā ir minētas tās valstis, kuru pilsoņiem ceļošanai vīza nav nepieciešama. Šie saraksti, protams, ir regulāri jāpārskata un jālabo, ņemot vērā situāciju attiecīgajā valstī. Rudens sākumā ES atcēla vīzu režīmu Albānijas un Bosnijas un Hercegovinas pilsoņiem. Mēs drīz balsosim par vīzu režīma atcelšanu arī Taivānas pilsoņiem - tās valsts pilsoņiem, kurā tika īstenots visaptverošs demokrātijas process. Institucionālās reformas, dinamiska pilsoniskā sabiedrība un pilsonisko brīvību un pilsoņu tiesību labāka ievērošana palīdzēja stiprināt stabilitāti Taivānā, arī politisko stabilitāti. Turklāt, protams, vīzu režīms ir atcelts citās šī reģiona valstīs, un tas ir jāņem vērā, veicinot reģionālo vienotību. Taivāna ES nerada nekādu apdraudējumu, un vīzu režīma atcelšana veicinās tirdzniecības attiecības ar ES un palīdzēs veidot ciešāku sadarbību kultūras un pētniecības jomā - šīs nozares ir svarīgas mums visiem.
<P>
Daudzus gadus Taivānas politiķiem bija grūti ceļot uz Eiropu pat kā privātpersonām, jo Eiropas valstīs cilvēki baidījās, ka tā tiks apdraudētas attiecības ar Ķīnu vai var rasties politisks konflikts. Situācija ir mainījusies, un es ceru, ka nolīgums, kuru ir paredzēts pieņemt, veicinās un uzlabos ES un Taivānas politiķu politiskās attiecības un veicinās Taivānas aktīvāku iesaistīšanos starptautiskās sabiedrības dažādos līmeņos. Taču šī sadarbība būs izdevīga arī no ideoloģiskā aspekta.
<P>
Eiropa atbalsta atvērtību, labvēlīgu attieksmi un integritāti. Savstarpēja uzticība paredz, ka šīm valstīm ir jābūt savstarpēji atvērtām, un tas būs izdevīgi un veicinās sadarbību un, galvenokārt, uzlabos šo valstu savstarpējās attiecības. To es no visas sirds atbalstu saistībā ar šo svarīgo balsojumu, kas ļoti drīz notiks Eiropas Parlamentā.
<SPEAKER ID="250" NAME="Charles Tannock">
ECR grupas vārdā. - Priekšsēdētāja kungs! Kad komisāre C. Malmström kundze bija Eiropas Parlamenta deputāte, viņa, protams, ļoti aizstāvēja Taivānas intereses. Tagad es esmu EP Taivānas draudzības grupas priekšsēdētājs. Protams, šīs grupas vārdā esmu gandarīts par to, ka drīz Taivānas pilsoņi varēs Šengenas zonas valstīs ceļot bez vīzas - ES žargonā to dēvē par vīzu režīma liberalizēšanu Taivānai.
<P>
Manis pārstāvētā valsts, Apvienotā Karaliste, un Īrija - abas šīs valstis, protams, nav Šengenas zonas valstis - jau pirms pusotra gada noteica bezvīzu režīmu Taivānas pilsoņiem. Es varu droši teikt, ka Lielbritānijas pieredze, jo īpaši tūrisma veicināšanas jomā un attiecībā uz dienesta braucieniem, skaidri apliecina, ka šis lēmums bija pareizs.
<P>
Taivāna ir plaukstoša, turīga un moderna demokrātiska valsts, kura ievēro mūsu kopīgās vērtības cilvēktiesību, miera, drošības un reģionālās labklājības jomā. Mēs tikai iegūsim, uzņēmējdarbības jomā veicinot ciešākas saites ar Taivānu, jo šīs valsts ekonomika arvien attīstās un kļūst arvien stiprāka, un tā ir labs pamats Eiropas ieguldījumiem Ķīnā. Protams, Eiropa ir gandrīz tikpat populārs galamērķis kā ASV Taivānas universitāšu studentiem un augstskolu beidzējiem, kuri vēlas doties turp, lai veiktu pētniecības darbu. Arī šajā jomā apmaiņas sniegtās priekšrocības ir svarīgas jebkurā ziņā. Tas ir svarīgs mūsu atbalsta un solidaritātes apliecinājums Taivānai, kas prezidenta Ma Ying-jeou vadībā var nodrošināt pragmatisku risinājumu problēmai saistībā ar Ķīnas Tautas Republikas izraisīto starptautisko izolāciju.
<SPEAKER ID="251" NAME="Mario Borghezio" LANGUAGE="IT">
Priekšsēdētāja kungs, dāmas un kungi! Vispirms es vēlos ļoti sirsnīgi pateikties referentam, kura iemaņas un precizitāte ir panākusi garantijas dalībvalstīm, ka, nodrošinot Taivānas pilsoņiem iespēju brīvi ceļot un atceļot vīzu režīmu, netiks radītas problēmas Eiropas Savienībai.
<P>
Es neesmu tik pārliecināts par pēdējiem notikumiem attiecībā uz Bosniju un Hercegovinu un Albāniju. Tagad tiek arī apsvērts priekšlikums atcelt vīzu režīmu Turcijas pilsoņiem. Šajā gadījumā, manuprāt, Komisijas un Parlamenta lēmums nav pareizs, proti, attiecībā uz Eiropas pilsoņu drošību. Tāpēc es vēl vairāk atbalstu šo ziņojumu un balsojumu Eiropas Parlamentā, kurš noteikti būs labvēlīgs.
<P>
Vēsture nav pastāvīga. Cilvēki konkrētā vecumā atceras, kāda vairākus gadu desmitus bija toreiz dēvētā nacionālistiskā Ķīna: tā bija brīvības simbols. Rietumvalstis nedrīkst aizmirst, kurš aizstāvēja brīvības principus, kad citur tie bija apdraudēti. Vēl pašlaik var izšķirt dažādus aspektus cilvēktiesību jomā.
<P>
Tāpēc Taivānā dzīvojošie Ķīnas pilsoņi ir laipni lūgti manā dzimtajā reģionā Padania. Šajā reģionā jau ir lietpratīgi un kvalificēti cilvēki, un viņi savā ziņā apliecina Taivānas pilsoņu spēju integrēties Eiropas sabiedrībā. Atšķirībā no citām valstīm Taivānai ir raksturīgi arī tas, ka tā ar saviem izstrādājumiem neizplata sociālpolitiskus vēstījumus, kas ir vērsti pret brīvības principu, cilvēktiesību aizsardzību un etnisko un reliģisko minoritāšu aizstāvību Eiropas Savienībā. Tāpēc Taivānas pilsoņi ir laipni lūgti Eiropas Savienībā un Padania reģionā.
<SPEAKER ID="252" NAME="Béla Kovács" AFFILIATION="NI">
(HU) Priekšsēdētāja kungs! Paldies par iespēju izteikties! Dāmas un kungi! Varētu apgalvot, ka vīzu režīms ir efektīvs līdzeklis cīņā pret nelegālo imigrāciju vai nelegālo uzturēšanos Eiropas Savienības dalībvalstīs. Pieņemot lēmumu par to, kuras trešās valsts pilsoņiem ieviest vīzu režīmu, situācija katrā valstī ir jāvērtē atsevišķi, ņemot vērā nelegālo imigrāciju, situāciju sabiedriskās kārtības un drošības jomā, kā arī ES ārējās attiecības, reģionālo vienotību un, protams, to, vai tiek ievērots savstarpīguma princips.
<P>
Novērtēšanas sistēmai ir jāstrādā tā, lai vīzu režīms nekavējoties tiktu atjaunots visās valstīs, kuras neievēro iepriekš minētos kritērijus vai kuras ievieš vīzu režīmu vienas vai vairāku dalībvalstu pilsoņiem. Diemžēl praktiski sekas imigrācijas un drošības jomā, kas radušās, atceļot vīzu režīmu, galu galā vienmēr ir jānovērš attiecīgajai dalībvalstij. Manuprāt, tas ir jautājums par drošības politiku, nevis dāvanu, kas bezrūpīgi ir jāpasniedz kandidātvalstīm. Tieši tāpēc, manuprāt, pirms atļaut attiecīgo valstu pilsoņiem ieceļot Eiropas Savienībā bez vīzas visām šīm valstīm būtu jāpieprasa drošības garantijas.
<SPEAKER ID="253" NAME="Kinga Göncz" AFFILIATION="S&amp;D">
(HU) Arī es atbalstu jautājuma par vīzu režīma atcelšanu Taivānas pilsoņiem iekļaušanu Parlamenta darba kārtībā. Manuprāt, mēs atdodam parādus. Ne mazāk svarīgām Eiropas Savienības partnervalstīm jau ir atcelts vīzu režīms un šo valstu pilsoņi var ceļot bez vīzas. Taivāna ir ES ceturtā lielākā tirdzniecības partnere Āzijā, un Taivānas tirdzniecība ES ir gandrīz vienlīdz svarīga gan Taivānai, gan Eiropas Savienībai. Mēs ceram, ka vīzu režīma atcelšana vēl vairāk uzlabos šīs tā jau ciešās attiecības. Mēs apzināmies, ka ir nozīmīgas ekonomiskās un tirdznieciskās attiecības, kā arī sadarbība pētniecības, tehnoloģiju attīstības, izglītības un kultūras jomā, un mēs ceram, ka vīzu režīma atcelšana arī veicinās attīstību šajās jomās.
<P>
Nosacījums, kas tika minēts un kas paredz, ka vīzu režīms būtu jāatceļ visām 27 Eiropas Savienības dalībvalstīm, stāsies spēkā šogad, kad vīzu režīms tiks atcelts Kiprai, Bulgārijai un Rumānijai, un, manuprāt, tas ir īpaši svarīgi. Es arī vēlos uzsvērt, ka pēdējos 50 vai 60 gados situācija Taivānā ir būtiski mainījusies. Taivānā ir izveidota demokrātiska institucionālā sistēma, un kādreiz nabadzīga valsts ir kļuvusi par ekonomiski spēcīgu valsti, tāpēc nav jābaidās, ka vīzu režīma atcelšana varētu veicināt migrācijas pieplūdumu, ko daudzi jau minēja. Gluži pretēji, šī situācija būtu jāvērtē labvēlīgi.
<SPEAKER ID="254" NAME="Laima Liucija Andrikien" AFFILIATION="PPE">
Priekšsēdētāja kungs! Es pilnīgi atbalstu referentu A. Díaz de Mera kunga un A. Kovatchev kunga minēto. Taivāna ir attīstīta valsts, kura atbilst augstiem tehniskiem un administratīviem standartiem. Tā noteikti atbilst arī augstākajiem standartiem drošuma, drošības kontroles un muitas procedūru jomā. Tāpēc es aicinu kolēģus īstenot priekšlikumu atcelt vīzu režīmu Taivānai, kas bija jāizdara jau sen.
<P>
Taivāna ir arī Pasaules Tirdzniecības organizācijas, kas darbojas kā vienota muitas teritorija, dalībvalsts. Pieņemot šo lēmumu, nav jāapstājas - būtu jāveicina Taivānas pievienošanās arī citām starptautiskām organizācijām, piemēram, Starptautiskajai Civilās aviācijas organizācijai vai Apvienoto Nāciju Organizācijas Vispārējai konvencijai par klimata pārmaiņām. Taivāna to ir pelnījusi, jo tā ir svarīga Eiropas Savienības partnervalsts Austrumāzijas reģionā. Sadarbība tiks pastiprināta, un tas ir izdevīgi abām iesaistītajām pusēm.
<P>
Ir jācenšas turpmāk vēl uzlabot attiecības ar Taivānu. Viens no iespējamajiem aspektiem, kas būtu jāņem vērā, ir sarunas ar Taivānu par visaptverošu tirdzniecības režīmu, jo īpaši tagad, kad Taivāna ir parakstījusi svarīgo ekonomiskās sadarbības pamatnolīgumu. Šajā gadījumā ir svarīgi atcelt vīzu režīmu, lai paplašinātu ES un Taivānas attiecības.
<SPEAKER ID="255" NAME="Ioan Enciu" AFFILIATION="S&amp;D">
(RO) Vispirms es vēlos apsveikt A. Díaz de Mera kungu par viņa sagatavoto ziņojumu. Esmu pārliecināts, ka rīt tas tiks vienbalsīgi atbalstīts.
<P>
Taču es vēlos runāt par to, kā Komisija plāno nodrošināt savstarpīguma principa ievērošanu, ņemot vērā Eiropas Savienības attiecības ar trešām valstīm. Taivāna izmantos priekšrocības, ko sniedz bezvīzu režīms visā Eiropas Savienībā, un vīzu režīmu ir paredzēts atcelt arī Rumānijā, Bulgārijā un Kiprā. Tas ir pozitīvs aspekts. Taču Amerikas Savienotās Valstis, kuras pilsoņi var bez vīzas ceļot visā Eiropas Savienībā, atsakās ievērot savstarpīguma principu attiecībā uz Rumāniju, Bulgāriju, Poliju un Kipru. Turklāt visiem ES pilsoņiem ir noteikta ieceļošanas nodeva, ko patiesībā var pielīdzināt slēptai vīzai.
<P>
Ņemot vērā savstarpīguma principu un dalībvalstu solidaritāti, Komisija turpmāk nedrīkst pasīvi samierināties ar fait accompli, bet tai ir aktīvi jāiesaistās šajā procesā, lai pilnībā nodrošinātu savstarpīguma principa ievērošanu attiecībā uz vīzu režīma atcelšanu visām dalībvalstīm. Kamēr sarunas par vīzu nolīgumiem ir tikai Eiropas Savienības, nevis dalībvalstu kompetence, Komisijai ir jādara viss iespējamais, lai risinātu šo situāciju.
<SPEAKER ID="256" NAME="Marek Henryk Migalski" AFFILIATION="ECR">
(PL) Priekšsēdētāja kungs, komisāres kundze! Ir skaidrs, ka Parlamenta deputātu viedoklis ir vienprātīgs un ka ziņojums faktiski, iespējams, rīt tiks pieņemts. Iespējams, šis ziņojums netiks pieņemts vienbalsīgi, taču tas tiks pieņemts ar balsu lielu vairākumu, un to atbalstīs visas politiskās grupas. Es nevēlos atkārtot visus argumentus, kurus jau minēja referents un komisāres kundze. Taivāna patiešām atbilst visiem nosacījumiem gan ekonomiskajā, gan politiskajā jomā, un, lai to pastiprinātu, šī sadarbība ir jāpastiprina un ir jāatceļ vīzu režīms. Manuprāt, tas ir jādara, jo Taivāna pierādīja, ka liberāla demokrātija ir iespējama ikvienā valstī, neatkarīgi no kultūras, un ka šajā valstī ir notikušas veiksmīgas pārmaiņas, un, manuprāt, tas ir jāatbalsta.
<P>
Visbeidzot jāsaka, ka ir vēl viens aspekts, izņemot ekonomiskos aspektus. Šo aspektu - politisko aspektu - minēja M. Borghezio kungs, un es to tagad nepaskaidrošu, taču mēs visi arī saprotam, ka tas ir svarīgs aspekts un ka tādēļ mums ir jāatbalsta mūsu partnervalsts Taivāna.
<SPEAKER ID="257" NAME="Peter Jahr" AFFILIATION="PPE">
(DE) Priekšsēdētāja kungs! Taivāna ir viena no valstīm, kas ir iekļautas "labvēlīgajā sarakstā”. Tas nozīmē, ka Taivānas pilsoņi drīkst ceļot uz Eiropas Savienību bez vīzas. Man ir prieks par šiem cilvēkiem. Taču politikā ir jāņem vērā savstarpējs izdevīgums. Es gribētu, lai apmaiņā pret to Taivāna nekavējoties atceltu vīzu režīmu arī visiem Eiropas Savienības pilsoņiem. Taču tas vēl nav izdarīts. Taivāna ir tikai paziņojusi, ka tas tiks izdarīts līdz gada beigām. Es ceru, ka šis nodoms tiks realizēts. Apsverot citus aspektus, es atbalstu referentu, kurš aizsāka šo jautājumu, un balsojumā es atbalstīšu šo ziņojumu. Kā jau minēju, es ceru, ka Taivāna atrisinās šīs problēmas un atļaus arī visiem ES pilsoņiem ceļot uz Taivānu bez vīzas.
<SPEAKER ID="258" NAME="Cecilia Malmström">
Komisijas locekle. - Priekšsēdētāja kungs! Vēlreiz paldies referentam un plenārsēdes dalībniekiem par atbalstu attiecībā uz Taivānas iekļaušanu "labvēlīgajā sarakstā”. Es varu nomierināt deputātus, kuriem vēl bija šaubas par Komisijas metodēm attiecībā uz valstu - to skaitā Taivānas - novērtēšanu, apgalvojot, ka tās vienmēr ir īpaši precīzas, lai pirms šāda priekšlikuma sagatavošanas pārliecinātos par valstu atbilstību visiem kritērijiem. Kā parasti, šis novērtējums tika veikts īpaši rūpīgi.
<P>
Es arī vēlos apliecināt pēdējam runātājam, ka vīzu režīms pēdējām, atlikušajām valstīm tiks atcelts rīt. Sākot ar rītdienu, vīzu režīma atvieglojumi stāsies spēkā atlikušajās valstīs, un tas nozīmē, ka savstarpīguma princips tiek pilnīgi ievērots. Manuprāt, pēc balsojuma, kas notiks rīt, mēs būsim īpaši spēcīgi, un mēs arī dosim spēcīgu signālu. Mēs visi varam priecāties un cerēt, ka Taivānas un Eiropas Savienības pilsoņu savstarpējās attiecības vēl vairāk uzlabosies. Liels paldies par ļoti veiksmīgām debatēm!
<SPEAKER ID="259" NAME="Agustín Díaz de Mera García Consuegra" LANGUAGE="ES">
Priekšsēdētāja kungs, noblesse oblige! Vispirms es vēlos teikt, ka esmu ārkārtīgi pateicīgs par visu deputātu, kuri pārstāv dažādas politiskās grupas, atbalstu šim ziņojumam, kuru man bija gods šodien izklāstīt. Paldies arī visiem par atbalstu manam darbam!
<P>
Taču nebūtu godīgi, ja es nepateiktu, ka par šo ziņojumu galvenokārt ir atbildīga komisāre C. Malmström kundze, jo pateicoties viņas atbalstam, enerģijai un lieliskajai komandai bija iespējams īstenot šo priekšlikumu, kas, manuprāt, ir taisnīguma principa apliecinājums.
<P>
Priekšsēdētāja kungs, man vairs nav ko piebilst, ja nu vienīgi to, ka es arī apsveicu Taivānas pilsoņus, Taivānas iestādes un, protams, lielisko Taivānas diplomātu delegāciju, kas darbojas pasaulē, jo īpaši Briselē.
<SPEAKER ID="260" NAME="Priekšsēdētājs">
Debates tiek slēgtas.
<P>
Balsojums notiks rīt, ceturtdien, 2010. gada 11. novembrī, plkst. 12.00.
<P>
Rakstiskas deklarācijas (Reglamenta 149. pants)
