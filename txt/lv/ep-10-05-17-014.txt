<CHAPTER ID="014">
Vienas minūtes runas par politiski svarīgiem jautājumiem
<SPEAKER ID="041" NAME="Priekšsēdētājs">
Nākamais punkts ir vienas minūtes runas par politiski svarīgiem jautājumiem (Reglamenta 150. pants).
<SPEAKER ID="042" NAME="Georgios Papastamkos" AFFILIATION="PPE">
(EL) Priekšsēdētāja kungs! Neatkarīgi no spiediena, ko nosaka finanšu līdzekļu daudzums, nedrošība eiro zonā...
<P>
(Priekšsēdētājs pārtrauca runātāju un lūdza ievērot kārtību sēžu zālē)
<SPEAKER ID="043" NAME="Priekšsēdētājs">
Dāmas un kungi, lūdzu nesarunājieties plenārsēdes laikā vai arī runājiet klusi! Kolēģi Parlamenta sēžu zāles abās malās un centrā, politisko grupu priekšsēdētāji, dārgie kolēģi no Luksemburgas, lūdzu, apsēdieties un pārtrauciet sarunas! Kolēģi, notiek plenārsēde, tāpēc, lūdzu, pārtrauciet sarunas un ļaujiet mums turpināt vienas minūtes runas.
<SPEAKER ID="044" NAME="Georgios Papastamkos" AFFILIATION="PPE">
(EL) Priekšsēdētāja kungs! Neatkarīgi no spiediena, ko nosaka finanšu līdzekļu daudzums, nedrošība eiro zonā ir radusies arī Eiropas iestāžu un politiķu bagātīgās politiskās retorikas dēļ. Manuprāt, nepilnīgās Eiropas ekonomikas pārvaldības reakcija bija novēlota. Neapšaubāmi Eiropā ir vajadzīgs finanšu līdzsvars.
<P>
Tajā pašā laikā Eiropas politiskajai savienībai ir pienācis laiks virzīt ekonomisko savienību, izmantojot stratēģiju krīzes pārvarēšanai, un ieviest efektīvāku tiesisko regulējumu finanšu tirgus pārvaldībai un eiro aizsardzībai pret spekulatīvo spiedienu. Piemēram, es runāju par vajadzību pārskatīt direktīvu par tirgus ļaunprātīgu izmantošanu. Tāpat es atkārtošu savu priekšlikumu izveidot Eiropas kredītvērtējuma iestādi.
<SPEAKER ID="045" NAME="Teresa Jiménez-Becerril Barrio" AFFILIATION="PPE">
(ES) Priekšsēdētāja kungs! Es šodien Parlamentā gribētu izmantot iespēju, jo man tādas nebija 11. martā, Eiropas dienā terorisma upuru piemiņai, lai izrādītu pelnītu cieņu upuriem, pieminot tos, kas brīvības vārdā ir samaksājuši visaugstāko cenu.
<P>
Mums steidzami jāsāk izstrādāt direktīva to terorisma upuru tiesību aizsardzībai, kuri vienmēr paliek neievēroti un pacieš pazemojumu, esot netaisnīgi pielīdzināti viņu slepkavām.
<P>
Eiropas iestādēm ir pēdējais laiks izrādīt cieņu terorisma upuriem un palīdzēt aizstāvēt viņu tiesības uz aizsardzību un taisnīgumu. Šīs tiesības tuvākajā laikā ir jāietver tiesību aktā, kurā godināti visi tie, kas to padarīja iespējamu, un kura pirmajā pantā ir jāmin, ka atbalsts terorisma upuriem ir saistīts ar viņu tiesību uz taisnīgumu atzīšanu un ka nevienai valstij nekad nenāksies par to samaksāt.
<P>
Es aicinu visus, kas spēj aizstāvēt šos upurus, nekad neaizmirst, ka patiesa miera pamatā ir taisnīgums un ka tikai tādu mieru jāaizstāv mums, kas tic brīvībai un demokrātijai Eiropā un visā pasaulē.
<SPEAKER ID="046" NAME="Rosa Estaràs Ferragut" AFFILIATION="PPE">
(ES) Priekšsēdētāja kungs! Lielākās daļas Eiropas gaisa telpas slēgšana pēdējo nedēļu laikā pēc vulkāna izvirduma ir ievērojami ietekmējusi visu Eiropas ekonomiku. Skaidrs, ka cietusi ir aviācijas nozare - pasažieri, lidsabiedrības un lidostas, bet tāpat ir skarta arī tūrisma nozare.
<P>
Es vēlējos jums pastāstīt tieši par to. Spānijā tūrisma nozare ir otra lielākā nozare. Manās dzimtajās salās tā ir galvenā nozare. Pastāv ļoti lielas bažas par vulkānisko pelnu mākoņa ietekmi uz tūrisma nozari. Tiek runāts par 42 miljonu eiro zaudējumiem dienā. Tas ir radījis nopietnu triecienu tūrisma nozarei, kas joprojām raizējas par iespējamām turpmākām sekām.
<P>
Uzņēmējdarbības un rūpniecības komisārs Tajani kungs ir apņēmies noskaidrot zaudējumus šajā nozarē. Es šodien gribētu lūgt steidzami izstrādāt palīdzības paketi gan lidsabiedrībām, gan citām uzņēmējdarbības jomām tūrisma nozarē un izvirzīt tūrisma nozari par prioritāti.
<SPEAKER ID="047" NAME="Henri Weber" AFFILIATION="S&amp;D">
(FR) Priekšsēdētāja kungs! Eiropas Savienības rīcībā ir daudz instrumentu, lai nākotnē tā ieņemtu vadošo vietu pasaules mērogā videi nekaitīgu un īpaši elektrisko automobiļu ražošanā.
<P>
Komisijai jānodrošina, lai šis projekts būtu galvenais Eiropas mērķis, mudinot mūsu kontinenta lielos autobūves uzņēmumus savstarpēji sadarboties, sākot no pētniecības un attīstības līdz pat tirdzniecības jomai. Tai jāveicina pieejamu un savietojamu uzlādes punktu plaša ierīkošana Eiropā, sākot ar pilsētu teritorijām. Tai jāizstrādā un jāievieš kopīgi noteikumi un standarti, ja iespējams, starptautiskā līmenī un noteikti Eiropas līmenī, un tas ir jādara nekavējoties. Visbeidzot, Komisijai jāmudina dalībvalstis pakāpeniski aizvietot iekšdedzes dzinēju transportlīdzekļus ar elektriskajiem automobiļiem.
<SPEAKER ID="048" NAME="Tanja Fajon" AFFILIATION="S&amp;D">
(SL) Šodien mēs atzīmējam Starptautisko dienu pret homofobiju. Es nespēju saprast, ka daudzi cilvēki vēl aizvien izliekas neredzam vardarbību, kas pamatota uz seksuālo orientāciju un dzimumu identitāti. Es to stingri nosodu, tāpat kā es nosodu jebkuru vardarbību etniskās izcelsmes, reliģisko uzskatu vai ticības, vecuma vai invaliditātes dēļ.
<P>
Mani ļoti uztrauc maldinošie, aizvainojošie un pat naidu kurinošie paziņojumi, kuri ir dzirdami joprojām. Mani satriec ik pa laikam notiekošā verbālā un fiziskā vardarbība pret cilvēkiem ar orientāciju uz viendzimuma attiecībām vai pret dažādu mazākumtautību pārstāvjiem.
<P>
Šodien vairums eiropiešu apgalvo, ka ir jāaizliedz burkas valkāšana. Lai gan es piekrītu, neviens nedrīkst piespiest sievietes valkāt šādu apģērbu, es raizējos, ka aizliegums var radīt tieši pretēju efektu iecerētajam - sievietes, kuras vēlas valkāt parandžu, tiks apcietinātas. Mēs nevaram pieļaut, lai reliģisku apsvērumu dēļ uzliesmotu diskriminācija un vardarbība. Visbeidzot, mēs visi esam cilvēki, tāpēc mums ir nopietni jāizvērtē, vai mēs patiešām nespējam izrādīt lielāku iecietību pret tiem, kas no mums atšķiras, vai mēs vienkārši nevēlamies to darīt.
<SPEAKER ID="049" NAME="Teresa Riera Madurell" AFFILIATION="S&amp;D">
(ES) Priekšsēdētāja kungs, dāmas un kungi! Es gribētu pievērst jūsu uzmanību iniciatīvai "Pilsoņu programma zinātnes un jauninājumu jomā”, ko sāka Padomes prezidentvalsts Spānija ar Zinātnes un jauninājumu ministrijas starpniecību.
<P>
Eiropas sabiedrība ir aicināta apmeklēt tīmekļa vietni www.reto2030.eu un izvēlēties uzdevumus, ko izvirzījušas 14 Eiropas personības zinātnes un jauninājumu jomā un kas jāatrisina līdz 2030. gadam. Rezultāti būs apskatāmi līdz 26. maijam gan internetā, gan rezultātu pārskatā Eiropas Padomes ēkas zālē Briselē. Konkurētspējas padome šajā datumā tiks informēta par rezultātu.
<P>
Es aicinu visus balsot par vienu no šiem uzdevumiem un izplatīt informāciju par šo iniciatīvu savās valstīs, lai, runājot Žana Monē vārdiem, mūsu personiskā līdzdalība ļauj panākt progresu virzībā uz Eiropas Savienību ikvienam iedzīvotājam atsevišķi un sabiedrībai kopumā.
<SPEAKER ID="050" NAME="Filiz Hakaeva Hyusmenova" AFFILIATION="ALDE">
(BG) Priekšsēdētāja kungs, dāmas un kungi! Demokrātija prasa, lai iestādes, kuru uzdevums ir uzraudzīt pilsoņu tiesību ievērošanu, būtu neatkarīgas no valsts un partijām. ES direktīvu prasības attiecībā uz reglamentējošām iestādēm par pilnīgu neatkarību un spēcīgām pilnvarām, objektivitāti un pārredzamību ir identiskas.
<P>
Diemžēl Bulgārijā daži no apstiprinātajiem mūsu demokrātijas panākumiem tiek mainīti, piemēram, pilnvaru termiņa pagarināšana ilgāk par pieciem gadiem, pārvēlēšanu iespēja un rotācijas sistēma personāla apmaiņai - visi tie pasākumi, kas nodrošina neatkarību. Pārmaiņas ir ieviestas, neanalizējot un neplānojot, un vienlaikus attālinoties no labas Eiropas prakses.
<P>
Izdevumu samazināšana ir vienīgais arguments, ko izmanto, lai mazinātu to iestāžu ietekmi, kas cīnās pret diskrimināciju, regulē plašsaziņas līdzekļus un aizsargā konkurenci. Jau ir vērojama tendence izvērst darbības, kas vērstas uz finanšu un revīzijas iestādēm.
<P>
Es par to brīdinu Eiropas Parlamentu un Eiropas Komisiju, jo es ceru, ka tas palīdzēs atturēties no šādu nodomu īstenošanas.
<SPEAKER ID="051" NAME="Luigi de Magistris" AFFILIATION="ALDE">
(IT) Priekšsēdētāja kungs, dāmas un kungi! Es vēlreiz vēlētos uzsvērt rakstiskās deklarācijas nozīmi, ko es kopā ar četriem deputātiem ierosināju saistībā ar korupcijas apkarošanu un kuru Eiropas Parlaments apstiprināja ar vienas balss pārsvaru, nolūkā uzticēt Padomei un Komisijai tāda tiesību akta izstrādāšanu, kas būtu patiesi efektīvs cīņā pret korupciju.
<P>
Es esmu atgriezies no Grieķijas, ko apmeklēju Budžeta kontroles komitejas vārdā, un viens no Grieķijas strukturālās krīzes iemesliem nepārprotami ir valsts līdzekļu izšķērdēšana, kas notiek arī Itālijā. Kā mēs nesen redzējām, korupcija grauj Itāliju. Korupciju galvenokārt rada valsts naudas nelikumīga pārvaldība, attiecības starp kādu politisko frakciju un uzņēmēju frakciju un "balto apkaklīšu” organizētā noziedzība.
<P>
Eiropas Parlamentam ir svarīgi izdarīt maksimālu spiedienu uz Komisiju un dalībvalstīm - nepakļāvīgās dalībvalstis ir jāsoda -, un ir jāstiprina Eiropas iestādes, kas atbild par korupcijas uzraudzību un cīņu pret organizēto noziedzību.
<SPEAKER ID="052" NAME="Elisabeth Schroedter" AFFILIATION="Verts/ALE">
(DE) Priekšsēdētāja kungs, dāmas un kungi! Šodien, Starptautiskajā dienā pret homofobiju, es gribētu lūgt jūs atcerēties visus tos, kas mūsu ES dalībvalstīs pagājušā gadā ir cietuši no vardarbības un personiskiem apvainojumiem, kā arī no psiholoģiskiem un fiziskiem pazemojumiem seksuālās identitātes dēļ.
<P>
Saskaņā ar ES līgumu ir aizliegta diskriminācija dzimumorientācijas dēļ, tomēr dalībvalstis nav konsekventi īstenojušas šo aizliegumu. Tādās dalībvalstīs kā Lietuva varas iestādes cenšas aizliegt "Dažādības parādi”, tādējādi radot homofobijas gaisotni. Manā valstī, Vācijā, notiek mēģinājumi neapkarot homofobiju skolās. Priekšsēdētāja kungs, ir jānodrošina, lai aizsardzība pret diskrimināciju dzimumorientācijas dēļ tiktu ievērota tāpat kā cilvēktiesības
<SPEAKER ID="053" NAME="Valdemar Tomaševski" AFFILIATION="ECR">
(LT) Es kopā ar pārstāvjiem no Latvijas un Polijas 24. februārī iesniedzu rakstisku deklarāciju par vienlīdzīgu attieksmi pret lauksaimniekiem Eiropas Savienībā, pievēršot uzmanību nevienlīdzīgai lauksaimnieku subsidēšanai ES dalībvalstīs. Dažās dalībvalstīs subsīdijas septiņas reizes pārsniedz minimālo lielumu, vidēji tās ir četras reizes lielākas, un daudzās jaunajās dalībvalstīs tās ir zem ES vidējā līmeņa. Šāda situācija ir pretrunā Kopienas svarīgākajiem principiem, proti, subsidiaritātes principam. Es aicinu Padomi, Komisiju un Parlamentu izlīdzināt tiešos maksājumus vai vismaz samazināt atšķirības, un tajā pašā laikā pārtraukt nevienlīdzīgo attieksmi pret dalībvalstu lauksaimniekiem. Es aicinu Eiropas Parlamenta deputātus atbalstīt rakstisko deklarāciju Nr. 11 par vienlīdzīgu attieksmi pret lauksaimniekiem Eiropas Savienībā.
<SPEAKER ID="054" NAME="Kyriacos Triantaphyllides" AFFILIATION="GUE/NGL">
(EL) Priekšsēdētāja kungs! Es vēlos pievērst jūsu uzmanību hiropraktikas jautājumam. Tā ir neatkarīga veselības aprūpes profesija, kas vērsta uz skeleta-muskuļu sistēmas mehānisko traucējumu un to ietekmes uz nervu sistēmu un vispārējo veselību diagnozi, ārstēšanu un novēršanu, izmantojot manuālo terapiju.
<P>
Lai gan hiropraktiku māca neatkarīgās, saskaņotās universitātes programmās visā Eiropas Savienībā, tā vēl nav vienādi atzīta visās dalībvalstīs. Lai garantētu pacientu piekļuvi vienādai aprūpei un ārstēšanai visā Eiropas Savienībā, es jūs aicinu parakstīt rakstisko paziņojumu, kuru esmu sagatavojis ar citu deputātu palīdzību un atbalstu, lai hiropraktika tiktu atzīta Eiropas Savienības līmenī.
<SPEAKER ID="055" NAME="John Bufton" AFFILIATION="EFD">
Priekšsēdētāja kungs! Lielbritānijas nodokļu maksātāji galu galā būs spiesti ieguldīt kādus 10 miljardus sterliņu mārciņu, lai atbalstītu eiro - valūtu, ko mēs esam stingri noraidījuši - kā daļu no 125 miljardu sterliņu mārciņu pabalsta, ko izsniedzis Starptautiskais Valūtas fonds. Tas ir papildus 8 miljardiem sterliņu mārciņu, ja Grieķija neizpilda parādu saistības, un 5 miljardiem sterliņu mārciņu aizdevuma garantijās Latvijai un Ungārijai. Lielbritānija kopumā nāktos iztērēt 23 miljardus sterliņu mārciņu eiro atbalstam.
<P>
Bet, ja būtu otrādi, es varu tikai iedomāties, kā Komisija priekā berzētu rokas, cerot uz sterliņu mārciņas vērtības mazināšanos un Londonas vājināšanos. Par to liecina jaunākie apgrūtinošie tiesību akti par riska ieguldījumu fondiem. Lisabonas līguma 122. panta piesaukšana ir tiesību akta paviršākā interpretācija, kāda jebkad pieredzēta, un, manuprāt, tā ir sava veida politiska muļķošana, kas apliecina, ka jebkura līguma jebkura panta jebkurš punkts nav pat tā papīra vērts, uz kura tas uzdrukāts.
<P>
Es teiktu, ka ārkārtas notikumu attaisnošanā nav ņemta vērā fiskālā bezatbildība, kuras dēļ radies šis sajukums. Jaunākie notikumi atņem Lielbritānijai nozīmīgās veto pilnvaras, ļaujot ar kvalificētu balsu vairākumu nobalsot par turpmākajiem glābšanas pasākumiem.
<P>
(Priekšsēdētājs pārtrauca runātāju)
<SPEAKER ID="056" NAME="Andrew Henry William Brons" AFFILIATION="NI">
Priekšsēdētāja kungs! Lai tiesiskums darbotos, ir būtiski, ka iestādes pakļaujas saviem likumiem un noteikumiem. Reglamenta 24. panta 2. punktā skaidri noteikts, ka "pie politiskajām grupām nepiederošie deputāti nosūta vienu savu pārstāvi uz Priekšsēdētāju konferences sanāksmēm”. Tajā nav teikts, ka delegātus izraugās balsojot, bet pēc kādas metodes ir jāpieņem kopīgie lēmumi? Varbūt tie būtu telepātiskie signāli?
<P>
Pie politiskajām grupām nepiederošo deputātu administrācija ir teikusi, ka delegātus jāizraugās pēc vienprātības principa. Tomēr tā nav centusies definēt, kā šāda vienprātība būtu panākama, un nav centusies nodrošināt, lai delegātu izraudzītu pēc šādas metodes. Kad delegāts tiek izraudzīts ar ievēlēšanas metodi, šis mēģinājums tiek pasludināts par spēkā neesošu.
<P>
Kāda ir Parlamenta atbilde šajā jautājumā? Tiek gatavotas izmaiņas noteikumos, lai tā saucamos delegātus varētu izraudzīties Parlamenta priekšsēdētājs, nevis deleģētāji. Kad Parlamenta priekšsēdētājs atņems mums tiesības balsot plenārsēdē?
<SPEAKER ID="057" NAME="Priekšsēdētājs">
Es gribētu jums atgādināt, ka Eiropas Parlamenta Konstitucionālo jautājumu komiteja interpretē šādu situāciju un noteikti turpinās darbu šajā jomā.
<SPEAKER ID="058" NAME="Slavi Binev" AFFILIATION="NI">
(BG) Priekšsēdētāja kungs, dāmas un kungi! Vulkāniskie pelni virs Eiropas ir aizkavējuši Eiropas iestāžu darbu. Šo pelnu dēļ īpaši bija aizkavēta Eiropas Parlamenta plenārsēde Strasbūrā, uz kuru nevarēja ierasties gandrīz puse deputātu.
<P>
Strasbūra, iespējams, ir grūti sasniedzams galamērķis, un ārkārtas gadījumos tās sasniegšana ir acīmredzami neiespējama. Šajā ziņā es vēlētos uzdot jautājumu, vai tā nav vēl viena zīme, ka Eiropas Parlamentam ir jāpieņem lēmums par vienas galvenās sanāksmju vietas noteikšanu, kurai jābūt Briselē? Es pieņemu, ka jūs visi piekritīsiet, ka, ņemot vērā finanšu krīzi, vienas galvenās Parlamenta sanāksmju vietas ieviešana ietaupīs miljoniem nodokļu maksātāju eiro? Tas arī ļaus atstāt pagātnē "ceļojošo cirku”, kā bieži tiek dēvēta mūsu ikmēneša ceļošana.
<SPEAKER ID="059" NAME="Eduard Kukan" AFFILIATION="PPE">
(SK) Pie etniskām mazākumtautībām piederošu cilvēku aizsardzība pamatoti ir uzskatāma par svarīgu elementu starptautiskajā attīstībā un valstu savstarpējās attiecībās. Mēs par to diskutējam arī šajā Parlamenta plenārsēdē un uzsveram Eiropas vērtības un valstu pienākumu cienīt šīs vērtības.
<P>
Šajā ziņā es gribētu runāt par minētā jautājuma politiski jutīgo raksturu, jo pastāv liela iespēja to izmantot ļaunprātīgi, it īpaši tagad, kad dalībvalstis, risinot šos jautājumus, rīkojas vienpusēji, neapspriežoties ar tiem, kurus šis jautājums jau ietekmējis.
<P>
Es uzskatu, ka ir nevēlami un nepieņemami šos jautājumus risināt ar vienaldzīgu attieksmi nolūkā ietekmēt citas valsts vietējo politisko situāciju, dažreiz tieši pirms vēlēšanām, jo to parasti uzskata par augstprātību. Ja kāds nav mani sapratis, es runāju par pašreizējām problēmām Slovākijas un Ungārijas attiecībās.
<SPEAKER ID="060" NAME="Monica Luisa Macovei" AFFILIATION="PPE">
Priekšsēdētāja kungs! Nopietns krīzes cēlonis ir korupcija, kad ietekmīgi uzņēmumi un ietekmīgas personas savtīgos nolūkos ļaunprātīgi izmanto politiku, iestādes un finanšu līdzekļus. Problēmas, kas saistītas ar korupciju, neizzūd līdz ar attīstību, tās tikai kļūst vēl sarežģītākas. Līdz šim vietēja mēroga centieni nav bijuši efektīvi nevienā dalībvalstī. Mēs nedrīkstam to neņemt vērā; mums tas ir jāatzīst. Patlaban ir īstais brīdis, lai Komisija un Padome steidzami ieviestu Savienībā un dalībvalstīs stabilu pretkorupcijas mehānismu. Jebkāda kavēšanās kaitēs Eiropas pilsoņu interesēm.
<SPEAKER ID="061" NAME="Zoran Thaler" AFFILIATION="S&amp;D">
(SL) Slovēnija un Horvātija ir kaimiņvalstis, kas gadsimtiem ilgi ir pastāvējušas līdzās bez nopietnām problēmām. Tā tas ir arī šodien, un vairums slovēņu iestājas par to, lai Horvātija pēc iespējas drīzāk kļūtu par Eiropas Savienības dalībvalsti. Pēc 18 gadus ilgām sarunām abām valstīm 2009. gadā izdevās atrisināt robežkonfliktu un it īpaši domstarpības par Adrijas jūras ziemeļu robežu - jautājums, par kuru Slovēnijai bija pamatotas bažas.
<P>
Starptautiskās šķīrējtiesas līgums, kura mērķis bija objektīvi atrisināt šo problēmu, tika parakstīts Stokholmā Zviedrijas prezidentūras laikā. Līguma ratifikācijas process ir efektīvi sasniedzis noslēguma posmu. Mums Slovēnijā vēl par to būs jābalso referendumā, kas notiks šā gada 6. jūnijā.
<P>
Es aicinu Eiropas politiskos spēkus, it īpaši Eiropas Tautas partiju, iepazīties ar kampaņu, kas šomēnes notiek manā valstī, un veicināt pozitīva rezultāta panākšanu, kas stiprinās labas kaimiņattiecības un radīs nestabilajiem Balkāniem Eiropas nākotnes iespēju.
<SPEAKER ID="062" NAME="Ramon Tremosa i Balcells" AFFILIATION="ALDE">
Priekšsēdētāja kungs! Pirms desmit gadiem eiro zona bija bīstami tuvu sabrukumam, tomēr Eiropas palīdzības pasākumu pakete deva iespēju mūsu kopējai nākotnei. Es uzskatu, ka krīze ir vairāk saistīta ar dažu eiro zonas dalībvalstu nopietnajām problēmām, nevis ar spekulantiem; tās ir dalībvalstis, kurās trūkst fiskālās disciplīnas, ir neefektīvs darba tirgus un ļoti lieli parādi privātajā sektorā.
<P>
Lai glābtu eiro zonu, mums ir jāveic reformas tās pārvaldībā. Pārvaldības priekšlikumā, ko Eiropas Komisija iesniedza pagājušā nedēļā, bija dažas labas idejas, piemēram, ievērojami lielāks uzsvars likts uz fiskālo politiku un fiskālās politikas skaidru koordināciju starp dalībvalstīm. Šie priekšlikumi jāņem vērā arī kopējā programmā attiecībā uz strukturālajām reformām. Pagājušā nedēļā Spānijā Zapatero kungs izvēlējās taupības programmu, lai viņš varētu izvairīties no vēlēšanu kontekstā riskantākās darba tirgus reformas.
<P>
Visbeidzot, nevajag uztraukties par eiro vērtību - vienotās valūtas vērtības krišanās nāk par labu eiro zonas ekonomikai.
<SPEAKER ID="063" NAME="Marie-Christine Vergiat" AFFILIATION="GUE/NGL">
(FR) Priekšsēdētāja kungs! Mēs Parlamentā esam noraizējušies, uzzinot, ka tiek veidota darba grupa, kuras uzdevums ir apspriest "īpašā statusa” piešķiršanu Tunisijai.
<P>
Kāpēc mēs esam noraizējušies? Mēs esam noraizējušies tāpēc, ka katru dienu mēs dzirdam ziņas no šīs valsts, kas liecina, ka pastiprinās draudi un iebiedēšanas pasākumi pret tiem, kas joprojām uzdrošinās kritizēt pastāvošā režīma metodes.
<P>
Neatgriežoties pie neseno pašvaldības vēlēšanu rezultātiem - 90 % balsu bija atdotas par varai tuvu stāvošām personām -, es minēšu dažus piemērus. Policija 6. maijā rupjā veidā aizturēja un apcietināja žurnālistu Zouhair Makhlouf, kad viņš devās pusdienot ar bijušo Parīzes Advokātu kolēģijas priekšsēdētāju. Žurnālistam Fahem Boukadous 18. maijā nešaubīgi tiks piespriests četru gadu cietumsods. Kāds bija viņa pastrādātais noziegums? Reportāža par sociālajiem nemieriem Gafsa reģionā. Juristi Abderraouf Ayadi, Ayachi Hammami, Mohamed Abbou un Radhia Nasraoui ir nepārtrauktas iebiedēšanas upuri.
<P>
Aizvien vairāk tiek cenzēts internets. Priekšsēdētāja kungs, ja es drīkstu, es sniegšu vienu piemēru - mans emuārs patlaban tiek cenzēts...
<P>
(Priekšsēdētājs pārtrauca runātāju)
<SPEAKER ID="064" NAME="Martin Ehrenhauser" AFFILIATION="NI">
(DE) Priekšsēdētāja kungs! Gandrīz visās politiskajās debatēs par ekonomikas un finanšu krīzi tiek runāts tikai par to, cik miljardi eiro vajadzīgi, lai "aizlāpītu” kārtējo caurumu. Kopumā šīs debates joprojām notiek, turoties J. Ackermann kunga un viņam līdzīgo pavadā.
<P>
Tomēr mums ir ļoti vajadzīgas būtiskas debates par pašreizējo monetāro sistēmu. Mums beidzot ir jādiskutē par tādiem jautājumiem kā atbrīvot mūsu sistēmas no neatlaidīgajām prasībām attiecībā uz izaugsmi. Ko mēs varam darīt, lai pārbaudītu banku vēlmi izsniegt kredītus? Vai mums ir jāatceļ procenti? Kā mēs varam atšķirt vērtību no monetārās vērtības? Mums jāizmanto nauda, lai radītu vērtības mūsu sabiedrībai, nevis monetārās vērtības radīšanai. Pirms notikumi mūs apsteidz, mums vajadzētu izmantot šādas debates, lai censtos reformēt monetāro sistēmu no iekšpuses. Tomēr tas būs iespējams tikai tad, ja mums būs spēcīga un, pats galvenais, neatkarīga politika.
<SPEAKER ID="065" NAME="Gerard Batten" AFFILIATION="EFD">
Priekšsēdētāja kungs! Esmu pārliecināts, ka visi zina, ka Apvienotajai Karalistei tagad ir jauna valdība, ko mēs varam dēvēt par "Lib-Dem/Kon” koalīciju. Nolīgumā starp Konservatīvo partiju un Liberāli demokrātisko partiju ir teikts, ka "mēs piekrītam, ka Parlamenta pilnvaru laikā nenotiks turpmāka suverenitātes vai pilnvaru nodošana”, piemēram, Eiropas Savienībai. Protams, ikvienam, kas saprot, par ko ir runa, ir skaidrs, ka vairs nenotiks nekāda suverenitātes nodošana, kas prasa referendumu, jo tas tika darīts saskaņā ar Lisabonas līgumu. Tāpēc nebūs vajadzība lūgt Lielbritānijas iedzīvotāju, vai pārējo Eiropas Savienības dalībvalstu viedokli; tas notiks tik un tā.
<P>
Taču, ja D. Cameron kungs savos izteikumos ir patiess, viņam ir ļoti laba iespēja pildīt savu solījumu, jo, kā mans kolēģis Trevor Coleman šajā sēžu zālē norādīja pirms vairākām nedēļām, jaunu deputātu pievienošanās Eiropas Parlamentam nozīmē, ka visām dalībvalstīm nāksies no jauna ratificēt Lisabonas līgumu. Tātad Lielbritānijas gadījumā D. Cameron kungam ir lieliska iespēja vai nu neratificēt līgumu, vai arī rīkot par to Lielbritānijas iedzīvotāju referendumu. Cerēsim, ka viņš turēs doto vārdu un to izdarīs.
<SPEAKER ID="066" NAME="Ivo Vajgl" AFFILIATION="ALDE">
(SL) Pagājušā sestdienā Vīnē, Belvederes pilī notika svinības par godu Austrijas Valsts līguma parakstīšanas 55. gadadienai. Tas neapšaubāmi ir nozīmīgs datums Austrijas vēsturē, jo tajā Austrija faktiski ieguva valsts statusu.
<P>
Šajā saistībā Slovēnijas Ārlietu ministrija ar sava vēstnieka starpniecību informēja jeb drīzāk vērsa Austrijas valdības uzmanību uz to, ka Austrijā joprojām nav īstenoti Austrijas Valsts līguma noteikumi par slovēņu minoritātes tiesībām. Divvalodu ceļa zīmju jautājums Karintijā joprojām ir, tā sakot, neaizskaramā tēma, un valdība Vīnē laiku pa laikam pievienojas Karintijas nacionālistu ekstrēmajiem uzskatiem.
<P>
Sveicot Austriju minētajā gadadienā, es vienlaikus aicinu to pieņemt draudzīgāku politiku attiecībā uz šajā valstī mītošajām mazākumtautībām.
<SPEAKER ID="067" NAME="Sylvie Guillaume" AFFILIATION="S&amp;D">
(FR) Priekšsēdētāja kungs! Starptautiskajai dienai pret homofobiju ir jābūt mūsu iespējai atkārtoti paust mūsu apņemšanos ievērot cilvēktiesības visā pasaulē laikā, kad vairākās valstīs joprojām pastāv noteikumi un prakse, kas saistīta ar diskrimināciju seksuālās orientācijas vai dzimumu identitātes dēļ.
<P>
Mums arī vēl stingrāk jānosoda fiziskās vardarbības palielināšanās un homofobisku paziņojumu atkārtošanās. Šajā ziņā "klusēšanas kodeksa” ievērošana ir jāpārtrauc. Iecietības mācīšana ir risinājuma viena daļa, jo jāmaina attieksme, tostarp arī mūsu Eiropas valstīs. Mēs nedrīkstam nepievērst uzmanību jautājumam par iecietības mācīšanu; gluži pretēji.
<P>
Visbeidzot, ir jāizmanto Eiropas diplomātija, lai nodrošinātu, ka tiesību akti, kuros homoseksualitāte ir pasludināta par noziegumu, tiek aizliegti tajās valstīs, kurās tie vēl arvien ir spēkā. Es gribētu izmantot iespēju šajā saistībā iesniegt aicinājumu baronesei C. Ashton.
<SPEAKER ID="068" NAME="Andrey Kovatchev" AFFILIATION="PPE">
(BG) Priekšsēdētāja kungs! Es gribētu izteikt savu viedokli par dažu Eiropas Parlamenta Sociālistu un demokrātu progresīvās alianses grupas un Eiropas Liberāļu un demokrātu apvienības grupas deputātu komentāriem, nepamatoti uzbrūkot Bulgārijas valdībai.
<P>
Pirmo reizi kopš postkomunistiskā pārejas perioda sākuma Bulgārija ir parādījusi politisko gribu ne vien vārdos, bet arī darbos, apkarojot korupciju un organizēto noziedzību. Šajā jomā panāktos ievērojamos rezultātus ir atzinīgi novērtējuši gan starptautiskie partneri, gan pilsoniskā sabiedrība visā valstī. Premjerministra un iekšlietu ministra popularitātes rādītāji ir attiecīgi 56 % un 60 %.
<P>
Tomēr joprojām nav atbildes uz jautājumu, kāpēc Bulgārija tik ļoti atpaliek un ir pēdējā vietā dzīves līmeņa ziņā Eiropas Savienībā. Šī atbilde vēl aizvien ir meklējama pagājušā gadsimta astoņdesmito gadu komunistiskās elites savtīgajās ambīcijās. Divdesmit gadus ilgā pārejas perioda laikā tai ir izdevies, izmantojot represīvo valsts drošības sistēmu un tās ietekmi uz tā laika valsts ekonomiku, pārveidot savu politisko spēku arī par ekonomisko spēku, un nodot to mantojumā saviem dēliem un mazdēliem, kā arī paturēt savus aģentus svarīgākajās valsts ministrijās, bankās un rūpniecības nozarēs.
<P>
Pašreizējā valdība cīnās ar neregulētajām saistošajām attiecībām starp politiku un ekonomiku, izmantojot visus juridiskos instrumentus, kas atļauti konstitucionālā Eiropas valstī.
<P>
Nobeigumā es vienkārši gribētu aicināt deputātus no S&D grupas mācīties no Vācijas deputātu pieredzes attiecībā uz bijušās komunistiskās partijas pēctečiem VDR. BSP (Bulgārijas sociālistiskā partija) ir tieša Bulgārijas Komunistiskās partijas pēctece, tieši tāpat kā Vācijas Kreisā partija. Grūtības ar Ziemeļreinas-Vestfālenes valdības izveidošanu skaidri apliecina, cik būtisks Eiropai šis jautājums ir vēl šobrīd.
<SPEAKER ID="069" NAME="Cătălin Sorin Ivan" AFFILIATION="S&amp;D">
(RO) Pagājušā nedēļā es darba vizītes laikā apciemoju sezonas strādnieku kopienas Velvas reģionā Spānijas dienvidos. Es tur pamanīju dažas brīnišķīgas lietas, un Spānijas varas iestādes par tām ir pelnījušas uzslavu. Tomēr ir arī vairākas problēmas, kas saistītas ar legālo un nelegālo imigrāciju, darba līgumiem, kuri turpmāk būs jāparaksta to darba ņēmēju dzimtajā valodā, kas dosies strādāt uz ārvalstīm, nemaz neminot daudzās problēmas saistībā ar darba un izmitināšanas nosacījumiem. Es uzskatu, ka Eiropas Savienības direktīvai par shēmu attiecībā uz sezonas strādniekiem ir pēc iespējas ātrāk jānonāk Parlamentā, lai mēs varētu pēc iespējas lietderīgāk un efektīvāk risināt minētās problēmas.
<SPEAKER ID="070" NAME="Metin Kazak" AFFILIATION="ALDE">
(BG) Priekšsēdētāja kungs! Ceturtdien, 14. maija vakarā Dienvidbulgārijas pilsētā Kardzhali man tika nodots dokuments ar 54 000 parakstu, kas savākti no iedzīvotājiem, kuri vēlas normālus darba apstākļus un spēcīgu pašvaldību. Minētais lūgumraksts tika parakstīts septiņās Kardzhali pašvaldībās tikai 10 dienu laikā. Cilvēki atbalsta cīņu pret korupciju visos valsts līmeņos. Tomēr viņi ir pret spēka demonstrēšanas metodēm un darbībām, kas tiek veiktas, lai to parādītu, un ko izpildvara izmanto, lai atbrīvotu tiesas un prokuratūru no pienākumiem, kā arī mazinātu pašvaldības pilnvaras un to apspiestu.
<P>
Piemēram, attiecībā uz Kardzhali mēru pagājušā gadā tika veiktas 138 izmeklēšanas, no kurām 13 tika veiktas par vienu un to pašu projektu. Nepilna gada laikā vairāk nekā 700 pārbaužu tika veiktas 30 pašvaldībās, kurās ir DPS (Kustība par tiesībām un brīvībām) mēri, turpretim pašvaldībām, kuras vada GERB (Pilsoņu kustība Bulgārijas eiropeiskai attīstībai) mēri, šādas pārbaudes nenotika. Turklāt Kardzhali reģiona gubernators mums pat neļāva iesniegt lūgumrakstu pašreizējā administratīvajā ēkā, un mēs bijām spiesti tikties ārpusē. Es apņēmos informēt Eiropas iestādes par šo sabiedrības protestu.
<SPEAKER ID="071" NAME="Priekšsēdētājs">
Kazak kungs, jūs runājāt pārāk ātri, tāpēc tulki nevarēja precīzi iztulkot jūsu runu.
<P>
Līdz ar to šis darba kārtības punkts ir pabeigts.
