<CHAPTER ID="023">
Zemestrīču ietekme uz noteiktiem reģioniem (debates) 
<SPEAKER ID="413" NAME="Priekšsēdētāja">
. - Nākamais jautājums ir Nikolaos Vakalis ziņojums Reģionālās attīstības komitejas vārdā par zemestrīču ietekmi uz noteiktiem reģioniem.
<SPEAKER ID="414" NAME="Nikolaos Vakalis  " AFFILIATION="PPE-DE">
referents. - (EL) Priekšsēdētājas kundze, komisār, dāmas un kungi, es pieprasīju šo ziņojumu pēc tam, kad uzzināju, ka: lai gan 20. gadsimtā zemestrīcēs gājuši bojā 1,5 miljoni cilvēku visā pasaulē un vēl vairāk cilvēku guvuši ievainojumus, lai gan zemestrīces ir otrā nāvējošākā dabas katastrofa pasaulē un lai gan 2002.-2007. gadā zemestrīces bija ceturtā biežākā dabas katastrofa dalībvalstīs un kandidātvalstīs, mēs ES esam reaģējuši uz šo problēmu vien retumis un virspusēji un vienīgi citu dabas katastrofu kontekstā.
<P>
Nu es jūtos atvieglots un apmierināts ar to, ka Reģionālās attīstības komiteja ir apstiprinājusi manu ziņojumu un ka to atbalsta visi politiskie grupējumi. Eiropas Parlamenta vēstījums ir skaidrs: nākotnē mēs, ES, nevaram un mums nevajadzētu izturēties pret zemestrīču problēmu pavirši un virspusēji; mums jākoncentrējas uz to kā uz atsevišķu problēmu un jāizpēta visi tās konkrētie aspekti un sastāvdaļas.
<P>
Sevišķi ziņojumā Komisijai tiek lūgts nekavēties, sagatavojot paziņojumu, kurā ietilptu pētījums par zemestrīču risku un par profilakses, rīcības, situācijas atvieglošanas un atjaunošanas pasākumiem. Citiem vārdiem sakot, paziņojumam jābūt tādam pašam kā paziņojumam par plūdiem. Eiropas Parlaments sagaida, ka Komisija vismaz šāda paziņojuma ietvaros izpētīs virkni priekšlikumu, kas ietilpst ziņojumā.
<P>
Pirmkārt, zemestrīču profilakses pasākumiem nākotnē jākļūst par būtisku priekšnosacījumu infrastruktūras finansēšanai no Struktūrfondiem, jo sevišķi ievērojot, ka zemestrīces apdraud skarto reģionu vispārējo ekonomisko un sociālo vienotību. Vispirms, zemestrīces apdraud dzīvību un veselību, infrastruktūru, nodarbinātību, vidi, kultūras mantojumu un tūrismu.
<P>
Otrkārt, mums jāveicina jaunu ēku būvniecība, kā arī veco ēku un celtņu - tas ir, tādu pieminekļu, kas neatbilst zemestrīču drošības noteikumiem - saglabāšana un uzlabošana.
<P>
Treškārt, Eiropas Komisijai jānodrošina, lai vairāk līdzekļu tiktu novirzīts sabiedrības informēšanai un tādu profesionāļu sagatavošanai, kas nodarbojas ar zemestrīču seku novēršanu.
<P>
Ceturtkārt, jāizveido Eiropas zemestrīču izpētes stratēģija. Jāņem vērā ne vien sociālie, bet arī ekonomiskie ieguvumi, kas saistīti ar šādu rīcību.
<P>
Piektkārt, jāsastāda tehniskais protokols par ES vienoto rīcību nopietnu seismisko katastrofu gadījumā, sevišķi uzsverot kritiskās transporta, enerģijas, telekomunikāciju un veselības aprūpes infrastruktūras.
<P>
Visbeidzot, atkārtoti jāizskata Barnier priekšlikums. Tāpat, ievērojot Sarkozy-Karamanlis priekšlikumu Eiropas civilās aizsardzības spēkiem, Komisijai jāizsaka likumdošanas - es uzsveru vārdu likumdošanas - priekšlikums.
<P>
Priekšsēdētājas kundze, komisār, ziņojumā, kas šim Parlamentam rīt jāapstiprina, ir izteikti konkrēti priekšlikumi. Mēs- gan Komisija, gan dalībvalstis - vēlamies nekavējoties uz tiem reaģēt un veikt nepieciešamās darbības atbilstoši katras puses pienākumiem.
<P>
Ļaujiet man beigt, pateicoties ēnas referentiem par lielisko sadarbību, kā arī maniem biedriem visos politiskajos grupējumos, kuri uzlabojuši manu sākotnējo priekšlikumu ar savas iejaukšanās un papildinājumu palīdzību.
<SPEAKER ID="415" NAME="Stavros Dimas" LANGUAGE="EL">
Priekšsēdētājas kundze, dāmas un kungi, Komisija un es personīgi vēlos pateikties referentam Vakalis kungam par šo ārkārtīgi informatīvo un vērtīgo ziņojumu.
<P>
Ar zemestrīcēm nav viegli tikt galā. Jau iepriekš jāveic atbilstoši sagatavošanās pasākumi un rīcībai jābūt atbilstošai, lai mēs varētu tikt galā ar visnopietnākajām sekām.
<P>
2007. gads bija svarīgs gads, jo ES līmenī tika sastādīti rīcības plāni cīņai ar dabas katastrofām. Mums ne vien bija lielākā ES civilās aizsardzības mehānisma vienotā mobilizācija Grieķijas mežu ugunsgrēkus, bet tika pieņemti arī divi jauni likumdošanas akti civilajai aizsardzībai: finanšu instruments civilajai aizsardzībai un pārstrādātais Eiropas civilās aizsardzības mehānisms. Papildus tam, kā tika paziņots septembrī pēc Eiropas Parlamenta rezolūcijas par mežu ugunsgrēkiem un plūdiem, Komisija grasās uzsākt īpašu iniciatīvu, lai stiprinātu ES spēju tikt galā ar katastrofām.
<P>
Acīmredzot strauja un efektīva reakcija uz kritiskām situācijām ir ārkārtīgi svarīga, it sevišķi tādu risku gadījumā kā zemestrīce, ko praktiski nav iespējams paredzēt. Tomēr pat tad, kad atgadās neparedzēti notikumi, efektīvu reakciju ir iespējams un nepieciešams papildināt ar piemērotiem preventīviem pasākumiem, tādiem kā savlaicīga brīdināšana, lai ierobežotu potenciālos zaudējumus un ļautu situāciju pakļaut kontrolei.
<P>
Šo iemeslu dēļ 2008. gadā Komisija izveidos vispusīgu iniciatīvu, lai vispārēji uzlabotu katastrofu profilaksi.
<P>
Trešais posms, cīņā ar katastrofām, piemēram, zemestrīcēm, pēc reaģēšanas un profilakses ir atjaunošana. Šajā sakarībā es aicinu Parlamentu sasaukt Padomi, lai veicinātu Solidaritātes fonda izveides priekšlikumu izvirzīšanu.
<P>
Civilās aizsardzības finanšu instruments nodrošina ilgtermiņa finansējuma struktūru civilās aizsardzības, piemēram, zemestrīču seku apkarošanas darbībām. Jaunie noteikumi ir palielinājuši pieejamo finansējumu gandrīz divreiz. Komisijai ir arī īpaši plāni attiecībā uz problēmām, kas saistītas ar zemestrīcēm un, pateicoties kapitālam, ko ES budžetam 2006. gadā piešķīra Eiropas Parlaments, Komisija jau pašlaik atbalsta projektu STEP. Šis projekts tiek ieviests, izmantojot Itālijas, Portugāles un Vācijas partnerību, tā mērķis ir izveidot mobilu izpētes un administrācijas vienību cīņai ar zemestrīcēm. Komisija atbalsta referenta Vakalis kunga lūgumu pēc labākas koordinācijas. Pēdējās vasaras notikumi ir parādījuši, ka, lai gan ES civilās aizsardzības reakcija bija iespaidīga, joprojām ir daudz iespēju to uzlabot. Pamatojoties uz Barnier ziņojumā minētajiem ieteikumiem, tagad Komisija izstrādā gatavas civilās aizsardzības vienības, kas sastāv no ekspertiem reaģēšanai uz katastrofām, kurus ir iespējams nekavējoties mobilizēt.
<P>
Beidzot, referents Vakalis kungs pasvītro to, cik svarīga ir sadarbība ar trešajām valstīm. Civilās aizsardzības mehānisms pieļauj sadarbību ar trešajām valstīm un ar Euromed programmu dabas un cilvēku izraisītu katastrofu profilaksei, atvieglošanai un kontrolēšanai, tas ir vēl viens labs piemērs sadarbībai šajā jomā.
<SPEAKER ID="416" NAME="Lambert van Nistelrooij">
PPE-DE grupas vārdā. - (NL) Priekšsēdētājas kundze, komisār, vispirms es vēlētos apsveikt Vakalis kungu ar viņa ziņojumu. Būdams grieķis, viņš ir aizskāris tēmu, kas iespaido arī viņa dzimto reģionu un tā iedzīvotājus. Viņš ļoti īsā laikā pabeidza pastāvīgo ziņojumu, un es to pilnībā atbalstu.
<P>
Es ļoti vēlētos aplūkot katastrofu kontroli un profilaksi plašākā kontekstā, proti, klimata pārmaiņu kontekstā. Aizvien biežākas kļūs lietusgāzes, nopietnas lietusgāzes, plūdi, paaugstināsies jūras līmenis utt.
<P>
Šajā sakarībā cilvēki, dabiski, lūkojas Eiropas Savienības virzienā. No 31. oktobra līdz 2. novembrim es piedalījos debatēs Savienotajās Valstīs, Ņujorkā kopā ar daudzu kontinentu un reģionu pārstāvjiem. Arī viņi lūkojas uz Eiropu un lūdz, lai mēs izdarām visu iespējamo attiecībā uz profilaksi, profilakses programmām un vēlas, izmantot mūsu pieredzi.
<P>
Es domāju, ka mums noteikti tas jāpiedāvā starptautiskā līmenī līdztekus jauninājumiem un solidaritātei. Arī mana valsts, Nīderlande, daļēji atrodas zem jūras līmeņa, un tai ir īpaša pieredze šajā jomā, ko mēs varētu izmantot. Tāpēc es priecājos, ka mēs varam parādīt labu piemēru ar dažādo Eiropas Savienības fondu palīdzību.
<P>
Es vēlētos atkārtoti izteikt savu atbalstu tam, kas šorīt tika teikts debatēs ar Komisiju: mūsu Solidaritātes fondam jābūt elastīgākam. Mums ir ļoti labs fonds, ļoti labs piemērs, bet Eiropas Padome joprojām pret to izturas rezervēti.
<P>
Visbeidzot, priekšsēdētājas kundze, Vakalis kunga ziņojumā ir īpaša Eiropas dimensija. Katastrofas bieži ir daudznacionālas, tās neapstājas pie robežām, un tāpēc es aicinātu Komisiju uzsākt iniciatīvas, kas vērstas uz mūsu pilsoņu aizsardzību un atbalstu.
<SPEAKER ID="417" NAME="Vasile Dîncu">
PSE grupas vārdā. - (RO)Priekšsēdētājas kundze, referenta kungs, mīļie kolēģi, sastādīt ziņojumu par zemestrīču reģionālo ietekmi nebija viegla uzdevums, īpaši tāpēc, ka tas nāca tāpat, kā nāk zemestrīces: ļoti strauji un negaidīti. Šī iemesla dēļ es vēlētos apsveikt mūsu kolēģi Vakalis kungu par to, kā viņam izdevās saglabāt savu kapteiņa amatu uz šī kuģa.
<P>
Tā kā zemestrīcēm nav ideoloģiskas blakusnozīmes, mēs neesam pieredzējuši viedokļu sadursmes dažādu grupu starpā. Mūsu vienīgais uzdevums bija atrast pragmatiskus formulējumus, lai aizpildītu robus likumdošanā un radīt efektīvus reaģēšanas mehānismus Eiropas līmenī.
<P>
Es vēlētos sacīt, ka, atbilstoši Vakalis kunga sākotnējai nojautai, veicot izpēti šī ziņojuma vajadzībām, mēs atklājām, ka Eiropas Savienības līmenī aizsardzībā pret zemestrīcēm mums ir nopietni robi.
<P>
Mums nav vienota iejaukšanās mehānisma zemestrīces gadījumā. Daudzās Eiropas valstīs un reģionos nav katastrofu apkarošanas plānu. Daudzās valstīs nav atbilstošas valsts likumdošanas. Mēs ļoti maz līdzekļu ieguldām izpētē. Seismiskā riska jomā mums nav Eiropas izpētes darba kārtības.
<P>
Piemēram, apdrošināšanas politikā nav iekļauta aizsardzība pret seismisko risku vai arī tā ir nenozīmīga. Mums nav iedzīvotāju izglītošanas kampaņas, lai gan ir Eurocod 8, kas ietver instrukcijas aizsardzībai pret zemestrīcēm. Un tomēr tas neattiecas uz pilsētas plānošanas noteikumiem attiecībā uz jaunajām būvēm.
<P>
Īsāk sakot, arī mēs piedāvājām citus pasākumus. Vakalis kungs ir pieminējis dažus no tiem. Tie no mums, kuri nāk no Eiropas Sociālistu partijas, vairākkārt izteica savu atbalstu Eiropas civilās aizsardzības spēku izveidei, šim nolūkam aicinot Komisiju izteikt piedāvājumu. Mēs piedāvājām Eiropas centralizētu instrumentu zemestrīces krīžu profilaksei un cīņai ar to sekām. Mēs uzstājam uz padziļinātas izpētes un Eiropas līmenī finansētas programmas nepieciešamību.
<P>
Šajā sakarībā Vakalis kungs darbojās kā nevainojams katalizators, viņš sagatavoja lielisku sintēzi kompromisa papildinājumiem, kad mēs baidījāmies sagatavot ziņojumu, kas būtu vārdnīcas biezumā. Es uzskatu, ka šī iemesla dēļ šis ziņojums ir lieliska komandas darba rezultāts, un es apsveicu Vakalis kungu un visus kolēģus, kuri piedalījās šī ziņojuma tapšanā.
<SPEAKER ID="419" NAME="Marios Matsakis">
ALDE grupas vārdā. - Priekšsēdētāja kungs, es apsveicu N. Vakalis ar viņa izcilo darbu. Ziņojumā uzsvērts, ka ES zemestrīcēm nepievērš pietiekamu uzmanību, lai arī seismiski aktīvos reģionos tām var būt postoša ekonomiskā un sociālā ietekme. Referents uzskata, un tas ir pareizi, ka steidzami ir jāveic vairāki regulatīvi un finansiāli pasākumi, lai uzlabotu šo neapmierinošo situāciju. Šādiem pasākumiem jāparedz līdz minimumam samazināt radītos postījumus, kā arī veicināt ātru un efektīvu reaģēšanu un kompensāciju piešķiršanu skartajām privātpersonām un kopienām.
<P>
N. Vakalis apgalvo, ka īpaša uzmanība jāpievērš izpētes jomai. Es tam piekrītu. Tai, protams, obligāti nav jābūt izpētei, kas ļauj paredzēt zemestrīces, jo ir pierādījies, ka šādai praksei ir ierobežojumi, bet tā var būt izpēte par to, kā mēs būvējam savas ēkas. Var pievērst uzmanību, piemēram, stabilākiem, izturīgākiem un vieglākiem materiāliem. Drošības īpašības, kas ļauj izvairīties no satricinājumu izraisītām nāvējošām elektrotraumām un elektrības izraisītiem ugunsgrēkiem, ir vēl viena joma, kurā izpēte var pasargāt no dzīvības zaudējumiem. Izpēte saistībā ar telekomunikāciju sistēmām, kuru darbībā pēc zemestrīces tik viegli nerodas traucējumi, un izpēte saistībā ar īpašu aprīkojumu, kas ļauj noteikt upuru atrašanās vietu un izglābt tos no sagruvušām ēkām, - tās ir vēl citas jomas, kurās izpēte var būt vislietderīgākā un ļoti rezultatīva.
<SPEAKER ID="420" NAME="Sebastiano  Musumeci" AFFILIATION="Nello">
UEN grupas vārdā. - (IT) Prezidenta kungs, Komisār, dāmas un kungi, es uzskatu, ka darbības zemestrīču reģionālās ietekmes problēmas atrisināšanai pirmo reizi loģiskā un likumsakarīgā veidā skar seismiskās nestabilitātes problēmas atsevišķās Eiropas Savienības daļās un attiecīgi arī civilās aizsardzības pakalpojumu nepietiekamību. Tāpēc es saku referentam: šeit nu reiz uzslava ir vietā!
<P>
Mani aizrauj un es esmu tieši iesaistīts šajā jautājumā, jo dzīvoju Eiropas reģionā, kurā pastāv vislielākais seismiskās un vulkānu aktivitātes risks: Sicīlijā, Etnas kalna piekājē. Nesen man bija tas gods kalpot par Itālijas valdības ārkārtas situāciju komisāru kāda nopietna šī vulkāna izvirduma laikā. Tāpēc šī problēma man nav sveša, un es zinu arī to, cik atpalikusi ir Itālija attiecībā uz risku paredzēšanu un profilaksi, un runa, protams, ir ne tikai par seismiskās aktivitātes risku.
<P>
Tomēr šajā jomā krietni atpaliek arī Eiropa. Es, piemēram, gadiem ilgi esmu aicinājis Parlamentu un Komisiju izveidot Eiropas Civilās aizsardzības aģentūru, kas būtu atbildīga par dalībvalstu ārkārtas situāciju apkarošanas pakalpojumu koordinēšanu un vienotas politikas izveidi profilaksei, paredzēšanai un darbinieku un brīvprātīgo apmācībai.
<P>
Šķiet, ka šodienas rezolūcija ir šīs virzības rezultāts. Taisnību sakot, Eiropas Savienībai kopumā joprojām trūkst civilās aizsardzības kultūras, tā bieži paliek vien apaļā galda sanāksmju un vēlēšanu solījumu subjekts, lai gan uz spēles ir likta visu mūsu drošība. Pirms lūgt vietējiem darbiniekiem, provincēm, pašvaldībām un reģioniem uzrādīt konkrētus piemērus, Eiropai būtu jāparāda, ka tā beidzot vēlas pāršķirt šo lappusi, un es domāju, ka šī rezolūcija varētu būt pirmais atbilstošais solis tajā virzienā.
<SPEAKER ID="421" NAME="Diamanto Manolakou" LANGUAGE="EL">
Priekšsēdētāja kungs, zemestrīces ir neizbēgamas, bet ir iespējams veikt aizsargājošas darbības, lai samazinātu nāves gadījumus un postījumus un ļautu cilvēkiem baudīt lielāku drošību.
<P>
Referents ierosina virkni noderīgu pasākumu, kurus es tagad neatkārtošu. Tomēr papildus tiem man jāuzsver nepieciešamība pēc pirmszemestrīces izpēti un struktūru pastiprināšanas tur, kur rodas problēma gan publiskās, gan privātās ēkās, tādās kā rūpnīcas, koledžas un atpūtas centri: vietās, kur pulcējas liels skaits cilvēku. Tajā pašā laikā mums jāaizsargā un jāpaplašina brīvdabas telpas cilvēku uzņemšanai pēc katastrofālām zemestrīcēm, jo zemes sadārdzināšanās ir veicinājusi ēku būvniecību.
<P>
Kas attiecas uz jaunām būvēm, jābūt apstiprinātai materiālu kvalitātei un celtnieku uzticamībai, jo ienākumu vārdā reizumis netiek pievērsta pienācīgā uzmanība cilvēku dzīvībai, kā tas kļuva zināms pēc zemestrīces Grieķijā. Īpaši aizsardzības pasākumi vispirms jāveic vietās, kur ir paaugstināts seismiskās aktivitātes risks. Būtībā tie ir cieši apbūvēti apgabali, kas ir nabadzīgi sociālā un ekonomiskā ziņā, kā arī attiecībā uz cilvēku izmitināšanu.
<P>
Tā ir taisnība, ka atjaunošanai ir nepieciešama Kopienas palīdzība. Tā ir tautas nauda. Valdībai būs arī stingri jāievēro procedūras, kas atbilst konkrētā reģiona augsnei un dzīvokļu apgādes apstākļiem, lai nodrošinātu lielāko iespējamo aizsardzību pret zemestrīcēm un dzīvojamo ēku uzlabojumus.
<SPEAKER ID="422" NAME="Georgios Georgiou" LANGUAGE="EL">
Priekšsēdētāja kungs, es vēlos apsveikt godājamo deputātu Vakalis kungu un pateikties Komisāram Dimas kungam par cerību nākotnei, ko viņš mums dod.
<P>
Priekšsēdētāja kungs, jūs varat izglābties no uguns un, ja protat peldēt, jūs varat izglābties no plūdiem. Zemestrīces laikā jūs varat vienīgi cerēt, ka Dievs ir jūsu pusē. Tā kā tas attiecas uz mūsu metafiziskajiem centieniem un cerībām, būtu labi, ja mūsu pusē būtu ES. Diemžēl reizēm tas tā nav, jo mēs esam redzējuši, ka Solidaritātes fonds tiek aktivizēts tikai vienas zemestrīces gadījumā, savukārt plūdu un ugunsnelaimju gadījumos tas uzrāda lielu gatavību palīdzēt. Protams, mēs saprotam, ka, saskaņā ar nolikumu, bojājumiem jāpārsniedz 3 miljardus, bet sabrūk mājas, kas nepieder Onasim vai Bilam Geitsam; tās ir nabadzīgo ļaužu mājas. Tāpēc mēs varam apiet noteikumus. Tā kā Vidusjūras reģions bieži ir pārcietis neizturamus pārbaudījumus, kas robežojas ar netaisnīgu fizisku sodu, mēs lūdzam, ja tas ir iespējams, aktivizēt Attīstības struktūrfondu, Solidaritātes fondu (nodrošinot to, ka būtu iespējams mīkstināt tā stingros noteikumus), Eiropas Reģionālās attīstības fondu, kā arī Civilās Aizsardzības fondu. Tas ļautu finansēt būtiski svarīgas izpētes programmas un arī ļautu atjaunot bojājumus, kur vien tas ir iespējams humāni un taisnīgi.
<SPEAKER ID="423" NAME="Rolf Berend" AFFILIATION="PPE-DE">
(DE) Priekšsēdētāja kungs, komisār, dāmas un kungi, šis lieliskais mūsu kolēģa Vakalis kunga ziņojums viengabalaini papildina trīs ziņojumus par dabas katastrofām, ko Parlaments pieņēma pagājušajā gadā un tas tiem ir svarīgs papildinājums, jo iepriekšējos ziņojumos nebija minēta zemestrīču problēma. Tomēr mēs zinām, ka daudzās valstīs un reģionos - īpaši Eiropas dienvidos un Vidusjūras reģionā - ir augsts zemestrīču risks. Tāpēc es atbalstu referenta aicinājumu Komisijai izveidot pētījumu, kurā tiktu izvērtēta zemestrīču bīstamība un piedāvāti pasākumi, kas veicami, lai tās novērstu, kā arī papildu pasākumi, kā tas nesen notika attiecībā uz plūdiem.
<P>
Protams, galvenais jautājums attiecas uz finansējumu un tāpat kā referents attiecībā uz Solidaritātes fondu, es nespēju saprast, kāpēc Padome joprojām uzstāj uz - patiesībā noliek pie malas - Solidaritātes fonda piemērošanu, ko Parlaments ir apstiprinājis. Šeit ir nepieciešama tūlītēja rīcība, lai nodrošinātu to, ka šis solidaritātes un finanšu instruments būs pieejams nākotnē, lai dabas katastrofu, tostarp zemestrīču, izraisītie bojājumi varētu tikt ātri, efektīvi un elastīgi novērsti. Pagātne ir parādījusi, ka bez šādas elastības attiecībā uz finansēšanas grafiku un pasākumiem, zemestrīces upuri tiek burtiski ignorēti.
<P>
Kā sacīja iepriekšējais runātājs, mums jāapsver tas, ka Solidaritātes fonds, kas joprojām darbojas, tikai vienreiz ir ticis izmantots saistībā ar zemestrīces izraisītiem bojājumiem. Tomēr zemestrīces ir dabas katastrofas gluži tāpat kā plūdi, mežu ugunsgrēki un vētras. Tomēr papildus tiešajam finansējumam pastāv arī citi finansēšanas veidi, kurus arī vajadzētu izmantot, piemēram, reģionālās valsts subsīdijas vai Eiropas Investīciju fonda aizdevumi. Tas ir vienīgais veids, kā nodrošināt to, ka zemestrīču seku likvidēšanai būtu pieejams atbilstošs līdzekļu daudzums. Ziņojums ir labs ieguldījums šajā procesā.
<SPEAKER ID="424" NAME="Wolfgang Bulfon" AFFILIATION="PSE">
(DE) Priekšsēdētāja kungs, zemestrīcē Friaulā pirms 30 gadiem gāja bojā vairāk kā 3000 cilvēku, un es to joprojām ļoti skaidri atceros. Iznīcības ainas, kuru rašanās prasīja vien dažas sekundes, un cīņa ar laiku, lai atbrīvotu ievainotos no drupām, ir kas tāds, ko es nekad neaizmirsīšu. Tāpēc īpaši apsveicami ir tas, ka Eiropas Parlaments nodarbojas ar šo svarīgo jautājumu. Ar šāda veida zemestrīcēm ir gandrīz neiepspējami cīnīties bez glābēju - tostarp kaimiņvalstu brīvprātīgo - milzīgā darba, jo noderīga ir vienīgi ātra palīdzība.
<P>
Par spīti minētajam ES joprojām ir ļoti neliela sadarbība zemestrīču risku izpētē un nav vienota Eiropas līmeņa krīžu iejaukšanās mehānisma. Ir nepieciešami saistošie noteikumi pārrobežu sadarbībai un jāaizsāk sadarbība ar ārkārtas situāciju kontroles organizācijām. Es atbalstu priekšlikumu iestrādāt Eurocode 8 norādījumus, plānojot noteikumus apdraudētajām valstīm. Pašlaik lielākajā daļā Eiropas valstu nav likumīga pamata lielāko būvju izpētei, bet tieši šīs sabiedriskās ēkas ir stratēģiski svarīgas civilajai aizsardzībai un citām ārkārtīgi svarīgām infrastruktūrām, kam katastrofas gadījumā jāpaliek neskartām un darbības kārtībā, un kam nepieciešama īpaša aizsardzība. Tāpēc nozīmīgu ēku izvērtēšana jāiestrādā reģionālajās programmās kā galvenais elements.
<P>
Visbeidzot, atļaujiet man izmantot šo iespēju un apliecināt savu cieņu tiem atjaunošanas darbiem, ko paveikuši šo katastrofu skartie cilvēki. Viņi ar saviem centieniem ir labs piemērs tam, ka cerība uz labāku nākotni pastāv pat pēc pilnīgas sagrāves. Tāpēc es vēlos sirsnīgi pateikties referentam par viņa darbu.
<SPEAKER ID="425" NAME="Oldřich Vlasák" AFFILIATION="PPE-DE">
(CS) Dāmas un kungi, es gribētu sākt, atminoties Johana Volfganga Gētes vārdus, ka nav jēgas strīdēties ar zemestrīci. Šie vārdi ir patiesi arī šodien, lai gan tikuši izrunāti pirms 150 gadiem. Kā tas aprakstīts Vakalis kunga ziņojumā, mums jāiemācās sadzīvot ar zemestrīcēm un pilnībā jāsagatavojas tām. Es vēlētos uzslavēt referentu par to, ka viņš izklāstījis praktiskos norādījumus un parādījis mums ceļu uz priekšu.
<P>
Nav šaubu, ka zemestrīce ir postoša parādība. Saskaņā ar ģeofiziķu un vēsturnieku aplēsēm kopš civilizācijas pirmsākumiem zemestrīces ir prasījušas dzīvību 150 miljoniem cilvēku. Puse cilvēces šodien dzīvo seismiskās aktivitātes reģionos. Eiropā zemestrīcēm ne vienmēr ir katastrofālas sekas, tomēr mums jābūt aizsargātiem no tām. Zemestrīce, kuras stiprums pēc Rihtera skalas ir tikai 5 balles, var būt bīstama tai ziņā, ka tās ietekmē krīt nepiestiprināti objekti, iebrūk jumti, ēkas var tikt negatīvi ietekmētas, var tikt bojāta gāzes un ūdens padeve.
<P>
Personīgi es uzskatu, ka nesen ir tikuši sperti pareizie soļi, lai novērstu zemestrīču negatīvo ietekmi. Tie ir: vienota avārijas tālruņa numura ieviešana; integrētu avārijas sistēmu izveide; starptautiskās sadarbības veicināšana un informācijas apmaiņa glābšanas dienestu starpā. Mums jāturpina šie soļi, pastāvīgi stiprinot glābšanas dienestu sadarbību blakus esošajos reģionos un valstīs, uzlabojot civilās aizsardzības ekspertu kvalifikāciju un iemaņas, nodrošinot plašu informācijas tehnoloģiju izmantošanu un veicinot iespējamo katastrofu simulācijas un apmācību to gadījumam.
<P>
Mums nav jātiecas pēc neiespējamā, piemēram, vienotu struktūru izveides vai tiesību aktu saskaņošanas. Drīzāk mums jākoncentrējas uz robiem esošajā sistēmā. Pēdējais, bet ne mazāk svarīgais - mums jāsaprot, ka zemestrīces ir tikai viens no dabas katastrofu veidiem, tāds pats kā plūdi, ugunsgrēki vai sausums, un ka dabas katastrofu problēma jāaplūko kopumā.
<SPEAKER ID="426" NAME="Ljudmila Novak" AFFILIATION="PPE-DE">
(SL) Saka, ka draugus iepazīst nelaimē. Reģionam, kurā notikusi spēcīga vai pat katastrofāla zemestrīce, nepieciešama strauja un efektīva Eiropas Savienības palīdzība, galvenokārt tajās jomās, kurās konkrētā valsts nav spējīga nodrošināt nepieciešamo palīdzību.
<P>
Ievērojot zemestrīču biežumu Eiropā, ar tām saistīto upuru un materiālo zaudējumu skaitu, ir maz ticams, ka solidaritātes fonda līdzekļi varētu tikai vienreiz tikt izmantoti palīdzībai zemestrīču upuriem. Katastrofālais ugunsgrēks Grieķijā parādīja, ka Eiropas Savienība joprojām nav pietiekami organizēta, lai cīnītos ar šādām katastrofām.
<P>
Es piekrītu priekšlikumam, ka mums jāiegulda lielāki līdzekļi uzlabota seismiskās riska uzraudzības izpētei, un Septītajā izpētes pamatprogrammā jau tikuši piešķirti līdzekļi šim nolūkam. Prātīgi ir arī sadarboties ar valstīm, kurām jau ir plašas zināšanas un pieredze šajā jomā.
<P>
Stratēģisks plāns cīņai ar zemestrīcēm, straujai reaģēšanai, koordinētiem glābšanas pasākumiem un pārrobežu palīdzībai var glābt milzīgu skaitu cilvēku dzīvību. Dabiski, arī progresīvi pasākumi par novērst daudzas problēmas. Kurš gan varētu iztēloties Briseli bez Lielā laukuma, Parīzi bez Eifeļa torņa vai Londonu bez Bekingemas pils? Katrā valstī un reģionā ir savas pērles un kultūras mantojums, kas tai jāsargā no zemestrīcēm, cik vien tas iespējams. Rūpīgi jāievēro arī zemestrīču drošu celtņu būvniecības starndarti, it sevišķi vietās ar paaugstinātu seismisko aktivitāti.
<SPEAKER ID="427" NAME="Stavros Dimas" LANGUAGE="EL">
Priekšsēdētāja kungs, vēlreiz es vēlos pateikties visiem, kas runājuši šī vakara debatēs, par viņu ārkārtīgi pozitīvo ieguldījumu.
<P>
Komisija atbalsta ziņojumu par zemestrīču reģionālo ietekmi. Pilsoņi sagaida, ka, saskaroties ar katastrofām, dalībvalstis un institucionālās organizācijas darbosies efektīvi un ievērojot solidaritātes principus. Vides bojājumu un cilvēku darbības izraisītu bojājumu novēršana ir saistīta ar civilās aizsardzības resursu un iespēju stiprināšanu lokālā, nacionālā un Eiropas līmenī. Komisija ir pārliecināta, ka Parlaments nākotnē turpinās apstiprināt un atbalstīt šī mērķa realizāciju.
<P>
Visbeidzot, dāmas un kungi, ļaujiet man atgādināt, ka 22. un 23. novembrī Komisija Briselē rīkos otro civilās aizsardzības forumu. Forumu apmeklēs aptuveni 500 dalībnieki, kas darbojas vai ir ieinteresēti civilās aizsardzības jomā. Tas ļaus dalībniekiem apmainīties idejām un sniegs viņiem iespēju sastapties ar citiem, kuri ir līdzīgi ieinteresēti civilajā aizsardzībā un strādā šajā jomā. Tāpēc es aicinu savus līdzbiedrus piedalīties forumā un sastapties ar civilās aizsardzības aprindām.
<P>
Ļaujiet man vēlreiz apsveikt referentu Vakalis kungu ar viņa lielisko ziņojumu.
<SPEAKER ID="428" NAME="Priekšsēdētājs">
Debates ir slēgtas.
<P>
Balsojums notiks rītdien.
<P>
Rakstiskie paziņojumi (Reglamenta 142. pants)
<SPEAKER ID="429" NAME="Margie Sudre  " AFFILIATION="PPE-DE">
rakstiski. - (FR) Tektoniskās kustības izpaužas ne vien zemestrīču, bet arī vulkānu izvirdumu veidā. Turklāt šo dabisko draudu ietekmi var ievērojami saasināt zemes kustības un cunami.
<P>
Eiropas Savienības visattālākajiem reģioniem, kas bieži pārcietuši šāda veida katastrofas, ir vislielākā pieredze reaģēšanā uz šādām parādībām un to novēršanā.
<P>
Es ceru, ka Komisija un dalībvalstis veicinās izcilu zinātnisko, tehnoloģisko un arhitektonisko jaunievedumu centru izveidi šo dabas katastrofu skartajos reģionos, galvenokārt visattālākajos reģionos.
<P>
Šo struktūru dubultais mērķis būtu nodrošināt sabiedrības drošību un veicināt ilgtspējīgu teritorijas attīstību ar starpreģionālas sadarbības un izpētes institūciju tīklu palīdzību, iesaistot MVU un vietējās varas iestādes attiecīgajos reģionos.
<P>
Es vēlētos pateikties referentam par to, ka viņš apstiprinājis manus labojumus šajā sakarībā un es apstiprinu, ka pilnībā atbalstu aicinājumu Komisijai, cik iespējams drīzā laikā publicēt vērienīgu priekšlikumu īstu Eiropas civilās aizsardzības spēku izveidei, ko viņš no jauna cēlis gaismā.
