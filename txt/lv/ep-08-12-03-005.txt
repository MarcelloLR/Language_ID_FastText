<CHAPTER ID="005">
Priekšsēdētāja paziņojumi
<SPEAKER ID="009" NAME="Priekšsēdētājs">
Pirms nedēļas, 26. novembrī, Indijas pilsētā Mumbajā, notika virkne koordinētu, smagu teroristu uzbrukumu. Saskaņā ar Indijas Iekšlietu ministrijas sniegtajiem datiem šajos drausmīgajos uzbrukumos dzīvību zaudējuši gandrīz 190 cilvēki, no kuriem 22 ir iebraucēji. Uzbrukumos ievainoti 200 cilvēki, un nav skaidri zināms, vai daudzi no tiem izdzīvos.
<P>
Eiropas Parlamenta vārdā vēlos paust mūsu dusmas par šiem necilvēcīgajiem uzbrukumiem nevainīgiem cilvēkiem, kā arī vēlos izteikt visdziļāko līdzjūtību visu bojā gājušo ģimenēm.
<P>
Vēlos, lai uzbrukumos ievainotie un viņu ģimenes būtu pārliecināti par mūsu atbalstu un dziļu līdzjūtību.
<P>
Eiropas Parlaments pilnībā nosoda teroristu uzbrukumus un šajā sēru laikā pauž solidaritāti Indijai, tās iedzīvotājiem un iestādēm. Šodien mēs visi sirdī esam ar viņiem.
<P>
Terorisms ir tiešs uzbrukums brīvībai, cilvēktiesībām un demokrātijai. Terorisms ir mēģinājums ar vispārēju vardarbību iznīcināt mūs vienojošās vērtības Eiropas Savienībā un dalībvalstīs.
<P>
Dāmas un kungi, jūs zināt, ka tieši uzbrukumu laikā Mumbajā bija arī Eiropas Parlamenta Starptautiskās tirdzniecības komitejas delegācija.
<P>
Tā kā daži no delegācijas locekļiem bija apmetušies viesnīcās, kuras skāra šie uzbrukumi, un tiem draudēja nāves briesmas, neskatoties uz to, ka sērojam par šiem traģiskajiem uzbrukumiem, vēlamies paust prieku un atvieglojumu, ka visi šīs parlamentārās delegācijas dalībnieki šodien atkal ir ar mums sveiki un veseli.
<P>
Jūs visi esat laipni lūgti atpakaļ Briselē!
<P>
Dāmas un kungi, īpaši vēlos sveicināt: delegācijas vadītāju Ignasi Guardans, kā arī Daniel Caspary, Béla Glattfelder, Syed Kamall, Sajjad Karim, Erika Mann, Jan Tadeusz Masiel un Mia De Vits. Brīnišķīgi, ka atkal visi esat šeit.
<P>
(Aplausi)
<P>
Tāpat mani priecē, ka ar mums ir arī turpmāk minētie Eiropas Parlamenta deputāti, un tikpat silti sveicināt vēlos arī viņus: Alberto Rodas, Christopher Ford, Levente Csaszi un Vladymyr Dedobbeleer, politisko grupu locekles Arielle Rouby un Barbara Melis, Eiropas Parlamenta tulku Vincent Capet, kā arī divus ārštata tulkus Karen Twidle un Michael Hill.
<P>
(Aplausi)
<P>
Mēs visi jūtamies atviegloti, ka galu galā ar jums viss ir kārtībā, un ceru, ka no šī briesmīgā atgadījuma jūs drīz spēsiet atgūties arī morāli.
<P>
Īpaši vēlos pateikties un izteikt atzinību tiem Indijas iedzīvotājiem, kas, neskatoties uz nedrošo vietējo situāciju, jums piedāvāja aizsardzību un palīdzību.
<P>
Pateicību vēlos izteikt arī to Eiropas Savienības dalībvalstu konsulātiem, kas saskaņā ar Eiropas Savienības līguma garu un burtu šajā kritiskajā brīdī izrādīja solidaritāti un piedāvāja jums palīdzību.
<P>
Vēlos visiem atgādināt, ka ikviens Eiropas Savienības pilsonis, kura izcelsmes valstij nav vietējās pārstāvniecības - kā tas šajā gadījumā bija Mumbajā - var sazināties ar jebkuras citas ES dalībvalsts konsulātu. Šādas situācijas skaidri atspulguļo konkrētu Eiropas Savienības pilsoņu solidaritāti.
<P>
(Aplausi)
<P>
Kolēģi, tomēr šodien mēs domās galvenokārt esam ar šo uzbrukumu upuriem un viņu ģimenēm. Viņu bojāeja un apstākļi, kas līdz tam noveda, ir absolūti nepieņemami noziegumi.
<P>
Neatkarīgi no tā, kur notiek terorisms un kas to veic, mūsu rīcībai jābūt apņēmīgai un mums jāsaglabā solidaritāte. Eiropas Savienībai kopā ar starptautisko kopienu ir jācīnās pret jebkādām terorisma izpausmēm.
<P>
To nosaka mūsu tiesiskuma principi. Cīņa pret terorismu iespējama tikai tad, ja tiek ņemtas vērā vērtības, ko aizsargājam.
<P>

<P>
Tikko saņēmu briesmīgu ziņu, ka pirms nepilnas stundas basku zemē, Spānijas pilsētā Aspeitijā, nogalināts septiņdesmit gadus vecais uzņēmējs Ignacio Uría Mendizabal. Ir aizdomas, ka to izdarījusi ETA, lai arī tas vēl nav apstiprināts.
<P>
Nosodu šo teroristu uzbrukumu un vēlos paust visdziļākās skumjas un līdzjūtību I. U. Mendizabal ģimenei un draugiem. Vēlos arī izteikt solidaritāti Spānijas valsts pārvaldei, iedzīvotājiem un demokrātiskajām iestādēm.
<P>
Lūdzu, piecelieties kājās, lai godinātu Mumbajas upuru, kā arī Spānijā nogalināto Eiropas Savienības pilsoņu piemiņu.
<P>
(Parlaments piecēlās un ievēroja minūti ilgu klusuma brīdi.)
<P>

<P>
Dāmas un kungi, daudzi no jums šobrīd nēsā mazu, sarkanu piespraudīti. Pagājušajā pirmdienā, 2008. gada 1. decembrī, bija divdesmitā Pasaules AIDS diena.
<P>
HIV/AIDS ir briesmīga slimība, ar kuru katru dienu visā pasaulē inficējas aptuveni 7000 cilvēku, kas to pat neapzinās. Visvairāk ir skarta Āfrika, kur ar HIV inficēti jau 33 miljoni iedzīvotāju.
<P>
Taču arī Eiropā ik dienas ar šo vīrusu tiek inficēti cilvēki. Saskaņā ar oficiāliem Pasaules Veselības organizācijas (PVO) datiem no 1999. līdz 2006. gadam Eiropā apstiprināti vairāk nekā 800 000 jauni inficēšanās gadījumi, no kuriem tikai nedaudz mazāk nekā 270 000 gadījumi reģistrēti Eiropas Savienības dalībvalstīs.
<P>
Vismaz katra desmitā no inficētajām personām ir jaunāka par 25 gadiem. Tas nozīmē, ka nepieciešams nekavējoties informēt cilvēkus, rīkot profilaktiskas kampaņas un veikt pārbaudes testus gan brīvprātīgajiem, gan tiem, kas vēlas palikt anonīmi.
<P>
Mums jāuzņemas politiskas saistības, lai vairotu resursus cīņai pret šo slimību un veiktu pasākumus, kas veicina šīs slimības agrīnu atklāšanu, tādējādi sniedzot iespējami visdrīzāko aprūpi un ārstēšanu.
<P>
Eiropas Parlamenta vārdā īpaši vēlos lūgt dalībvalstīm, lai tās veic pasākumus, kas novērš inficēto cilvēku jebkāda veida diskrimināciju un apkaunošanu.
<P>
(Aplausi)
