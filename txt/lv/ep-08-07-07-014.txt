<CHAPTER ID="014">
Darba kārtība
<SPEAKER ID="019" NAME="Priekšsēdētājs">
Galīgais šīs sesijas darba kārtības projekts, ko saskaņā ar Reglamenta 130. un 131. pantu noteica Priekšsēdētāju konference 2008. gada 3. jūnija sanāksmē, ir izdalīts. Ir pieprasīti šādi projekta grozījumi:
<P>
Pirmdiena/Otrdiena/Trešdiena: Bez pārmaiņām.
<P>
Ceturtdiena: Sociāldemokrātu grupa Eiropas Parlamentā ir pieprasījusi, lai pirmo apakšpunktu pēcpusdienas debatēs par cilvēktiesībām "Apgalvojumi par masu apbedījumiem Indijas pārvaldītajā Kašmirā” svītrotu no darba kārtības.
<P>
PSE grupas priekšsēdētājam Schulz kungam tiek dots vārds pieprasījuma paskaidrošanai.
<SPEAKER ID="020" NAME="Martin Schulz">
PSE grupas vārdā. - (DE) Priekšsēdētāja kungs! Es jau Priekšsēdētāju konferencē centos pārliecināt grupu priekšsēdētājus, ka šis darba kārtības punkts ir pilnīgi nepiemērots īpaši šajā laikā. Tas pamatojas tikai uz Amnesty International pieņēmumu. Saskaņā ar pašu Amnesty International, pastāv aizdomas, bet vēl nav neviena redzama masu apbedījumu pierādījuma.
<P>
Cilvēktiesību apakškomitejas priekšsēdētāja Flautre kundze atbildēja uz to ļoti saprātīgi. Viņa ielūdza Amnesty International pārstāvjus apmeklēt komiteju 16. jūlijā un pamatot, un precizēt apsūdzības. Tāpēc mēs uzskatām, ka būtu daudz prātīgāk gaidīt, kamēr šī uzklausīšana būs notikusi, pirms mēs lemjam, ko darīt ar šo darba kārtības punktu.
<P>
Turklāt es vēlos norādīt, ka tas nav tikai vecs reģions, bet pasaules daļa, kurā arī Eiropas Parlamentam kā starptautiskai politiskai organizācijai ir jārīkojas ar vislielāko uzmanību, nevis jāpieņem lēmumi, kas pamatojas uz pieņēmumiem, kuri varētu izraisīt pretēju reakciju tam, ko mēs esam paredzējuši, tas ir, panākt lielāku stabilitāti reģionā.
<P>
Tāpēc mēs prasām, lai šo punktu svītro no darba kārtības.
<SPEAKER ID="021" NAME="Monica Frassoni">
Verts/ALE grupas vārdā. - Priekšsēdētāja kungs! Debatēs, kas notiks, - es ceru - mēs pieprasīsim neatkarīgu masu apbedījumu izmeklēšanu, šo teritoriju aizsardzību un uzbrukumu pārtraukšanu tiem cilvēkiem, kas veic izmeklēšanu. Manuprāt, nepastāv nekādu pretrunu starp pieprasījumu pēc steidzamām debatēm šajā jautājumā un uzklausīšanu 16. jūlijā, ko organizē Flautre kundze.
<SPEAKER ID="022" NAME="Martin Schulz" AFFILIATION="PSE">
(DE) Priekšsēdētāja kungs! Kā var pieprasīt balsošanu pēc saraksta par priekšlikumu, ko es iesniedzu, ja es šo priekšlikumu tikko iesniedzu?
<SPEAKER ID="023" NAME="Priekšsēdētājs">
Schulz kungs! Ja jūs kaut ko plānojat, ziņas par to izplatās ātri. Tāpēc es pieļauju, ka visi par to uzzināja ātri. Tomēr es uzskatu - tā kā priekšlikums man ir iesniegts, man par to ir jānotur balsojums.
<SPEAKER ID="024" NAME="Martin Schulz" AFFILIATION="PSE">
(DE) Priekšsēdētāja kungs! Manuprāt, pamatojoties uz Reglamentu, tas nav iespējams. Pirms 25 minūtēm mana grupa nolēma uzticēt man priekšlikuma iesniegšanu. Tāpēc, manuprāt, ir galīgi neiespējami iesniegt starplaikā pieprasījumu pēc balsojuma pēc saraksta par priekšlikumu, ko es tikko iesniedzu. Ja arī to iesniedza, tad to neiesniedza noteiktajā laikā, un jums ir tiesības to noraidīt.
<SPEAKER ID="025" NAME="Priekšsēdētājs">
Schulz kungs! Mani informēja, ka šo priekšlikumu iesniedza pirms stundas, No tā es secinu, ka to veica kā preventīvu pasākumu. Tāda ir mana nojauta, Schulz kungs.. Kāpēc tā ir tāda problēma? Jums ir sava pārliecība, citiem arī ir sava. Turēsimies katrs pie savas pārliecības. Saskaņā ar manu informāciju pirms stundas - citiem vārdiem, savlaicīgi - tika iesniegts pareizs pieprasījums balsot pēc saraksta, ja par to pieņems lēmumu.
<P>
(Starpsaucieni)
<P>
Jūs katrs varat nolemt, vai iesniegt savus dokumentus vai nē - par to jālemj katram pašam.
<SPEAKER ID="026" NAME="Martin Schulz" AFFILIATION="PSE">
(DE) Priekšsēdētāja kungs! Es pieprasu, lai sēdi uz divām minūtēm pārtrauc, līdz visi deputāti būs dabūjuši balsošanas kartītes.
<SPEAKER ID="027" NAME="Priekšsēdētājs">
Mums būs īss pārtraukums, lai visi varētu dabūt balsošanas kartītes.
<P>
(Sēdi uz dažām minūtēm pārtrauca)
<P>
(Parlaments noraidīja priekšlikumu, balsojot pēc saraksta)
<SPEAKER ID="029" NAME="Hannes Swoboda" AFFILIATION="PSE">
(DE) Priekšsēdētāja kungs! Jūs vispirms pieminējāt, ka ministra Jean-Pierre Jouyet klātbūtne ir ļoti iepriecinoša, kas patiešām ir taisnība. Vai jūs aicināsiet nākamās prezidentvalstis sekot Jouyet kunga piemēram un apmeklēt Parlamentu, sākot ar pirmdienu?
<SPEAKER ID="030" NAME="Stavros Lambrinidis" AFFILIATION="PSE">
(EL) Priekšsēdētāja kungs! Ļoti īsa piezīme par ceturtdienas programmu: Francijas prezidents Sarkozy kungs ieradīsies šeit, lai runātu par Eiropas nākotnes jautājumu, ņemot vērā ļoti nopietno krīzi Eiropā.
<P>
Sociāldemokrātu grupai Eiropas Parlamentā, cik man zināms, ir atvēlētas 18 minūtes runāšanai. Es pieļauju, ka priekšsēdētājam būs dotas tikai dažas minūtes, un citiem runātājiem vēl mazāk.
<P>
Eiropas Parlaments ir vieta par excellence, kur EP deputātiem jārunā un valstu vadītājiem viņi jāuzklausa. Ņemot vērā pašreiz piešķirto laiku, es uzskatu, ka mēs šajās diskusijās esam zaudējuši ļoti svarīgu iespēju.
<SPEAKER ID="031" NAME="Priekšsēdētājs">
Lambrinidis kungs! Pastāv pienācīga procedūra protokolu izdalīšanai. Ceturtdienā tā neatšķiras no procedūras visās pārējās dienās, un jūsu grupas uzdevums ir sadalīt grupas uzstāšanās laiku pēc saviem ieskatiem. Viss pārējais tiek darīts saskaņā ar d'Hondt sistēmu, un ceturtdienai nav paredzēts nekas ārkārtējs.
