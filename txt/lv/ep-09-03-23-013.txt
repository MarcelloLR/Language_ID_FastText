<CHAPTER ID="013">
Vienas minūtes runas par politiski svarīgiem jautājumiem
<SPEAKER ID="022" NAME="Priekšsēdētājs">
Nākamais punkts ir vienas minūtes runas par politiski svarīgiem jautājumiem.
<SPEAKER ID="023" NAME="Erna Hennicot-Schoepges" AFFILIATION="PPE-DE">
(FR) Priekšsēdētāja kungs, es gribētu vērst Eiropas Parlamenta uzmanību uz Baltkrievijas prezidenta Lukašenko kunga ierašanos Prāgā.. Vai prezidenta Lukašenko ierašanās ir saskaņā ar vērtībām, kuras mēs aizstāvam? Vai Eiropas Savienībai var būt darīšanas ar prezidentu, kura rokās ir visa vara, bez termiņa ierobežojuma un bez mandāta? Kādu tēlu Eiropas Savienība radīs, samierinoties ar tāda prezidenta klātbūtni, kas ir iznīcinājis vairākus savus politiskos pretiniekus un kas ierobežo savu pilsoņu tiesības? Kādu tēlu Savienība radīs Obamas administrācijas acīs, ņemot vērā, ka ASV pilsonis smok Baltkrievijas cietumā un visticamāk aizies bojā, ja vien kaut kas ātri netiks darīts? Es uzskatu, kā mēs viņu nekādā ziņā nedrīkstējām aicināt.
<SPEAKER ID="024" NAME="Antonio Masip Hidalgo" AFFILIATION="PSE">
(ES) Priekšsēdētāja kungs, es vēlos ar jums visiem runāt par El Musel, mana reģiona Astūrijas lielāko ostu.
<P>
Ir ārkārtīgi būtiski, lai Komisija sagādātu naudas līdzekļus šīs ostas papildu izmaksām. Komisārs Tajani to ir sapratis, tāpat kā viņa priekšgājējs Barrot kungs, viņi abi ir saskatījuši El Musel lielās funkcionālās un ekoloģiskās problēmas.
<P>
Krīzes laikā, kad tādi uzņēmumi kā El Musel ir vitāli nepieciešami, ir laiks pārvarēt plaši izplatītos, pārmērīgi birokrātiskos šķēršļus, domāt plaši, un virzīties tālāk ar šo finansējumu, kas ir tik svarīgs Astūrijai, Spānijas ziemeļiem un arī Eiropas ekonomikas atveseļošanai. Es vēlreiz sacīšu - Eiropas ekonomikas atveseļošanai, kurā Spānijai ir tas gods līdzdarboties.
<SPEAKER ID="025" NAME="Metin Kazak" AFFILIATION="ALDE">
(BG) Eiropas Padomes pēdējās sanāksmes iznākums ir piemērs tam, kā īstenot praksē vienu no Eiropas Savienības pamatprincipiem - solidaritāti.
<P>
Finansiālā palīdzība EUR 5,6 miljardu apmērā palīdzēs Vecā kontinenta tautām pārvarēt globālās finansiālās un ekonomiskās krīzes sekas. Bulgārijai apstiprinātie EUR 105 miljoni, kas tika piešķirti energoapgādes drošības garantēšanai, platjoslas interneta ieviešanai un lauksaimniecībai, atspoguļo atbalstu un pieaugošo uzticību valdības krīzes pārvarēšanas programmai.
<P>
Manai valstij ir būtiski svarīgi, lai Eiropas Komisija apstiprinātu un Eiropas Parlaments atbalstītu prasīto kompensāciju izmaksu termiņa pagarinājumu līdz 2013. gadam par Kozlodujas kodolelektrostacijas trešā un ceturtā bloka priekšlaicīgu slēgšanu. Bulgārija cieta vislielākos zaudējumus Krievijas un Ukrainas savstarpējā gāzes kara rezultātā. Šā iemesla dēļ ir svarīgi ievērot vienlīdzīgas attieksmes principu pret visām ES dalībvalstīm.
<P>
Es rēķinos ar Komisijas priekšsēdētāja Barroso kunga atbalstu un mudinu savus kolēģus Eiropas Parlamenta deputātus ļaut Eiropā uzvarēt taisnīgumam un solidaritātei.
<SPEAKER ID="026" NAME="Eoin Ryan" AFFILIATION="UEN">
Priekšsēdētāja kungs, es gribu pieskarties jautājumam par dzēlīgajiem izteikumiem un piezīmēm, kas izskan dažās aprindās attiecībā Īrijas banku un finanšu sistēmu.
<P>
Īrijas sistēma darbojas ES diktētas tiesiskas un politiski reglamentējošas direktīvas sistēmas robežās. Īrijas sistēma ir tieši tik pat spēcīga vai vāja kā šī ES sistēma. Kā mēs labi zinām, regulējošā sistēma ir izgāzusies globāli. Īrija nav ne sliktāka, ne labāka par jebkuru citu vietu.
<P>
Es nepiekrītu naidīgajiem izteikumiem par Īriju, kas parādās Londonas, Ņujorkas un Vācijas plašsaziņas līdzekļos. Visās šajās vietās ir bijuši sarežģījumi regulējošajā un banku jomā un tik pat nopietnas vai pat nopietnākas problēmas par tām, ar kādām mēs saskaramies Īrijā. Nemitīgā kritika no dažiem mūsu ES kaimiņiem ir balstīta drīzāk uz aizspriedumiem nekā uz objektīviem faktiem un nekādi neveicina ES solidaritāti šajā laikā, kad Eiropa piedzīvo milzīgas finansiālas un ekonomiskas grūtības.
<SPEAKER ID="027" NAME="László Tőkés" AFFILIATION="Verts/ALE">
(HU) Starptautiski pazīstamais Kanādas-Rumānijas kopuzņēmums Roşia Montană Gold Corporation plāno attīstīt Eiropas lielākās atklātās zelta raktuves Transilvānijas pilsētā Verespatakā (Roşia Montană). Eiropas Parlaments savā 2004. gada decembra rezolūcijā pauda nopietnas raizes saistībā ar dabas katastrofu draudiem, ko rada šis projekts. Savukārt Starptautiskā pieminekļu un ievērojamu vietu aizsardzības padome (ICOMOS) savā 2005. gada ģenerālajā asamblejā apņēmās aizsargāt šīs senās apdzīvotās vietas vēsturisko mantojumu.
<P>
Uzņēmums, kas jau bijis iesaistīts vairākos skandālos, ir paredzējis izmatot to pašu uz cianīdu tehnoloģijām balstīto apstrādes metodi, ar kuru 2000. gada tika piesārņota Tisas upe visā tās garumā. Ir iznīcināts arī Verespatakas (Roşia Montană) arhitektoniskais mantojums un tās iedzīvotāji novesti līdz nabadzībai. Šķiet, ka Rumānijas valdība gatavojas atcelt tās noteikto pagaidu aizliegumu veikt ieguldījumus.
<P>
Es lūdzu Eiropas Parlamentu iejaukties, lai glābtu Verespataku un tās dabisko vidi. Savukārt Eiropas Komisijai vajadzētu veicināt izpostītās pilsētas un tās vides atjaunošanu.
<SPEAKER ID="028" NAME="Georgios Toussas" AFFILIATION="GUE/NGL">
(EL) Priekšsēdētāja kungs, dažās tuvākajās dienās apritēs:
<P>
10 gadi kopš NATO un Eiropas Savienības valstu valdību - gan centriski kreiso, gan centriski labējo - izraisītā netīrā kara pret Dienvidslāvijas tautu;
<P>
6 gadi kopš ASV un tās labprātīgo sabiedroto noziedzīgā kara pret Irāku un šīs valsts okupācijas, kara, kas paņēma aptuveni 1,5 miljona irākiešu dzīvību.
<P>
60 gadi, kopš tika dibināta NATO, šī imperiālistu kara mašīna un drauds mieram visā pasaulē, kas gatavojas atzīmēt savu 60. gadadienu ar svinīgu samitu Strasbūrā.
<P>
Pirms 10 gadiem, 1999. gada 23. un 24. aprīlī Vašingtonā, NATO dalībvalstu vadītāji parakstīja 50. gadadienas deklarāciju, apstiprinot šīs organizācijas jauno doktrīnu. Līdz ar to tika pieņemta jaunā NATO stratēģija, kas oficiāli apgāž starptautisko tiesību pamatlikumus. Tam sekoja virkne citu noziedzīgu NATO iebrukumu Afganistānā, Irākā, Irānā un Tuvajos Austrumos.
<P>
Gatavojoties NATO samitam, Francijas varasiestādes ir pārvērtušas Strasbūras centru par slēgto zonu un aktivizējušas Šengenas Konvencijai paredzētos mehānismus, lai neļautu Francijā iebraukt demonstrētājiem. Tās ir mobilizējušas ievērojamus armijas un policijas spēkus, lai tiktu galā ar demonstrētājiem. Šie pasākumi, kas rupji pārkāpj demokrātiskās pamattiesības, parāda, cik ļoti imperiālisti un NATO baidās no tautas.
<P>
Tautai jāatbild uz NATO rīkoto imperiālistu noziedzīgās rīcības 60. gadadienas atzīmēšanu un svinībām, pastiprinot antiimperiālistisko miera kustību, uzturot tautā dzimušo prasību izformēt NATO .
<P>
(Priekšsēdētājs pārtrauca runātāju)
<SPEAKER ID="029" NAME="Kathy Sinnott" AFFILIATION="IND/DEM">
Priekšsēdētāja kungs, sadarbības grupām Parlamentā ir gara un ievērojama vēsture. Sadarbības grupās deputāti, stāvot pāri politiskajam dalījumam, var apvienoties, lai risinātu konkrētus jautājumus.
<P>
Piemēram, vecākā sadarbības grupa - sadarbības grupa invaliditātes jautājumos - pamatīgi pārbauda tiesību aktus, ko pieņem Parlaments, lai pārliecinātos, ka tie ir invalīdiem draudzīgi, un izglīto citus parlamentāriešus par invaliditātes jautājumiem.
<P>
Par spīti sadarbības grupu vērtīgajam darbam, tās pēdējā gada laikā ir tikušas izolētas un faktiski tās tiek slēgtas, pateicoties Parlamenta iekšējiem noteikumiem, kas liedz sadarbības grupām piekļuvi sanāksmju telpām un neatvēl laiku Strasbūras sēžu grafikā.
<P>
Es uzskatu, ka mums tas diezgan steidzami jāsakārto - pirms nākamā sasaukuma - , jo pretējā gadījumā sadarbības grupas kļūs par vēsturi; Parlamentu to iznīkšana padarīs stipri nabadzīgāku, un Eiropas iedzīvotājiem tas nenāks par labu.
<P>
(Aplausi)<BRK>
<SPEAKER ID="030" NAME="Desislav Chukolov" AFFILIATION="NI">
(BG) Dāmas un kungi, pēdējos gados Bulgārijā ir novērota tāda nicināma rīcība kā vēlētāju balsu pirkšana.
<P>
Ar to ir nodarbojušās gandrīz visas politiskās grupas, izņemot patriotisko Uzbrukuma partiju. Pat tādas partijas, kas par sevi runā kā par alternatīvu valdošajām partijām, uzpērk vēlētājus, kā to pirms dažām dienām atklāja informācija, kas pienāca no Brestas ciemata netālu no Plēvenas.
<P>
Izskatās, ka gaidāmās vēlēšanas mūsu valstī, būs visnegodīgākās visā Bulgārijas pēdējo laiku vēsturē. Pretkonstitucionālā etnisko turku partija MRF ir atvēlējusi milzīgu summu - EUR 60 miljonus -, lai palīdzētu tai iegūt pēc iespējas vairāk Turcijas intereses pārstāvošu deputātu gan Eiropas Parlamentā, gan Bulgārijas Republikas Nacionālajā asamblejā.
<P>
Pastāv pilnīgi reāls risks, ka nākamajā Eiropas Parlamentā būs pārstāvji, kas savus krēslus būs ieguvuši, nopērkot balsis. Mūsu moto Uzbrukuma partijā ir: "Nē Turcijai Eiropas Savienībā”, un mēs aicinām priekšsēdētāju Hans-Gert Pöttering mudināt Bulgārijas varasiestādes rīkoties, pieņemot vēlēšanu likumus, lai šis nodoms gaidāmajās vēlēšanās tiktu izjaukts.
<SPEAKER ID="031" NAME="György Schöpflin" AFFILIATION="PPE-DE">
(HU) Situācija ir nepārprotama: dažus simtus metru no Ungārijas robežas atrodas Austrijas ciemats Hailigenkroica (Heiligekreuz), kurā kāds Austrijas uzņēmums vēlas celt lieljaudas atkritumu dedzinātavu. No Ungārijas puses Sentgothardas (Szentgotthárd) pilsēta uzskata iecerētā objekta izveidi par nepieņemamu, cita starpā arī vides aizsardzības apsvērumu dēļ.
<P>
Pēdējo divu gadu laikā ir bijuši bieži protesti no Ungārijas puses, taču austrieši atsakās to atzīt. Rezultātā pieaugošais pretaustriešu noskaņojums jau sāk ietekmēt tradicionāli sirsnīgās attiecības abu valstu starpā.
<P>
Mēs aicinām Austrijas pusi pārbaudīt šo plānu, paturot prātā Ungārijas apsvērumus, un apturēt tā tālāko virzību.
<SPEAKER ID="032" NAME="Gyula Hegyi" AFFILIATION="PSE">
Priekšsēdētāja kungs, janvārī Komisija vērsās pret Ungārijas moratoriju modificētai kukurūzai MON810. Moratoriju nepārprotami atbalsta visa Ungārijas zinātnieku kopiena, visas politiskās partijas un Ungārijas sabiedrība. Martā Eiropas Padomē Ungārija un Austrija ieguva savā pusē pārliecinošu vairākumu, panākot, lai šis moratorijs par spīti Komisijas lēmumam paliktu spēkā. Divdesmit trīs no divdesmit septiņām dalībvalstīm atbalstīja Ungāriju pret Komisiju.
<P>
Tas parāda, ka ir pēdējais laiks, lai mēs no jauna pārdomātu atļauju piešķiršanas metodi ĢMO Eiropas Savienībā. Es domāju - un, ņemot vērā Padomes balsojumu, ir skaidrs -, ka lielākā daļa dalībvalstu domā tāpat, proti, ka tam, vai piešķirt vai nepiešķirt atļaujas ĢMO, ir jābūt dalībvalstu kompetencē. Es ceru, ka nākamais jaunievēlētais Parlaments izstrādās jaunu regulu attiecībā uz atļauju piešķiršanu ĢMO, kuras pamatā būs subsidiaritāte un pārredzamība. Komisijai vajadzētu sadarboties ar Parlamentu un dalībvalstīm, nevis tiem diktēt savu gribu.
<SPEAKER ID="033" NAME="Jean Marie Beaupuy" AFFILIATION="ALDE">
(FR) Priekšsēdētāja kungs, viena mūsu kolēģe deputāte nesen runāja par sadarbības grupu jautājumu.
<P>
Parlamentā ir 20 sadarbības grupu, un to darbs ir bijis acīm redzams visa šā sasaukuma pilnvaru darbības laikā, kas pavisam drīz jau beigsies. Neskaitāmi daudz tekstu ir uzlaboti, pateicoties mūsu sadarbības grupu darbam, desmitiem tūkstošu cilvēku, priekšsēdētāja kungs, un simtiem organizāciju ir uzņemti Parlamentā, pateicoties mūsu sadarbības grupu darbam. Ja mēs turpināsim apspiest darba grupas, nepiešķirot tām sanāksmju telpas, būs jaunas demonstrācijas.
<P>
Priekšsēdētāja kungs, jums ir liela pieredze, ļoti liela pieredze mūsu Parlamentā. Nepieļaujiet, ka nākamā Parlamenta sasaukuma laikā veidojas un tiekas vairāk vai mazāk slepenas apakšgrupas. Mēs nebaidāmies no pārredzamības sadarbības grupu līmenī, tāpēc mēs aicinām jūs veikt pavisam atklātu sadarbības grupu novērtējumu par šo pilnvaru termiņu. Šādi mēs iegūsim pierādījumus par to noderīgumu.
<P>
Priekšsēdētāja kungs, es jūs ļoti lūdzu, nepalieciet kurls pret sadarbības grupu prasībām un visām tām vēstulēm, kas jums pēdējo gadu laikā tika adresētas.
<SPEAKER ID="034" NAME="Ewa Tomaszewska" AFFILIATION="UEN">
(PL) Priekšsēdētāja kungs, nav nekādu šaubu, ka Eiropa piedzīvo demogrāfisko krīzi. Darbaspēka trūkums, ko rada šī krīze, apdraud ES dalībvalstu ekonomisko attīstību. Krīze mazina arī pensiju sistēmu efektivitāti un rada nopietnas problēmas Eiropas veselības aprūpes un sociālās aprūpes sistēmām.
<P>
Tajā pašā laikā Eiropas Komisija neizprot mūsu centienus mainīt negatīvās demogrāfiskās tendences, veicinot ģimeņu izaugsmi. Konkrēti runājot, ir bijuši iebildumi pret nepieciešamību samazināt PVN precēm, kas paredzētas ļoti maziem bērniem, piemēram, autiņbiksēm. Ideja sodīt atsevišķas valstis par šāda veida risinājumu pieņemšanu, liecina par nepietiekamu mums draudošo risku apzināšanos, kā arī to var uzskatīt par godprātības trūkuma pazīmi. Jebkurā gadījumā tas ir nepieņemami.
<SPEAKER ID="035" NAME="Ilda Figueiredo" AFFILIATION="GUE/NGL">
(PT) Ir skandalozi, ka vienīgā Portugālei pilnīgi piederošā riepu rūpnīca vairākus mēnešus ir stāvējusi dīkā, apdraudot gandrīz 300 tiešo darbavietu sociāli trūcīgajā Vale do Ave apgabalā. Šajā teritorijā ir viens no augstākajiem bezdarba līmeņiem, ko izraisīja vairāku uzņēmumu slēgšana un darbavietu skaita samazināšana tekstilrūpniecības nozarē.
<P>
Camac darbnieki Santo Tirso pilsētā un tos pārstāvošā arodbiedrība darīja šo nopietno situāciju zināmu sabiedrībai, norādot, ka uzņēmums neko nav parādā ne bankām, ne valstij un ka patiesībā tam pat ir pozitīva bilance vairāku desmitu tūkstošu eiro apmērā, kas radusies PVN ieturēšanas rezultātā. Galvenie kreditori ir paši darbinieki, kam nav izmaksātas algas tāpēc, ka uzņēmumam nav izdevies pārvarēt sekas, ko izraisīja Lielbritānijas mārciņas vērtības kritums, - jo tieši uz šo valsti tas eksportē gandrīz visu savu produkciju -, un ražošanā izmantojamo izejmateriālu cenu kāpums.
<P>
Pēc uzņēmuma maksātnespējas pieteikuma iesniegšanas viņi gaidīs risinājumu līdz 30. martam. Portugāles valdībai un Eiropas Komisijai steidzami jāreaģē uz šo brīdinājumu un uz darbinieku pausto neapmierinātību, lai nepieļautu vēl lielāku bezdarbu un postu šajā apgabalā, kur nav alternatīvu darba iespēju.
<SPEAKER ID="036" NAME="Philip Bushill-Matthews" AFFILIATION="PPE-DE">
.Priekšsēdētāja kungs, pavisam drīz darba kārtībā būs parlamentāro procedūru pārskatīšana un reformas, un es skaidri zinu, kas šis temats ir ļoti tuvs jūsu sirdij.
<P>
Vai es, lūdzu, drīkstu atbalstīt dažu kolēģu izteiktos viedokļus par sadarbības grupu lielo nozīmi? Es esmu Novecošanas sadarbības grupas līdzpriekšsēdētājs, un, kā jūs jau varbūt zināt, šogad pirmo reizi vairāk nekā 50 % no visiem vēlētājiem būs vecāki par 50 gadiem. Tātad ar novecošanu saistītie jautājumi interesē ne tikai cilvēkus šeit Parlamentā, bet arī cilvēkus ārpusē, mūsu vēlētāju vidū.
<P>
Gribu jūs lūgt, priekšsēdētāja kungs, izmantot tādas jūsu prezidentūrai raksturīgās īpašības kā skaidrību un taisnīgumu, lai nodrošinātu, ka sadarbības grupu darbs no šā brīža tiks atvieglots, nevis traucēts. Vai jūs, lūdzu, mums to varat apsolīt?
<SPEAKER ID="037" NAME="Priekšsēdētājs">
Vienmēr ir patīkami redzēt britu konservatīvos stingri stāvam uz Eiropas kuģa klāja un pilnībā esam mūsu pusē. Liels jums paldies, un es apsolos uzvesties, cik labi vien spēšu.
<SPEAKER ID="038" NAME="Proinsias De Rossa" AFFILIATION="PSE">
- Priekšsēdētāja kungs, es runāšu par vides likumu pārkāpumu problēmu Īrijā, konkrēti attiecībā uz ūdens kvalitāti. Jaunais ES pētījums par ūdens kvalitāti Īrijā liecina, ka gandrīz divas trešdaļas iedzīvotāju saka, ka ūdens kvalitāte ir nopietna problēma, savukārt puse uzskata, ka kvalitāte kopš 2004. gada ir pasliktinājusies.
<P>
Astoņi procenti iedzīvotāju uzskata, ka pēdējo piecu gadu laikā mūsu upju, ezeru un piekrastes ūdeņu kvalitāte nav uzlabojusies. Komisija jau septiņus gadus izmeklē, vai Īrijas valdība pilda Eiropas Kopienu Tiesas 2002. gada lēmumu, saskaņā ar kuru Īrija ir pārkāpusi tiesību aktus par ūdens kvalitāti.
<P>
Mums jāatrod veidi, kā nodrošināt, lai dalībvalstis tiešam piemērotu tiesību aktus, kurus mēs pieņemam Eiropas pilsoņu interesēs. Komisijai, kura ir Savienības policists un policiste, jārīkojas laikus, lai nodrošinātu šo ievērošanu.
<SPEAKER ID="039" NAME="Kinga Gál" AFFILIATION="PPE-DE">
(HU) Jaunajās dalībvalstīs grūtos laikos tiem, kuru rokās ir vara, joprojām liek sevi manīt vecie refleksi, kas ir nepieņemami no tiesiskuma viedokļa. Kad mums Ungārijā bija valsts svētki, Budapeštā notika nepieņemami politisko tiesību pārkāpumi. Teritorija ap svinīgo norišu vietām bija pilnībā slēgta, kā tas notika diktatūras laikā. Pirms dažām dienām prasības, lai valdība kļūtu atbildīgāka, un aicinājumi premjerministram atkāpties no amata atdūrās pret policijas iejaukšanos, kuras laikā cilvēki tika aizturēti un piedzīvoja necilvēcīgu, pazemojošu attieksmi.
<P>
Kopš nedēļas nogales mēs esam redzējuši, ka varasvīri ignorē arī demokrātiju, jo tie cenšas izvairīties no priekšlaicīgām vēlēšanām, mainoties ar vadošajiem posteņiem savā starpā. Šī nav tā demokrātiskā, tiesiskā valsts, par kuru mēs - komunistiskā režīma norieta jaunā paaudze - sapņojām; mūsuprāt, tieši tā sākas "maigā” diktatūra.
<P>
Tāpat par pagātnes refleksiem mums liek domāt Rumānijas iestāžu rīcība, jo Ungārijas Republikas prezidents pretēji Rumānijas iestāžu ieteikumiem apmeklēja šo valsti, lai piedalītos 15. marta svinībās kopā ar 1,5 miljonus cilvēku lielo Rumānijas ungāru kopienu, bet bija spiests doties turp ar auto, kā privātpersona. Tas notika tāpēc, ka Rumānija atsauca prezidenta lidmašīnas nosēšanās atļauju, kā pamatojumu minot izdomātu iemeslu, ka šī vizīte sabojāšot abu valstu partnerattiecības. Un tas notiek 2009. gadā divās Eiropas Savienības dalībvalstīs.
<SPEAKER ID="040" NAME="Csaba Sándor Tabajdi" AFFILIATION="PSE">
- (HU) Pagājušajā nedēļā notikušā Eiropas Savienības samita laikā apstiprinājās pamatprincips, ko skaidri ir pavēstījis arī Eiropas Parlements, proti, ka Eiropas Savienība nepacietīs protekcionismu un nepieļaus kopējā tirgus sasniegumu izjaukšanu. Es apsveicu priekšsēdētāju, jo viņš piedalījās Eiropas Padomes sanāksmē.
<P>
Tika pieņemti svarīgi lēmumi, tostarp lēmumi jautājumā, ko pirms gada ierosināja Ungārijas premjerministrs Ferenc Gyurcsány un kas tika atbalstīts Eiropas Parlamenta P. N. Rasmussen ziņojumā, proti, ka jāizveido finanšu tirgu un banku uzraudzības sistēma.. Samitā šajā jautājumā tika pieņemts principiāls lēmums, kas nozīmē ļoti svarīgu soli uz priekšu.
<P>
Tas ir svarīgs solis uz priekšu visai Eiropas Savienībai, bet it sevišķi Centrāleiropai, Austrumeiropai un Baltijas valstīm, jo bankas nevarēs pamest novārtā savas filiāles, kas atrodas šajā reģionā, bet tām būs jānodod saņemtā palīdzība tālāk.
<P>
Fakts, ka finansiālā palīdzība maksājumu bilancēm dalībvalstīm, kuras neietilpst euro zonā, ir dubultota no EUR 25 miljardiem līdz EUR 50 miljardiem, ir ļoti svarīga ES solidaritātes izpausme. Tas ir mūsu visu interesēs un, par laimi, tas ir visas Eiropas Savienības interesēs.
<SPEAKER ID="041" NAME="Aurelio Juri" AFFILIATION="PSE">
(SL) Mūsu pēdējā sanāksmē mēs pieņēmām ļoti svarīgu kuģošanas tiesību aktu kopumu, kas ir uzlabojis procedūras, kuras jāveic jūras avāriju gadījumos.
<P>
Kā mēs zinām, jūra dod mums daudz labuma, bet tā arī ir saistīta ar risku. Kad notiek liela avārija, sekas uz savas ādas izjūt piekrastes iedzīvotāji. Tāpēc vislabākais rīcības veids ir profilakse, it sevišķi tāda profilakse, kas regulē jūras satiksmes apjomus un raksturu atbilstīgi šķērsojamo teritoriju jutīgumam.
<P>
Šā iemesla dēļ es nākošo jautājumu gribu uzdot Komisijai, jo īpaši komisāram Tajani, kura pārziņā ir transporta joma un kuru es uzrunāšu viņa dzimtajā itāļu valodā.
<P>
(IT) Priekšsēdētāja kungs, dāmas un kungi, (...) kā šā jaunā likuma par drošību uz jūras mērķi saskan ar plāniem būvēt divus regazifikācijas termināļus metāna ražošanai Triestas līcī, teritorijā ar dzīvu kuģu satiksmi un augstu pilsētteritoriju koncentrāciju, kur jūra ir sekla, ne dziļāka par 20 metriem, un kur jūras dibenu nedrīkst aiztikt, jo tas ir piesūcies ar dzīvsudrabu. Ja šie termināļi tiktu uzcelti, katrs no tiem piesaistītu vienu metāna tankkuģi nedēļā. Mēs zinām, kādus draudus šie kuģi rada šādām vietām.
<SPEAKER ID="043" NAME="Bogusław Rogalski" AFFILIATION="UEN">
(PL) Priekšsēdētāja kungs, šodien es sevišķi gribētu pievērsties tam, kā Izraēlas armija mūsu acu priekšā cenšas iznīcināt palestīniešu tautu. Mēs nedrīkstam palikt vienaldzīgi pret šo problēmu.
<P>
Es klausos Izraēlas ziņu reportāžas neizpratnē, es klausos, kā karavīri stāsta, ka viņiem esot pavēlēts šaut uz civiliedzīvotājiem, arī uz vecām sievietēm. Laikraksts Haarec publicēja rakstisko pavēli, ko kāds armijas komandieris deva saviem padotajiem. Viņš pavēlēja saviem vīriem šaut uz cilvēkiem, kas palīdz ievainotajiem palestīniešiem. Visbeidzot, karavīri ir iemācījušies arī izrādīt pilnīgu nicinājumu pret palestīniešu dzīvībām. Par pierādījumu tam kalpo šausmas iedvesošs T-krekls, ko valkā izraēliešu kareivji, uz kura ir redzama arābu sieviete grūtniecības stāvoklī un sauklis "Viens šāviens, divi beigti”.
<P>
Mums jāpārtrauc klusums, kas valda šajā sēžu zālē, kad runa ir par šo jautājuma. Neviena tauta nav labāka vai sliktāka par jebkuru citu. Šodien palestīniešu tautai ir vajadzīga mūsu palīdzība un atbalsts. Mums jāpieņem izaicinājums un jārisina šī problēma.
<SPEAKER ID="044" NAME="Anna Záborská" AFFILIATION="PPE-DE">
- (SK) Pirms divām nedēļām, priekšsēdētāja kungs, jūs atnesāt mums ļoti skumju un šaušalīgu ziņu.. Vācijā kāds jauneklis nonāvēja 15 cilvēkus un pēc tam arī pats sevi. Viņš pastrādāja slepkavību un atnesa daudziem cilvēkiem, arī savai ģimenei, bēdas un izmisumu. Arī viņa vecāki zaudēja bērnu, un arī viņu pasaule ir sagriezusies kājām gaisā.
<P>
Ļaujiet man citēt Vācijas prezidenta vārdus, ko viņš teica upuru bērēs: "Mēs visi esam nolikti ļoti nopietna jautājuma priekšā. Vai mēs darām pietiekami daudz, lai aizsargātu sevi un savus bērnus? Vai mēs darām pietiekami daudz, lai pasargātu tos, kam draud briesmas? Vai mēs darām pietiekami daudz, lai mūsu zemēs valdītu miers? Mums jāpavaicā pašiem sev, ko mēs nākotnē varam izdarīt labāk un kādu mācību mēs varam gūt no šā notikuma. Palīdzēsim arī vecākiem un viņu bērniem nepakļaut sevi briesmām.”
<P>
Šā iemesla dēļ es gribu vēlreiz aicināt Eiropas Parlamentu un Eiropas Komisiju atbalstīt Eiropas mēroga kampaņu "Vai tu zini, kur atrodas tavi bērni?” Kā es to jau esmu vairākkārt teikusi šajā Parlamentā, darīsim visu, lai nekās tāds vairs nekad neatkārtotos.
<SPEAKER ID="045" NAME="Silvia-Adriana Ţicău" AFFILIATION="PSE">
(RO) Eiropas Savienība pirmām kārtām ir sociāla Eiropa. Mums ir vajadzīga ekonomiskā attīstība, bet tik pat lielā mērā mums ir vajadzīgas darbavietas, pieklājīgas algas un pensijas, pieejama veselības aprūpe un izglītība, turklāt tām jābūt arī labas kvalitātes.
<P>
Ekonomiskas krīzes laikā daudzi uzņēmumi nonāk grūtībās, un to darbinieki zaudē darbu.
<P>
Rumānijā tērauda kompānijas Arcelor Mittal rūpnīcās Galaži un Hunedoara pilsētās vairāki tūkstoši darbinieku principā kļūs par bezdarbniekiem rotācijas kārtībā, saņemot tikai 75% no savas algas, vai vienkārši kļūs lieki. Līdzīga situācija ir novērojama arī citās valstīs un citu rūpniecības nozaru uzņēmumos.
<P>
Es aicinu Komisiju apsvērt iespēju sagatavot Padomes lēmumu ar mērķi atjaunot kritērijus piekļuvei Eiropas Sociālajam fondam un Eiropas Globalizācijas pielāgošanas fondam. Tas jādara nozaru un uzņēmumu līmenī, ne tikai reģionālā un vietējā līmenī, lai fondus krīzes situācijā mobilizētu ātri un palīdzētu darba ņēmējiem.
<P>
Es ticu, ka Eiropa var darīt vairāk, un tai ir jādara vairāk grūtībās nonākušu darba ņēmēju labā.
<SPEAKER ID="046" NAME="Edit Bauer" AFFILIATION="PPE-DE">
(HU) Es gribu vērst uzmanību uz metodēm, ar kādām Slovākijas valdība apspiež minoritāšu valodas tiesības, pārkāpjot minoritāšu tiesības. Iepriekšējā nedēļā valdība pieņēma tiesību aktu grozījumu attiecībā uz valsts valodu, kas saskaņā ar valdības apgalvojumiem neietekmējot minoritāšu valodu lietojumu; tomēr pats likumprojekts liecina par pretējo.
<P>
Es minēšu divus piemērus. Likumprojekta 8. punkta 4. daļa attiecas uz veselības aprūpes iestādēm un sabiedriskajām iestādēm, un tajā ir teikts, ka ir divas situācijas, kad personas, kas pieder kādai minoritāšu grupai, var lietot šajās iestādēs savu dzimto valodu: ja tās nezina valsts valodu vai ja attiecīgā iestāde atrodas apdzīvotā vietā, kur minoritāšu īpatsvars pārsniedz 20 %. Tātad ārsts vispirms jautās pacientam, kādā valodā viņš vai viņa runā, un tikai pēc tam viņš drīkstēs vaicāt, kas pacientam kaiš, pretējā gadījumā saskaņā ar likumprojektu ārsts būs izdarījis likuma pārkāpumu, ko soda ar EUR 100 - 5000 lielu naudas sodu.
<P>
Situācija nav labāka arī informācijas sniegšanas jomā, jo radioprogrammas, - izņemot valsts dienestu radio - vispirms būs jāpārraida minoritātes valodā un pēc tam vēlreiz pilnībā pārtulkotā versijā.
<P>
- Priekšsēdētāja kungs, man ir tikai viens jautājums: vai minoritātes var rēķināties ar Eiropas atbalstu?
<SPEAKER ID="047" NAME="Jelko Kacin" AFFILIATION="ALDE">
(SL) Netālu no Itālijas un Slovēnijas robežas un Triestes pilsētas, Bazovicē, kopš 1945. gada septembra stāv piemineklis pirmajiem Eiropas antifašistiem. 1930. gadā Pirmajā Triestes tribunālā speciāli izveidots fašistu tribunāls piesprieda četriem slovēņu patriotiem Ferdo Bidovec , Fran Marušič, Zvonimir Miloš un Alojzij Valenčič nāvessodu.
<P>
Piemineklis līdz šim ir ticis bojāts un notraipīts ar krāsu sešpadsmit reizes, un pēdējo reizi tas notika tikai nedaudz vairāk nekā pirms nedēļas. Šis vandālisma akts ir viens no daudziem mēģinājumiem ar politiskiem, ekonomiskiem, kultūras un izglītības līdzekļiem izdarīt spiedienu uz etnisko slovēņu kopienu Itālijā un uz Slovēnijas Republiku.
<P>
Vesela virkne šādu aktu, tostarp slovēņu pieminekļu un slovēņu skolu sienu, kā arī slovēņu valodā sastopamo apdzīvoto vietu nosaukumu zīmju notraipīšana ar krāsu, ir dziļi aizskāruši slovēņu izcelsmes Itālijas pilsoņu un Slovēnijas Republikā dzīvojošo slovēņu jūtas.
<P>
Tomēr par šiem noziedzīgajiem nodarījumiem vēl neviens nav ticis saukts pie atbildības. Man ir grūti noticēt, ka Itālijas policija ir bijusi tik nekompetenta, ka tai nav izdevies pārkāpējus atrast, vai ka trūkst politiskās gribas tos meklēt. Ja pārkāpējus nav iespējams notvert jau sešpadsmito reizes pēc kārtas, tas tiešām ir par daudz.
<SPEAKER ID="048" NAME="Dimitar Stoyanov" AFFILIATION="NI">
(BG) Dāmas un kungi, pēdējās sesijas laikā saistībā ar pārrunām par Turciju tika runāts par Turcijas nevēlēšanos atzīt genocīdu pret armēņu tautu. Tomēr jūs nezināt vēl vienu turku neatzītu genocīdu, kas ilga vairāk nekā piecsimt gadus - genocīdu pret bulgāru tautu.
<P>
Es jūs iepazīstināšu ar nelielu daļu no tā visa, sniedzot ieskatu notikumos, kas risinājās četras dienas 1876. gada aprīlī, pēc amerikāņu žurnālista MacGahan vārdiem:
<P>
"Man ir vienalga, vai šī informācija ir objektīva vai nē, ja reiz ir apstiprinājies briesmīgais skaitlis - 15 000 nogalinātu cilvēku četru dienu laikā. Nekāda šā skaita precizēšana nepadarīs šo patiesi milzīgo apmēru šaušalīgo nodarījumu vēl šausmīgāku, kad jūs uzzināsiet visas šā brutālā slaktiņa pretīgās detaļas. Franču konsuls pats savām ausīm dzirdēja, kā bašibazuki ar sajūsmu stāstīja saviem vērīgajiem klausītājiem, kā viņi cirtuši bērniem galvas un pēc tam ar ziņkārību vērojuši, kā viņu mazie ķermenīši locījušies un ripojuši kā nokauti cāļi.
<P>
Šie daži teikumi atspoguļo tikai četras dienas no pieciem gadsimtiem, kuru laikā Osmaņu impērija izvērsa atklātu genocīdu pret bulgāriem. Pirms tiek uzsāktas jebkāda veida sarunas par Turcijas dalību Eiropas Savienībā, mēs - deputāti no Uzbrukuma partijas - vēlamies dzirdēt šo faktu atzīšanu un atvainošanos.
<SPEAKER ID="049" NAME="Ioannis Gklavakis" AFFILIATION="PPE-DE">
(EL) Priekšsēdētāja kungs, kopējā lauksaimniecības politika, kas ir lauksaimniecības politika un ekonomikas politika, pēc pārskatīšanas 2003. gadā un 2008. gadā tagad ir lielā mērā kļuvusi par sociālo politiku, un, manuprāt, pamatoti. Piemēram, tiek pastiprinātas pārtikas palīdzības programmas, īstenotas iniciatīvas par augļu un dārzeņu pārtikas ieviešanu skolās, kas arī, manuprāt, ir pamatoti, un īstenotas programmas, lai ieviestu platjoslas internetu un atdzīvinātu lauku novadus.
<P>
Tomēr, lai apmierinātu mūsdienu prasības, ir vajadzīga stingra lauksaimniecības politika, jo, pateicoties tai, lauksaimnieki saņem atbalstu un nepamet laukus. Tāpēc vienosimies prasībā, lai tiktu pārtraukta kopējās lauksaimniecības politikas resursu novirzīšana citām politikas jomām. Resursi lauksaimniecības politikai ir jāpalielina:
<P>
ja mēs gribam, lai pārtika būtu nekaitīga, jo Eiropas pārtika var būt tikai nekaitīga pārtika, un tai jābūt nekaitīgai pārtikai;
<P>
ja mēs gribam, lai pārtikas pietiktu, jo tikai tā mēs varam pārvarēt krīzi;
<P>
ja mēs gribam aizsargātu vidi; tādā gadījumā pārtika būs jāaudzē saskaņā ar Eiropas praksi;
<P>
ja mēs gribam, lai lauksaimnieki nepamestu laukus, mums viņiem jāpalīdz;
<P>
ja mēs gribam, lai patērētāji būtu veselīgi, mums jānodrošina viņi ar Eiropas pārtiku.
<P>
Nobeigumā es gribētu aicināt Eiropas Savienību palielināt tās budžetu, jo tas dos Eiropai nākotni. Kā arī, ja mēs gribam spēcīgu lauksaimniecības sektoru, mums jāpalielina finansējums kopējai lauksaimniecības politikai.
<SPEAKER ID="050" NAME="Chris Davies" AFFILIATION="ALDE">
Priekšsēdētāja kungs, kopš jūsu vizītes Gazā ir pagājis jau vairāk nekā mēnesis, taču pēdējie dati, kas saņemti no Izraēlas valdības, liecina, ka nekas nav mainījies: joprojām cauri kontrolpunktiem netiek izlaisti materiāli, kas paredzēti atjaunošanas darbiem; nav materiālu skolām, nav materiālu rūpniecībai. Bombardēšana ir pārtraukta, taču blokāde turpinās.
<P>
Varbūt, ka šis ir piemērots brīdis, lai Parlaments pacenstos ietekmēt cilvēku viedokļus, sarīkojot viena deputāta jau pieminēto T kreklu izstādi - izliekot apskatei apģērbu, kas tiek ražots kareivjiem, tādiem kā snaiperis no Givati brigādes, apģērbu, uz kura ir attēlota palestīniešu grūtniece un sauklis: "Viens šāviens, divi beigti”. Izraēliešu laikrakstos ir atrodamas ziņas par citiem attēliem, kas ir vēl rasistiskāki, ekstrēmāki un zemiskāki. Šāda izstāde varētu rosināt deputātus padomāt, vai pašreizējos apstākļos mums būtu vai nebūtu jāturpina darbs pie ES un Izraēlas sadarbības līguma.
<SPEAKER ID="051" NAME="Priekšsēdētājs">
Davis kungs, Eiropas Savienības un Vidusjūras reģiona valstu parlamentārā asambleja sanāksmē, kas notika pagājušajā trešdienā, pieņēma rezolūciju par traģisko situāciju Tuvajos Austrumos. Es vēlētos atgādināt jums šo faktu. Šo rezolūciju ir vērts ņemt vērā. Paldies jums par komentāriem.
<SPEAKER ID="052" NAME="Péter Olajos" AFFILIATION="PPE-DE">
(HU) Šī nav pirmā reize, kad es esmu spiests izteikties saistībā ar milzīgo ogļu elektrostaciju, kuru plānots celt Slovākijas pilsētā Tõketerebes (Trebišova) un kas saskaņā ar prognozēm gadā radīs 4 miljonus tonnu oglekļa dioksīda emisiju.. Pret šo elektrostaciju ir bijuši vērsti vienlīdz plaši protesti gan Slovākijā, gan Ungārijā, taču par spīti tam iesaistītās puses ir atsākušas atļauju piešķiršanas procesu šai elektrostacijai.
<P>
Otrpus robežai Ungārijas valdība ir izsludinājusi "Krīzes pārvarēšanas un izaugsmes stratēģiju”, ar kuru saskaņā, pamatojoties uz krīzes pārvarēšanu, Ungārija tagad ir iecerējusi ar jaunu 440 megavatu līgnītu bloku paplašināt lielāko oglekļa dioksīda emisiju radītāju -Mátras elektrostaciju -, kas gadā izlaiž atmosfērā vairāk par 6 miljoniem tonnu piesārņotājvielu. Ir lieki piebilst, ka neviena no šīm elektrostacijām neizmantos CCS.
<P>
Pagājušā gada beigās Eiropas Savienība pieņēma klimata paketi, un pagājušajā nedēļā notikušajā ES samitā tā apstiprināja klimata kompensācijas shēmas finansējumu jaunattīstības valstīm. Turklāt mēs pilnā sparā gatavojamies klimata konferencei, kas decembrī notiks Kopenhāgenā. Pa to laiku divas dalībvalstis, Slovākija un Ungārija, - kaut arī jāatzīst, ka pēdējā no sava nodoma tikko atteicās -, turpina, it kā nekas nebūtu noticis, finansēt klimata pārmaiņas no nodokļu maksātāju kabatām, neņemot vērā pēdējo iebildumus. Es ceru, ka Eiropas Savienība to neatbalstīs ne politiski, ne materiāli.
<SPEAKER ID="053" NAME="Luisa Morgantini" AFFILIATION="GUE/NGL">
(IT) Priekšsēdētāja kungs, dāmas un kungi, laikā kad Austrumjeruzālemē joprojām tiek nopostīti tūkstošiem palestīniešu mājokļu, Izraēlas policija uzbrūk pat palestīniešu kultūrai. Skumji, ka daži izraēliešu karavīri ir izgatavojuši T kreklus, uz kuriem redzama grūta palestīniešu sieviete un šautenes optiskais tēmēklis ar saukli - ""1 šāviens, 2 beigti”.
<P>
Arābu kultūra ir pakļauta uzbrukumam. Palestīniešu pašpārvalde kopā ar Arābu tautām ir izvēlējusies Austrumjeruzālemi - nevis Jeruzālemi - par 2009. gada Arābu kultūras galvaspilsētu. Izraēla ir arestējusi 20 aktīvistus, tostarp starptautiskos aktīvistus, kas vienkārši rīkoja pasākumu par godu palestīniešu kultūrai. Tas ir mēģinājums likvidēt jebkādu palestīniešu klātbūtni Austrumjeruzālemē.
<P>
Tāpēc es vaicāju sev, vai starptautiskā sabiedrība var darīt kaut ko, lai šis pasākums būtu veiksmīgs un lai Jeruzāleme tiešām būtu kopīga galvaspilsēta. Rīkosimies, lai tā notiktu!
<SPEAKER ID="054" NAME="Alojz Peterle" AFFILIATION="PPE-DE">
(SL) Nedēļas nogalē Slovēnijā un jo īpaši Lejas Krainas reģionā satraukumu izraisīja Renault lēmums pārcelt modeļa Clio ražošanu no Novo Mesto uz Franciju.
<P>
Man gribētos ticēt oficiālajam izskaidrojumam, ka iemesls šāda lēmuma pieņemšanai bija pieaugošais pieprasījums pēc Clio un Twingo modeļiem, nevis protekcionisms, ko izraisījušas grūtības automobiļu ražošanas nozarē.
<P>
Dāmas un kungi, kam pieder Revoz automobiļu ražotne Novo Mesto pilsētā? Slovēnijai? Francijai? Atbilde ir skaidra: slovēņu rūpnīca, kas ražo franču automašīnas, pilnīgi noteikti ir Eiropas ražotne.
<P>
Es esmu stingri pārliecināts, ka mums jāaizsargā automobiļu ražošanas nozare ar Eiropas risinājumu palīdzību, nevis ar risinājumiem, kas pieņemti dalībvalstu līmenī. Pretējā gadījumā mēs attālināsimies no četru pamatbrīvību ievērošanas, kas veido Eiropas Kopējā tirgus kodolu.
<SPEAKER ID="055" NAME="Milan Horáček" AFFILIATION="Verts/ALE">
(DE) Priekšsēdētāja kungs, marta sākumā politiskie ieslodzītie Mikhail Khodorkowski un Platon Lebedev tika pārvesti no Čitas Sibīrijā uz Maskavu, lai viņiem vēlreiz tiktu izvirzītas nepārliecinošas apsūdzības. Pirmā publiskā uzklausīšana ir ieplānota 31. martā. Tajā pašā dienā bija plānota ES un Krievijas apspriežu par cilvēktiesībām piektā kārta. Krievi tagad ir atlikušas šīs svarīgās sarunas uz nenoteiktu laiku.
<P>
Šādā veidā Krievija pierāda, cik zemu tā vērtē cilvēktiesības. Tā vietā, lai spriestu taisnīgu tiesu, tieslietu sistēma turpina kalpot režīma pretinieku likvidēšanas nolūkam, maldinot ES.
<SPEAKER ID="056" NAME="Richard Seeber" AFFILIATION="PPE-DE">
(DE) Priekšsēdētāja kungs! Es vēlos izteikt Komisijai kritisku piezīmi, kas arī tika iesniegta rakstveidā pagājušajā nedēļā, attiecībā uz lēmumu aizliegt parasto spuldzi. Es pilnībā atbalstu energoefektivitātes prasības un mērķus klimata jomā, kurus esam noteikuši kopīgi ar Padomi un Komisiju. Šajā jautājumā nepareiza bija tikai pieeja. Ir skaidrs, ka pilsoņi nejūtas, ka būtu iesaistīti, ja lēmumi tiek pieņemti aiz slēgtām durvīm, izmantojot komitoloģijas procedūras. Tāpēc Komisija noteikti ir pelnījusi kritiku par Eiropas Parlamenta neiesaistīšanu lēmuma pieņemšanas procesā un standarta procedūras neievērošanu.
<P>
Otrkārt, bija acīmredzams saziņas trūkums. Iedzīvotāji bija ļoti uztraukti, jo attiecībā uz šiem pasākumiem netika veikts vispusīgs ietekmes novērtējums, īpaši tāpēc, ka mēs zinām, ka šo spuldžu sastāvā ir dzīvsudrabs, kas apdraud cilvēku, īpaši bērnu, veselību.
<P>
Treškārt, būtu bijis saprātīgi padomāt par nākotni un jaunas tehnoloģijas sekmēšanu. Tāpēc es vēlos lūgt Komisiju iesniegt jaunu priekšlikumu.
<SPEAKER ID="057" NAME="Tunne Kelam" AFFILIATION="PPE-DE">
Priekšsēdētāja kungs! Igauņi, latvieši un lietuvieši vēlas izteikt sirsnīgu pateicību par to, ka paudāt savu solidaritāti sakarā ar 60 gadiem kopš 1949. gada Baltijas valstu iedzīvotāju deportācijām, kas visur tiek atzītas par noziegumu pret cilvēci, kurš nodarīts miera laikā, četrus gadus pēc kara beigām. Divas trešdaļas deportēto bija sievietes un bērni, kurus izraidīja uz Sibīriju uz aptuveni 10 gadiem. Proporcionāli rēķinot, deportēto personu skaits būtu pusmiljons, ja šīs deportācijas būtu notikušas trīs Skandināvijas valstīs - Zviedrijā, Dānijā un Norvēģijā
<P>
Tomēr šodien ir skaidrs, ka ar ekonomisku un politisku Eiropas paplašināšanu nepietiek, lai Eiropa kļūtu patiešām vienota kā "vērtību kopiena”. Mums nepieciešams jauns paplašināšanās vilnis: Eiropas iedzīvotāju apziņas jomā. Mums ir liela nepieciešamība panākt Eiropas mēroga apzināšanos un gribu atzīt šos noziegumus un aizspriedumus par mūsu kopējās vēstures neatņemamu sastāvdaļu.
<SPEAKER ID="058" NAME="Maria Petre" AFFILIATION="PPE-DE">
(RO) Šodien daudzi no mums ir izteikušies par solidaritātes nepieciešamību, un es vēlos turpināt šo tēmu.
<P>
Eiropas Savienības atkarība enerģijas jomā un dalībvalstu solidaritāte šajā lietā ir nepieciešama vairāk nekā jebkad. Mūsu rīcībai jābūt vienotai un saskaņotai, ņemot vērā ne vien risku, bet arī vajadzību dažādot mūsu resursus.
<P>
Es apsveicu Eiropadomi ar vienošanos, kuru tā panāca saistībā ar Ekonomikas atveseļošanas plānu, kā arī ar uzsvaru, kas likts uz enerģētikas sektoru un Nabucco projekta finansēšanu.
<P>
Es mudinu Eiropas Komisiju ātri un efektīvi atklāt metodes, ar kuru palīdzību tiks garantēta finanšu efektivitāte un nodrošināti nepieciešamie rezultāti enerģētikas sektorā un, jo īpaši ekonomikas sektorā, ko būtiski ietekmē un apdraud protekcionisms.
<P>
Protekcionisma politika ir sliktākais, kas var notikt gan attīstītās, gan jaunās tirgus ekonomikas valstīs.
<SPEAKER ID="059" NAME="Marie Panayotopoulos-Cassiotou" AFFILIATION="PPE-DE">
(EL) Priekšsēdētāja kungs! Ir pagājis gads, kopš nolēma pārskatīt Eiropas Parlamenta reglamentu; šis lēmums apgrūtināja sadarbības grupu darbu, jo tika nolemts, ka tām jāstrādā ceturtdienu pēcpusdienās. Faktiski ar šo lēmumu tika likvidētas sadarbības grupas, kas bija pamats ideju pasniegšanai, parasti par jautājumiem, kuri galvenokārt neskar Eiropas politiku, piemēram ģimenes jautājumiem.
<P>
Es vadu sadarbības grupu, kas nodarbojas ar ģimenes un bērnu aizsardzības jautājumiem, un man ir jāizsaka jums dziļa nožēla par ģimeņu apvienībām pilsoniskā sabiedrībā un par to, ka vienkārši Eiropas pilsoņi vairs nevar izteikties ar šīs sadarbības grupas starpniecību.
<P>
Par reglamenta pārskatīšanu atbildīgā grupa nav mūs informējusi, vai tā ir izvērtējusi sadarbības grupu darbu, un nav piedāvājusi mums risinājumu nākotnei. Kā var tās aizstāt?
<SPEAKER ID="060" NAME="Nicodim Bulzesc" AFFILIATION="PPE-DE">
Priekšsēdētāja kungs! Es vēlos runāt par ļoti svarīgu jautājumu, saistītu ar Eiropas literatūras balvu. Balvu finansē Eiropas Savienības Kultūras programma, un tās mērķis ir pievērst uzmanību jaunradei mūsdienu daiļliteratūrā. Es uzskatu, ka šī ir ļoti laba iniciatīva, taču man ir bažas par tās īstenošanu.
<P>
Ar mani ir sazinājušās manas valsts kultūras organizācijas, kas nav apmierinātas, jo Rumānija šogad nav iekļauta programmā. Patiešām, no 34 valstīm, kurām ir tiesības piedalīties, tikai 12 katru gadu tiek iekļautas programmā. Šobrīd pamatots ir jautājums, kā pārējās valstis, tostarp Rumānija, var aktīvi piedalīties, ja tās vispār nav iekļautas programmā. Tāpēc es vēlos vērst jūsu uzmanību uz šo problēmu un ceru, ka mēs kopīgi ar Eiropas Komisiju atradīsim piemērotu veidu, kā atrisināt šo problēmu.
<SPEAKER ID="061" NAME="Nicolae Vlad Popa" AFFILIATION="PPE-DE">
(RO) Priekšsēdētāja kungs, dāmas un kungi! Šis gads Eiropai būs ļoti grūts. Mūsu priekšā ir problēmas, kurām Eiropas vēsturē nav precedenta.
<P>
Mums jācīnās pret finanšu un ekonomisko krīzi, pret enerģētikas krīzi, klimata izmaiņām un terorismu, kas apdraud visu, ko līdz šim esam panākuši. Tieši tāpēc tagad svarīgāk nekā jebkad ir būt vienotiem.
<P>
Mums ir jāstājas pretī antieiropeiskām sarunām, ultranacionālistiskiem elementiem, kas ir destruktīvi un bīstami. Pašreizējos apstākļos ar pilsoņiem, kas ir neapmierināti ar krīzi, kura padziļinās, nerunājot par citām problēmām, var viegli manipulēt ultranacionālisti, kas izmanto šos nelabvēlīgos vispārējos apstākļus saviem uzbrukumiem vienotajai Eiropai. Vēlos jums atgādināt, ka bez Eiropas Savienības un eirozonas pašreizējās krīzes sekas būtu katastrofālas.
<P>
Es aicinu tos Eiropas politiķus, kas ir iesaistīti vēlēšanu kampaņās, stingri nostāties pret antieiropeiskām runām. Es aicinu viņus neizmantot ultranacionālistiskus un šovinistiskus elementus vai oficiālās runas, tikai lai iegūtu dažas papildu balsis. Paldies!
<SPEAKER ID="062" NAME="Iuliu Winkler" AFFILIATION="PPE-DE">
(HU) Saskaņā ar oficiālajām sarunām globālās ekonomiskās krīzes dēļ steidzami jāatjauno uzticība starptautiskajai finanšu sistēmai. Šodien atslēgas vārds ir "uzticība”, kas arī atspoguļots Eiropas Savienības dokumentos.
<P>
Es vēlos ieteikt vēl vienu atslēgas vārdu Tomēr vēlos jautāt, vai mēs, tie, kas atrodamies ārpus eirozonas, varam runāt par solidaritāti, ja mums iesaka paaugstināt nodokļus un iemaksas, nevis izmantot ES krīzes fondu un tā mehānismus, jo saskaņā ar solidaritātes principu šis fonds ir paredzēts ES lietošanai.
<P>
Vai Centrāleiropas un Austrumeiropas dalībvalstu pilsoņiem ir jāzaudē cerība pietiekami drīz sasniegt ES dzīves standartu?
<P>
Es domāju, ka nav. Esmu pārliecināts, ka Eiropas pozīcija, kuru ES proklamē, tuvojoties gaidāmajai G20 augstākā līmeņa sanāksmei, būs mums visiem pieņemama.
<SPEAKER ID="063" NAME="Csaba Sógor" AFFILIATION="PPE-DE">
(HU) Ungārijas kopienas piecās ES dalībvalstīs nesen pieminēja Ungārijas revolūciju un 1948.-1949. gada Neatkarības karu, kad ungāri plecu pie pleca ar poļiem, serbiem, horvātiem, švābiem, vāciešiem, austriešiem, armēņiem un rumāņiem cīnījās par savu un pasaules brīvību pret divām tā laika lielākajām Eiropas armijām.
<P>
Mēs šo notikumu atzīmējam ik gadu martā, un to darīja arī divu citu valstu prezidenti. Rumānijas iestādes negodīgi, ES valstij necienīgā veidā mēģināja liegt Ungārijas Republikas prezidentam László Sólyom ieceļot Rumānijā. Kas būtu noticis, ja tās būtu mēģinājušas to liegt Amerikas Savienoto Valstu prezidentam Barakam Obamam, kas arī ir atzinis un parādījis cieņu 1848. gada Ungārijas neatkarības karam, ja viņš būtu vēlējies ierasties Rumānijā?
<P>
Būtu labi, ja mēs beidzot visi varētu aptvert, ka dzīvojam Eiropā, kur varam cienīt viens otra pagātni un vēsturi, kā arī cits cita valsts svētkus.
<SPEAKER ID="064" NAME="Călin Cătălin Chiriţă" AFFILIATION="PPE-DE">
(RO) Es atbalstu Serbijas integrāciju un pievienošanos Eiropas Savienībai. Šajā sakarībā es aicinu Eiropas Komisiju pieņemt īpašus, efektīvus pasākumus, lai nodrošinātu Timokas ielejā dzīvojošās rumāņu etniskās minoritātes pārstāvju tiesības.
<P>
Timokas ielejā, Serbijas austrumu apgabalos Krainā, Morāvā, Pojarevaţ un Timokā efektīvi jāpiemēro Nacionālo mazākumtautību aizsardzības pamatkonvencija, Eiropas Reģionālo un mazākumtautību valodu harta. Ir 2009. gads, un es uzskatu, ka ir pienācis laiks nodrošināt tradicionālajai rumāņu etniskajai kopienai Timokas ielejā samērīgas pārstāvības tiesības, kā arī tiesības lietot dzimto rumāņu valodu baznīcās un skolās. Paldies!
<SPEAKER ID="066" NAME="Priekšsēdētājs">
Šis darba kārtības punkts tiek slēgts.
