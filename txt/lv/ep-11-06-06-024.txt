<CHAPTER ID="024">
Finanšu instruments sadarbībai attīstības jomā (īss izklāsts)
<SPEAKER ID="232" NAME="Priekšsēdētājs">
Nākamais darba kārtības punkts ir ziņojums par Regulu (EK) Nr. 1905/2006, ar ko izveido finanšu instrumentu sadarbībai attīstības jomā: secinājumi, kas jāizdara, un turpmākās perspektīvas, ko Attīstības komitejas vārdā sagatavojis Mitchell kungs.
<SPEAKER ID="233" NAME="Gay Mitchell">
referents. - Priekšsēdētāja kungs! ASI - Eiropas Savienības attīstības sadarbības instruments ir spēcīgs instruments. Laikposmā no 2007. līdz 2013. gadam ES rīcībā ir budžets gandrīz EUR 17 miljardu apmērā, lai apkarotu nabadzību, lai palīdzētu sasniegt Tūkstošgades attīstības mērķus un veicinātu demokrātisku pārvaldību jaunattīstības valstīs. Parlaments ir uzmanīgi sekojis instrumenta darbībai un ietekmei, lai nodrošinātu, ka nauda tiek izlietota saskaņā ar šiem mērķiem.
<P>
Šā gada beigās Komisija plāno nākt klajā ar priekšlikumiem par nākamo ārējās darbības finansēšanas instrumentu paaudzi daudzgadu finanšu shēmai laikposmam pēc 2013. gada. Tāpēc Attīstības komiteja ir uzņēmusies iniciatīvu analizēt gūto ASI pieredzi un definēt mūsu vēlmes attiecībā uz jauno instrumentu.
<P>
Attīstības komiteja vienprātīgi atbalsta šādus galvenos principus.
<P>
Mums ir vajadzīgs finanšu instruments, kura primārais un galvenais mērķis ir nabadzības izskaušana, kā noteikts Lisabonas līgumā, un kurš būtu vērsts tikai uz jaunattīstības valstīm. Jaunajam instrumentam galvenokārt ir jāfinansē pasākumi, kas atbilst OAP (oficiālās attīstības palīdzības) kritērijiem, kā to noteikusi ESAO Attīstības palīdzības komiteja.
<P>
OAP kvotai ir jābūt pat stingrākai nekā tā noteikta saskaņā ar pašreizējo ASI. Es gribu skaidri norādīt, ka mēs neapšaubām OAP neiekļautās sadarbības ar jaunattīstības valstīm svarīgumu, jo īpaši jaunajos tirgos un stratēģiskās vidēja ienākumu līmeņa valstīs, taču šī sadarbības forma ir jāregulē ar atsevišķu instrumentu, lai nodrošinātu pārredzamību un aizsargātu šādas attīstības sadarbības specifiku.
<P>
Finansējumam, kas paredzēts, lai uzlabotu iedzīvotāju piekļuvi veselības aprūpes pamatpakalpojumiem un pamata izglītībai, jābūt nodalītam, nosakot skaidrus kritērijus. Vismaz 20 % finansējuma saskaņā ar ģeogrāfiskajām programmām ir jāparedz tādām būtiski svarīgām nozarēm kā veselības aprūpes pamatpakalpojumiem un pamata izglītībai.
<P>
Jaunajam instrumentam ir jānodrošina labāka vides un klimata pārmaiņu jautājumu integrācija sadarbībā attīstības jomā. Palīdzība jaunattīstības valstīm taisnīgas un efektīvas nodokļu sistēmas izveidē ir vēl viens jautājums, kas ir jāstiprina. Īpaši svarīga ir valsts ieņēmumu mobilizēšana vidēja ienākumu līmeņa valstīs, lai mazinātu nabadzību un atkarību no pabalstiem.
<P>
Turpmākajam ES attīstības palīdzības instrumentam jānodrošina atbilstīgs finansējums. ES attīstības budžetam nākamajā finanšu shēmā ir ievērojami jāpieaug un tādējādi jāsasniedz kopējais mērķis, nodrošinot OAP 0,7 % no NKI.
<P>
Ierobežotie attīstības līdzekļi ir jāizmanto iespējami lietderīgi un efektīvi. Ir vajadzīga lielāka Komisijas un dalībvalstu darbību saskaņošana, tāpēc Parlaments atbalsta kopīgu stratēģijas dokumentu izstrādi. Komisija pati ir norādījusi, ka tas varētu radīt lielāku ietaupījumu ietekmi aptuveni EUR 6 miljardus gadā. Padomājiet, kā tos varētu izmantot jaunattīstības valstīs.
<P>
Visbeidzot nedaudz par procedūru. Ja Komisija pieņems stratēģiskās programmas lēmumus par jauno instrumentu, Parlamenta viedoklis šajā gadījuma būs tikpat svarīgs kā Padomes viedoklis. Šī ir Lisabonas līguma 290. panta prasība, kas pilnīgi jāievēro.
<P>
Rezolūcijā, par kuru mēs balsosim šonedēļ, būs ietvertas pamatnostādnes gaidāmajām sarunām par nākamās paaudzes attīstības instrumentu. Es ceru, ka Parlaments sniegs plašu atbalstu Attīstības komitejas priekšlikumiem, kas ir sagatavoti bez liekas kņadas, tomēr pamatojoties uz mūsu pieredzi sarunās, kurās mēs iesaistījāmies - un es atgādinu Parlamentam, ka ASI mēs apvienojām 14 regulas vienā. Mēs gribam nodrošināt, lai ASI darbotos un lai tā pēctecim izdotos sasniegt šos mērķus.
<SPEAKER ID="234" NAME="Elena Băsescu" AFFILIATION="PPE">
(RO) Priekšsēdētāja kungs! Nabadzības izskaušana ir galvenais ES starptautiskais mērķis. Šā instrumenta īstenošana palīdzēs noteikt Eiropas Savienības klātbūtni ANO un sasniegt Tūkstošgades attīstības mērķus. Turklāt tagad, kad spēkā stājies Lisabonas līgums, ES ir vajadzīgās ārējās pilnvaras šā mērķa īstenošanai.
<P>
Turpmāk būs jāprecizē jaunā fonda ģeogrāfiskās un tematiskās prioritātes, lai tas darbotos efektīvāk. Tas nozīmē, ka sociāli mazāk aizsargātās grupas, jaunattīstības un jaunietekmes valstis ir jāiekļauj finansēto attīstības mērķu sarakstā. Mazo un vidējo uzņēmumu sektora un vietējā privātā sektora stiprināšana tiks sekmēta ar mērķi paaugstināt dzīves līmeni valstīs, kas iekļautas šajā programmā.
<P>
Tas palīdzēs samazināt atkarību no ārējās palīdzības un veicināt ekonomisko izaugsmi.
<SPEAKER ID="235" NAME="Silvia-Adriana Ţicău" AFFILIATION="S&amp;D">
(RO) Priekšsēdētāja kungs! Eiropas Savienība var palīdzēt jaunattīstības valstīm to centienos apkarot nabadzību. Lai sasniegtu Tūkstošgades attīstības mērķus, manuprāt, ir būtiski svarīgi veikt arī pasākumus, kas palīdzētu jaunattīstības valstīm cīnīties pret klimata pārmaiņām.
<P>
Eiropas Savienība šajā saistībā ir veikusi pasākumus attiecībā uz lauksaimniecību, pielāgošanos klimata pārmaiņām, apmežošanu, jūras resursu un piekrastes teritoriju pārvaldību, kā arī ūdens apsaimniekošanu.
<P>
Pasaules energoefektivitātes un atjaunojamu energoresursu fonds tika izveidots 2006. gadā ar mērķi piesaistīt privātās investīcijas projektiem, kas atbalsta energoefektivitāti un veicina atjaunojamu energoresursu avotus jaunattīstības valstīs un valstīs ar pārejas ekonomiku.
<P>
"Enerģētika un klimata pārmaiņas” tiesību aktu pakete arī paredz ieviest tīras attīstības mehānismu, kas ļauj dalībvalstīm veikt energoefektīvas investīcijas un izmantot oglekļa emisiju kreditējamās kvotas jaunattīstības valstīs.
<SPEAKER ID="236" NAME="Anna Záborská" AFFILIATION="PPE">
(FR) Priekšsēdētāja kungs, baronese Ashton! Mūsu kolēģis Mitchell kungs ir atzīts Attīstības komitejas eksperts. Tāpēc viņa ziņojums ir tik labi sagatavots, un es viņam pateicos.
<P>
Es tikai vēlos uzsvērt vienu nelielu punktu: subsidiaritātes principa ievērošanu. Lielākā dāvana, ko mēs varam dot, nav nauda. Ir plaši zināms, ka Eiropas Savienība izmanto savu budžetu, lai uzspiestu jaunattīstības valstīm savas rietumnieciskās vērtības un standartus. Mūsu pienākums ir pieprasīt ievērot cilvēktiesības, taču nākotne ir atkarīga no tautu pašnoteikšanās tiesību ievērošanas. Mums rietumos, sniedzot finansiālu palīdzību, ir jāievēro viņu vērtības un kultūra.
<SPEAKER ID="237" NAME="Vasilica Viorica Dăncilă" AFFILIATION="S&amp;D">
(RO) Priekšsēdētāja kungs! Kā jau referents uzsvēra, nabadzības izskaušana ir viens no galvenajiem finanšu instrumenta sadarbībai attīstības jomā, kuru Eiropas Savienība ir izveidojusi atbalsta sniegšanai jaunattīstības valstīm, mērķiem.
<P>
Šobrīd debašu par attīstības sadarbības instrumentu darba kārtībā ir jāiekļauj vēl viena problēma, proti, pārtikas cenu krīze, ko izraisījis sausums un spekulācijas pasaules pārtikas tirgū. Tas liek Eiropas Savienībai reaģēt elastīgāk un ātrāk, ne tikai lai risinātu pēkšņas izmaiņas prasībās un prioritātēs, bet arī lai nodrošinātu saskaņotību ar jaunajiem starptautiskajiem mērķiem, kurus nāksies definēt. Eiropas Parlamentam atbalstīt kā šā procesa daļu ir jāturpina Komisijas attīstības sadarbības politikas plānošanas centienus un jāveicina Komisijas nozīme saistībā ar demokrātisko un budžeta kontroles procedūru.
<SPEAKER ID="238" NAME="Viviane Reding">
Komisijas priekšsēdētāja vietniece. - Priekšsēdētāja kungs! Komisija atzinīgi vērtē Parlamenta piezīmes un ieteikumus. Es esmu gandarīta dzirdēt, ka mēs esam vienisprātis par lielāko daļu jautājumu. Visvairāk Komisija ir gandarīta par to, ka nepārtrauktais dialogs par demokrātisko kontroli ir devis ļoti labus rezultātus. Mēs vienīgi paužam nožēlu par to, ka Parlaments neuzskata, ka dažas no Eiropas Parlamenta rezolūcijām par plānošanu ir ievērotas visos sīkumos, lai gan Komisija ir pilnīgi ņēmusi vērā Parlamenta viedokli, kur vien iespējams.
<P>
Attiecībā uz sadarbību vispārnozīmīgu sabiedrisko preču jomā, Komisija norāda, ka kopumā tas var atbilst oficiālās attīstības palīdzības (OAP) kritērijiem un ES tādēļ ir jāturpina finansēt OAP sadarbību, kas saistīta ar vispārnozīmīgām sabiedriskām precēm, saskaņā ar attīstības sadarbības instrumentu (ASI). Tomēr atsevišķa sadarbības instrumenta galvenā uzmanība būs vērsta uz ES interesēs esošu sadarbību, un tiks papildināta ar tematisku programmu attiecībā uz pilsoniskās sabiedrības organizācijām un vietējām iestādēm. Arī projekti, kas tiek finansēti saskaņā ar tematiskajām programmām migrācijas un patvēruma jomā, parasti tiek uzskatīti par OAP. Tematiskās sadarbības programmas, piemēram, "Ieguldījums cilvēkos”, joprojām būs vērstas uz Tūkstošgades attīstības mērķu sasniegšanu, jo mēs nedrīkstam neņemt vērā to savstarpējo saistību.
<P>
Lai gan Eiropas Attīstības fonda izveidošana par budžeta iestādi patlaban nešķiet iespējama, Komisija tomēr plāno risināt šo jautājumu ar dalībvalstīm, ņemot vērā, pirmkārt, Kotonū nolīguma mērķus un principus.
<P>
Attiecībā uz deleģēto aktu procedūras izmantošanu, Komisija atsaucas uz priekšsēdētāja Barroso 2011. gada 7. marta vēstuli, norādot, ka jaunā struktūra atspoguļos jauno institucionālo kontekstu. Viens svarīgs elements būs elastīgāks plānošanas process, lai finansējumu un prioritātes varētu pielāgot mūsdienu strauji mainīgajai pasaulei. To varēs izdarīt, ieviešot būtiskus deleģēto aktu procedūras elementus, kas pilnīgi atbilst 290. panta kritērijiem.
<P>
Visbeidzot Komisija atzinīgi vērtē Parlamenta ziņojumu. Tas ir lietderīgs ieguldījums, sagatavojot turpmāko pasākumu instrumentu ASI saskaņā ar nākamo daudzgadu finanšu shēmu.
<SPEAKER ID="239" NAME="Priekšsēdētājs">
Debates tiek slēgtas.
<P>
Balsojums notiks otrdien, 7. jūnijā, plkst. 12.00.
