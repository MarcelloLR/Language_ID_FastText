<CHAPTER ID="007">
Pieprasījums atcelt deputāta imunitāti (sk. protokolu)
<SPEAKER ID="108" NAME="Sonia Alfano" AFFILIATION="ALDE">
(IT) Priekšsēdētāja kungs, dāmas un kungi, pirms balsošanas es gribētu izmantot brīdi, lai Parlamentam, Padomei un Eiropas Komisijai atgādinātu, ka pirms diviem gadiem L'Akvilu satricināja zemestrīce, kurā dzīvību zaudēja 309 cilvēki, bet 1650 cilvēki tika ievainoti. Tā kā es pievērsos šim jautājumam, es visiem Eiropas Parlamenta deputātiem šodien nosūtīšu video, kas 13. janvārī tika uzņemts L'Akvilā. Es aicinu visus kolēģus to noskatīties, jo L'Akvilas iedzīvotāji no Eiropas sagaida stingru nostāju.
<SPEAKER ID="109" NAME="Priekšsēdētājs">
Paldies, Alfano kundze. Arī es šorīt debatēs minēju šī traģiskā notikuma gadskārtu. Jūs pareizi darījāt, ka to atgādinājāt visiem daudzajiem deputātiem šajā Parlamentā.
<SPEAKER ID="110" NAME="David-Maria Sassoli" AFFILIATION="S&amp;D">
(IT) Priekšsēdētāja kungs, dāmas un kungi, pagājušajā naktī Vidusjūrā notika vēl viena traģēdija. Bojā gāja imigranti no Āfrikas ziemeļiem, kuri centās sasniegt Itāliju un Eiropu. Ir pazuduši 130 cilvēki, no kuriem 20 ir atrasti miruši.
<P>
Runājot par imigrāciju, mēs nekad nedrīkstam aizmirst, ka runājam par vīriešiem, sievietēm un bērniem, nevis tikai par skaitļiem. Mēs vairs nedrīkstam klusēt; Padomei un valdībām ir jārīkojas. Pilsoniskajai un demokrātiskajai Eiropai ir jāizsaka sava nožēla, un šī iemesla dēļ, priekšsēdētāja kungs, es jūs lūdzu aicināt Parlamentu vienu minūti ievērot klusuma brīdi, lai pieminētu imigrācijas upurus.
<P>
(Aplausi)
<SPEAKER ID="111" NAME="Priekšsēdētājs">
Paldies, Sassoli kungs. Es, protams, izpildīšu jūsu lūgumu. Pirms es lūdzu Parlamentu minūti ievērot klusuma brīdi, lai pieminētu šos upurus, es gribētu dot vārdu Tavares kungam, kurš vēlējās runāt par šo pašu tēmu.
<SPEAKER ID="112" NAME="Rui Tavares" AFFILIATION="GUE/NGL">
Priekšsēdētāja kungs, esam saņēmuši informāciju, ka Vidusjūrā ir apgāzusies laiva ar bēgļiem no Lībijas. Mēs zinām, ka ir mirušie un ir pazuduši 150 cilvēku.
<P>
Gandrīz pirms gada Parlaments apstiprināja ārkārtas mehānismam paredzētu koplēmuma instrumentu, lai pārceltu bēgļus, kuri cieš no bruņotiem uzbrukumiem vai atrodas krīzes situācijās, kā tas šobrīd ir Lībijā, kur notiek pilsoņu karš. Šis instruments uz Padomes galda atrodas jau gadu. Pagājušajā mēnesī mēs Padomei uzdevām mutisku jautājumu, sakot, ka tas ir saistīts ar cilvēku dzīvību un tam ir svarīga nozīme. Diemžēl tagad tas nemaz nav jāpiemin.
<SPEAKER ID="113" NAME="Priekšsēdētājs">
Pēc Sassoli kunga lūguma, kuru, manuprāt, visi atbalsta, mēs tagad ievērosim minūtes klusuma brīdi par godu tiem, kuri pagājušajā naktī gāja bojā.
<P>
(Parlamenta deputāti pieceļas un ievēro minūtes klusuma brīdi)
<SPEAKER ID="114" NAME="Bruno Gollnisch" AFFILIATION="NI">
(FR) Priekšsēdētāja kungs, vēlos 20 sekundes, lai šajā politikas korektuma korī vienkārši izteiktu citādu viedokli. Jūs paši esat atbildīgi par šiem bojāgājušajiem, jo visai Eiropai un pasaulei viešat nepatiesas cerības, sakot, ka mēs esam gatavi visus tos cilvēkus uzņemt. Tā ir tikai un vienīgi jūsu atbildība.
<SPEAKER ID="115" NAME="Cristiana Muscardini" AFFILIATION="PPE">
(IT) Priekšsēdētāja kungs, dāmas un kungi, es tikai gribu pavaicāt, cik daudz minūtes klusuma brīžu mums vēl būs jāievēro, līdz iegūsim kopēju Eiropas imigrācijas politiku?
<P>
(Aplausi)
<SPEAKER ID="116" NAME="Priekšsēdētājs">
Tagad nav īstais laiks uzsākt debates par tematu, kuru mēs vakar pārrunājām.
