<CHAPTER ID="014">
2008. finanšu gada Eiropas Savienības vispārējā budžeta projekts ar Padomes iesniegtajiem grozījumiem (visas iedaļas) (debates)
<SPEAKER ID="208" NAME="Priekšsēdētājs">
Nākamais darba kārtības punkts ir ziņojums, ko Budžeta komitejas vārdā iesniedza Kyösti Virrankoski un Ville Itälä, par 2008. finanšu gada Eiropas Savienības vispārējā budžeta projektu ar Padomes iesniegtajiem grozījumiem (visas iedaļas) un par grozījumu vēstuli Nr. 1/2008 (13659/2007 - C6-0341/2007) un Nr. 2/2008 (15716/2007 - C6-0435/2007) 2008. finanšu gada Eiropas Savienības vispārējā budžeta projektam.
<SPEAKER ID="209" NAME="Ville Itälä">
referents. - Priekšsēdētāja kungs, kā referents es vēlētos sirsnīgi pateikties Budžeta komitejas priekšsēdētājam Böge kungam. Tas ir viņa nopelns, ka iznākums pēc saskaņošanas ir tik labi līdzsvarots. Es vēlētos arī pateikties Virrankoski kungam, savam kolēģim, par ciešo sadarbību budžeta procedūras laikā. Es īpaši priecājos, ka Virrankoski kungs padarīja iespējamus izmēģinājuma projektus ilgtspējības atbalstam Baltijas jūrā.
<P>
Mans galvenais mērķis kā referentam par Parlamenta un citu iestāžu budžetu ir noturēt jebkuru paaugstinājumu pēc iespējas zemāku. Tāpēc es šo budžetu saucu par "nodokļu maksātāju budžetu”. Šis mērķis ir sasniegts, un paaugstinājums ir palicis zem 4 %.
<P>
(FI) Es tikai vēlos visiem atgādināt, ka rezolūcijas priekšlikuma 48. punkts attiecas uz Eiropas Parlamenta deputātu nolikuma 29. pantu. Administrācija attiecībā uz to ir pieprasījusi, lai mēs nosūtītu vēstuli visām dalībvalstu valdībām, vaicājot, kādu deputātu rīcību tās vēlas redzēt, ja viņi tiek atkārtoti ievēlēti, ņemot vērā jauno deputātu nolikumu. Ceru, ka mans grozījums šajā saistībā tiek ņemts vērā un ka šis jautājums tiek risināts, izmantojot kvestorus, jo tas ir pareizais veids šajā situācijā.
<P>
Tā kā jautājums ir apspriests arī atklāti, es vēlētos teikt - šis Padomes pieņemtais 29. pants nozīmē to, ka dalībvalstu valdības pieņem lēmumu, vai atkārtoti ievēlētiem deputātiem piemērot vecos noteikumus vai jaunos. Šis nav īstais gadījums, kad deputāti paši drīkstētu izvēlēties. Turklāt, tā kā tas ir kvestoru pārziņā, ir tikai pareizi, ka viņiem arī vajadzētu izlemt, vai nosūtīt šo vēstuli.
<SPEAKER ID="211" NAME="Priekšsēdētājs">
Tagad divarpus minūtes runās Virrankoski kungs, arī kā referents.
<SPEAKER ID="212" NAME="Kyösti Virrankoski">
referents. - Priekšsēdētāja kungs, atvainojiet, bet vai manā rīcībā ir divarpus vai piecas minūtes?
<SPEAKER ID="213" NAME="Priekšsēdētājs">
Sekretariāta piezīmē teikts, ka ir divi referenti un katram ir piešķirtas divarpus minūtes.
<P>
Dāmas un kungi, šīs nav kopīgas debates ar diviem ziņojumiem un vienu referentu, kurš runā par katru ziņojumu, kā tas notiek citos gadījumos. Šis ir viens ziņojumu ar diviem referentiem, tādēļ viņiem abiem kopā ir piecas minūtes.
<P>
Jebkurā gadījumā, Virrankoski kungs, lūdzu, nāciet un centieties sniegt kopsavilkumu. Kā visi deputāti zina, es uzstāšanās laika jautājumam pieeju elastīgi, tāpēc es vēlētos, lai jūs sāktu savu uzstāšanos, jo mēs jau esam zaudējuši pusotru minūti ar šo pārtraukumu.
<SPEAKER ID="214" NAME="Kyösti Virrankoski">
referents. - (FI) Priekšsēdētāja kungs, Eiropas Savienības nākamā gada budžeta kopsumma ir EUR 129 149 700 000 saistību apropriācijām un EUR 120 346 800 000 maksājumu apropriācijām. Lai gan tas ir par 5,71 % vairāk, maksājumu apropriācijas ir tikai 0,96 % no NKI, t. i, EUR 9,3 miljardi, saskaņā ar daudzgadu finanšu shēmu.
<P>
Parlamenta beznosacījuma prioritāte ir 1. pozīcijas ilgtspējīga izaugsme un konkurētspēja. Parlaments darīja daudz, lai veicinātu finansējumu divu gadu Galileo pozicionēšanas sistēmas projektam un Eiropas Inovāciju un tehnoloģiju institūtam. Tas mums izdevās. Padome piekrita pārskatīt daudzgadu finanšu shēmu, lai Galileo projektu varētu pilnībā finansēt no ES budžeta. Finansējumā radās EUR 2,4 miljardu atšķirība, kad privātais sektors vairs nepiedalījās. Parlaments uzstāja, ka atšķirība ir jānosedz ar naudu no ES budžeta. Vairs nebija domu par to, ka šo neskaidro un saraustīto ceļu vajadzētu turpināt. Izvēle bija jāizdara šajā budžeta procedūrā: vai nu turpināt ar visiem nepieciešamajiem līdzekļiem, vai arī visu izbeigt uzreiz.
<P>
Par laimi Eiropai - Padome izvēlējās turpināt. Par šo mums jāpateicas Portugāles prezidentūras prasmīgajam darbam. Nepieciešamajiem līdzekļiem mēs paņēmām EUR 1,6 miljardus no šā gada neizmantotajiem lauksaimniecības izdevumiem un EUR 200 miljonus no elastības fonda, un pārējo mēs ieguvām, piešķirot prioritātes un pārdalot izdevumus no 1.a pozīcijas. Galileo projekta glābšana Parlamentam bija milzīgs panākums šajā budžeta procedūrā.
<P>
Vēl viens nozīmīgs sasniegums bija ES ārējo darbību veicināšana. Tai EUR 70 miljoni tika iegūti no elastības fonda. Tas viss ir nepieciešams, piemēram, policijas dienestam Kosovā, joprojām esošajām problēmām saistībā ar Palestīnu un sagatavošanās darbiem šo darbību uzsākšanai.
<P>
Budžeta komiteja ir izveidojusi īpašu rezervi, lai veicinātu budžeta līdzekļu sadali pēc darbības jomām. Pie tā vēl būs jāatgriežas rezolūcijā.
<P>
Īpaša problēma ir struktūrfondu vadība. Vairāk nekā puse darbības programmu joprojām ir neapstiprinātas. Ir svarīgi, lai tās tiktu apstiprinātas nekavējoties.
<P>
Visbeidzot es vēlos īpaši pateikties Portugāles prezidentūras pārstāvjiem par lielisko darbu. Tāpat es pateicos komisārei D. Gribauskaite par konstruktīvo pieeju un iniciatīvu. Es vēlos pateikties arī Budžeta komitejas priekšsēdētājam Böge kungam, visiem koordinatoriem un deputātiem. Pateicos arī Budžeta komitejas un savas grupas ierēdņiem, kas sasniedza labus rezultātus budžeta projekta izstrādē par spīti saspringtā grafika radītajai spriedzei.
<P>
Ar šo es atstāju budžeta jautājumu Parlamenta ziņā apspriešanai plenārsēdē.
<P>
(Aplausi)
<SPEAKER ID="215" NAME="Priekšsēdētājs">
Liels paldies, Virrankoski kungs, un, lūdzu, atvainojiet par pārpratumu, kas varbūt jums lika sasteigt runu laika trūkuma dēļ.
<SPEAKER ID="216" NAME="Emanuel Santos" LANGUAGE="PT">
Priekšsēdētāja kungs, dāmas un kungi, man prieks piedalīties jūsu debatēs par 2008. gada budžeta otro lasījumu. Uzmanīgi klausījos pirmās divas runas, un es vēlētos izteikt savu pateicību par mūsu kopīgā darba cildināšanu.
<P>
Kā parasti, arī 2008. gada budžeta procedūra bija ļoti sarežģīta, un es priecājos par jūsu manāmo nodomu 2008. gada budžetā pilnībā ievērot vienošanos, ko panāca abas mūsu iestādes budžeta saskaņošanas sanāksmē 2007. gada 23. novembrī. Šī vienošanās ietver divus dažādus, bet vienlīdz svarīgus mērķus: pirmkārt, noteikt shēmu 2008. gada budžeta izveidei, lai nodrošinātu Eiropas Savienības pienācīgu darbību un tās politiku pareizību; otrkārt, nodrošināt finansējumu Galileo projektam, kas ir viens no svarīgākajiem Eiropas Savienības projektiem pēdējos gados politiskā, rūpnieciskā un finanšu līmenī. Šajā sakarā, lūdzu, ļaujiet vārdos izteikt savu milzīgo lepnumu par to, ka Eiropas Parlaments un Padome kopīgi kā budžeta iestāde ar Komisijas atbalstu ir panākusi vispārēju vienošanos par Galileo projektu.
<P>
2007. gada 23. novembrī mums izdevās panākt vienošanos par Kopienas budžeta svarīgo projektu, tādējādi paātrinot tā tiesisko un tehnisko aspektu apstiprināšanu. Lēmums par finansēšanu neapšaubāmi bija izšķirošais solis, lai ievirzītu Galileo projektu finiša taisnē.
<P>
Turklāt es vēlētos izteikt Padomes gandarījumu par panākto vienošanos par budžetu kopējai ārpolitikai un drošības politikai 2008. gadam. Tā Eiropas Savienībai ir ļoti svarīga politiska prioritāte. Tāpat es uzskatu, ka 2008. gada budžetā kopumā ir līdzsvarots kompromiss starp nepieciešamību nodrošināt nepieciešamo budžeta disciplīnu un stabilu finanšu pārvaldību no vienas puses un mūsu pienākumu nepievilt Eiropas iedzīvotāju cerības - no otras puses.
<P>
Lūdzu, ļaujiet piebilst, ka apmierinošs rezultāts bija iespējams, pateicoties sinerģijai starp visu iesaistīto centieniem un lielisko un konstruktīvo gaisotni, kas, mūsuprāt, raksturoja šo procesu jau no sākuma.
<P>
Tāpēc es nevaru beigt savu runu, neizmantojis iespēju personīgi pateikties Budžeta komitejas priekšsēdētājam Reimer Böge kungam par viņa atklātību un vēlmi veicināt dialogu, ko viņš izrādīja sarunu laikā, un paldies arī abiem referentiem, Virrankoski kungam un Itälä kungam, par konstruktīvu iestāžu sadarbību. Es vēlos arī izteikt pateicību kolēģiem "Budžeta” Padomē un visiem, kas ar viņiem sadarbojās, par prezidentūrai izrādīto atbalstu. Īpašs paldies komisārei Dalia Grybauskaite, kura pilnībā veica savu uzdevumu kā neitrāls starpnieks, un visbeidzot es vēlētos pateikties to triju iestāžu darbiniekiem, kas piedalījās šajās sarunās par ļoti vērtīgo un profesionālo ieguldījumu. Liels paldies visiem!
<SPEAKER ID="217" NAME="Dalia Grybauskaitė">
Komisijas locekle. - (LT) Apsveicu jūs visus! Es vēlētos jums atgādināt, ka, iepazīstinot ar 2008. gada vispārējā budžeta projektu, Eiropas Komisija lielāko daļu izdevumu atvēlēja ieguldījumiem ekonomiskās izaugsmes attīstībā. Šis ir bezprecedenta gadījums Eiropas finanšu vēsturē, kad finansējums ekonomiskās konkurētspējas attīstībai aizņem lielāko budžeta daļu.
<P>
Šī ir jauna, vēsturiska ES budžeta šķautne, un tā atspoguļo ES politiskās prioritātes - konkurētspēju, ekonomisko izaugsmi, kohēziju un sociālo saskaņu.
<P>
Nozīmīgs jautājums sarunās par 2008. gada budžetu bija nepieciešamība izlemt par diviem novatoriskiem Eiropas projektiem - Galileo projektu un Eiropas Tehnoloģiju institūta attīstību.
<P>
Sarunas par budžetu ir bijušas ļoti sarežģītas. Tomēr gan Eiropas Parlamenta, gan Komisijas konstruktīvā nostāja ir ļāvusi panākt pozitīvus rezultātus.
<P>
Es vēlētos pateikties Eiropas Parlamentam un it īpaši referentam budžeta jautājumos Virrankoski kungam par to, ka viņš izskatīja Eiropas Komisijas paskaidrojumus par dažām rezervēm. Pirmajā lasījumā šīs apropriāciju rezerves tika atceltas. Tomēr es vēlētos uzsvērt, ka joprojām ir vairākas neatrisinātas problēmas, kurām Komisija ir pievērsusi Parlamenta uzmanību.
<P>
Tomēr joprojām ir dažas rezerves, kas padarīs budžeta izpildi grūtāku un sarežģītāku, un es ceru, ka tās var atcelt pēc iespējas drīzāk.
<P>
Divas rezerves rada īpašu pamatu mūsu bažām, un es vēlētos tām pievērst klātesošo uzmanību. Viena rezerve par EUR 17 miljoniem samazina personāla algu sagatavošanu galvenajā mītnē ārējās darbības politikas jomā, un tas Komisijai liktu atstāt darba vakances un apturēt pieņemšanu darbā, sākot no janvāra. Tas nozīmē, ka patiesībā EUR 22 miljoni būtu darbinieku algu kopīgajā rezervē, un es tiešām ceru, ka Parlaments plenārsēdē pārskatīs savu nostāju šajā jautājumā.
<P>
Attiecībā uz vispārējo rezervi EUR 5 miljonu apmērā darbinieku algām Komisija ir cieši apņēmusies sniegt vajadzīgo pētījumu par ABM īstenošanu un atskaitēm, ko pieprasījis Parlaments par turpmākajiem pasākumiem vai izvērtējumu un par Iestāžu nolīguma 44. panta īstenošanu.
<P>
Tomēr saistībā ar rīcības plānu par koordinācijas reorganizāciju un atbalsta darbībām es Komisijas vārdā vēlos izteikties ļoti skaidri. Eiropas Parlaments būs pilnībā informēts par visiem dažādajiem soļiem izvērtēšanas turpmākajos pasākumos. Par šo mēs varam jums sniegt Komisijas apņemšanos. Tomēr es arī gribu uzsvērt, ka Komisija nevar uzsākt lielu reorganizāciju šīs Komisijas pēdējā gadā un tāpēc nebūs nekāda rīcības plāna šajā sakarā. Par lielu organizāciju var tikai lemt nākamā Komisija.
<P>
Komisija ir apņēmusies pakāpeniski ieviest izvērtēšanā konstatēto darbību skaita izvērtējuma iznākumu. Mēs izmantojam pakāpenisko pieeju. Esam ķērušies pie komunikācijas darbībām, delegāciju tīkla, Komisijas štata saraksta līdzsvara un kategoriju struktūras. To mēs solījām darīt un izdarīsim.
<P>
Mēs ceram, ka Parlaments ņems vērā mūsu apņemšanos un spējas, lai paveiktu solīto šajā jomā, un balsošanas laikā ceturtdien atkārtoti izskatīsim tā priekšlikumus.
<P>
Komisijas locekle. - (LT) Es vēlētos beigt, izsakot pateicību Eiropas Parlamentam, jo īpaši Budžeta komitejas priekšsēdētājam Böge kungam, un budžeta jautājumu referentam Virrankoski kungam, kā arī Padomei, īpaši Santos kungam, par viņu efektīvo sadarbību un konstruktīvo devumu. Ceru, ka šodienas diskusijas būs noderīgas un auglīgas un ka tās pozitīvi ietekmēs balsošanas rezultātus jautājumā par Eiropas Savienības 2008. gada budžetu.
<SPEAKER ID="220" NAME="Richard James Ashworth">
PPE-DE grupas vārdā. - Priekšsēdētāja kungs, šis 2008. gada budžets ir labs rezultāts, un par to man jāizsaka komplimenti kolēģiem no Budžeta komitejas, it īpaši priekšsēdētājam Böge kungam un diviem referentiem, Virrankoski kungam un Itälä kungam, kas, manuprāt, ir veikuši ļoti labu darbu. Tāpat kā komisāre arī es uzskatu, ka šis budžets atbilstīgāk atspoguļo Eiropas Savienības mainīgās prioritātes un ir vairāk piemērots problēmām, ar kurām saskaramies.
<P>
Es atzinīgi vērtēju to, ka tajā ir 0,96 % NKI, un esmu arī priecīgs, ka Frontex paredzētais finansējums ir daudz piemērotāks problēmām, ar kādām šī organizācija saskaras.
<P>
Tomēr ir bažas par divām jomām. Pirmā joma ir Galileo, un, lai gan nevaru sniegt komentārus par šī projekta tehniskajām īpašībām, es varu un noteikti izteikšu komentārus par finanšu disciplīnu, kas, kā redzams, tiek piemērota. Man raizes darīja tas, ka privātais sektors izrāda ļoti mazu vēlmi veikt ieguldījumus šajā projektā. Šķiet, ka ir maz vai vispār nav paredzēti projekta izmaksu un laika pārsniegumi, kas ir gandrīz neizbēgami, un mani uztrauc tas, ka šajā uzņēmējdarbības modelī pēc attīstības posma paliek vēl daudz neizdarīta.
<P>
Otrs, ko gribu minēt, ir tas, ka šis budžets ir nonācis Revīzijas palātas ziņojuma paspārnē. Jāsaka, ka pēc 13 neveiksmēm šis ir jāuztver ļoti nopietni. Tas ir kas tāds, kas īpaši kaitē sabiedrības attieksmei pret Eiropas Savienību.
<P>
Šie divi punkti ir pilnīgi skaidri. Es tos izklāstu prezidentūrai, dalībvalstīm un Komisijai. Tām steidzami jāpanāk pozitīva ticamības deklarācija, jo - es vēlreiz atkārtoju - tas ļoti, ļoti kaitē attieksmei pret Eiropas Savienību. Otrkārt, un par šo jautājumu, manuprāt, Parlamentam ir laiks izrādīt lielāku pārliecību, lai nodrošinātu, ka Iestāžu nolīguma nosacījumi tiek ievēroti.
<SPEAKER ID="221" NAME="Catherine Guy-Quint">
PSE grupas vārdā. - (FR) Priekšsēdētāja kungs, komisāre, priekšsēdētāji, dāmas un kungi! ES vispārējais budžets atspoguļo ekonomiku nopietnas tendences, ko iezīmē pašreizējās finanšu perspektīvas. Būs EUR 120 miljardi maksājumu apropriācijās, kas veido 0,96 % no dalībvalstu kopējā NKI. Tas viss ir diezgan pieticīgi un diezgan tālu no Eiropas lēmumu pieņēmēju Padomē, Komisijā un arī šeit Parlamentā izziņotā politiskā projekta patiesajām vajadzībām.
<P>
Mēs bieži šajā Parlamentā esam minējuši iemeslus: valstu egoisms, kas šūpo kopīgo laivu, pārmērīgā Komisijas piesardzība, īstenojot budžeta pamatnostādnes, vai ES vispārējā nespēja nākt klajā ar novatoriskiem, reāliem projektiem. Šogad atkal mūsu lielisko referentu - arī Virrankoski kunga - vadībā mums vajadzēja rast risinājumus, lai attīstītu politiskās nostādnes, kas, mūsuprāt, ir būtiskas, un jaunus izmēģinājuma projektus, kurus dalībvalstu iedzīvotāji gaida. Šogad atkal esam pieredzējuši trūcīgu ES starptautiskās darbības finanšu shēmu, kas mums nepalīdz, uzsākot saistību īstenošanu attiecībā uz Palestīnu un Kosovu.
<P>
Tomēr šogad vienam projektam izdevās pārvarēt sastingumu: Galileo. Es īpaši vēlētos pateikties komisārei D. Gribauskaite, Romero kungam, priekšsēdētājam R. Böge, Virrankoski kungam un visiem Budžeta komitejas locekļiem, gan deputātiem, gan administratoriem, kuru nelokāmā pārliecība un sarunu stratēģija tika apbalvota ar finansēšanas nolīgumu, kas noslēgts ar Padomi. Man gribas teikt: "Par laimi Komisija un Parlaments bija klāt,” bet es nevaru nepieminēt to, cik liela nozīme bija Portugāles prezidentūras un Santos kunga dalībai, kurš virzīja notikumu gaitu ar savām zināšanām un spēju ieklausīties. Jāpatur prātā, ka pēc sarunām tieši Eiropa ir nodrošinājusi Galileo finansējumu no Kopienas līdzekļiem. Izmantojot Eiropas Tehnoloģiju institūtu, paketes kopsumma ir EUR 2,7 miljardi, kas neapdraud nevienu ES politikas jomu.
<P>
Šis kopīga politiska pieprasījuma piemērs ir retums EP budžeta vēsturē. Sociālisti to uztver kā cerību signālu ne tikai ES satelītu navigācijas autonomijai, sākot no 2013. gada, bet arī kā norādi uz Parlamenta spēju izmantot savas pilnvaras un pildīt pienākumus, sagatavojot ES turpmākos budžetus.
<SPEAKER ID="222" NAME="Anne E. Jensen">
ALDE grupas vārdā. - (DA) Priekšsēdētāja kungs, komisāre, Padomes priekšsēdētāj! Eiropas Liberāļu un demokrātu apvienības grupas vārdā es arī vēlētos uzsvērt lielisko sarunu iznākumu, par kuru varam priecāties saistībā ar 2008. gada budžeta pieņemšanu ceturtdien. Es apsveicu savu kolēģi Virrankoski kungu kā Budžeta komisijas referentu. Viņam ir izdevies izdarīt to, kas daudziem likās pat neiespējami, proti, panākt kompromisu saistībā ar daudzgadu budžeta shēmas un finanšu plāna pārskatīšanu bez nepieciešamības iesaistīt valstu vadītājus vai valdības vai piedzīvot plašas, dramatiskas sarunas decembra beigās.
<P>
Pašreizējais sarunu iznākums mums sniedz nepieciešamos miljardus, lai finansētu Galileo satelītnavigācijas sistēmu, nesamazinot finansējumu citām būtiskām programmām. Tie ir brīvie lauksaimniecības līdzekļi, tā ir nauda no elastības fonda, un tā ir nauda, kas nebūtu citādi izmantota un kas tagad ir piešķirta, lai nodrošinātu to, ka ES var turpināt iesākto un saņemt nozīmīgu ieguldījumu Galileo projektā. Tas ES rīcībā nodos pamatinfrastruktūru un svarīgas prasmes. Papildu līdzekļi no elastības fonda ir atrasti arī Palestīnai un Kosovai.
<P>
Kopumā mēs esam nonākuši pie vēsturiski laba risinājuma. Mums ir nepieciešams elastīgāks ES budžets, ar kuru katru gadu mēs varam nodrošināt finansējumu būtiskām vajadzībām. Tas ne vienmēr nozīmē dārgāku budžetu, bet gan stingrāku noteikumu īstenošanu un koncentrēšanos uz būtiskām problēmām. Daudzi ir devuši ieguldījumu, lai mēs nonāktu pie šī lieliskā risinājuma. Grybauskaitė kundze mūs ir vadījusi apdomīgi un ietekmīgi. Parlamenta nostāja ir bijusi vienota un nodrošinājusi to, ka Komisijas vēlmes tiek atbalstītas. Es vēlētos pateikties Budžeta komitejas priekšsēdētājam Böge kungam par viņa spēcīgo un prasmīgo vadības stilu, kā arī koordinatoriem no citām grupām par izcilo sadarbību. Paldies arī Itälä kungam par lielajiem centieniem un Portugāles prezidentūrai par darbu šī izcilā rezultāta sasniegšanā. Šī ir gan ES, gan veselā saprāta uzvara.
<SPEAKER ID="223" NAME="Wiesław Stefan Kuc">
UEN grupas vārdā. - (PL) Priekšsēdētāja kungs, mēs šodien pēdējo reizi apspriežam Eiropas Savienības 2008. gada budžeta projektu. Šķiet, tas atbilst mūsu gaidām, lai gan viskarstākās debates ir bijušas par tā lielumu, kā tas ir parasti. Tomēr mums jādarbojas saskaņotajā sistēmā un tai jāpielāgo individuālas nostājas.
<P>
Mēs centāmies ņemt vērā visus grozījumus, bet reizēm tas bija neiespējami, jo tie cits citu izslēdza. Esmu īpaši gandarīts, ka, pildot Eiropas pienākumus kā globāliem partneriem, mēs centāmies palielināt līdzekļus šāda veida darbībām, cik vien tas iespējams. Atsaucoties uz Saharova prēmijas laureāta Salih Mahmoud Osman šodienas uzrunu, pasaule katrā ziņā rēķinās ar Eiropas Savienības atbalstu.
<P>
Šajā sakarā es vēlētos teikt, ka Eiropas Nāciju grupa, kuras vārdā es runāju, balsos par iesniegto budžeta projektu. Es vēlētos pateikties visiem kolēģiem par sasniegto. Uzslavu ir pelnījuši visi. Vēlreiz paldies.
<SPEAKER ID="224" NAME="Helga Trüpel">
Verts/ALE grupas vārdā. - (DE) Priekšsēdētāja kungs, komisāre, dāmas un kungi! Zaļo/ALE grupai arī būtisks jautājums ir tas, vai Eiropas budžets patiešām ir vērsts uz nākotnes vajadzībām un atbilst turpmāko gadu grūtajiem uzdevumiem, it īpaši attiecībā uz mūsu atbildību ārpolitikas jomā, kā arī saistībā ar pētījumiem un attīstību, izglītību un, protams, cīņu pret klimata pārmaiņām.
<P>
Mēs neuzskatām, ka budžets kopumā ir pietiekami labs, lai spētu atrisināt šos galvenos uzdevumus. Tomēr mēs esam gandarīti, ka lēmums par Galileo ir pieņemts. Tā ir kā starta pozīcija, no kuras varam atsperties, lai mainītu budžetu un pielāgotu to turpmākajām vajadzībām, un vēsturisks solis Eiropas Savienībai ir arī tas, ka ir uzsākts tik vērienīgs projekts rūpniecības politikas jomā.
<P>
Es uzskatu, ka ir ļoti svarīgi, jo īpaši ņemot vērā Lisabonas darba kārtību, lai Eiropa neatstātu šo jauno tehnoloģiju attīstību, šo navigācijas sistēmu ASV vai Ķīnas ziņā, bet mums ir jāveic pašiem savs uzdevums pasaulē un pasaules tirgū.
<P>
Tādēļ es uzskatu, ka mums turpmākajos gados ir jādara vēl vairāk, lai uztvertu šīs izmaiņas un rastu atbilstīgas atbildes uz globāliem jautājumiem. Esmu arī priecīgs, ka mums ir izdevies pārdalīt līdzekļus no Euratom programmas uz Galileo finansējumu. Manuprāt, līdzekļu tērēšana labākai un videi mazāk kaitīgai tehnoloģijai ir vēl viens solis uz priekšu.
<P>
Es vēlētos pateikties arī saviem kolēģiem komitejā, Böge kungam un abiem referentiem par viņu ieguldīto darbu šajā budžetā. Es noteikti uzskatu, ka tas ir solis pareizajā virzienā.
<SPEAKER ID="225" NAME="Esko Seppänen">
GUE/NGL grupas vārdā. - (FI) Priekšsēdētāja kungs, rīt mēs pieņemsim ES budžetu nākamajam gadam, kurā maksājumi nepārprotami ir zem 1 % robežas, nemaz nerunājot, ka tas būs 1,24 % no NKI. Šajā sakarā iznākums ir apmierinošs tiem mūsu grupā, kas vēlas ietaupīt savu valstu nodokļu maksātāju naudu. No otras puses, mūsu grupā ir daudz to, kuri vēlētos, lai Komisijas budžets ievērotu politiku, ko Parlaments pieņem tā, kā tas izmanto savus līdzekļus, iedragājot trūcīgāko budžeta disciplīnu. Vienmēr ir jācenšas atrast jaunas izdevumu jomas, lai gan tās var nebūt labs naudas izmantošanas veids.
<P>
Mūsu grupā ir arī divu veidu attieksme pret Galileo projektu. Vieni vēlas, lai to finansē no ES budžeta, citi pilnīgi noraida Galileo, ņemot vērā projekta milzīgās izmaksas. Ir bažas, ka tas nebūs valsts naudas vērts. Pēc privāto uzņēmumu izstāšanās Galileo nākotne tagad ir atkarīga no ES finansējuma. Mūsu grupa nav augstās domās par Galileo projekta militarizāciju, jo sākotnēji tas bija domāts tikai civilām vajadzībām.
<P>
Mēs neesam augstās domās arī par papildu finansējumu no ES budžeta Eiropas Savienības ārpolitikai, drošības un aizsardzības politikai. Mēs paliekam pie uzskata, ka ES ir miera organizācija un ka to nedrīkst militarizēt un padarīt par lielvaras pārstāvi. Tā notiks, ja Padome vairāk naudas ieguldīs kopējās ārlietu un drošības politikas finansējumā. Mēs negribam būt iesaistīti tur, kur ES budžeta līdzekļus izmanto, lai atbalstītu veco pārejas valstu politisko mantojumu Āfrikā vai nelikumīgas darbības ASV, kas Irākā un Afganistānā darbojās kā spīdzinātāja.
<P>
Ņemot to visu vērā, mūsu grupa draudzīgā garā balsos pret Virrankoski kunga budžeta ziņojumu.
<SPEAKER ID="226" NAME="Nils Lundgren">
IND/DEM grupas vārdā. - (SV) Priekšsēdētāja kungs, es vēlētos pateikties un izrādīt cieņu referentiem, Virrankoski kungam un Itälä kungam. Viņi ir veikuši ļoti kompetentu un atbildīgu darbu un tā laikā ir arī spējuši saglabāt budžetu zemākā līmenī, nekā man sākumā pat likās iespējams. Bet viņiem, protams, nācās strādāt saskaņā ar uzliktajiem ierobežojumiem, un es vēlētos uzsvērt, ka šie ierobežojumi ir pārmērīgi.
<P>
Pirmkārt, ieņēmumu daļa būtībā ir iepriekš noteikta summa. Apmēram 1 % no nacionālā kopienākuma nonāk ES. Bet racionālā shēmā tā nevajadzētu notikt. Pareizā pieeja ir vispirms izlemt, kas ES ir jādara, tad aprēķināt, cik tas maksās, un visbeidzot - sadabūt tam naudu. Nedrīkst vispirms sameklēt naudu un pēc tam brīnīties, kam to varētu tērēt. Tā rīkoties ir nepareizi, un visi to zina. Tāpēc mainīsim to!
<P>
Otrkārt, mēs zinām, ka vismaz 75 % no ES līdzekļiem ir atvēlēti pilnīgi bezjēdzīgiem un kaitīgiem mērķiem. Tādēļ mums ir milzīga naudas summa, ko varam tērēt noderīgiem projektiem. Apmēram puse joprojām tiek tērēta lauksaimniecības politikas praksē un vēl ceturtā vai trešā daļa - kaut kam, ko sauc par "struktūrfondu strukturālo pusi”. Patiesībā ES neko tādu nevajadzētu darīt.
<P>
ES vajadzētu izstrādāt un uzraudzīt reglamentējošas sistēmas iekšējā tirgū un sadarbībai vides jomā. Tas maksā pārsteidzoši maz. Ja mēs nākotnē uz to pārietu, mēs varētu samazināt ES ieguldījumus un mums paliktu nauda kam citam, kas ES būtu jādara. Manuprāt, tas attiektos arī uz Galileo, kas tagad tiek finansēts. Tas ir panākums. Mums vajadzētu ieguldīt lielus līdzekļus pamatpētījumos, jo tas mums ļautu attīstīt kodolsintēzes enerģijas jomu. Tas ir īstais ES uzdevums. Nevis apkarot meža ugunsgrēkus, strukturālo pielāgošanos globalizācijai un citām shēmām, kas ir vistīrākie propagandas izdevumi.
<SPEAKER ID="227" NAME="Sergej Kozlík" AFFILIATION="NI">
(SK) Priekšsēdētāja kungs, Parlamenta deputāti, dāmas un kungi, daudzas no kopējām politikām, kas saņem finansiālo atbalstu no ES budžeta, nav labas. Tās neveicina efektīvu Eiropas Savienības ražošanas struktūru attīstību, nedz arī palielina savu konkurētspēju.
<P>
Lauksaimniecības nozare, kas saņem gandrīz 40 % no ES budžeta, atbilst šai kategorijai. Saistībā ar vispārējo attīstību ES kopējā lauksaimniecības politika šķiet ļoti neelastīga un nemainīga. Tā vēstures gaitā ir deformēta ar dažādiem kompromisiem, kas balstīti uz pakāpenisku piekāpšanos galvenokārt lielajām dalībvalstīm.
<P>
Līdz šim visām reformām mēs vairāk vai mazāk esam saglabājuši neefektīvu līdzekļu pārdali. Joprojām ir tāda situācija, ka 80 % Eiropas resursu izmanto 20 % uzņēmumu vecajās dalībvalstīs. Tas rada nevienlīdzīgus nosacījumus jaunajām dalībvalstīm un diskriminē tās.
<P>
Tā ir neapšaubāmā pretrunā tirgus pamatnoteikumiem veidot valsts budžetus, pamatojoties uz tā saukto vēsturisko principu, kā tas notiek saistībā ar vīna nozares reformu. ES kopējai lauksaimniecības politikai ir jāgarantē, ka tās instrumentiem ir līdzvērtīga ietekme un ka tiem ir vienlīdzīga piekļuve ES budžetam, kā arī dalībvalstu budžetiem.
<P>
Mēdz teikt, ka budžets atspoguļo paredzētās ekonomikas politiskās nostādnes. Baidos, ka tā Eiropas budžeta daļa, kas saistīta ar lauksaimniecību, diemžēl ir kā greizais spogulis.
<SPEAKER ID="228" NAME="Salvador Garriga Polledo" AFFILIATION="PPE-DE">
(ES) Priekšsēdētāja kungs, komisāre, Padomes priekšsēdētāj, referenti, dāmas un kungi, šis ir labs budžeta projekts, un mums visiem vajadzētu citam citu apsveikt. Tomēr jau pietiekami daudz ir teikts par dokumenta projekta saturu.
<P>
Es vēlos izteikt, cik apmierināts esmu ar diviem aspektiem: budžeta izpildi un veiksmīgo saskaņošanas procedūru.
<P>
Runājot par budžeta izpildi, manuprāt, šogad mums ir izdevies pievienot vērtību no budžeta izlietotajiem līdzekļiem, mēs esam veiksmīgāk tikuši galā ar savām saistībām, un mums ir bijusi laba sadarbība un cieša informācijas apmaiņa ar Eiropas Komisiju. Manuprāt, mēs droši varam teikt, ka lielākajā daļā budžeta jomu budžeta izpilde 2007. gadā ir bijusi apmierinoša, un turklāt tas nozīmē, ka attiecībā uz Komisiju mums var būt mazākas rezerves nekā iepriekšējos gados. Tas savukārt rada daudz vienmērīgāku procedūru, pat zinot, ka mēs esam vienā no finanšu shēmas, no jaunās finanšu perspektīvas perioda pirmajiem gadiem: tas nozīmē, ka struktūrfondu ieviešanas temps būs nedaudz lēns, bet es ceru, ka tas pieaugs.
<P>
Attiecībā uz saskaņošanu - pamatojoties uz šo lielisko vienošanos, es vēlētos vēlreiz apsveikt Eiropas Komisiju saistībā ar palīdzību no komisāres, EP delegācijas un, protams, Portugāles prezidentūras puses, kuri darbojās saskaņoti. Viņi ir darbojušies kā īsta komanda, un tās dalībnieki ir ieradušies pat vienādās kaklasaitēs, kas nozīmē, ka viņi patiešām darbojas kā komanda: katrā ziņā, pateicoties viņiem, mums ir bijusi iespēja finansēt tehnoloģisko attīstību un pasargāt nodokļu maksātājus no pārmērīgas maksājumu apropriāciju izmantošanas.
<P>
Mums tuvākajos gados nevajadzētu mainīt šo formulu, un turpmākajās budžeta sasakņošanas procedūrās mums vienmēr ir jāpatur prātā, ka šis Parlaments pārstāv iedzīvotājus un ka viņu gribu izsaka politiskās grupas. Tāpat mēs nedrīkstam aizmirst, ka budžets ir politiska rīcība pati par sevi.
<SPEAKER ID="229" NAME="Jutta Haug" AFFILIATION="PSE">
(DE) Priekšsēdētāja kungs, komisāre, Padomes priekšsēdētāj, dāmas un kungi, 2008. gada budžeta procedūra ir pierādījusi, cik ļoti Eiropas Parlaments var progresēt sarunās ar Padomi, ja mēs esam apņēmušies īstenot Eiropas politikas idejas.
<P>
Jau pašā sākumā mēs teicām, ka pēc valsts un privātās partnerības idejas atmešanas Galileo būtu jāfinansē no Eiropas līdzekļiem, pamatojoties uz Kopienas metodi. Jebkas cits Parlamentam šķistu nepieņemami. Parlaments neatkāpās no savas nostājas šajā jautājumā un tad izdarīja spiedienu uz Padomi - jeb, būsim atklāti, piespieda Padomi lauzt jaunu ceļu, nobalsojot ar vairākumu, nevis vienprātīgi -, lai tā apstiprinātu kompromisu ar mums, kas ietver to, ko sauc par "nelielu pārskatījumu”. Es to saku kā vāciete, kas ir pateicīga Portugāles prezidentūrai.
<P>
Tāpēc mēs varēsim pienācīgi finansēt Galileo un Eiropas Tehnoloģiju institūtu līdz 2013. gadam. Lai gan tas man liek lepoties ar mūsu Parlamentu, es, protams, neaizmirsu, cik neizsakāmi daudz Komisija ir palīdzējusi šajā budžeta procesā. Es no sirds pateicos jums, komisāre, un visiem jūsu dienestu darbiniekiem. Jūs neapšaubāmi palīdzējāt nodrošināt to, ka Padome nonāk uz pareizā ceļa ne tikai saistībā ar konkurences un jauninājumu politiku, bet arī attiecībā uz ārvalstu politiku pasākumiem. Šis kompromiss pagaidām sniegs pietiekami daudz līdzekļu mūsu saistībām ar Kosovu un Palestīnu.
<P>
Pats par sevi saprotams, ka Parlamentam par šo progresu ir jāmaksā. 2008. gadā apropriācijas EUR 285 miljonu apmērā tiks piešķirtas kopējai ārpolitikai un drošības politikai. Lai gan tas ir par EUR 125 miljoniem vairāk nekā 2007. gadā, mēs visi labi zinām, ka 4. pozīcijā nebūs pietiekami līdzekļu līdz finanšu plāna termiņa beigām. Lai arī cik liels prieks mums nebūtu par šīm pārmaiņām Parlamenta nostājā, mums ir arī pamatīgi jāuzsver, ka Padome joprojām ne tikai koncentrējas uz savu mērķi izdot pēc iespējas mazāk līdzekļu, bet tā patiesībā šo mērķi ir sasniegusi. Plānoto izdevumu summa ir EUR 120,3 miljardi, kas ir tikai 0,96 % no kombinētajiem dalībvalstu NKI, turpretī finanšu plānā ir paredzēts 1,04 %.
<P>
2008. gadā mums būs "sažņaugts” budžets par spīti tam, ka mēs būtu gribējuši ko brīvāku. Tas ir vēl viens iemesls saskaņotiem pasākumiem no mūsu puses, lai nodrošinātu to, ka Komisija izpilda daudzgadu programmas ātri un pareizi, ka tā ņem vērā mūsu komentārus par konkrētām budžeta pozīcijām tā, lai tas atbilstu mūsu nodomiem, ka tās sākotnējā atbilde uz mūsu priekšlikumiem par izmēģinājuma projektiem un sagatavošanas pasākumiem ir centieni atrast veidu, kā tos īstenot, nevis aprakstīt visus šķēršļus to realizācijai. Es aicinu visus deputātus, arī tos, kas darbojas specializētās komitejās, sistemātiski un kritiski pārraudzīt 2008. gada budžeta īstenošanu.
<P>
Nobeigumā ļaujiet izteikt visdziļāko pateicību referentiem, kolēģiem Parlamentā un sekretariāta darbiniekiem par viņu konstruktīvo sadarbību 2007. gadā. Es ceru uz šādu pašu parlamentāro solidaritāti 2008. gadā, kad vien mans uzdevums būs izveidot ziņojuma projektu.
<SPEAKER ID="230" NAME="Gérard Deprez" AFFILIATION="ALDE">
(FR) Priekšsēdētāja kungs, dāmas un kungi, pirmkārt un galvenokārt es vēlētos apsveikt referentus un galveno referentu, mūsu draugu Kyösti Virrankoski, un visu EP delegāciju, ko prasmīgi ir vadījis Böge kungs. Es apsveicu arī Komisiju un neparastā kārtā arī Padomes prezidentūru, kas uzdrošinājās uzņemties pienākumus. Ministr, ja būtu Eiropas légion d'honneur, manuprāt, jūs būtu pelnījis būt tā sastāvā.
<P>
Galvenās bažas, kas man un daudziem maniem kolēģiem radās saistībā ar 2008. gada budžetu, bija par pilnīga Kopienas finansējuma nodrošināšanu Galileo projekta uzsākšanai un Eiropas Tehnoloģiju institūtam, neapdraudot finansējumu programmām, kuru mērķis ir īstenot Lisabonas stratēģiju. Rezultāts ir sasniegts: tās ir labas ziņas Eiropai kopumā, kā arī labas ziņas, kuras mēs viegli un vienkārši varam izskaidrot iedzīvotājiem, kas saprot tās darbības jomu.
<P>
Ja es varētu uz brīdi uzlikt savu LIBE komitejas priekšsēdētāja cepuri, es vēlētos izteikt savu apmierinātību, ka Budžeta komiteja atbalstīja Pilsoņu brīvību, tieslietu un iekšlietu komitejas atzinumu par to rezervju likvidēšanu, kas saistītas ar SIS II un Frontex. Šie ir divi būtiski ES ārējo robežu uzraudzības instrumenti, un mums ir jāpalielina to darbības spējas. No otras puses, es pieprasu atstāt rezervē visas apropriācijas, kas saistītas ar Eiropas Atgriešanās fondu, līdz Parlaments un Padome pieņem priekšlikumu direktīvai par kopīgiem standartiem un procedūrām dalībvalstīs attiecībā uz to trešo valstu pilsoņu atgriešanos, kuri dalībvalstī uzturas nelikumīgi.
<SPEAKER ID="231" NAME="Zbigniew Krzysztof Kuźmiuk" AFFILIATION="UEN">
(PL) Priekšsēdētāja kungs, ir grūti būt optimistiskam par 2008. gada budžetu, jo tas daudzu gadu laikā ir mazākais saistībā ar dalībvalstu NKI gan saistību apropriāciju, gan maksājumu apropriāciju ziņā.
<P>
Es vēlētos atgādināt Parlamentam, ka finanšu plānā 2007.-2013. gadam maksimālā robeža 2008. gada saistību apropriācijām bija noteikta 1,08 % no nacionālā kopienākuma. 1,06 % no nacionālā kopienākuma tika noteikti maksājumu apropriācijām. Tādēļ ir milzīga atšķirība starp to, ko Eiropas Savienības bija gatava finansēt vēl pirms diviem gadiem, un to, ko tā ir gatava finansēt tagad. Mēs nevaram paplašināt Eiropu ar tik ierobežotu finansējumu jebkurā jomā, kurai Eiropas Savienība piešķir finanšu līdzekļus.
<P>
Es atzinīgi vērtēju faktu, ka pēc saskaņošanas procedūras tika noslēgts nolīgums par finansējumu Galileo programmai un Eiropas Tehnoloģiju institūtam. Ceru arī, ka Eiropas Parlaments piekrīt budžeta rezervju izmantošanai Frontex aģentūras finansējumam. Tas ir īpaši nozīmīgi tādām valstīm kā Polija. Jau decembrī šo valstu robežas kļūs par Eiropas Savienības ārējām robežām vārda tiešā nozīmē.
<SPEAKER ID="232" NAME="Hans-Peter Martin" AFFILIATION="NI">
(DE) Priekšsēdētāja kungs, galvenais politikā bez jebkādiem "ismiem” ir ticamība. Ticamībai ir sakars ar mērķiem, kuros tiek ieguldīti pieejamie nodokļu ieņēmumi, un cilvēki to visskaidrāk var redzēt summās, ko izlieto administratīvās iestādes. Diemžēl arī šis budžets nespēj precīzi norādīt, cik daudz līdzekļu tiks izmantoti pārvaldē. Mūsu priekšā ir EUR 6,6 miljardi, bet administratīvie izdevumi ir paslēpti daudzās citās apropriācijās.
<P>
Turklāt tas, vai politisko šķiru dzīvesveids ir vai nav kaut kā nebūt saistīts ar lielākās daļas iedzīvotāju dzīves apstākļiem, vēsta kaut ko būtisku par sabiedrības demokrātisko raksturu. Mums ir spilgts piemērs plaisai starp abām pusēm Eiropas Savienībā, ja palūkojamies uz pensiju sistēmu ierēdņiem, arī šī Parlamenta ierēdņiem, kas ietilpst augstākās šķiras papildu pensijas sistēmā. Ierēdņu gadījumā kopējais gada maksājumu apjoms patlaban ir EUR 963 miljoni, no kuriem šie ierēdņi paši iemaksā ne vairāk kā vienu trešdaļu. Tikmēr rēķins tikai aug. Ir paredzams, ka pensiju saņēmēju skaits vien pieaugs par 5,5 %. Inflācijas līmenis ir automātiski ņemts vērā. Tādā veidā Brisele arvien vairāk attālinās no tiem, kurus sakās pārstāvam, un tas nāk par sliktu demokrātijai.
<P>
Šis varētu būt sākuma punkts racionālai budžeta reformai, un tas ir arī aicinājums rīkoties jums, komisāre.
<SPEAKER ID="233" NAME="Reimer Böge" AFFILIATION="PPE-DE">
(DE) Priekšsēdētāja kungs, ļaujiet sākt ar vissiltāko pateicību abiem referentiem, Itälä kungam un Virrankoski kungam, kuri pēdējos mēnešos ir veikuši ļoti labu darbu un ir izveidojuši ārkārtīgi labus ziņojumus. Es pateicos arī politisko grupu koordinatoriem un darbiniekiem, kā arī vēlos izteikt visdziļāko pateicību komitejas sekretariātam. Ļaujiet izcelt Anne Vitrey, Ian Vollbracht un Marie-Cécile Bernard, tādējādi pateicoties visai komandai, kas ir smagi strādājusi mūsu labā. Jāsaka, ka mēs nebūtu nonākuši pie šī galīgā kopīgā iznākuma, par kuru mēs balsosim ceturtdien, bez lieliskās Eiropas Parlamenta solidaritātes.
<P>
Komisāre, ar savu prasmi pateikt īstā brīdī to, ko vajag, kā jūs to atkal izdarījāt šo sarunu laikā, jūs esat devusi absolūti nozīmīgu ieguldījumu sarunu sekmīgā iznākumā, par ko es jums sirsnīgi pateicos. Kā cilvēks, kas ir pieredzējis pāris labus budžeta koordinācijas procesus, es vēlos izrādīt vislielāko cieņu Portugāles prezidentūrai par to, kā tā vadīja Padomes sarunas šajā grūtajā situācijā. Tā ir atvērusi jaunu lappusi ES iestāžu vēsturē, nodrošinot galīgo balsojumu un Padomes piekrišanu, kas ir sasniegums, kuru mēs ļoti novērtējam.
<P>
Kopumā mums ir budžets otrajam finanšu plāna perioda gadam EUR 120,3 miljardu apmērā, kas atbilst 0,96 % no dalībvalstu NKI, budžets, kurš ir ļoti stipri vērsts uz fiskālo disciplīnu.
<P>
Mums ir budžets, kas nodrošina programmas, kuras Eiropai rada pievienoto vērtību, piemēram, tās, kuras pavisam nesen pieņēmām. Mums ir budžets, kas nodrošina pamatu stratēģiskajam Galileo projektam līdz 2013. gadam, un viss noslēpums slēpās pārskatīšanā, elastīgumā un pārdalē. Mums ir budžets, kas nodrošina papildu līdzekļus Frontex, tādējādi ļaujot būtiski reaģēt uz neatliekamām problēmām, un mums ir budžets, kurā ir līdzekļi kopējai ārpolitikai un drošības politikai, lai gan tikai 2008. gadam, un kurš ļauj izmantot elastības fondu KĀDP mērķiem.
<P>
Ļaujiet teikt, ka mēs būtu gribējuši ilgtermiņa, daudzgadu pieeju, kas būtu nostiprinājusi nepietiekamos līdzekļus 4. pozīcijā - "ES kā globāls partneris”. Tomēr tas ir temats, pie kura KĀDP, Palestīna un Kosova mūs noteikti piespiedīs atgriezties saistībā ar Haug kundzes gaidāmo ziņojumu par nākamā budžeta prioritātēm. Es iesaku Parlamentam pašreizējo budžetu esošajā variantā.
<SPEAKER ID="234" NAME="Vladimír Maňka" AFFILIATION="PSE">
(SK) Priekšsēdētāja kungs, dāmas un kungi, ļaujiet izteikt īsu kopsavilkumu jautājumā "pārējās iedaļas”.
<P>
Eiropas Parlamenta darbs pie budžeta ir vainagojies ar panākumiem, un es minēšu tikai dažus. Pirmkārt, mēs panācām kompromisu par kopējo budžeta summas apmēru.
<P>
Otrkārt, attiecībā uz ES iedzīvotāju informēšanu par Eiropas Parlamenta darbu un tā rezultātiem mums tagad ir instrumenti labākai sadarbībai un saziņai ar iedzīvotājiem. Tomēr jāuzsver, ka ar Parlamenta informācijas un komunikācijas stratēģiju uzlabošanu vien nepietiek. Lai stratēģija būtu efektīva, tajā ir jāiesaistās Komisijas un Eiropas iestādēm konkrētās valstīs. Tā ir jāsaskaņo, un tās rezultāti regulāri jāizvērtē. Tādā veidā mēs varam panākt ne tikai labāku piekļuvi informācijai, bet arī lielāku pārredzamību un labāku līdzekļu izmantošanu.
<P>
Treškārt, dāmas un kungi, es vēlētos pateikties jums par atbalstu mūsu centieniem izveidot zināšanu pārvaldības sistēmu. Tas palīdzēs jums turpmākajā likumdošanas darbā.
<P>
Ceturtkārt, esam panākuši lielāku elastīgumu attiecībā uz apmeklētāju grupām.
<P>
Piektkārt, es uzskatu, ka pasākumi, kas veikti, lai atbalstītu valodu dienestus, veicinās gan augstākas kvalitātes pakalpojumu sniegšanu, gan labāku līdzekļu izmantošanu.
<P>
Visbeidzot, mēs panācām vienošanos par vairākiem punktiem saistībā ar vidi un nodarbinātības pieejamību invalīdiem.
<P>
Budžeta "pārējām iedaļām” ir svarīgi izvērtēt katru iestādi atsevišķi. Es vēlētos minēt Revīzijas palātu kā piemēru budžeta izstrādāšanas labas prakses ziņā. Izstrādāšanas laikā ietaupījumi tika noteikti dažās budžeta pozīcijās, pamatojoties uz reālajiem izdevumiem, nevis indeksētajiem aprēķiniem.
<P>
Dāmas un kungi, es vēlētos pateikties mūsu referentiem, kā arī visām komandām no Komisijas, Padomes un Eiropas Parlamenta. Mūsu sanāksmes, debates un saskaņošanas procedūras man liek justies ļoti gandarītam. Sajūta, kad liekas, ka visi iesaistītie vēlas panākt vienošanos, vairo pozitīvu gaisotni, kas var novest tikai līdz labiem rezultātiem.
<SPEAKER ID="235" NAME="Nathalie Griesbeck" AFFILIATION="ALDE">
(FR) Priekšsēdētāja kungs, dāmas un kungi, kā jūs zināt, 2006. gadā daudzi no mums balsoja par daudzgadu finanšu plānu ar smagu sirdi. Mēs faktiski pilnībā apzinājāmies, ka ar dalībvalstu iemaksām nepietiek, lai risinātu lielākās problēmas, ar kurām saskaras ES ar 27 dalībvalstīm un pusmiljardu iedzīvotājiem. Šis nepietiekamais budžets, ko pasliktināja privāto partneru aiziešana, kas līdz šim bija ieinteresētās personas Galileo projektā, radīja mums nopietnas problēmas un bija iemesls pamatīgām bažām.
<P>
Es tāpēc priecājos, ka Parlaments šoreiz ir uzklausīts pēc ļoti ilgi cīņas ar dalībvalstīm Padomē. Šī 2008. gada budžets patiesībā ir uzvara eiropiešiem un Parlamentam, un es arī vēlos izteikt savu vissirsnīgāko pateicību galvenajam referentam un visai viņa komandai par smagajām sarunām, kā arī, protams, priekšsēdētājam R. Böge un Budžeta komitejas locekļiem un administratīvajiem darbiniekiem.
<P>
Esmu apmierināta, ka pēc stundām ilgajām intensīvajām sarunām mēs esam nonākuši pie kopējā kredīta gandrīz EUR 120 miljardu apmērā, kas veido 0,96 % no ES NKP. Tas īpaši attiecas uz elastības fonda izmantošanu, kas ļaus mums ievērojami palielināt KĀDP apropriācijas (4. pozīcija), īpaši uzsverot Kosovas un Palestīnas jautājumu.
<P>
Visbeidzot, kā Transporta un tūrisma komitejas locekle es tāpat kā kolēģi atzinīgi vērtēju garantētos maksājumus Galileo, kas ir ievērojami būtisks projekts, kurš ļaus Eiropai saglabāt pašreizējo vietu un pat pakāpties par kādu vietu augstāk kā kosmosa lielvarai un garantēs neatkarību no citām valstīm. Tas ir liels panākums ne tikai politiski, bet arī saistībā ar nodarbinātību, pievilcību un jo īpaši Eiropas integrācijas redzamību iedzīvotājiem: tas vienkārši ir milzīgs panākums mūsu nākotnei.
<SPEAKER ID="236" NAME="László Surján" AFFILIATION="PPE-DE">
(HU) Priekšsēdētāja kungs! "Un tomēr tā griežas!” Galileo Galilei it kā esot teicis. Tagad, pēc daudziem gadiem, kritizētā Galileo programma arī vēl "griežas”. Es vēlētos apsveikt referentu, Komisiju, komisāri un Parlamentu saistībā ar panākto vienošanos. Bet kāpēc ir vajadzīgs spēks? Kāpēc Padome nerīkojās ātrāk? Kāpēc tā ir satriekta un šausminās par to, ka Eiropas Savienībai ir jāmaksā vēlreiz? Kāpēc mēs nepriecājamies, ka Eiropas Savienība ir gatava un spēj īstenot tādas svarīgas programmas kā Galileo? Kāpēc mums ir nepieciešams lasīt kopā vajadzīgo summu no pāri palikušās naudas, nevis sadalīt uz visiem projekta izmaksas, kā arī peļņu? Kāpēc Padome no gada uz gadu cenšas samazināt līdzekļus kohēzijas politikai - šogad pat vairāk nekā par EUR 100 miljoniem? Kāpēc ir nepieciešams apturēt lauksaimniecības atbalstus jaunajām dalībvalstīm desmit gadus un likt Eiropas iedzīvotājiem, kas saņem dažāda veida atbalstus, konkurēt citam ar citu kopējā tirgū?
<P>
Kad Austrijas imperators un Ungārijas karalis lūdza palīdzību kara jautājumos Maria Theresa, Ungārijas muižnieki sniedza iedvesmojošu atbildi: "Asinis - tā ir mūsu dzīvība!” Bet arī piebilda: "Nekādu auzu!” jeb, citiem vārdiem sakot - mēs izmaksas nesedzam. Ir grūti gūt panākumus ar šādu rīcību. Mums nevajadzētu uztvert Eiropas Savienības budžetu kā izšķērdētu naudu. Tas ir instruments, ar kura palīdzību Eiropas iedzīvotāji savai naudai iegūst vērtību. Parlaments, Komisija un arī Padome pie tā ir strādājuši. Ja vien idejas un nodomi būtu parādījušies ātrāk... Paldies par uzmanību!
<SPEAKER ID="237" NAME="Jan Mulder" AFFILIATION="ALDE">
- (NL) Priekšsēdētāja kungs, jau atkal mēs varam sevi apsveikt saistībā ar to, ka pēc tik daudziem mēģinājumiem ir panākta vienošanās. Tas bija ilgs un grūts process, un visi, kas piedalījās, tagad var atskatīties uz to ar skaidru sirdsapziņu. Svarīgākais jautājums ir par to, vai šī ir labākā procedūra budžeta pieņemšanai. Es domāju, ka būtu laba doma pēc jaunā Līguma ratificēšanas censties noskaidrot, vai mēs nevaram atrast ātrāku un efektīvu veidu, kā to izdarīt.
<P>
Mēs varētu arī, piemēram, izskatīt jautājumu par to, vai lemt par izmēģinājuma programmām un sagatavošanas darbībām tik vēlu ir labākais veids vai arī to vajadzētu darīt agrīnākā stadijā. Es esmu par pēdējo. Ja palūkojamies uz sarunām, tad galvenais šī budžeta panākums ir Galileo projekts un Eiropas Tehnoloģiju institūts.
<P>
Kad lasu preses ziņojumus par visām sarunām, vienmēr šķiet, ka svarīga ir tikai viena iestāde - Ministru padome. Kad vienošanās ir noslēgta, presē vienmēr var lasīt: "Ministru padomē panākta vienošanās.” Vai ir neiespējami sabiedrībai nodot ziņu, ka patiesībā tā gluži nebija? Bija grūti pārliecināt Padomi pielāgot daudzgadu budžetu.
<P>
Būtībā tas ir slavējami: Līgums vēl ir jauns, bet bija nepieciešams. Manuprāt, mums ir jāievēro gan tas, gan daudzgadu budžets, bet tas attiecas arī uz Padomi, jo īpaši 44. pants par to, kā noformējami valsts paziņojumi par rūpīgu finanšu vadību. Varbūt Padome varētu tam pievērst uzmanību.
<SPEAKER ID="238" NAME="Janusz Lewandowski" AFFILIATION="PPE-DE">
(PL) Priekšsēdētāja kungs, gan struktūras, gan lieluma ziņā 2008. gada budžets liecina, ka mums vēl tāls ceļš ejams, līdz spēsim ieviest jaunas paaudzes daudzgadu programmas saistībā ar finanšu plānu 2007.-2013. gadam. Viens būtisks piemērs ir rekordzemais maksājumu līmenis attiecībā uz NKI.
<P>
Esmu piesardzīgi optimistisks, ka 2008. gadā šī budžeta atbalsta saņēmēji sagādās Eiropas Parlamentam patīkamu pārsteigumu un vienlaikus sagādās nepatīkamu pārsteigumu finanšu ministriem, pieprasot tā saucamos budžeta grozījumus augstākas ieviešanas maksas dēļ, nekā pašlaik lēsts, jo īpaši attiecībā uz struktūrfondiem.
<P>
Saskaņošana bija ļoti veiksmīga un tiešām bija triju iesaistīto iestāžu kopīgs panākums. Es apsveicu Böge kungu saistībā ar viņa kā Parlamenta delegācijas vadītāja veikumu. Apsveicu arī referentus, sekretariāta darbiniekus un citus iesaistītos. Kā jau tika minēts šodienas debatēs, saskaņošanas procedūra radīja nepatīkamu iespaidu. Bija sajūta, ka Parlamenta delegācija nevis aktīvi iesaistījās, lai panāktu vienošanos un līdzdarbotos, bet izturējās kā tāds novērotājs darījuma pasākumos starp konkrētu valstu delegācijām. Delegācijas īpaši interesēja finansēšanas metode un it īpaši publiskā iepirkuma līgumi, kas saistīti ar Galileo programmu.
<P>
Šis nepatīkamais iespaids pēc tam tika atspoguļots plašsaziņas līdzekļu komentāros par šo pasākumu. Jāpatur prātā, ka galvenais mērķis bija budžeta saskaņošana. Tas bija kas vairāk nekā vienkārši ieinteresēto valstu finanšu ministru sanāksme. Eiropas Parlamenta vārdā es ar šo apņemos, ka mēs izdarīsim secinājumus no šīs pieredzes, kas noderēs šāda veida gaidāmajām sanāksmēm 2008. gadā.
<SPEAKER ID="240" NAME="Ingeborg Gräßle" AFFILIATION="PPE-DE">
(DE) Priekšsēdētāja kungs, komisāre, Padomes priekšsēdētāj, ļaujiet sākumā apsveikt Padomes priekšsēdētāju! Manuprāt, jūs lieliski rotājat šo sēžu zāli ar savām Portugāles prezidentūras kaklasaitēm un esat radījuši arī esprit de corps Padomē, kas mums likās neiespējami.
<P>
Raugoties no budžeta kontroles viedokļa, ir divi punkti, kurus mēs vēlamies īpaši uzsvērt nākamajā finanšu gadā. Pirmais, ko komisāre jau minēja, ir arī turpmāka skrīninga izmantošana, koncentrējoties uz personālsastāva izveidi koordinācijas un administratīvā atbalsta jomā. Mēs zinām, ka pati Komisija šaubās par to, vai tai vajag 1700 darbinieku saziņas uzdevumu veikšanai, 3500 - dokumentu pārvaldībā vai 1700 - Personāla direktorātā. Tie visi kopā ir gandrīz trešā daļa darbinieku atbalsta un koordinācijas dienestos. Mēs cenšamies nodrošināt to, lai administrācija neuztrauktos tikai par sevi un lai tajā strādātu darbinieki, kas var īstenot Komisijas, kā arī Parlamenta politiskās prioritātes.
<P>
Tāpēc mēs joprojām pieprasām, lai Komisija turpina pievērst uzmanību šīm darbības jomām rīcības plānā. Šim jautājumam ir jāpaliek darba kārtībā ar vai bez rezerves, ar vai bez rezolūcijas 11. punkta un pat ar vai bez iepriekšējo nosacījumu izpildes. Es jūs ļoti mudinu turpināt nodarboties ar šo jautājumu. Jūs esat izteikuši savus komentārus, es tos esmu dzirdējusi un pēc tiem spriedīšu par jums. Es uzskatu, ka šī Komisija pavisam noteikti spēj izstrādāt rīcības plānu. Tās sekotāji to nespēs. Tāpēc es uzskatu, ka ir svarīgi, lai jūs izpildītu šo priekšnoteikumu un veiktu atbilstīgus sagatavošanas darbus. Mani pašu ļoti interesē šis jautājums, un es vienmēr esmu gatava apspriest to ar jums.
<P>
Otrais punkts, kuram mēs piešķiram nozīmi, skar valsts pārvaldes deklarācijas līdzekļiem, kas ir saistīti ar dalīto pārvaldību. Padomes priekšsēdētāj, saskaņošanas procedūras laikā jūs izteicāt dažus apgalvojumus, kuros mums norādījāt, ka tiksiet galā ar šo jautājumu. Līdz šim jūs neesat norādījis, kā tieši to paveiksiet. Mūsu aicinājums rīkoties šajā jautājumā attiecas arī uz Slovēnijas prezidentūru. Mēs ļoti mudinām Komisiju izmantot attiecīgās pamatnostādnes, lai izveidotu apstākļus, kuros mēs pirmām kārtām varam uzsākt sarunas ar dalībvalstīm. Neizmantojot šīs pamatnostādnes un bez attiecīgas dalībvalstu rīcības būs grūti veikt jebkuras darbības.
<SPEAKER ID="241" NAME="Monica Maria Iacob-Ridzi" AFFILIATION="PPE-DE">
(RO) Priekšsēdētāja kungs, Eiropas Savienības 2008. gada budžets ir pragmatisks, izstrādāts, ņemot vērā pašreizējās Eiropas Savienības attīstības prioritātes. Budžeta procedūras laikā Eiropas Parlaments izmantoja savu prerogatīvo kontroli pār citām iestādēm, lai veicinātu galveno Lisabonas stratēģijas mērķi - ekonomisko konkurētspēju un nodarbinātību.
<P>
Parlaments pārnesa Komisijai paredzētos līdzekļus uz rezervēm, ņemot vērā trūkumus darbības programmu apstiprinājuma sistēmā, jo termiņu pārsniegšana Eiropas iedzīvotājiem nozīmē zaudētu naudu. Tas pats notiek ar kavēšanos pieņemt darbā personālu no jaunajām dalībvalstīm, kas ir radījusi būtiskas izmaksas un ietekmējusi Eiropas iestāžu darbību.
<P>
Tāpēc man šķiet ļoti svarīgi, ka pēc Lisabonas līguma stāšanās spēkā Parlamenta kompetence ievērojami palielināsies, koplēmums kļūs par vispārēju noteikumu un Parlamenta veto tiesības budžeta pieņemšanā pāries arī uz lauksaimniecības jomu.
<P>
Atrastie risinājumi Eiropas Savienības nozīmīgo tehnoloģisko projektu, proti, Galileo un Eiropas Tehnoloģiju institūta, finansēšanā ievērojami sekmēs pētījumus un attīstību. Tomēr mums ir jāpārliecinās, ka Eiropas palīdzība tiek sadalīta vienādi un nepadziļina jau esošās tehnoloģiju un informācijas attīstības atšķirības dalībvalstīs. Lai gan tas ir teorētisks risinājums šo programmu finansēšanai, lauksaimniecības rezervju izmantošanai nevajadzētu kļūt par normu. Lauksaimniecībai nevajadzētu būt tai jomai, kuras liktenis tiek izlemts vispirms un kuras līdzekļi tiek sistemātiski novirzīti. Es ļoti priecājos par atbalstu, ko sniedzāt, lai palielinātu summas, kuras atvēlētas Eiropas programmu finansējumam skolu piena apgādes shēmai, paplašinot to arī uz citiem produktiem.
<P>
Visbeidzot es uzskatu, ka arvien pieaugošā Eiropas Savienības iesaistīšanās izglītības jomā kopumā un stipendiju un pastāvīgu mācību programmu paplašināšana jo īpaši ir ļoti svarīga. Tādēļ es jums pateicos, ka atbalstījāt grozījumu par ievērojamu palielinājumu budžetā šai jomai nākamgad.
<SPEAKER ID="242" NAME="Margaritis Schinas" AFFILIATION="PPE-DE">
(EL) Priekšsēdētāja kungs, šāgada budžets atbalso pierādījumu, ka Kopienas metode darbojas. Šogad mēs esam parādījuši pievienoto vērtību, ko Eiropas Savienība var sniegt, risinot sarežģītas problēmas, ja sākotnējie plāni nav izdevušies.
<P>
To apstiprina ne tikai spīdošie Galileo panākumi, bet arī veids, kādā mēs spējām nodrošināt Frontex ar jaunu finansējumu, kas bija nepieciešams jaunu problēmu risināšanai, kā arī izmēģinājuma programmas un Eiropas Tehnoloģiju institūts. Vienkāršāk sakot, Eiropas Savienība pierāda, ka tā var sniegt Kopienai risinājumus liela mēroga un sarežģītām problēmām, ko citi nav spējuši.
<P>
Šī ir pirmā labā ziņa. Tomēr ir arī slikta ziņa, kas saistīta ar plašāku budžeta datu tendenci: fakts, ka šogad nākamā gada vajadzībām mēs tērējam 0,95 % no Kopienas IKP, man nešķiet laba ziņa. Esmu dzirdējis, ka daži mani kolēģi to uzskata par panākumu. Man tā nešķiet. Tas pierāda, ka mēs tagad ar 27 dalībvalstīm tērējam tikpat, cik tad, kad bijām 15 dalībvalstis. Budžeti šādā līmenī neatspoguļo Eiropas uzņēmumu mērķu vērienu. Pamatojoties uz šīgada panākumiem, mums vajadzētu sākt laikus gatavoties turpmākajiem piešķīrumiem, un es priecājos, ka diskusija par šo jau ir sākusies.
<P>
Ļaujiet nobeigumā izteikt personīgu piezīmi: ceturtdien, kad balsosim par budžetu, būs pagājis gads kopš Loyola de Palacio - šī lieliskā Eiropas projekta radītājas - nāves. Viņa bija lieliska eiropiete, ievērojama sieviete, sieviete, kas uzsāka šo procesu, kura veiksmīgs noslēgums būs ceturtdienas balsojums. Manuprāt, politiķim, kura darbi runā, labāka piemiņas brīža nevar būt.
<SPEAKER ID="243" NAME="Simon Busuttil" AFFILIATION="PPE-DE">
- (MT) Paldies, priekšsēdētāja kungs! Viens no jautājumiem, kurā Parlaments un Padome ir vienisprātis, ir ievērojami palielināt Frontex aģentūras budžetu - patiesībā tas ir dubultots. Es vēlētos norādīt, ka starp šīs budžeta pirmo un otro lasījumu, kas tiks apstiprināts šonedēļ, Parlamenta Pilsoņu brīvību, tieslietu un iekšlietu komitejai bija spraiga sanāksme ar Frontex aģentūras priekšsēdētāju, kurā mēs runājām un uzklausījām detalizētu pārskatu par aģentūras darba programmu nākamajam gadam. Priekšsēdētāja kungs, tas mūs pārliecināja, ka mēs rīkojamies pareizi, palielinot šīs aģentūras budžetu, un ka ar lielākiem līdzekļiem nākamajā gadā aģentūras darbība būs efektīvāka nekā līdz šim. Aģentūras priekšsēdētājs mums sniedza informāciju arī par vairākiem jauniem uzdevumiem, kurus paredzēts īstenot nākamgad uz Eiropas Savienības ārējām robežām un kuri ir uz sauszemes, gaisā, kā arī jūrā veicami uzdevumi. Attiecībā uz jūrā veicamajiem uzdevumiem mums ir liels gandarījums par to, ka Frontex darbības tiks ievērojami palielinātas uz jūras robežām, jo īpaši Vidusjūras centrālajā daļā, kā arī Vidusjūras austrumos, kur pēdējā laikā ievērojami pieaug problēmu skaits. Tajā pašā laikā darbība turpināsies arī pie Kanāriju salām. Priekšsēdētāja kungs, man nav šaubu, ka attiecīgo valstu iedzīvotāji atzinīgi vērtēs Frontex efektīvāku klātbūtni, lai palīdzētu viņiem tikt galā ar migrantu pieplūdumu, kas, kā mēs visi zinām, rada galvenās šo valstu iedzīvotāju raizes. Tādēļ viņi novērtēs mūsu lēmumus attiecībā uz budžetu. Turklāt man nav šaubu, ka ar šo budžetu mēs skaidri pavēstīsim organizētās noziedzības tīklam, kas gūst labumu no migrantu tirdzniecības, ka viņu darbība netiks paciesta. Paldies1
<SPEAKER ID="244" NAME="Emanuel Santos" LANGUAGE="PT">
Priekšsēdētāja kungs, esmu klausījies ļoti uzmanīgi deputātu runās, un jāteic, ka, lai gan jau sākumā es izteicu prieku par panākto, tagad man ir vēl lielāks iemesls justies neizsakāmi apmierinātam gan savā, gan Padomes vārdā par rezultātiem, ko mums visiem kopā ir izdevies sasniegt.
<P>
Lūdzu, ļaujiet piebilst, ka šie rezultāti ne tikai ļauj mums justies apmierinātiem, bet arī padara prestižākas mūsu iestādes: Parlamentu, Padomi un Eiropas Komisiju. Eiropas iedzīvotājiem esam izrādījuši kopēju gribu un mērķi turpināt veidot Eiropas Savienību, kurā tagad ir 27 dalībvalstis, kā telpu, kurā valda miers, demokrātija, brīvība, tiesiskums, kā arī labklājība. Izmantošu šo iespēju, lai paustu lielas cerības ne tikai par to, lai pareizi tiktu īstenots budžets, kas vēl jāpieņem, bet arī lai pareizi īstenotu projektus, kas tika minēti šajās pārrunās. Liels paldies visiem par laipnajiem Padomei veltītajiem vārdiem! Liels paldies, priekšsēdētāja kungs!
<SPEAKER ID="245" NAME="Priekšsēdētājs">
Debates ir slēgtas.
<P>
Balsojums notiks ceturtdien.
<P>
Rakstiskas deklarācijas (142. pants)
<SPEAKER ID="246" NAME="Alexander Stubb  " AFFILIATION="PPE-DE">
rakstiski. - (FI) Apsveicam Parlamenta referentus saistībā ar veiksmīgiem budžetiem: Virrankoski kungu saistībā ar Komisijas budžetu un Itälä kungu saistībā ar Parlamenta un citu iestāžu budžetu.
<P>
Iznākums ir vēsturisks. Struktūrfondi un Kohēzijas fonds pirmo reizi saņem lielāko daļu no budžeta. Tas atspoguļo izmaiņas Komisijas prioritātēs. Budžeta lielums ir zināms jau sen: nedaudz mazāk par 1 % no NKI, kas ir apmēram EUR 120,3 miljardi 2008. gadā.
<P>
Budžets ir vērsts uz nākotni, kā dēļ EUR 3,4 miljardi tiks atvēlēti Galileo satelītnavigācijas sistēmai un EUR 309 miljoni - Eiropas Tehnoloģiju institūtam (EIT). Turpmākas investīcijas būs arī kopējā ārlietu un drošības politikā. Tas ir ārkārtīgi svarīgi mūsu ticamības nostiprināšanai starptautiskā mērogā.
<P>
Attiecībā uz Parlamentu Itälä kungs uzsvēra budžeta disciplīnas un valsts līdzekļu atbildīgas izmantošanas nozīmi.
<P>
Tāpēc es uzskatu, ka jaunais budžets ir lielisks.
