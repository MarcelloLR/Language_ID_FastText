<CHAPTER ID="018">
Kopīga pētniecības pasākumu plānošana, lai cīnītos pret neirodeģeneratīvajām slimībām, jo īpaši Alcheimera slimību (debates)
<SPEAKER ID="175" NAME="Priekšsēdētājs">
Nākamais darba kārtības punkts ir jautājums Padomei, uz kuru jāatbild mutiski, par
<P>
kopīgu pētniecības pasākumu plānošanu, lai cīnītos pret neirodeģeneratīvajām slimībām, jo īpaši Alcheimera slimību - B7-0218/2009).
<P>
Autors, Herbert Reul, ir norādījis, ka viņš kavēsies. Ja viņš ieradīsies, viņam tiks dots vārds beigās.
<SPEAKER ID="176" NAME="Françoise Grossetête" LANGUAGE="FR">
Priekšsēdētāja kungs! Reul kunga prombūtnes laikā es atkārtošu jautājumu, ko mēs uzdodam Komisijai. Saskaņā ar Līguma 165. panta tiesisko pamatojumu ar Parlamentu ir jāapspriež Padomes Ieteikums par pasākumiem, lai cīnītos pret neirodeģeneratīvajām slimībām.
<P>
Mēs vēlamies zināt, vai Padome var pastiprināt savu nodomu 2009. gada 3. decembrī paredzētajā Konkurētspējas padomes sanāksmē pieņemt secinājumus par minēto jautājumu?
<P>
Nākamais jautājums attiecībā uz kopīgu pētniecības pasākumu plānošanu nākotnē - vai Padome var apstiprināt savu atzinumu, ka šīs iniciatīvas principā būtu jāpieņem, izmantojot vienu un to pašu juridisko pamatu?
<P>
Es vēlētos norādīt, ka mēs esam izstrādājuši rezolūciju. Šo rezolūciju ir atbalstījušas visas frakcijas, un tā ir svarīga gluži vienkārši tāpēc, ka tajā ir pievērsta uzmanība problēmām, kas saistītas ar iedzīvotāju novecošanu - pašlaik Eiropā vairāk nekā septiņi miljoni cilvēku slimo ar Alcheimera slimību, un ir paredzams, ka nākamo divdesmit gadu laikā šis skaitlis divkāršosies.
<P>
Tādēļ ir būtiski svarīgi plānot, ieguldīt un sadarboties šajā jomā, lai kontrolētu šo slimību radītās sociālās izmaksas un radītu cerību un nodrošinātu cieņas pilnu un veselīgāku dzīvi miljoniem slimnieku un viņu ģimenēm. Šo veselības un sociālo problēmu dēļ, kas skar visu Eiropu, ir vajadzīgi koordinēti pasākumi, kuru nolūks ir attiecīgajiem cilvēkiem nodrošināt efektīvu profilaksi, diagnostiku, ārstēšanu un aprūpi.
<P>
Īpaša uzmanība jāpievērš izpētei un inovatīvajam darbam, ko veic valsts un privātie uzņēmumi, cenšoties rast jaunus ārstniecības līdzekļus un nepieļaut šo slimību attīstību. Eiropas līmenī izpēte veselības jomā ir vēl sadrumstalotāka, un jāpalielina valsts un privātā partnerību skaits. 2008. gada februārī uzsāktās Inovatīvu zāļu iniciatīvas piemērs nedrīkst palikt vienīgais eksperiments.
<P>
Nobeigumā es teikšu, ka tā tiešām sacīkste uz laiku, jo mums ir jāapsteidz šīs slimības, cik tas ir iespējams. Izpēte mūsdienās rāda, ka jau pastāv vairākas iniciatīvas, kuru mērķis ir iepriekšēja diagnostika. Šajos konkrētajos jautājumos mūsu līdzpilsoņi gaida signālus no Eiropas, kurai ir jāsniedz garantijas un jāparedz ar vecumu saistīto slimību attīstība.
<SPEAKER ID="177" NAME="Cecilia Malmström">
Padomes priekšsēdētāja. - (SV) Priekšsēdētāja kungs! Priekšlikums Padomes ieteikumam par pasākumiem, lai cīnītos pret neirodeģeneratīvajām slimībām un jo īpaši Alcheimera slimību, kopīgi plānojot pētniecības, kuru Komisija pieņēma 22. jūlijā, ir pamatots uz Līguma 165. pantu. Šis pants attiecas uz Kopienas un dalībvalstu izpētes un tehnoloģijas attīstības pasākumu koordinēšanu, lai nodrošinātu valstu politikas nostādņu un Kopienas politikas lielāku konsekvenci.
<P>
165. pants saskan ar kopīgas plānošanas iniciatīvu mērķiem. Šo mērķu pamatā ir ideja, ka mēs kopīgi konstatējam problēmas, ar kurām kopīgi saskaras mūsu sabiedrības, un ka, dalībvalstīm uzņemoties lielākas politiskas saistības, mēs varam vienoties par kopīgiem vai saskaņotiem šo problēmu risinājumiem. Protams, mērķis ir palielināt pētījumiem piešķirtā valsts finansējuma izlietošanas efektivitāti Eiropā.
<P>
Tomēr es uzskatu, ka problēma un jūsu jautājuma atslēga ir tas, ka 165. pants neparedz Padomei rīcības tiesības. Šis pants ir juridisks pamats, lai Komisija varētu veikt iespējamas iniciatīvas dalībvalstu un Kopienas politikas saskaņošanas veicināšanai. Līguma sadaļā par izpēti nav paredzēts cits juridisks pamats, ko Komisija varētu izmantot, lai ierosinātu pasākumus saistībā ar kopīgas plānošanas iniciatīvām.
<P>
Protams, Padome ir ļoti stingri apņēmusies ieviest kopīgas plānošanas izmēģinājuma iniciatīvu šo slimību un jo īpaši Alcheimera slimības apkarošanai, cik drīz vien iespējams. Ievērojot to visu, prezidējošā valsts uzskata, ka Padomei būtu jāpieņem secinājumi par šo kopīgas plānošanas iniciatīvu, pamatojoties uz Komisijas ierosinātajiem tekstiem.
<P>
Es zinu, ka Eiropas Parlaments ir piešķīris augstu prioritāti cīņai pret Alcheimera slimību. Februārī izdotajā deklarācijā Parlaments aicināja Komisiju un dalībvalstis atzīt šo cīņu par Eiropas sabiedrības veselības prioritāti. Jūs, protams, esat iepazinušies ar Komisijas priekšlikumu. Prezidējošā valsts centīsies nodrošināt, lai Parlamenta viedokļi, ciktāl tas iespējams, tiktu iekļauti secinājumos, kas jāpieņem Konkurences padomes sanāksmē šā gada 2. decembrī.
<P>
Attiecībā uz iespējamām kopīgas plānošanas iniciatīvām nākotnē Padome piekrīt deputāta viedoklim, ka būtu jāizvēlas kopīga pieeja, lai šīs iniciatīvas pieņemtu izpētes sadaļā. Diemžēl pašlaik ir pieejam tikai viena metode - pieņemt Padomes secinājumus par katru atsevišķu iniciatīvu. Iemesls tam ir tas, ka līgumā nav noteikts atbilstošs juridiskais pamats citu pasākumu pieņemšanai.
<SPEAKER ID="178" NAME="Elena Oana Antonescu" LANGUAGE="RO">
Prezidējošā valsts Zviedrija vēlas decembrī pieņemt secinājumus attiecībā uz neirodeģeneratīvo slimību apkarošanas pasākumiem, pat negaidot Parlamenta viedokli par šo jautājumu.
<P>
Es biju referente Vides, sabiedrības veselības un pārtikas drošības komitejas atzinumam par šo lietu, un, ņemot vērā šos apstākļus, es atbalstu rezolūcijas pieņemšanu, lai paustu Parlamenta nostāju par pasākumiem, lai cīnītos pret neirodeģeneratīvajām slimībām un jo īpaši Alcheimera slimību, kopīgi plānojot pētniecības darbības.
<P>
Neirodeģeneratīvās slimības ir liela veselības problēma Eiropā. Medicīnas zinātnes progress un dzīves līmenis attīstītajās valstīs ir radījis apstākļus, kuru rezultātā ir kļuvis lielāks paredzamais mūža ilgums, bet ir palielinājies arī to cilvēku skaits, kas slimo ar neirodeģeneratīvajām slimībām.
<P>
Tā ir problēma, kurai ir daudz dažādu aspektu. Daži aspekti ir saistīti ar to cilvēku dzīves kvalitāti, kas slimo ar šīm slimībām, un ar to, kā slimība iespaido viņu tuviniekus vai aprūpētājus. Šī problēma vienlīdz iespaido arī to veselības aprūpes sistēmu ilgtspējību, kurās ir palielināts pacietu skaits, laikā, kad iedzīvotāju novecošanas dēļ pieaug to iedzīvotāju daļa, kuri vairs nestrādā.
<P>
Komisijas priekšlikumā galvenā uzmanība ir vērsta uz tiem aspektiem, kas saistīti ar pētniecību. Arī mūsu ierosinātajā rezolūcijā uzsvērti rezultāti, kas panākti, koordinējot pētniecības darbības, un tas, cik ļoti tās palīdzēs uzlabot pašreizējo situāciju. Tādēļ es mudinu koncentrēt mūsu pasākumus divās galvenajās jomās: zinātniskās pētniecības jomā un tajā jomā, lai nodrošinātu, ka veiktos pasākumus atspoguļo pacientiem sniegtās aprūpes kvalitāte.
<P>
Paturot prātā interesi, ko Parlaments laika gaitā ir izrādījis par šo jomu, un šīs lietas svarīgumu, jo tas ir kopīgas pētniecības pasākumu plānošanas izmēģinājuma projekts, ir būtiski svarīgi ņemt vērā Parlamenta nostāju, izstrādājot Padomes secinājumus.
<P>
Parlamentam jāpiedalās visās iniciatīvās saistībā ar turpmāku kopīgu plānošanu pētniecības jomā. Faktiski, Lisabonas līgums 182. pants nodrošina atbilstošu tiesisko pamatu turpmākai attīstībai šajā jomā.
<SPEAKER ID="179" NAME="Patrizia Toia" LANGUAGE="IT">
Priekšsēdētāja kungs, dāmas un kungi! Iniciatīva, kuru mēs gatavojamies uzsākt, ir ļoti svarīga divu iemeslu dēļ: pirmais ir pētniecības tēma, kas attiecas uz cīņu pret neirodeģeneratīvajām slimībām, un otrais ir kopīgas metodes pētniecības plānošanai.
<P>
Mēs noteikti būtu vēlējušies, kaut Parlaments būtu tiešākā veidā iesaistījies izmēģinājuma projektā, tas jau ir pateikts, un par to ir mūsu jautājums. Kaut arī mums ir jāturpina virzīties uz priekšu, un mēs nedrīkstam pārtraukt darbu, mēs tomēr lūdzam garantijas, ka Konkurences padome savos apsvērumos ņems vērā mūsu viedokli un ka nākotnē tiks noteikts konkrētāks tiesiskais pamats, lai pilnībā varētu iesaistīties Parlaments un lai šajā pētniecības jomā varētu būt lielāka īpašumtiesību izjūta.
<P>
Mums tagad ir jāiejaucas ar atbilstošiem līdzekļiem un jāpiešķir atbilstoši resursi, lai neļautu plaši izplatīties Alcheimera, Parkinsona un citu slimību postam un novērstu to, jo ir paredzams, ka, iedzīvotājiem novecojot, šīs slimības kļūs izplatītākas. Mēs aicinām pasākumos galveno uzmanību vērst uz plaša mēroga pētījumiem, kuru mērķis būtu gan diagnostika, gan ārstēšanas līdzekļu atklāšana. Būtiski svarīga kļūtu bioloģisko rādītāju un tādu agrīnas diagnostikas metožu pētniecība, kuru pamatā ir daudzdisciplīnu pieeja, plašu datu bāžu veidošana un ārstniecisku līdzekļu meklēšana, kā arī atbilstoši ārstēšanas un apkalpošanas modeļi.
<P>
Es vēlos šeit lūgt tikai vienu - neignorēsim nedz individuālos apstākļus, kādos atrodas pacienti, kas šo slimību veidu dēļ pārāk bieži tiek izslēgti, nedz pacientu un viņu tuvinieku apvienību iesaistīšanos! No metodoloģijas viedokļa, es ticu, ka kopīgi pētniecības projekti ir ļoti svarīgi, jo tie atbilst kādai būtiskai prasībai - kopīgi veikt pasākumus, apvienot resursus, novērst dalījumus un dublēšanu un tādā veidā spēt radīt kritisko masu, kas ir pietiekama apmierinošu rezultātu iegūšanai šāda tipa pētījumos.
<P>
Ja ņemam vērā, ka citās pasaules daļās kopīgos publiskos un privātos pasākumos izdodas ieguldīt vairākus desmitus miljonus eiro, saprotam, cik daudz mums vēl ir jādara, savus pūliņus ieguldot kopīgos dalībvalstu un Eiropas projektos, stratēģisku rīcības plānu un kopīgu programmu īstenošanā un kopīgās valsts un privāto uzņēmumu programmās, paturot prātā šos starptautiskos pamatprincipus, pateicoties kuriem, mēs pietuvināmies svarīgiem starptautiskiem notikumiem zinātnes jomā.
<SPEAKER ID="180" NAME="Jorgo Chatzimarkakis" LANGUAGE="DE">
Priekšsēdētāja kungs, Padomes priekšsēdētājas kundze! Šodien mēs apspriežam priekšlikumus rezolūcijai par neirodeģeneratīvajām slimībām. Faktiskais nolūks ir, lai tā kļūtu par direktīvu, tādēļ nākamreiz mums būs jāapspriež arī direktīva par šo jautājumu. Slimības, par kurām mēs šodien diskutējam - Alcheimera slimība, lai gan tika pieminēta arī Parkinsona slimība - ir smadzeņu slimības, kas Eiropā ir ļoti liela problēma. Ilgtermiņa izmaksas pieaugs, un joprojām ir jāveic liela izpēte. Diemžēl Eiropā daudzi pētījumi dublējas, un ir liela birokrātija. Tādējādi ar šo rezolūcijas priekšlikumu mēs vēlamies novērst pētījumu dublēšanos, birokrātiju un sadrumstalotību.
<P>
Eiropas Apvienotā kreiso un Ziemeļvalstu Zaļo kreiso spēku konfederālā grupa ir iesniegusi apspriešanai priekšlikumu publiskot pētījumu rezultātus. Es uzskatu, ka šis ir labs priekšlikums. Diemžēl formulējums ir nepareizs, un tādēļ es vēlētos lūgt to pārformulēt tā, lai to varētu labāk iekļaut. Būtībā problēma ir saistīta ar Eiropas patentiem. Būtu labi, ja Komisija un arī Padome varētu Eiropas patentu tēmu aplūkot arī saistībā ar farmācijas izstrādājumu un bioloģiskās pētniecības jomu un skaidri noteikt, ka mums tas ir vajadzīgs. Jebkurā gadījumā Eiropas Liberāļu un demokrātu apvienības grupa atbalsta šo rezolūcijas priekšlikumu.
<SPEAKER ID="181" NAME="Philippe Lamberts">
Verts/ALE grupas vārdā. - Priekšsēdētāja kungs! Man vajadzēja būt šīs lietas referentam, tādēļ es jūtos nedaudz vīlies. Tomēr es priecājos, ka mēs virzāmies uz priekšu. Šis nav piemērots laiks iestāžu savstarpējam strīdam. Es priecājos, ka Padome ir gatava rīkoties.
<P>
Es gribētu minēt vairākus novērojumus. Mēs Parlamentā patiešām ceram, ka Padome atbalstīs rezolūcijā paustās idejas, par kurām mēs balsosim rīt.
<P>
Es vēlētos uzsvērt, ka, tāpat kā attiecībā uz klimata izmaiņām, ir jānodrošina pareizs līdzsvars starp atvieglošanu un mazināšanu. Te es runāju par slimības profilaksi un izprašanu, kādēļ tā notiek, kādi ir tās riska faktori, lai mēs patiešām varētu nodrošināt efektīvu profilaksi, jo tas vienmēr ir visefektīvākais un arī vislētākais slimības apkarošanas veids.
<P>
Vai ar kopīgas plānošanas iniciatīvu pietiek? Ne tādā ziņā, ka tam būtu jākļūst par normu, ka šādos svarīgos pasākumos kopīgam darbam vajadzētu būt normai, nevis tikai brīvprātīgai iniciatīvai, bet kaut kam tādam, kas patiešām iesaistītu visas dalībvalstis kopīgā, efektīvā darbā.
<P>
Otrkārt, attiecībā uz finansiālām prioritātēm pirmais jautājums ir - vai mēs šā tipa slimībām tērējam pārāk daudz? Es uzskatu, ka tā nav, un saistībā ar gaidāmajām pamatprogrammām mums būtu ļoti jāmudina paņemt līdzekļus no tādām lielām programmām kā ITER, par kuru vislabākie zinātnieki mums apgalvo, ka tā atmaksāsies varbūt 60 gadu laikā, un piešķirt daļu no šīs naudas pētniecībai par Alcheimera slimību un citām līdzīga veida slimībām. Es uzskatu, ka tas patiešām ir vajadzīgs.
<SPEAKER ID="182" NAME="Marisa Matias" LANGUAGE="PT">
Pirmkārt, es vēlos paust pilnīgu atbalstu attiecībā uz jautājumu, kuru uzdeva Reul kungs, un īpaši norādīt, ka pamatjautājums, šajā gadījumā politiskais pamatjautājums, ir tieši kopīga pētniecības plānošana.
<P>
Saistībā ar kopīgu plānošanu neirodeģeneratīvo slimību un, konkrēti, Alcheimera slimības jautājumos, noteikumi tika mainīti procesa vidū. No ziņojuma mēs pārgājām pie rezolūcijas pieņemšanas, tādā veidā zaudējot kopīgas lēmumu pieņemšanas tiesības. Mēs vairs neesam Parlamenta deputāti, bet gan padomdevēji. Tādēļ es vismaz vēlētos zināt, vai tas, ko mēs iesakām, tiks ņemts vērā vai nē.
<P>
Pētniecības pasākumu plānošana jebkurā jomā ir politiska, nevis tehniska izvēle, un būtu jāuzsver un jāstiprina Parlamenta loma šajā saistībā. Manuprāt, politisku prioritāšu noteikšana nozīmē, ka tās būtu rūpīgi jāizskata, tām būtu jābūt pārredzamām un demokrātiskām. Tas, kas notika saistībā ar kopīgu lēmumu par Alcheimera slimību un kopīgu pētniecības plānošanu šajā jomā, ir process, ko nevajadzētu atkārtot. Ja tas atkārtosies, lūdzu, vismaz pietiekami brīdiniet mūs. Tādēļ es ceru, ka Parlamenta iesniegto lēmumu un ieteikumu neņemšana vērā ir pēdējā lieta, kas var notikt.
<SPEAKER ID="184" NAME="Diane Dodds" AFFILIATION="NI">
Priekšsēdētājas kundze! Manā vēlēšanu apgabalā Ziemeļīrijā šobrīd 16 000 cilvēku sirgst ar demenci. Viņi, viņu tuvinieki un aprūpētāji priecāsies par visaptverošu pieeju cīņai ar šo slimību, kas gan slimniekiem, gan viņu ģimenēm var būt ļoti postoša.
<P>
Es uzskatu, ka tādās jomās kā šī ir labi redzēt visu Eiropas valstu sadarbību. Es ticu, ka ar koordinētu pieeju cīņai ar slimību var iegūt jaunus pierādījumus, izdarīt jaunus medicīniskus atklājumus un, cerams, laicīgi uzlabot ārstēšanu.
<P>
Apvienotajā Karalistē šobrīd ar Alcheimera slimību sirgst nedaudz vairāk nekā 400 000 cilvēku. Visā reģionā līdz 2025. gadam kopējais slimnieku skaits varētu sasniegt 750 000. Tādēļ kaut kas ir jādara, lai uzlabotu mūsu diagnostiku, ārstēšanu, profilaksi un sociālo pētniecību attiecībā uz pacientu un viņu ģimeņu labklājību un jo īpaši to ģimeņu labklājību, kuras veic kopēju pienākumus. Koordinēta pieeja un kopīga pētniecība ir būtiski svarīga, ciktāl šajā pētniecībā tiek ievērots cilvēka dzīvības svētums visos tā veidos.
<SPEAKER ID="185" NAME="Maria Da Graça Carvalho" AFFILIATION="PPE">
(PT) Es priecājos par iniciatīvām un rīcībām, kas tiek veiktas Eiropas līmenī, lai apkarotu neirodeģeneratīvās slimības un jo īpaši Alcheimera slimību. Dalībvalstis šajā jomā ir attīstījušas pētniecības pasākumus. Ir svarīgi veicināt dalībvalstu sadarbību, lai nodrošinātu lielāku zinātnisko pētījumu un tehnoloģijas attīstības koordināciju un nepieļautu sadrumstalotību.
<P>
Kopīga pētniecības plānošana ir vērtīgs līdzeklis sadrumstalotības samazināšanai, Eiropas līmenī iesaistot dalībvalstis, publisko sektoru un privāto sektoru. Šis kopīgas plānošanas līdzeklis būs būtiski svarīgi Eiropas pētniecības telpas nākotnei. Eiropas pētniecības telpas attīstība ir Lisabonas līguma pētniecības politikas centrā.
<P>
Tomēr es raizējos par šīs kopīgās plānošanas īstenošanu sarežģītās birokrātijas un aizkavētu administratīvo procedūru dēļ. Tādēļ es vēlos jautāt, kādi ir plāni attiecībā uz tāda procesa izmantošanu, kura pamatā būtu apjomradīti ietaupījumi un kurā apvienotu administratīvo procedūru efektivitāti, vienkāršošanu un operativitāti, lai veicinātu izcilību un atbalstītu sadarbību Eiropas līmenī, kas nepieciešama, ņemot vērā šā jautājuma svarīgumu.
<SPEAKER ID="186" NAME="Nessa Childers" AFFILIATION="S&amp;D">
Priekšsēdētājas kundze! Tā kā es vairāk nekā 30 gadus esmu bijusi veselības aprūpes speciāliste, mani apbēdināja ziņa, ka ar Parlamentu nekonsultēsies attiecībā uz Komisijas jauno priekšlikumu par Alcheimera slimību. Tomēr mums jāturpina darbs.
<P>
Eiropas iedzīvotājiem novecojot, Alcheimera slimības ietekme palielināsies. Ir paredzams, ka Alcheimera slimnieku skaits visā pasaulē pieaugs no 35 miljoniem šodien līdz 107 miljoniem 2050. gadā.
<P>
Viens no vissāpīgākajiem Alcheimera slimības aspektiem ir tas, ka šī slimība skar daudzus cilvēkus, ne tikai pašu pacientu. Piemēram, Īrijā ir 50 000 reģistrētu kopēju, kas aprūpē 44 000 Alcheimera slimības pacientu. Šo slimību bieži dēvē par ģimenes slimību tā hroniskā stresa dēļ, kas rodas, redzot, kā mīļotā cilvēka stāvoklis lēnām pasliktinās.
<P>
Nevajadzētu neņemt vērā Eiropas Parlamenta turpmāko lomu cīņā pret Alcheimera slimību. Pieņemot ikvienu jaunu ES norādījumu, būtu jāņem vērā Parlamenta unikālā balss attiecībā uz konkrēto jautājumu, un nolūkam būtu jābūt palīdzēt ne tikai Alcheimera slimības pacientiem, bet arī daudzajiem kopējiem, kas strādā, lai uzlabotu viņu dzīves kvalitāti.
<SPEAKER ID="187" NAME="Mairead McGuinness" AFFILIATION="PPE">
Priekšsēdētājas kundze! Acīmredzot ir patiešām svarīgi koordinēt pētījumus šajā jomā, un tas neattiecas tikai uz Alcheimera slimību, jo termins "neirodeģeneratīvās” aptver daudzas slimības.
<P>
Parlamentam faktiski ir ļoti nozīmīga loma tajā, kā šī pētniecība tiks veikta. Es vēršu uzmanību uz notiekošajām diskusijām starp Parlamentu un Padomi par zinātniskajos eksperimentos izmantoto dzīvnieku labturību. Es esmu norūpējusies, bet cerību pilna, mūsu ziņotāja dēļ un, redzot, kādā gultnē ievirzās sarunas, ka mēs arī turpmāk atļausim nepieciešamo pētniecību, izmantojot dzīvniekus veidā, kas nodrošina lielāku labturību, nekā tas ir tagad. Tas ir nepieciešams, jo mums ir jāveic pētniecība šajā jomā, lai izdarītu to, par ko iepriekš runājām un nodrošinātu profilaksi un ārstēšanu cilvēkiem, un mēs kādreiz varam būt vieni no tiem, kurus diemžēl ir piemeklējušas šīs slimības.
<P>
Es ceru, ka par šo ļoti svarīgo direktīvu mēs spēsim vienoties jau otrajā lasījumā. Lai gan mēs varbūt neesam snieguši lielu ieguldījumu šajā konkrētajā lietā, mēs to būsim darījuši notiekošajā pētniecībā.
<SPEAKER ID="188" NAME="Bogusław Sonik" AFFILIATION="PPE">
(PL) Priekšsēdētājas kundze! Atzinīgi jānovērtē, ka jautājumu par cīņu pret šo slimību aktualizēja Francijas prezidentūras laikā. Tad tika norādīts, ka ES būtu jārīkojas šajā jautājumā. Būtu labi, ja nākamā prezidējošā valsts turpinātu rūpēties par to un piešķirtu tam līdzīgu nozīmi. Jau tika minēts, ka šī problēma skar miljoniem cilvēku un viņu ģimenes, kas visi cieš.
<P>
Tiekoties ar saviem vēlētājiem, mums bieži uzdod jautājumu, ko ES dara Eiropas pilsoņu labā? Kādam mērķim jūs tur esat? Par ko jūs esat atbildīgi? Ko jūs darāt? Tieši mūsu aplūkotais jautājums ir iespēja Eiropas Savienībai veidot autoritatīvu un nozīmīgu tēlu. Mūsu pilsoņiem tas ir nepieciešams. Kopīgiem centieniem apkarot šāda veida slimības jābūt ES iestāžu prioritātei.
<SPEAKER ID="189" NAME="Nikolaos Chountis" AFFILIATION="GUE/NGL">
(EL) Priekšsēdētājas kundze! Es ārkārtīgi nopietni attiecos pret neirodeģeneratīvo slimību un jo īpaši Alcheimera slimības apkarošanu.
<P>
Tādēļ ir ļoti lietderīgi panākt, lai Eiropas Savienības dalībvalstis koordinē savu rīcību, apkarojot cēloņus, risinot profilakses un ārstēšanas problēmu un novēršot sekas, ko šīs slimības atstāj uz pacientiem, sabiedrību kopumā un Eiropas Savienības pilsoņu sabiedrības veselību.
<P>
Es ticu, ka prioritārai jābūt profilaksei, un galvenajai pieejai jābūt tieši attiecībā uz profilaksi, nevis ārstēšanu. Dalībvalstis būtu jāmudina arī pacientiem un viņu kopējiem izveidot uzraudzības centrus un nodrošināt dalībvalstu vienlīdzīgu dalību Eiropas Savienības zinātniskās pētniecības pasākumos.
<P>
Visbeidzot, datu bāzēm, kas izveidotas, vienojoties Padomei un dalībvalstīm, jābūt vai nu sabiedrisko, vai valsts iestāžu īpašumā valsts sistēmu ietvaros, un secinājumi jāpublicē publiskā pasaules forumā. Visbeidzot, mūsu pienākums ir kontrolēt šim jautājumam atvēlēto budžetu.
<SPEAKER ID="190" NAME="Vilija Blinkevičiūt" AFFILIATION="S&amp;D">
(LT) Es noteikti piekrītu, ka šajā laikā ir īpaši svarīgi veltīt uzmanību zinātniskajai pētniecībai, lai nodrošinātu palīdzību cilvēkiem, kas sirgst ar Alcheimera slimību, jo mūsu Eiropas Savienība apvieno 27 dalībvalstis, un ne visas šīs valstis spēj nodrošināt vienādu palīdzību Alcheimera slimības slimniekiem. Ir dažādas veselības aprūpes sistēmas, dažādas sociālo pakalpojumu sistēmas, dažāds atbalsts šo slimnieku ģimenēm. Tādēļ šī zinātniskā pētniecība ir būtiski svarīga, un mums jākoncentrējas un jāatrod, pirmkārt, jau finansējums, jānodrošina koordinēts darbs un jāveic koordinēti pasākumi. Otrkārt, ir ļoti svarīgi, lai būtu finansējums un varētu īstenot šo pētniecību un sniegt reālu atbalstu gan cilvēkiem, kas sirgst ar šo slimību, gan viņu ģimenēm.
<SPEAKER ID="191" NAME="Herbert Reul" AFFILIATION="PPE">
(DE) Priekšsēdētājas kundze! Es runāšu ļoti īsi. Uz jautājuma svarīgumu jau norādīja vairāki runātāji. Šī slimība skar daudzus cilvēkus, un šis skaitlis arvien pieaug. Lai rīcība būtu efektīva, ir pat vairāk nekā svarīgi, lai dalībvalstis strādātu kopā un apvienotu savus spēkus. Ciktāl tas izdodas, šis ir pareizs un saprātīgs ceļš.
<P>
Runājot par procedūrām, ir kauns, ka mums ir grūti iesaistīt Parlamentu. Ir nožēlojami, ka šī rezolūcija bija jāsagatavo pēdējā brīdī. Tomēr, ja beigās tiks panākts labs rezultāts, tad svarīgs ir tikai tas.
<SPEAKER ID="192" NAME="Cecilia Malmström" LANGUAGE="SV">
Priekšsēdētājas kundze! Alcheimera slimība un citas ar demenci saistītās slimības ir šausmīgas! Es domāju, ka daudzi no mums, kas ir redzējuši ar Alcheimera slimību sirgstošu radinieku, zina, kā šī slimība iznīcina agrāk veselus cilvēkus un cik sāpīgi tas ir ģimenei un citiem radiniekiem, un es esmu stingri pārliecināta, ka mums ir jāiegulda vairāk resursu šīs briesmīgās slimības izpētē.
<P>
Ir skaidrs, ka mums ir jāveic jauni pasākumi, lai labāk saskaņotu savas zināšanas un koordinētu pētniecību Eiropā, un Komisijas izmēģinājuma iniciatīvas mērķis ir mobilizēt vislabākos pētniekus, kuri mums ir, lai censtos izprast, ārstēt un nepieļaut nedz Alcheimera slimību, nedz citas ar demenci saistītās slimības.
<P>
Saistībā ar pašreizējo trijotni - Franciju, Čehijas Republiku un tagad arī Zviedriju - mēs agrīnā stadijā apspriedām to, cik svarīgi ir Alcheimera slimību prioritārā statusā iekļaut ar sabiedrības veselību saistītajā darbā. Savas prezidentūras laikā Francija noorganizēja ļoti svarīgu konferenci, ko pieminēja viens no godājamiem deputātiem, savukārt Zviedrija savas prezidentūras laikā septembrī sarīkoja konferenci par cienījamām vecumdienām, kuras darba kārtībā viens no jautājumiem bija Alcheimera slimība.
<P>
Es jau teicu, ka Padome ir nodomājusi 3. decembrī pieņemt secinājumus šajā jautājumā, un mēs, protams, ņemsim vērā lielisko rezolūciju, ko jūs esat sagatavojuši un par kuru jūs balsosiet rītdien. Es esmu pārliecināts, ka pavisam tuvā nākotnē jautājums par Alcheimera slimību tiks atkal diskutēts saistībā ar pētniecības programmu un līdzīgām iniciatīvām, tādēļ es jums ļoti pateicos, ka jūs izvirzījāt šo ļoti svarīgo jautājumu.
<SPEAKER ID="193" NAME="Priekšsēdētāja">
Debašu nobeigumā norādīšu, ka rezolūcijas priekšlikums ir iesniegts apspriešanai saskaņā ar Reglamenta 115. panta 5. punktu.
<P>
Debates tiek slēgtas.
<P>
Balsošana notiks rītdien.
<P>
Rakstiskas deklarācijas (Reglamenta 149. pants)
<SPEAKER ID="990" NAME="Cristian Silviu Buşoi  " LANGUAGE="RO">
Es priecājos par Komisijas ieteikuma priekšlikumu par kopīgu pētniecības pasākumu plānošanu neirodeģeneratīvo slimību jomā. Iedzīvotāju garīgā veselība ir būtiski svarīga, lai nodrošinātu pienācīgu dzīves kvalitāti. Šāda tipa slimības Eiropas Savienībā skar aizvien lielāku cilvēku skaitu. Šā iemesla dēļ ir nepieciešami pasākumi, lai apkarotu apstākļus, kas ir vainojami šo slimību izraisīšanā. Tomēr, lai apkarotu šos apstākļus, tie jāidentificē, veicot izpēti. Es uzskatu, ka kopīgas pētniecības plānošanas izmēģinājuma projekts sniedz noteiktas priekšrocības, jo tiek apvienoti centieni finansēt pētniecību, kas nodrošinās to līdzekļu efektīvāku izlietošanu, kas paredzēti pētniecībai šajā jomā. Turklāt sadarbība, kuras pamatā ir valsts pētniecības centru izveidoti tīkli un kopīga nepieciešamās infrastruktūras izmantošana, sniedz vēl vairāk priekšrocību, ņemot vērā, ka ne visām dalībvalstīm ir vajadzīgie resursi, lai par saviem līdzekļiem veiktu pētniecības darbības, kaut arī tajās ir liels skaits saslimšanas ar neirodeģeneratīvām slimībām gadījumu. Pats svarīgākais būs pētījumu rezultātus izmantot, lai informētu iedzīvotājus par veidiem, kā uzturēt garīgo veselību, tādā veidā palīdzot samazināt pacientu skaitu un uzturot dzīvotspējīgas valsts sabiedrības veselības aprūpes sistēmas.
<SPEAKER ID="194" NAME="António Fernando Correia De Campos  " LANGUAGE="PT">
Priekšsēdētājas kundze, dāmas un kungi! Komisijas paziņojumā Parlamentam ir optimistiski analizētas priekšrocības, ko sniegs dalībvalstu sadarbība pētniecībā un koordinācija, kuru var veikt Komisija, saistībā ar septīto pamatprogrammu attiecībā uz neirodeģeneratīvām slimībām un jo īpaši Alcheimera slimību. Paziņojumā ierosinātie pasākumi attiecas vienīgi uz to, kā labāk izlietot esošos resursus un programmas: veselības programmu, septīto pamatprogrammu, ES rīcības programmu attiecībā uz invaliditāti, atvērtās koordinācijas metodi un statistikas programmu. Vai būs pietiekami optimizēt šo resursu izlietošanu, lai sasniegtu gaidītos rezultātus? Kādu koordinācijas mehānismu Komisija ierosina, ko nevarēja īstenot pirms šā paziņojuma? Kādu pievienoto vērtību tas nodrošina? Kādus jaunus, praktiskus pasākumus Komisija ir nodomājusi pieņemt, lai stimulētu sadarbību pētniecībā situācijā, kad jau pastāv resursi un komandas, kaut arī sadrumstalotas? Vai ar problēmas uzsvēršanu un esošo instrumentu izmantošanu pietiks, lai šo problēmu atrisinātu?
<SPEAKER ID="989" NAME="Proinsias De Rossa  " AFFILIATION="S&amp;D">
rakstiski. - Es atbalstu šo rezolūciju un priecājos par pētniecības pasākumu kopīgas plānošanas izmēģinājuma projektu neirodeģeneratīvo slimību jomā. Tādas neirodeģeneratīvās slimības kā, piemēram, Alcheimera slimība un Parkinsona slimība skar vairāk nekā septiņus miljonus Eiropas Savienības pilsoņu. Pašlaik nav pieejamas zāles pret neirodeģeneratīvām slimībām, un zināšanas par to profilaksi, ārstēšanu un riska faktoru identificēšanu ir ļoti nelielas. Patiešām, lielākā daļa pētniecības pasākumu neirodeģeneratīvo slimību jomā veic dalībvalstis, un starptautiskās koordinācijas pakāpe ir salīdzinoši zema, kas rada sadrumstalotību, un dalībvalstu vidū notiek tikai neliela zināšanu un labākās prakses apmaiņa. Kopīga plānošana varētu būt ļoti vērtīga, lai samazinātu pētniecības pasākumu sadrumstalotību, kas sniegtu iespēju iegūt kritisko prasmju, zināšanu un finanšu līdzekļu masu. Tomēr Līguma par Eiropas Savienības darbību 182. panta 5. punkts, kas iestarpināts ar Lisabonas līgumu un nosaka pasākumus, kuri vajadzīgi Eiropas Pētniecības telpas īstenošanai, varētu nodrošināt atbilstošāku juridisko pamatu turpmākām kopīgas plānošanas iniciatīvām pētniecības jomā. Komisijai būtu jāapsver 182. panta 5. punkta izmantošana par juridisko pamatu visiem turpmākajiem kopīgu pētniecības pasākumu plānošanas priekšlikumiem.
<SPEAKER ID="988" NAME="Eija-Riitta Korhola  " LANGUAGE="FI">
Priekšsēdētājas kundze! Alcheimera slimība ir mulsinoša slimība, kas pārmaina slimnieka pasauli nezināmā un bīstamā. Dzīve kļūst ļoti bīstama "tagad”, kad nav atmiņu par pagātni un gūtajām mācībām, lai būvētu drošu tiltu uz pašreizējo brīdi. Turklāt šī liktenīgā cilvēka traģēdija ir vēl smagāka tādēļ, ka šobrīd nav zināmi ārstniecības līdzekļi. Šī slimība rada ciešanas arī tuviniekiem. Dažreiz to dēvē par ģimenes slimību, jo radinieki bieži vien dzīvo hroniskā stresā. Iespaids uz sabiedrību ir milzīgs un prasa augstu maksu. Eiropas iedzīvotājiem novecojot, tādas neirodeģeneratīvās slimības kā Alcheimera un Parkinsona slimība aizvien vairāk kļūst par sabiedrības veselības problēmu - pašlaik ir vairāk nekā septiņi miljoni pacientu, un ir paredzams, ka nākamo desmit gadu laikā šis skaitlis divkāršosies. Tomēr medicīnas zinātne joprojām pilnībā neizprot šīs slimības cēloņus. Pētniecībā ir konstatēti daži daudzsološi fakti, bet mums ir vajadzīgi koordinēti pasākumi, lai izdarītu patiešām svarīgus atklājumus. Lai apkopotu privāto un sabiedrisko organizāciju un dalībvalstu pētniecības datus un koordinētu to inovācijas, mums pētniecība ir jāplāno Kopienas līmenī. Tādā veidā ir cerība, ka, tiklīdz tas būs iespējams, par realitāti praktiskā aprūpē kļūs efektīvāka šo slimību profilakse, diagnostika un ārstēšana. Es esmu pārliecināts, ka cilvēki, kuri cīnās ar neirodeģeneratīvajām slimībām - pacienti, viņu radinieki un kopēji - aktīvi atbalstīs visus sadarbības centienus, lai meklētu jaunus veidus, kā rīkoties šajos apstākļos. Tieši šāda veida projekti stāsta mūsu pilsoņiem, kādēļ mēs šodien šeit esam, tie attaisno visas Savienības eksistenci. Es piekrītu savam kolēģim Reul kungam, ka procedūra un pilnvaru apjoms ir sekundārs, ja virzība notiek pareizajā virzienā.
<SPEAKER ID="987" NAME="Sirpa Pietikäinen  " AFFILIATION="PPE">
rakstiski. - (FI) Priekšsēdētāja kundze, dāmas un kungi! Vasarā Komisija pieņēma Padomes ieteikumu, kurā mudināja ES dalībvalstis iesaistīties kopīgā pētniecības plānošanā neirodeģeneratīvo slimību jomā. Tas ir svarīgi, pat ierobežotie līdzekļi, kas atvēlēti pētniecībai, ir jāizlieto vēl labāk. Tomēr mums jāatceras, ka papildus pētniecībai Eiropai ir vajadzīga arī plašāka rīcības programma attiecībā uz demenci. Šā gada sākumā Eiropas Parlaments apstiprināja rakstisku deklarāciju, kurā aicināja Komisiju izstrādāt rīcības plāna projektu cīņai pret Alcheimera slimību. Parlamenta deklarācijā bija uzsvērts šādu četru jautājumu svarīgums: pētniecības attīstība, agrīna diagnostika, uzlabota dzīves kvalitāte pacientiem un viņu kopējiem un Alcheimera asociāciju statuss. Es vēlos ikvienam atgādināt, ka programma ir steidzama un Komisijai ir jāsāk rīkoties atbilstoši Parlamenta lūgumam.
<SPEAKER ID="195" NAME="Richard Seeber  " AFFILIATION="PPE">
rakstiski. - (DE) Mūsu novecojošajā sabiedrībā neirodeģeneratīvās slimības, piemēram, Alcheimera slimība vai semilā demence, turpinās izplatīties. Lai mēs būtu pēc iespējas sagatavotāki, mums jāizveido labākas pētniecības struktūras un labāk jāizmanto esošās iespējas. Plānotais izmēģinājuma projekts šajā jomā ir ideāls sākumpunkts, lai labāk sasaistītu pētniecības pasākumus. Tomēr bez vislabākās iespējamās aprūpes nodrošināšanas slimniekiem ir svarīga arī profilakse. Dalībvalstīm ir jāveido savas informācijas kampaņas attiecībā uz aktīvu dzīvesveidu.
