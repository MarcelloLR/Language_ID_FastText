<CHAPTER ID="003">
Vidusjūras valstu tradicionālais uzturs (debates) 
<SPEAKER ID="044" NAME="Priekšsēdētājs">
Darba kārtības nākamais punkts ir mutisks jautājums, ko Lauksaimniecības un lauku attīstības komitejas vārdā Komisijai uzdevis Parish kungs, par Vidusjūras valstu tradicionālo uzturu, diētu, kuru, starp citu, ar vairāk nekā atzīstamiem rezultātiem diezgan stingri ievēro šīs plenārsēdes priekšsēdētājs.
<SPEAKER ID="045" NAME="Neil Parish">
autors. - Priekšsēdētāja kungs! Priecājos, ka jūs lietojat Vidusjūras valstu tradicionālo uzturu, un redzu, ka jums tas ļoti nāk par labu.
<P>
Man kā Lauksaimniecības un lauku attīstības komitejas priekšsēdētājam šorīt kļuva skaidrs, ka mums ir ļoti daudz jautājumu, par kuriem runāt. Vienu brīdi mēs runājam par ļoti svarīgu tematu - dzīvnieku pārvadāšanu, un tagad mēs apspriežam vēl vienu ļoti svarīgu tematu - Vidusjūras valstu tradicionālo uzturu.
<P>
Viens no darbiem, kas radies man kā Lauksaimniecības komitejas priekšsēdētājam un ar ko mēs pašlaik cenšamies tikt galā, ir tas, ka Eiropas Padomes 2007. gada 16. jūlija sanāksmē Briselē Eiropas Komisija atkārtoti pauda stingru atbalstu tam, lai Vidusjūras valstu tradicionālo uzturu izvirzītu atzīšanai par UNESCO Cilvēces nemateriālā kultūras mantojuma daļu. Šo nomināciju 2009. gadā izskatīs - patiesībā tas jau ir noticis - UNESCO atbildīgā komiteja. Vai Komisija gatavojas izstrādāt īpašu un saskaņotu stratēģiju, lai atbalstītu šo nomināciju, jo tagad mēs virzāmies uz priekšu ļoti ātri?
<P>
Kā jau minēju, es šeit pārstāvu Lauksaimniecības komiteju, taču iespējams, ka es pārstāvu visus deputātus, ja mēs runājam par šo uzturu, jo viena no Eiropas lieliskākajām īpašībām ir tās daudzveidība un kultūra, un mūsu virtuve, bez šaubām, ir šīs daudzveidības un kultūras daļa.
<P>
Vidusjūras valstu tradicionālais uzturs ir ļoti labs. Kas ir Vidusjūras valstu tradicionālā virtuve? Esmu pārliecināts, ka šorīt mēs varētu par to daudz runāt, taču principā tas ir uzturs, kurā lieto daudz treknu zivju, olīveļļas, augļu un dārzeņu. Tie, bez šaubām, ir ļoti gardi ēdieni, un mani apmēri jums apliecinās, ka es esmu liels to cienītājs. Tas ir arī veselīgs - tas ir bagātīgs vajadzīgo taukskābju un antioksidantu avots, un šis apvienojums palīdz uzlabot holesterīna līmeni un aizsargāt sirds veselību. Nesen veiktie medicīniskie pētījumi liek domāt, ka tas var palīdzēt arī tādu veselības apdraudējumu samazināšanā kā plānprātība.
<P>
Apmeklējot Vidusjūras valstis, jūs varat vērot, kā cilvēki bauda šo uzturu, un ne tikai vietējie iedzīvotāji, bet arī daudzi no mums, kuri ceļo pa Vidusjūras valstīm ir īpaši tad, kad mēs meklējam mazliet saules un mazliet labas pārtikas.
<P>
Pret šo jautājumu ir jāaizturas nopietni šajā pasaulē, kur viss šķiet vienveidīgs. Mēs redzam jauno paaudzi, kuru bombardē ātrās ēdināšanas iestāžu - šodien es tos visus nenosaukšu - tīkli, kas plešas visā Eiropas Savienībā. Mums ir jāatceras, ka, jā, tiešām, ātrās ēdināšanas iestādēm ir sava nozīme, bet būtu briesmīgi, ja pēc gadiem, ceļojot pa Eiropu, mēs varētu atrast tikai ātrās uzkodas. Ceļojot pa dažiem Āzijas reģioniem, īpaši rietumu piekrastē, šķiet, ka nekā cita, izņemot ātrās ēdināšanas tīklu, tur nav, un to nu mēs vismazāk vēlamies redzēt pie mums Eiropas Savienībā.
<P>
Kā jau teicu, mums ir jāatbalsta Vidusjūras valstu uzturs, un tā ir ļoti laba ierosme kultūrai un daudzveidībai. Manuprāt, mums vajadzēs aplūkot citas nacionālās virtuves visā Eiropas Savienībā, jo - lūk, ko es gribu jums šorīt pateikt pavisam skaidri - kaut gan es ļoti atbalstu Vidusjūras valstu tradicionālo uzturu, es šeit neesmu ieradies kā Lauksaimniecības komitejas priekšsēdētājs, lai izteiktu atbalstu tikai šiem ēdieniem, tāpēc, ka citu Eiropas valstu tradicionālais uzturs ir tikpat labs, tikai tam piemīt citas īpašības, un tajā lieto citus pārtikas produktus.
<P>
Tātad šis ir tikai sākums daudziem notikumiem, un, kā jau minēju, es tiešām vēlos zināt, kā Komisija ir nodomājusi šogad atbalstīt šo priekšlikumu, jo mēs gaidām balvu Vidusjūras valstu tradicionālajam uzturam un ceram arī turpmāk baudīt ļoti labu Vidusjūras valstu virtuvi.
<SPEAKER ID="046" NAME="Vladimír Špidla" LANGUAGE="CS">
Priekšsēdētāja kungs, dāmas un kungi! Sākumā es vēlētos uzsvērt veselīga uztura nozīmi slimību profilaksē. Jums kā deputātiem būs zināms, ka Baltajā grāmatā "Eiropas stratēģija attiecībā uz uzturu, lieko svaru un veselības jautājumiem, kas saistīti ar aptaukošanos”, kuru Eiropas Komisija pieņēma 2007. gada 30. maijā, ir apkopotas visas Kopienas politikas nozares, kuru spēkos ir veicināt ēšanas paradumu uzlabošanu un novērst aptaukošanos. Galvenokārt tas ir saistīts ar pasākumiem sabiedrības veselības, sabiedriskās ēdināšanas, transporta, reģionu politikas, sporta, izglītības, statistikas un lauksaimniecības politikas jomā.
<P>
Viens no labākajiem piemēriem ir Komisijas ierosinātā Eiropas programmu augļu un dārzeņu piegādei skolām. Šīs programmas mērķis ir atvieglot mūsu bērniem veselīgas dzīves uzsākšanu. Programma sāksies 2009./2010. mācību gadā, un tās gada budžets būs EUR 90 miljoni svaigu augļu un dārzeņu iepirkšanai un piegādei skolām.
<P>
Attiecībā uz Eiropas Parlamenta deputāta izvirzīto konkrēto pieprasījumu iekļaut Vidusjūras valstu tradicionālo uzturu ENESCO Cilvēces nemateriālās kultūras mantojuma sarakstā komisāra priekšgājējs Markos Kyprianou ierosināja šo jautājumu Padomes lauksaimniecības sanāksmē 2007. gada jūlijā. Komisija atzinīgi vērtē šo ierosmi, jo tā var veicināt veselīgas ēšanas paradumus visā ES.
<P>
Eiropas Komisijai, bez šaubām, nav oficiālu pilnvaru atbalstīt šādu prasību UNESCO, jo tā nav UNESCO dalībniece un tādēļ nevar piedalīties lēmuma pieņemšanā. Tomēr es ceru, ka UNESCO dalībvalstu pieteikumam būs panākumi un tās saņems pienācīgu atbalstu no citām ES dalībvalstīm.
<SPEAKER ID="047" NAME="Rosa Miguélez Ramos" LANGUAGE="ES">
Priekšsēdētāja kungs! Vispirms es vēlētos pateikties Komisijai par atkārtoti izteikto atbalstu Vidusjūras valstu tradicionālā uztura izvirzīšanai UNESCO Cilvēces nemateriālās kultūras mantojuma statusa iegūšanai.
<P>
Pēc komisāra kunga atbildes noklausīšanās ir svarīgi atcerēties, ka uzturs ir kultūras vērtība un ka uztura koncepcija ir daudz plašāka nekā tas, kādu pārtiku cilvēks ēd. Protams, kā teica Parish kungs, Vidusjūras valstu tradicionālajam uzturam kā pārtikai ir ļoti svarīga nozīme veselīga dzīvesveida ievērošanā, tostarp arī ar nepareizu uzturu vai fizisku kustību trūkumu saistītu slimību novēršanā.
<P>
Taču Vidusjūras valstu tradicionālā uztura koncepcija ir plašāka, un mani komentāri to papildinās. Šajā koncepcijā ir iekļauts īpašs dzīvesveids, tā ir dalīšanās ar ēdienu un tā kopīga baudīšana, kas ir saistīta ar zināma veida ainavu un teritoriju, un arī ar sabiedrību, kura gadsimtu gaitā izveidojusi kultūru, mākslu, tradīcijas un svētkus ap Vidusjūras valstu tradicionālā uztura koncepciju.
<P>
Kad esam noskaidrojuši to, ko Vidusjūras valstu tradicionālais uzturs nozīmē man un lielākajai daļai šajā jomā iesaistīto cilvēku, un šīs nominācijas iemeslus, un dzirdot apstiprinājumu Komisijas gatavībai sadarboties, atļaujiet uzskatīt, komisāra kungs, ka, lai gan Komisija, kā mēs zinām, nav UNESCO dalībniece un nepiedalās lēmuma pieņemšanas procesos, par ko mēs arī esam informēti, Komisija var atbalstīt šo nomināciju ar netiešu rīcību, kas neapšaubāmi labvēlīgi ietekmēs balsošanas procedūrā iesaistītos cilvēkus.
<P>
Kā vienu no variantiem es vēlētos ieteikt oficiālu paziņojumu par Eiropas Komisijas atbalstu šai nominācijai, jo šādus paziņojumus par atbalstu izsaka citas starptautiskas organizācijas, piemēram, FAO, Pasaules Veselības organizācija, zinātniskās un akadēmiskās aprindas.
<P>
Runājot par turpmākajiem pārvaldības plāniem, mēs, bez šaubām, domājam, ka Komisijai ir jāiesaistās, atbalstot vai pievienojoties īpašiem starptautiskiem pasākumiem, kuri var tikt ierosināti. Šis bija kultūru dialoga gads, un viena no valstīm, kura veicināja šo nomināciju, bija mūsu Vidusjūras kaimiņvalsts Marokas Karaliste. Tas ir ļoti svarīgi, ņemot vērā, kā jūs teicāt, Komisijas interesi par veselīga uztura un dzīvesveida popularizēšanu Eiropas iedzīvotāju vidū.
<P>
Komisija varētu palīdzēt arī atbalsta un sadarbības meklējumos un uzņemties diplomātiskas pūles, ievērojot Komisijai izrādīto īpašo cieņu Vidusjūras valstīs ārpus ES un arī ārpus Vidusjūras reģiona un Eiropas Savienības. Protams, komisāra kungs, Komisija var pierādīt, ka spēj sadarboties pasākumos vai organizēt tādus pasākumus, kuri turpmākajos mēnešos var notikt dažās darba jomās.
<SPEAKER ID="048" NAME="Jorgo Chatzimarkakis" LANGUAGE="DE">
Priekšsēdētāja kungs! Liels paldies Parish kungam par šo jautājumu, un paldies arī komisāra kungam par atbildi. Pasaule apskauž Eiropu par daudzām lietām - mūsu modi, mūsu dzīvesveidu, mūsu sociālās nodrošināšanas sistēmām, un arvien lielāku skaudību izraisa arī mūsu uzturs. Mēs kā eiropieši darītu pareizi, ja pievērstu uzmanību visveselīgākajam uzturam, proti, Vidusjūras valstu tradicionālajam uzturam.
<P>
Definīcijas skaidrojums: Vidusjūras valstu tradicionālā uztura sākotne meklējama tādos ēšanas paradumos, kas ir raksturīgi lielā daļā Grieķijas, ieskaitot arī Krētas salu, un Itālijas dienvidos - no turienes arī šis nosaukums. Tā galvenā sastāvdaļa, kā jau teica komisāra kungs, ir olīveļļa. Tas - un tagad es vēršos ne tikai pie komisāra Špidla kunga, bet arī pie visas Komisijas - ir vēl viens iemesls vēl vairāk aizsargāt šo oriģinālo Eiropas izstrādājumu.
<P>
Vidusjūras valstu tradicionālajā uzturā joprojām ir iekļauta šķiedrvielām bagāta maize, daudz augļu un dārzeņu - tādēļ mēs atzinīgi vērtējam Komisijas programmu par augļu piegādi skolām, - zivis, piena produkti pieticīgā daudzumā un arī vīns. Ir zinātniski pierādīts - šis atzinums publicēts "British Medical Journal” 2008. gada septembra numurā, - ka Vidusjūras valstu tradicionālais uzturs palīdz novērst sirds un asinsvadu sistēmas slimības, Eiropas moderno epidēmiju - 2. tipa diabētu, un vājināt Alcheimera un Pārkinsona slimības izpausmes. To pierāda Krētas kapsētu apmeklējums - mans tēvs ir dzimis šajā salā, - un redzot, cik veci tur kļūst cilvēki, jūs to tiešām saprotat.
<P>
Tādēļ mums ir jādara viss iespējamais, lai arvien vairāk cilvēku Eiropā un ārpus tās pievērstos Vidusjūras valstu tradicionālajam uzturam, un tā iekļaušana Pasaules kultūras mantojuma sarakstā ir svarīgs solis virzībā uz to. Es vēlos pateikties Komisijai par tās pūlēm.
<P>
Tomēr mums ir jāsaprot, ka tad, ja Ķīna un Indija pārņems amerikāņu ēšanas paradumus, ko tās jau dara arvien lielākā mērā, negatīvās sekas būs trīsreiz lielākas. Pirmkārt, pasliktināsies pasaules iedzīvotāju veselības stāvoklis. Otrkārt, paplašināsies intensīvā lopkopība ar visu tās nelabvēlīgo ietekmi uz vidi. Un trešā izpausme ir metāna ražošana, jo lielākā daļa gaļas būs liellopu gaļa. Liellopi rada metānu, un tas kaitē pasaules klimatam. Tādēļ ir tik svarīgi spert tieši šo soli. Vēlreiz pateicos jums, Parish kungs!
<SPEAKER ID="049" NAME="Sebastiano  Musumeci" AFFILIATION="Nello">
UEN grupas vārdā. - (IT) Priekšsēdētāja kungs, komisāra kungs, dāmas un kungi! Eiropas Savienības lēmums atbalstīt Vidusjūras valstu tradicionālā uztura atzīšanu par UNESCO Cilvēces kultūras mantojumu vispirms atgādina mums par to cilvēku tiesībām uz identitātes aizsardzību, kuri ir cieši saistīti ar savu zemi. Taču valsts atbalstu, ko parādīja Itālija, Spānija, Grieķija un Maroka, nevar ierobežot tikai ar šīs prestižās atzinības sasniegšanu.
<P>
Manuprāt, mums ir jāatjauno saikne, kas mūsdienās kļūst arvien vājāka un trauslāka, saikne starp lauksaimniecisko ražošanu un pārtiku ikdienas patēriņam, tas ir, mums ir jāmudina patērētāji vairāk uzzināt par veselīga uztura principiem un pārtikas sezonalitāti. Ražošanai ir jāatgriežas pie dabiskuma bez piedevām un konservantiem. Starptautiskās zinātnieku aprindas apgalvo, ka šādas pārtikas lietošana ievērojami samazina mirstības rādītājus. Es domāju, piemēram, par pirmspieduma olīveļļu, vīnu, augļiem un it īpaši par Sicīlijas sarkanajiem apelsīniem, kuru krāsa ir pasaulē unikāla un kuros ir ārkārtīgi daudz antioksidantu.
<P>
Visbeidzot, es ceru, ka šis mērķis var būt kopīgs visām Vidusjūras reģiona valstīm, un tā kā ir vajadzīga īpaša stratēģija, tad tikai Komisija var uzņemties vadību un šajā gadījumā rīkoties kā izskaidrotāja.
<SPEAKER ID="050" NAME="Pedro Guerreiro">
GUE/NGL grupas vārdā. - (PT) Tautu kultūras atbalsta un aizsardzības ierosmes ir apsveicamas, ir īpaši attiecībā uz pārtiku. Viens no piemēriem ir Vidusjūras valstu tradicionālā uztura izvirzīšana atzīšanai par UNESCO Cilvēces nemateriālā kultūras mantojuma daļu. Šo nomināciju 2009. gadā izskatīs UNESCO atbildīgā komiteja.
<P>
Šāda mērķa sasniegšana var palīdzēt saglabāt un popularizēt uzturu, kas dominē Vidusjūras reģiona valstīs un kura labvēlīgo ietekmi uz veselību pierādījuši daudzi dietologi un citi speciālisti. Kā jau šeit minēja, šī uztura pamatā ir Vidusjūras reģiona tradicionālie produkti - augļi, dārzeņi, olīveļļa, zivis, graudaugi, rieksti, garšaugi, piena produkti, aitas un kazas gaļa un vīns.
<P>
Tomēr to cilvēku skaits, kuri ir saglabājuši šos veselīgos ēšanas paradumus, ir samazinājies.
<P>
Tādēļ mēs uzskatām, ka vienlaikus ar citām svarīgām un vajadzīgām politiskām ierosmēm ir vajadzīgi arī tradicionālo Vidusjūras reģiona ražojumu atbalsta pasākumi, it īpaši saistībā ar kopējo lauksaimniecības un kopējo zivsaimniecības politiku. Šie pasākumi ir jāvērš uz šo reģionu sīksaimniecībām un ģimenes lauksaimniecības uzņēmumiem, un zvejniekiem, lai nodrošinātu viņu ražojumus. Minētajiem pasākumiem ir jāpiešķir pievienotā vērtība tradicionālajiem un amatniecības ražojumiem, lai veicinātu vietējo tirgu attīstību.
<P>
Ir ārkārtīgi svarīgi īstenot pasākumus, lai novērstu lauksaimnieciskās darbības straujo lejupslīdi un to cilvēku skaita samazināšanos, kuri, liekot lietā savu prasmi, nodarbojas ar šo tradicionālo izstrādājumu ražošanu un aizsargā to.
<P>
Šie jautājumi un pasākumi ir Eiropas Komisijas kompetencē.
<SPEAKER ID="051" NAME="Luis Manuel Capoulas Santos" AFFILIATION="PSE">
(PT) Priekšsēdētāja kungs, dāmas un kungi! Nav pierasts, ka vienā tematā vienlaicīgi un pozitīvi ir apvienoti trīs svarīgi jautājumi - veselība, kultūra un ekonomika. To pilnā mērā ir panācis Vidusjūras reģiona valstu tradicionālais uzturs.
<P>
No veselības viedokļa, šķiet, zinātnieki vairs nešaubās par to, cik derīgs cilvēka veselībai ir uzturs, kura pamatsastāvā ir svaiga un dabiska pārtika. Kā jau šeit minēts, tajā iekļauti graudaugi, rīss, pākšaugi, rieksti, augļi un dārzeņi, bieži tiek ēstas zivis, olīveļļa ir galvenais taukvielu avots, un samērīgos daudzumos tiek lietots vīns.
<P>
No kultūras viedokļa šo produktu ražošanas un patērēšanas sistēmas ir saistītas ar paņēmieniem, kas mantoti no paaudzes uz paaudzi, un tradīcijām, kas sniedzas tālāk nekā grieķu un romiešu kultūra, un daudzos aspektos tās joprojām pastāv Vidusjūras baseina tautu uzvedībā, paražās un darba paņēmienos.
<P>
No ekonomikas viedokļa joprojām ievērojama sociāli ekonomiska nozīme ir darbībai, kas galvenokārt saistīta ar lauksaimniecības, zvejniecības un lauku tūrisma nozarēm, kuras ir tik svarīgas iedzīvotāju skaita samazināšanās novēršanai un lauku un piekrastes zonu dzīvotspējas saglabāšanai. Tajā pašā laikā - un savādi, ka tieši lauksaimniecības gadījumā - šīs darbības ir konkurētspējīgākām ražošanas formas Eiropas Savienībā, kuras vienmēr saņēmušas vismazāko finansiālo atbalstu saistībā ar kopīgo lauksaimniecības politiku.
<P>
Šo iemeslu dēļ ir sirsnīgi jāapsveic Spānijas valdības ierosme atzīt Vidusjūras valstu tradicionālo uzturu par UNESCO Cilvēces nemateriālās kultūras mantojuma daļu, un man šķiet, ka Eiropas Savienības uzdevums un pienākums ir darīt visu iespējamo, lai ietekmētu šo lēmumu, jo tas nav tikai vienas valsts vai vienas valstu grupas sevišķās interesēs; tas ir visas Eiropas Savienības valstu interesēs.
<SPEAKER ID="052" NAME="Salvatore Tatarella" AFFILIATION="UEN">
(IT) Priekšsēdētāja kungs, dāmas un kungi! Aptaukošanās kļūst par nopietnu un, es pat teiktu, lielu problēmu visā Eiropā, it īpaši jaunu cilvēku aptaukošanās. Speciālisti apgalvo, ka labākais veids, kā rūpēties par mūsu bērnu veselību, ir atgriešanās pie Vidusjūras tautu virtuves ikdienā - tā ir vienīgā dzīvības apdrošināšana, kuru nekad nevarēs ietekmēt krīzes.
<P>
Slavenais itāļu pavārs Alfonso Iaccarino, kurš darbojas ekspertu komitejā Vidusjūras valstu tradicionālā uztura atzīšanai par Cilvēces nemateriālā kultūras mantojuma daļu, uzskata, ka pareizais ceļš ir atgriešanās pie dabiskas, vienkāršas pārtikas un tradīcijām, daudzveidības un kvalitātes ēdienu gatavošanā. Vidusjūras valstu tradicionālais uzturs nozīmē ne tikai daudz maizes un makaronu, tas ir saistīts arī ar kustībām, fiziskām aktivitātēm un dzīvesveidu. Vidusjūras valstu tradicionālais uzturs, kura pamatā ir pirmiespieduma olīveļļa un labs vīns, lieliski ietekmē veselību - olīveļļa samazina holesterīna līmeni asinīs un vīns, lietots saprātīgās devās, darbojas kā antioksidants.
<P>
Tradicionālais uzturs ir palīdzējis itāļiem pārspēt mūža ilguma rekordu Eiropā, un Itālija ir izvirzījusies pirmajā vietā sacensībā par labāko ķermeņa masas indeksu. Visbeidzot, nesen Itālijas senāts vienprātīgi pieņēma dokumentu par Vidusjūras valstu tradicionālā uztura atzīšanu par cilvēces mantojumu. Es ceru, ka Eiropas Parlaments domā tāpat un ka Komisija atbilstīgi rīkosies.
<P>
(Priekšsēdētājs pārtrauca runātāju)
<SPEAKER ID="053" NAME="Vincenzo Lavarra" AFFILIATION="PSE">
(IT) Priekšsēdētāja kungs, dāmas un kungi! Sākumā es vēlētos pateikties Parlamenta Lauksaimniecības un Lauku attīstības komitejas priekšsēdētājam Parish kungam par atbalstu šim jautājumam pēc vērtīgās speciālistu uzklausīšanas šajā komitejā.
<P>
Vidusjūras valstu pārtika nenoliedzami ir mūsu kontinenta vēsturiskā un kultūras mantojuma daļa. Nav noliedzams arī šī uztura veselīgais pamats. Komisijas Baltajā grāmatā par aptaukošanos ir norādīts, ka Vidusjūras valstu tradicionālais uzturs ir lielisks dabisks ārstniecības līdzeklis.
<P>
Labvēlīgā ietekme uz veselību ir zinātniski pierādīta, un tai ir lieliska slava ārzemēs, it īpaši Amerikas Savienotajās Valstīs. Tas nozīmē, ka šī koncepcija ir paplašinājusies līdz tādai pakāpei, kad tiek izkropļota tās sākotne. Atzīšana UNESCO sekmētu definīcijas izveidi, lai aizsargātu tieši šo uzturu. Runājot par specifiskā virtuvēm Eiropas kulinārijas kultūrā, es gribētu teikt Parish kungam, ka pašlaik mēs runājam par Vidusjūras valstu tradicionālo uzturu, taču tas, bez šaubām, nav vienīgais īpašais uzturs ļoti bagātīgajā Eiropas kulinārijā.
<P>
Komisāra kungs! Jūs esat saglabājis jūsu priekšgājēja apņemšanos atzīt šīs ierosmes nozīmi, un es esmu jums pateicīgs par to. Jūs uzsvērāt, ka jums nav lēmējvaras UNESCO procedūrā. Tomēr man šķiet, ka jūs varētu izdot paziņojumu un pielikt diplomātiskas pūles ...
<P>
(Priekšsēdētājs pārtrauca runātāju)
<SPEAKER ID="054" NAME="Alessandro Battilocchio" AFFILIATION="PSE">
(IT) Priekšsēdētāja kungs, komisāra kungs, dāmas un kungi! Mēs visi esam informēti par to, ka Vidusjūras valstu tradicionālais uzturs, kā to apliecina daudzi pētījumi, var palīdzēt cīņā pret aptaukošanos un sirds un asinsvadu slimībām, un ka tas, vispārēji runājot, ļoti labvēlīgi ietekmē cilvēka veselību daudzējādā ziņā.
<P>
Taču šeit nav runa par mēģinājumu ieviest Vidusjūras valstu tradicionālo uzturu visā ES vai centieniem pierādīt tā pārākumu pār citiem uztura veidiem, kuri ir piemērotāki citam klimatam un citiem reģioniem. Tomēr mūsu uzdevums ir to aizsargāt un definēt tā saturu un raksturīgās iezīmes, lai aizstāvētu to pret ārējām imitācijām un piesārņojumiem, kas varētu kaitēt šī uztura tēlam un vērtībai.
<P>
Tādēļ šis uzturs ir jāvērtē tāpat kā pārējās Eiropas kultūras izpausmes, kuras ir pelnījušas vispārēju aizsardzību un popularizēšanu. Visā pasaulē ir notikuši mēģinājumi atdarināt šo modeli, un tādēļ ir svarīgi definēt šī uztura īpašās iezīmes un aizsargāt to, lai novērstu Eiropas mantojuma pilnīgu pazušanu globalizācijas jūrā.
<SPEAKER ID="055" NAME="Czesław Adam Siekierski" AFFILIATION="PPE-DE">
(PL) Vidusjūras valstu tradicionālais uzturs ir pelnījis aizsardzību un popularizēšanu arī citu iemeslu dēļ. Mūsdienu pasaulē, kurā valda lielveikalu pārtika un ātrās uzkodas, Vidusjūras virtuve ir slavējams izņēmums, jo tā ir populāra un veselīga. To neizdomāja dietologi, to veidojušas ir daudzu valstu tradīcijas, kas sniedzas tālu iepriekšējās paaudzēs.
<P>
Vairāk nekā pusei Eiropas iedzīvotāju ir liekais svars. Gandrīz 15 % ir aptaukošanās. Arī mani skar šī problēma. Šī statistika satrauc. Mums ir jārīkojas, lai apkarotu šo nelabvēlīgo tendenci. Viens no veidiem, kā risināt šo problēmu, ir veselīgu ēšanas paradumu popularizēšana, un Vidusjūras valstu tradicionālais uzturs neapšaubāmi pieder šai kategorijai. Zinātniski pētījumi ir pierādījuši, ka tas samazina risku saslimt ar sirds un asinsvadu slimībām, it īpaši sirds išēmisko slimību, un dažādām vēža formām, un tas labvēlīgi ietekmē vidējo dzīves ilgumu.
<SPEAKER ID="056" NAME="Marios Matsakis" AFFILIATION="ALDE">
Priekšsēdētāja kungs! Uzturs, kā zināms, ir svarīgs labas veselības veicinātājs. Tagad ir iegūti neapstrīdami zinātniski pierādījumi, ka Vidusjūras valstu tradicionālais uzturs - kura pamatā ir Eiropas dienviddaļas, piemēram, Kipras un Krētas, iedzīvotāju tradicionālais ēdiens - pagarina mūžu un padara to veselīgāku, bet amerikāņu ietekmē ieviestais nepilnvērtīgais uzturs - piemēram, rūpnieciski apstrādāti hamburgeri, čipsi un saldumi - noved pie dzīves ilguma samazināšanās un lielākas saslimstības. Labs uzturs ir īpaši svarīgs bērniem. Tātad, vai Komisija darīs vairāk - daudz vairāk, - lai nodrošinātu to, ka dalībvalstis efektīvi propagandē Vidusjūras valstu tradicionālo uzturu skolās un pat aizliedz šajās iestādēs lietot uzturu, par kuru ir pierādīts, ka tas ir kaitīgs bērnu veselībai?
<P>
Starp citu, komisāra kungs, es īsti nesapratu, kāpēc ES nav UNESCO dalībniece? Vai tad tai tur nav jābūt?
<P>
(Priekšsēdētājs pārtrauca runātāju)
<SPEAKER ID="057" NAME="Ewa Tomaszewska" AFFILIATION="UEN">
(PL) Priekšsēdētāja kungs! Labāk ir ēst veselīgi un novērst slimības nekā saņemt visefektīvāko un mūsdienīgāko ārstēšanu. Ārstēšana, tajā skaitā arī sarežģīta ķirurģiska iejaukšanās, kas vajadzīga slimniekiem ar augstu holesterīna līmeni, ir arī daudz dārgāka nekā vienkāršs, tradicionāls uzturs. Šāda pieeja ir saprātīga, jo tā balstīta uz labām, izmēģinātām un pārbaudītām tradīcijām. Vidusjūras valstu tradicionālais uzturs dod mums veselību un dzīvesprieku un pasargā arī no liekā svara. Es atzinīgi vērtēju to, ka UNESCO ir iekļāvusi Vidusjūras valstu tradicionālo uzturu pasaules mantojuma sarakstā.
<SPEAKER ID="058" NAME="Jean-Claude Martinez" AFFILIATION="NI">
(FR) Priekšsēdētāja kungs! Es priecājos ka šo tekstu ir iesniedzis brits Parish kungs. Tas tikai pierāda, ka pirms divtūkstoš gadiem Romas kareivji darīja pareizi, ierodoties Lielbritānijā ar amforām, kas pildītas ar olīveļļu un vīnu. Nu labi, no teiktā nenovēršami izriet divi secinājumi. No simboliskā viedokļa šķiet dīvaini nodibināt Pārtikas iestādi Helsinkos, un Eiropas Komisija nav iemesla nepārskatīt šādus jautājumus: pirmkārt, atjaunot subsīdijas mandeļu kokiem un pēc tam pārtraukt uzbrukumus olīvkokiem, it īpaši Andalūzijā un visā Eiropā; pārtraukt uzbrukumus zilo tunču zvejniekiem Vidusjūrā un uzbrukumus Eiropas vīna dārziem, kur tiek izrauti vīnogulāji. Es no savas puses gribētu ieteikt komisāra kungam un Barroso kungam organizēt Portugālē milzīgu banketu un pasniegt galdā aitas sieru un Samosas vīnu.
<P>
(Priekšsēdētājs pārtrauca runātāju)
<SPEAKER ID="059" NAME="Vladimír Špidla" LANGUAGE="CS">
Dāmas un kungi! Pamatojoties uz Baltajā grāmatā izklāstīto stratēģiju, Komisija pieņem visus priekšlikumus un procesus, kas veicina veselīgus ēšanas paradumus. Komisija aktīvi atbalsta šīs ierosmes. Taču tā nevar atbalstīt šauri definētu ēšanas paradumu kompleksu, jo pastāv lielas atšķirības starp atsevišķām dalībvalstīm un atsevišķiem reģioniem, kā arī atšķirības, piemēram, starp dažādām Vidusjūras valstīm. Protams, tas nekādi neietekmē to, ko es teicu ievadā par Komisijas atbalstu priekšlikumam atzīt Vidusjūras valstu tradicionālo uzturu par Cilvēces kultūras mantojuma daļu. Mums ir panākumi šajā lietā, un, bez šaubām, ir skaidrs, ka pat tad, ja mēs neesam, UNESCO dalībnieki, pastāv veidi, kā atbalstīt šo priekšlikumu.
<P>
Dāmas un kungi! Es gribētu atbildēt uz kādu runu, ar kurai absolūti nepiekrītu. Neredzu nevienu iemeslu, kāpēc mums vajadzētu pārskatīt aģentūras atrašanās vietu Somijā. Es nešaubos, ka šajā aģentūrā sapulcinātie cilvēki, ir pilnīgi gatavi aizstāvēt un īstenot aģentūrai piešķirtās pilnvaras. Manuprāt, šis lēmums par atrašanas vietu ir pareizs un pamatots.
<SPEAKER ID="060" NAME="Priekšsēdētājs">
Es nezinu, vai pastāv lielas atšķirības starp dalībvalstīm vai grupām, bet pavisam droši zinu to, ka nupat notikušajās debatēs nevarēja saskatīt nekādas atšķirības; no Vācijas līdz Polijai, no Apvienotās Karalistes līdz Portugālei, Spānijai vai Kiprai - es uzskatu, ka šī ierosme ir saņēmusi ļoti vienprātīgu atbalstu.
<P>
Liels paldies visiem. Mēs uz dažām minūtēm pārtrauksim sēdi. Mums ir izdevies beigt debates savlaicīgi un, galvenais, mierīgā gaisotnē, kas vajadzīga, lai mēs varētu uzklausīt viens otru. Sēde atsāksies ar plkst. 12.00 ar balsošanu.
<P>
(Sēdi pārtrauca plkst. 11.50 un atsāka plkst. 12.00)
<SPEAKER ID="062" NAME="Francis Wurtz" AFFILIATION="GUE/NGL">
(FR) Priekšsēdētāja kungs, dāmas un kungi! Ar nožēlu paziņoju, ka tikko ir saņemta informācija, ka Izraēlas tanku raidītie šāviņi ir sasnieguši Apvienoto Nāciju Organizācijas galveno mītni, kurā atradās aģentūra, kas atbild par palīdzības sniegšanu bēgļiem Gazā. Trīs cilvēki ir ievainoti, un ANO ir nolēmusi pārtraukt visas operācijas.
<P>
Atgādinot, ka drīz notiks balošana, man šķiet, ka ir svarīgi, lai ikviens būtu informēts par šo faktu.
<P>
(Aplausi)
<SPEAKER ID="063" NAME="Priekšsēdētājs">
Liels paldies par šo informāciju, Wurtz kungs! Ja tā ir taisnība, tad tas padara mūsu tūlītējo balsojumu vēl neatliekamāku.
