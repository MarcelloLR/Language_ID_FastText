<CHAPTER ID="023">
Ietekme, ko atstājusi vienošanās starp Kopienu un dalībvalstīm un "Philip Morris” par cigarešu kontrabandas apkarošanu, un veiktie pasākumi attiecībā uz tranzītu saistībā ar Eiropas Parlamenta izmeklēšanas komisijas ieteikumiem (debates)
<SPEAKER ID="229" NAME="Priekšsēdētājs">
Nākamais punkts ir Bart Staes ziņojums Budžeta kontroles komitejas vārdā par ietekmi, ko atstājusi vienošanās starp Kopienu un dalībvalstīm un "Philip Morris” par cigarešu kontrabandas apkarošanu, un veiktajiem pasākumiem attiecībā uz tranzītu saistībā ar Eiropas Parlamenta izmeklēšanas komisijas ieteikumiem.
<SPEAKER ID="230" NAME="Bart Staes  " LANGUAGE="NL">
Priekšsēdētāja kungs, komisār, dāmas un kungi, bieži Budžeta kontroles komitejas ziņojumos ir diez gan sliktas ziņas - galu galā tā ir Eiropas Parlamenta pretkorupcijas komiteja. Tie bieži ir saistīti ar nepilnībām, neatbilstībām un blēdībām - dažkārt pat krāpšanos un maldināšanu. Man ir prieks, dāmas un kungi, ka šodien es ziņošu par kaut ko pozitīvu, par veiksmīgu stāstu, stāstu, kas parāda, kā sadarbība starp Eiropas Komisiju, Eiropas Parlamentu un dalībvalstīm var nodrošināt problēmu risinājumus.
<P>
Kāds ir konteksts? 90-to gadu sākumā cigarešu kontrabanda bija liels bizness. Simtiem miljonu ECU - toreiz mēs vēl runājām par ECU - no Eiropas Savienības un tās dalībvalstu budžeta nokļuva kriminālo noziedznieku kabatās. 1994. gadā UCLAF - OLAF priekšgājējs - Izveidoja Cigarešu darba grupu. 1996. gadā un 1997. gadā Eiropas Parlamenta Izmeklēšanas komiteja - kas, starp citu, bija pirmā saskaņā ar Līgumu par Eiropas Savienību izveidotā komiteja - izmeklēja visus ar tranzīta pārvadājumiem saistītās krāpšanas aspektus.
<P>
Izmeklēšanas komiteja atklāja, ka uzraudzības sistēma tranzīta pārvadājumu sektorā ir novecojusi. Tranzīta kravas mašīnām vajadzēja apzīmogot dokumentus muitas punktā, ievedot preces Eiropas Savienībā, tad bija jābrauc caur Eiropas Savienībai un tie paši dokumenti jāapzīmogo, izvedot preces no Eiropas Savienības. Pēc tam apzīmogotie dokumenti bija jānosūta atpakaļ atbildīgajam muitas punktam. Šajā sakarā bija ļoti daudz citu problēmu. Muitas punkts saņēma atpakaļ dokumentus pārāk vēlu, dažkārt pat trīs līdz četrus mēnešus vēlāk. Bija problēmas ar aizmirstiem dokumentiem un aizmirstiem zīmogiem. Galu galā Izmeklēšanas komisija deva ļoti svarīgu ieteikumu - nomainīt visu šo novecojušo papīru un zīmogu sistēmu ar datorizētu sistēmu.
<P>
Šī jaunā datorizētā tranzīta sistēma (JDTS) tika ieviesta pakāpeniski un tagad darbojas visās dalībvalstīs. Tā palīdz muitas darbiniekiem savlaicīgi noteikt, vai preču pārvadātāji nelikumīgi neizvairās no muitas uzraudzības - un tas bija liels progress. Tas, protams, pilnībā nenovērš viltotu deklarāciju iesniegšanas problēmu, un tāpēc mēs lūdzam Komisiju izveidot vēl vienu sistēmu, lai novērstu viltotu preču deklarāciju iesniegšanu. Mēs arī lūdzam, lai OLAF sniegtu šīs datorizētās sistēmas tiešu novērtējumu.
<P>
Kā jau tika teikt, Izmeklēšanas komiteja koncentrējās uz cigarešu problēmu. Cigaretes tika pārvadātas no viena robežkontroles punkta uz citu pa visu teritoriju, taču bieži tās tika nogādātas melnajā tirgū. Turklāt šīs preces ļoti bieži tika slepus ievestas atpakaļ Eiropas Savienībā. Piemēram, Itālijā divi finanšu policijas aģenti pat tika nogalināti.
<P>
Vispārīgā izmeklēšana arī atklāja, ka daži tabakas uzņēmumi sadarbojās ar kontrabandistiem, un, pamatojoties uz Komisijas un vairāku dalībvalstu informāciju, Ņujorkā tika ierosināta lieta pret "Philip Morris”. Pakāpeniski kļuva skaidrs, ka "Philip Morris” būs grūti uzvarēt tiesas prāvā, un 2004. gadā ar uzņēmumu tika noslēgta vienošanās. Apmaiņā pret USD 1.25 miljardiem, kuri jāapmaksā 12 gadu laikā, Komisija un dalībvalstis pārtrauca tiesas procesu Ņujorkas tiesā.
<P>
Faktiski iespējams, ka vienošanās ar "Philip Morris” otrā daļa bija pat svarīgāka. Tajā tika izklāstīti sadarbības nosacījumi starp "Philip Morris” un Eiropas Savienību saistībā ar cigarešu pārvadāšanu un reģistrēšanu. Ja muitas punktos tiktu atklātas cigarešu kravas, bet šīs vienošanās nosacījumi nebūtu ievēroti, "Philip Morris” būtu nekavējoties jāmaksā neapmaksātā muitas nodeva - un runa bija par summu līdz EUR 1,5 miljoniem par cigarešu konteineru.
<P>
Šis ir veiksmes stāsts: tas parāda, ka Eiropas Parlaments un Komisija var sadarboties. Tomēr vēlos pievienot nedaudz kritikas. Kad USD 1,25 miljardi tika sadalīti starp Komisiju un dalībvalstīm, Komisija saņēma tikai 9,7 %, pārējais tika dalībvalstīm. Nedomāju, ka tas ir godīgi, īpaši tāpēc, ka OLAF un Komisija paveica lielāko darba daļu.
<P>
Otrkārt, runājot par vienošanās garu, šo naudu vajadzēja izmantot kontrabandas apkarošanai. Komisija savu darbu paveica. Tā iztērēja daļu naudas "Hercule II” programmai. Taču dalībvalstis vienkārši ļāva šai naudai ieplūst valsts kasēs, lai arī patiesībā to varēja izmantot, piemēram, muitas izmeklēšanas pakalpojumu un korupcijas novēršanas pasākumu uzlabošanai.
<P>
Kopumā, priekšsēdētāja kungs, šis ir veiksmes stāsts, to varētu labi piemērot arī citiem produktiem, piemēram, alkoholam un dažiem lauksaimniecības produktiem. Es arī ceru, ka šis ziņojums ir devis pozitīvu pieskaņu svarīgajam Kallas kunga, Komisijas un mūsu Eiropas Parlamenta veiktajam darbam cīņā pret korupciju.
<SPEAKER ID="231" NAME="Siim Kallas">
Komisijas priekšsēdētāja vietnieks. - Priekšsēdētāja kungs, man ir jāpasakās Staes kungam par viņa paša iniciēto ziņojumu un Eiropas Parlamentam par atbalsta sniegšanu šiem jautājumiem un sameklētajiem risinājumiem sarežģītu problēmu gadījumos.
<P>
Savā paziņojumā es, pirmkārt, runāšu par Kopienas tranzīta sistēmu, par kuru ir atbildīgs mans kolēģis Lázló Kovács. Eiropas Parlaments slavē veiksmīgo jaunās datorizētās tranzīta sistēmas ieviešanu. Tā patiešām ir ārkārtīgi liela izmaiņa salīdzinājumā ar novecojušo papīru kārtību. Pilnīgi atjauninātās sistēmas ieviešana notiks līdz 2009. gada 1. jūlijam.
<P>
Riska pārvaldība ir moderns kontroles rīks. Komisija aktīvi ievieš muitas risku pārvaldības ietvaru, lai labāk veiktu pārbaudes. Patlaban kopā ar dalībvalstīm mēs nosakām kritērijus, prioritātes un IT platformu. Jaunā sistēma arī sniegs iespēju regulāri uzraudzīt veikto riska analīžu efektivitāti. Plānotā pretkorupcijas tranzīta informācijas sistēma uzlabos spēju analizēt un novērst ar tranzīta pārvadājumiem saistītas korupcijas risku, vispirms sākot ar jutīgākajām precē un vēlāk turpinot ar pārējām tranzīta precēm. Ir svarīgi, lai dalībvalstis piešķirtu Komisijai plašākas iespējas piekļūt JDTS preču kustības datiem. Tomēr turpmākas JDTS finansēšanas pārtraukšana, kā ierosināts ziņojumā, nelabvēlīgi ietekmētu daudz efektīvākas tranzīta kontroles turpmāku attīstību.
<P>
Daži vārdi par krāpšanu saistībā ar pievienotās vērtības nodokli. Savā ziņojumā Apvienotās Karalistes Lordu palāta uzsvēra ļoti daudzus faktorus saistībā ar "karuseļa veida” krāpšanu. Tomēr mēs neredzam nevienu pierādījumu tam, ka tranzīta sistēmas nepilnības izraisīja "karuseļa veida” krāpšanu. Vēlos paskaidrot, ka, lai arī tranzīts nebija prioritāte, parastajās pašu resursu pārbaudēs no 2001. līdz 2006. gadam, kad notika izmaiņas, tas tomēr netika ignorēts. Daudzu izmeklējumu rezultātā pierādījās, ka ir nepieciešama pašu resursu un procentu maksājumu kontrole. Šāda pieeja liecina par produktīvu Komisijas pārbaužu resursu izmantošanu un palīdz izvairīties no atgriešanās pie ex ante revīzijām.
<P>
Tagad es vēlētos pievērsties līgumam ar "Philip Morris International”, kas ir viens no manas jomas jautājumiem. Man ir jāpasakās Eiropas Parlamentam par tā nepārtraukto spēcīgo atbalstu. Komisija ir vairākkārtīgi apgalvojusi, ka tā cer, ka šī vienošanās varētu būt par piemēru nolīgumiem ar citiem uzņēmumiem. Runājot par līdzekļiem, kuri tiek iegūti no šīs vienošanās, Grieķijā "Hercule” programma ir saņēmusi finansējumu cigarešu kontrabandas un viltojumu apkarošanai, kas ir no jauna izvirzīti mērķi. Mēs domājam, vai šo programmu būtu iespējams izmantot, lai finansētu laboratorijas izveidi, kurā varētu pārbaudīt cigarešu autentiskumu.
<P>
Taču man arī ir jāsaka - un Staes kungs to ļoti labi zina - ka naudas sadale bija īsts murgs un būs īsts murgs arī nākamajā finansēšanas periodā. Protams, es esmu ļoti priecīgs par atbalstu un Parlamenta izrādīto interesi par naudas izlietojumu, jo arī es esmu ieinteresēts, lai nauda tiktu izmantota cīņai ar cigarešu kontrabandu un citiem krāpšanas veidiem.
<P>
Runājot par konfiscēto kravu statistiku, lielākā daļa dalībvalstu informē Komisiju par konfiscētajiem apjomiem katru ceturksni. Tomēr ne visas dalībvalstis norāda konfiscēto cigarešu markas, un tāpēc nav pieejami pilnīgi dati. Turklāt paziņojumos par dalībvalstu veikto konfiskāciju ne vienmēr ir norādīts īsto un viltoto cigarešu daudzums daļēji tāpēc, ka tas nav nepieciešams likumpārkāpēju meklēšanai un nodevu un nodokļu iekasēšanai, jo dažkārt ir ārkārtīgi grūti atšķirt viltotas cigaretes no īstām. Mēs aicinām dalībvalstis sniegt pilnīgākus datus.
<P>
Visbeidzot, Komisija vēlas sagatavot OLAF ziņojumu par šiem jautājumiem, kā ieteica Eiropas Parlaments, taču es domāju, ka būtu daudz produktīvām pagaidīt līdz 2010. gadam, lai gūtu vispusīgāku kopainu. Tas ir tāpēc, ka daudzas svarīgas izmaiņas muitas jomā ir procesā, bet ziņojums 2008. gadā varētu būt tikai starpziņojums par stāvokli tajā brīdī.
<SPEAKER ID="232" NAME="Jean-Pierre Audy">
PPE-DE grupas vārdā. - (FR) Priekšsēdētāja kungs, komisār, dāmas un kungi, es, pirmkārt, vēlos apsveikt referentu Bart Staes, kurš ir sagatavojis izcilu ziņojumu par sarežģītu tematu par trūkumiem mūsu Kopienas tranzīta sistēmā. Es arī pateicos Eiropas Revīzijas palātai, kura savā 2006. gada decembra ziņojumā, ļoti skaidri uzsvēra problēmas mērogu.
<P>
Mani apbēdina tas, ka mēs sagrozām vienošanās ar "Philip Morris” būtību; mums tā būtu jāatceras kā šī ir vienošanās, ar kuru tika izbeigts tiesas process, nevis partnerības līgums saistībā ar nopietnām Kopienas tranzīta problēmām. Tas ir svarīgs iemesls, kāpēc es PPE grupas vārdā iesniedzu grozījumu, kura mērķis ir novērst šo neskaidrību.
<P>
Runājot par ražošanu, es piedāvāju Eiropas Savienībai un visai tabakas nozarei kopīgi finansēt programmu, lai apkarotu cigarešu kontrabandu un viltošanu.
<P>
Tomēr savus komentārus es vēlētos koncentrēt uz trūkumiem Kopienas tranzīta sistēmā. Eiropas Komisija saka mums, ka tā ir uzlabojusi muitas tranzīta sistēmu, ieviešot modernu, noturīgu, datorizētu sistēmu. Tā aizmirst, ka, lai arī datorizēta sistēma ir nepieciešama, ar to nekad nepietiek, un realitāte ir tāda, ka trūkumi ir pašā sistēmā. Tajā ir trūkumi, jo tā tiek īstenota dalībvalstu vadībā, kas nozīmē - kā teica mūsu referents un ļoti pareizi uzsvēra Eiropas Revīzijas palāta - ka dalībvalstis pilda Kopienas tranzīta noteikumus ar nopietnām nepilnībām.
<P>
1997. gadā Eiropas Parlaments izveidoja Izmeklēšanas komiteju, kas skaidri noteica, ka ES vajadzētu izveidot ietvaru, lai muitas pakalpojumi varētu funkcionēt kā vienots veselums. Mēs esam tālu no tā.
<P>
2005. gadā cienījamais kolēģis Herbert Bösch uzsvēra savā izcilajā ziņojumā problēmu apmēru un nepieciešamību pēc korupcijas un kļūdu novēršanas. Realitāte, dāmas un kungi, ir tāda, ka šis ziņojums aicina mūsu domāt plašāk par muitas sistēmas kvalitāti, mūsu finanšu ķēdēm un daudz vispārīgāk par Eiropas Savienības finanšu interešu aizsardzību.
<P>
Šajā ziņā, komisār, Eiropas Parlamenta locekļi jūs pilnībā atbalsta.
<SPEAKER ID="233" NAME="Herbert Bösch">
PSE grupas vārdā. - (DE) Priekšsēdētāja kungs, mēs atbalstām šo ziņojumu, kurš ir izcils. Termins "ziņojums pēc paša iniciatīvas” nav diez cik precīzs. Tas, ko mēs darām šeit, ir pieturēšanās pie Eiropas Parlamenta pirmās Izmeklēšanas komitejas temata - un mums tas ir jāturpina. Es nevēlos sūdzēties, taču man ir kauns, ka mēs to darām tik vēlu. Es ar interesi lasīju to grupu sarakstu, kuras vēlas šodien izteikties par šo jautājumu. Šķiet, ka vienmēr ir vieglāk sūdzēties par kādu skandālu ES, nevis meklēt konkrētus, pozitīvus risinājumus. Ejamais ceļš ir garš - mēs runājam par cigaretēm - taču tas ir labs ceļš. Mēs progresējam, un Staes ziņojums to ļoti skaidri pierāda.
<P>
Protams, ir nepilnības Eiropas vienotībā cīņā pret šo problēmu. Vairāku valstu finanšu ministri vēl joprojām nevar atteikties no vienkāršas tabakas nodokļa palielināšanas, kad valsts kases sāk izskatīties patukšas, nepareizi gūstot ienākumus uz veselīgu politiķu vai citu iesaistīto cilvēku rēķina. Es saku "nepareizi”, jo cigarešu
<P>
patērētāji vienkārši pāriet uz kontrabandas vai, arvien biežāk, uz viltotām cigaretēm. Peļņa no šāda veida krāpšanās nonāk tieši organizētās noziedzības rokās.
<P>
Fakts, kas mums visiem ir iemesls šovakar svinēt progresu, vēl vairāk liek man atgādināt Parlamentam par epizodi, kas Eiropai, un īpaši Komisijai, rada mazāku godu. Ir pierādījumi, ka no 1992. līdz 2001. gadam Eiropā caur Melnkalni tieši Itālijai nelikumīgi tika ievestas aptuveni10 000 kravas cigarešu. Iespējams šī ir visu laiku lielākā krāpšana ES. Valsts prokuratūra Augsburgā, Vācijā, ierosināja 60 lietas par juridisku palīdzību šajā gadījumā. Zviedrijā ir bijušas atzīšanās, notiesāšanas un līdzīgas lietas. Līdz šim Eiropas Savienība nav iesniegusi prasību pret Melnkalnes Republiku par pašu resursu atgūšanu. Komisār, es vēlos stāties mūsu nodokļu maksātāju priekšā un teikt: "Mēs esam izskatījuši arī šo lietu”.
<P>
Vācijā, Austrijā un Centrāleiropā ir nav maz muitas ierēdņu, kuri ir paveikuši lielu darbu, taču viņu reputāciju ievērojami ir sabojājusi Eiropas Komisija. Mums ir jāatrisina šī milzīgā problēma, kuras termiņš nav pat gads. Tā būtu mana vēlēšanās saistībā ar šīs dienas ļoti patīkamajām debatēm.
<SPEAKER ID="234" NAME="Ingeborg Gräßle" AFFILIATION="PPE-DE">
(DE) Priekšsēdētāja kungs, komisār, dāmas un kungi, Parlaments labprātāk risina ar izdevumiem nevis ieņēmumiem saistītus jautājumus - un tas, ka šodien mēs beidzot pievēršamies nelieliem ieņēmumiem, dara godu Staes kungam. Vēl joprojām tas ir jautājums par EUR 17 miljardiem no PVN un pašu resursiem un EUR 14 miljardiem no muitas nodevas - kad ir gandrīz 30 %. Manuprāt, ir labi, ka mēs šodien runājam par šo jautājumu.
<P>
Acīmredzot, šodien šeit ir tikai uzvarētāji, un arī komisārs ir pelnījis apsveikumus. Mums ir prieks, ka esam atraduši ceļu - sadarbībā ar dalībvalstīm. Ir svarīgi nodrošināt OLAF, Eiropas Biroja krāpšanas apkarošanai, nākotni, lai tas varētu vēl labāk un efektīvāk darboties ES. Apsveikumi OLAF par to, ko tas mūsu labā ir izdarījis līdz šim, un par to, ko mēs šodien redzam savā priekšā. Mēs lepojamies ar šiem panākumiem, jo tie, protams, ir šī biroja eksperti, kas to padarīja iespējamu. Tas bija iepriekš zināms secinājums, īpaši, zinot tematu, ka mums būtu jāsasniedz reāls progress attiecībā viltotu tabakas izstrādājumu dokumentāciju vai ka arī dalībvalstīm vajadzētu sadarboties.
<P>
Mēs gribētu, lai šāds scenārijs atkārtotos arī citu dokumentāciju gadījumos saistībā ar Eiropas Savienības finanšu interešu aizsardzību, piemēram, cīņā pret PVN krāpšanu. Tad mums būtu patiesi uzvarētāji: Eiropas nodokļu maksātāji, kuri mūs uz šejieni ir atsūtījuši un kuri liek uz mums zināmas cerības.
<P>
Es uzskatu, ka cīņas turpināšana pret cigarešu kontrabandu ir svarīgs uzdevums, ka steidzami ir nepieciešams izsaukt OLAF izmeklētāju uz Pekinu un ka mums ir jāstiprina pretkorupcijas pasākumi pasaulē. Jautājums Komisijai tagad būtu, kā izdarīt spiedienu uz cigarešu ražotājiem dalībvalstīs, lai liktu tiem parakstīties zem vienošanos starp "Philip Morris” un Kopienu? Manuprāt, mums ļoti konkrēti vajadzētu apsvērt, kā turpināt risināt šo jautājumu, jo nespēja to paveikt, apdraudētu uzticību mums.
<SPEAKER ID="235" NAME="Paulo Casaca" AFFILIATION="PSE">
(PT) Mūsu referents un šajā gadījumā arī Eiropas Komisija ir pelnījuši mūsu apsveikumus. Šis ir lielākais Eiropas Savienības sasniegums, kādu es atceros, cīņā pret kontrabandu un nodokļu krāpšanu.
<P>
Tomēr ziņa, ko jau minēja referents un ko atbalstīja visi runātāji, ir tāda, ka mums ir jāīsteno šāda cīņa arī citās jomās. Pēc būtības šim gadījumam ir jānodrošina, ka jebkāda veida kustība muitas sistēmā efektīvi aizsargā Eiropas Savienības un visu tās dalībvalstu finanšu intereses, un no šāda viedokļa es domāju, ka šeit ir vēl daudz darāmā. Tāpēc es aicinu, pirmkārt, Eiropas Komisiju vēl rūpīgāk attiekties pret šo jautājumu.
<SPEAKER ID="236" NAME="Monica Maria Iacob-Ridzi" AFFILIATION="PPE-DE">
(RO) Vienošanās starp Eiropas Komisiju un uzņēmumu "Philip Morris” ir labs Kopienas finanšu instrumenta piemērs, kam vienlaicīgi ir vairāki mērķi.
<P>
Pirmkārt, ražošanas nozarei nav ierobežota brīva piekļuve tirgum, bet cīņa pret tiem, kuri izvairās no nodokļu nomaksas, importējot viltotus produktus, notiek 1,25 miljardu dolāru vērtas programmas ietvaros, kuru pilnībā finansē Eiropas uzņēmums.
<P>
Tomēr parakstītajā nolīgumā būtu jāiesaistās vairāk dalībvalstīm.
<P>
Vienošanās tika panākta 2004. gadā, kopš tā laika Rumānija un Bulgārijas, kuras atrodas pie Eiropas Savienības robežas, ir kļuvušas par tās dalībvalstīm.
<P>
Pēc tādu produktu, kuri nav licencēti visās Eiropas Savienības dalībvalstīs, ienākšanas tirgū Eiropas budžets ir cietis ievērojamus akcīzes nodokļa zaudējumus, bet valstu budžeti - no nenomaksāta peļņas nodokļa.
<P>
Fakts, ka tie, kuri mēģina ievest viltotas preces Kopienā, izvēlas tās Eiropas ostas, kuras nav aprīkotas ar jaunākajām tehnoloģijām, piemēram, preču paliktņu skenēšanai un reģistrēšanai, ir realitāte.
<P>
Tā kā šī situācija ietekmē Eiropas Savienības fiskālos ieņēmumus, es uzskatu, ka būtu normāli, ja ostu modernizēšana notiktu ar Kopienas finansiālu atbalstu.
<P>
Dēļ tirgū ienākošajiem lētajiem produktu viltojumiem arvien vairāk jauniešu ir sākuši smēķēt, kas, protams, ar laiku izmaksās dalībvalstu sociālās apdrošināšanas un veselības sistēmām ievērojami daudz naudas.
<P>
Pasaules veselības organizācijas izdotie ziņojumi liecina, ka viltotās cigaretes satur par 75 % vairāk darvas, par 28 %vairāk nikotīna un par 63 % vairāk oglekļa monoksīda.
<P>
Tā kā mēs apskatām smēķēšanas postošās sekas kopumā, neatkarīgi no cigarešu likumīgās vai nelikumīgās izcelsmes, mums vajadzētu runāt arī par citu tematu: kaut arī Eiropas Savienība īsteno pret smēķēšanu vērstu politiku, tajā pašā laikā tā piešķir subsīdijas tabakas audzētājiem, kas, manuprāt, ir pretrunā ar Eiropas veselības politiku.
<SPEAKER ID="237" NAME="Szabolcs Fazakas" AFFILIATION="PSE">
(HU) Paldies, priekšsēdētāja kungs, par iespēju uzstāties. Cienījamais komisār Kallas, dāmas un kungi, Staes kungam ir taisnība, un es vēlos apsveikt viņu ar paveikto darbu, kas ir pārliecinošs, lai arī prasījis upurus, un par viņa ziņojumu.
<P>
Eiropas Savienība un tās institūcijas - tajā skaitā Komisija, Revīzijas palāta, OLAF, Eiropas Parlaments un arī Budžeta kontroles komiteja - uzskata vienošanos, kas parakstīta ar "Philip Morris” 2004. gadā, un tās īstenošanu par reālu veiksmes stāstu, un tas ir pareizi.
<P>
Cīņā pret kontrabandu un krāpšanos mēs esam sasnieguši svarīgu rezultātu, ne tikai tirgotājiem un patērētājiem procesa beigās, bet arī starptautiskajiem ražotājiem procesa sākumā. Šī vienošanās ne tikai daļēji kompensē radītos zaudējumus, bet arī sedz izdevumus par šādu zaudējumu novēršanu nākotnē.
<P>
Mēs esam likuši uzņēmumam "Philip Morris” saprast, ka arī tas ir ieinteresēts izstrādāt vienotu stratēģiju pret kontrabandu un krāpšanos un nodrošināt finanšu instrumentus stratēģijas veiksmīgai īstenošanai. Tas ir patiešām patīkami, un mums, jaunajām dalībvalstīm, ir ļoti svarīgi, ka šī sadarbība attiecas ne tikai uz desmit šo vienošanos noslēgušajām dalībvalstīm, bet arī uz jaunajām dalībvalstī, kuras īpaši apdraud kontrabanda un krāpšanās, tādējādi arī nodrošinot finansiālus un tehniskus nosacījumus cīņai pret kontrabandu un krāpšanos, lai arī ar dažādiem panākumiem. Paldies!
<SPEAKER ID="238" NAME="Bogusław Liberadzki" AFFILIATION="PSE">
(PL) Priekšsēdētāja kungs, komisāra kungs, es pieņemu un atbalstu Staes kunga ziņojumu, kas, pirmkārt un galvenokārt, ļauj pēc iespējas vairāk ierobežot kontrabandu. Tas ir šī ziņojuma stiprais punkts. Otrkārt, tas dod svarīgu padomu par to, kā pēc iespējas produktīvāk iekasēt nodokļus.
<P>
Tomēr kā cilvēks no valsts ar ļoti garu austrumu robežu, kāda ir Polija, es vēlos pievērst uzmanību ārējām robežām. Herbert Bösch bija pilnīga taisnība, kad viņš runāja par muitas cilvēku pieredzes izmantošanu. Šie cilvēki patiesībā ir daudz nozīmīgāki nekā aprīkojums un sistēmas, un tāpēc, komisār, es vēlos jūs nopietni lūgt rūpīgi apsvērt priekšlikumus un ieteikumus un ņemt tos vērā. Produktivitāte un efektivitāte kontrabandas apkarošanā būs svarīgs faktors, kad runa būs par mūsu Kopienas reputāciju.
<SPEAKER ID="239" NAME="Siim Kallas">
Komisijas priekšsēdētāja vietnieks. - Priekšsēdētāja kungs, paldies par jūsu atbalstu šim jautājumam. Man ir jāsaka, ka lielākā problēma ir tāda, ka visa atbildība saistībā ar muitu un pievienotās vērtības nodokli ir dalībvalstu rokās.
<P>
Es patiešām nesaprotu, kāpēc dažas dalībvalstis nevēlas dot vairāk iespēju izmantot Eiropas Savienības institūciju rīcībā esošos līdzekļus. Piemēram, OLAF vairākos gadījumos ir bijis gatavs rīkoties, "Philip Morris” gadījumā un Diabolo cīņā pret viltojumiem, un to nevar paveikt bez sadarbības Eiropas līmenī un bez specifiskiem Komisijas dienestiem.
<P>
Taču juridiski tas ir pilnībā dalībvalstu rokās tāpat kā muitas stiprināšana, piešķirot nepieciešamos resursus. Komisija dara visu iespējamo, lai veicinātu šo sadarbību. Man ir jāsaka, ka bez sadarbības ar dalībvalstīm, nav iespējama produktīva, efektīva cīņa pret cigarešu kontrabandu un īpaši pievienotās vērtības nodokļa krāpšanu.
<P>
Es domāju, ka mums šeit ir kopīgas intereses, un mums vajadzētu risināt šo jautājumu nepārtraukti, lai uzlabotu sadarbību. Arī - un iespējams es nepareizi sapratu no tulkojuma - vienošanās ar "Philip Morris” tika noslēgta starp 10 dalībvalstīm un Eiropas Komisiju no vienas puses un "Philip Morris” no otras puses, kas ir diez gan unikāli. Tā bija Komisija, tās juridiskais serviss un OLAF, kas panāca šo vienošanos, un, Gräßle kundze, tas turpinās. Tāpēc es domāju, ka mēs varēsim kaut ko pateikt nākotnē.
<P>
Taču galvenais jautājums patiešām ir dažu dalībvalstu nevēlēšanās pieņemt savstarpējas administratīvās palīdzības priekšlikumu, kas varētu būt platforma. Mēs piedāvājam sadarbības platformu, un vēl joprojām ir dažas dalībvalstis, dažas lielās dalībvalstis (Es pats esmu mēģinājis pārliecināt dažu lielo dalībvalstu ministrus būt atklātākiem pret šo priekšlikumu.) Ir kaut kādas aizdomas, taču tajā pašā laikā kā bijušais finanšu ministrs es zinu, ka cīņa pret pievienotās vērtības nodokļa un muitas nodevu krāpšanu ir iespējama tikai sadarbībā ar dalībvalstīm.
<SPEAKER ID="240" NAME="Priekšsēdētājs">
Debates ir slēgtas.
<P>
Balsošana notiks ceturtdien, 2007. gada 11. oktobrī.
<P>
Rakstiski paziņojumi (Reglamenta 142. pants)
<SPEAKER ID="745" NAME="Francesco Musotto  " AFFILIATION="PPE-DE">
rakstiski. - (IT) Kā referents par krāpšanas apkarošanu Eiropas Savienībā es atbalstu svarīgo vienošanos ar "Philip Morris” par cigarešu kontrabandas apkarošanu muitā. Krāpšanās muitā ir viens no Kopienas finanšu interesēm radīto zaudējumu galvenajiem avotiem, bet krāpšanās saistībā ar cigaretēm ir viens no neaizsargātākajiem sektoriem.
<P>
OLAF nesenās darbības - piemēram, operācija Diabolo (konfiscēti 135 miljoni cigarešu, kopējie zaudējumi EUR 220 miljoni) - ir pierādījušas, ka muitas krāpšanu var apkarot, un tas ir jādara: ir svarīgi stiprināt Eiropas institūciju rīcībspēju. Vienošanās ar "Philip Morris” var būt piemērs ne tikai tabakas sektorā, bet arī citos sektoros, lai cīnītos ar viltojumiem. Ieņēmumus no "Philip Morris” izmaksātās kompensācijas apmēram EUR 1 miljarda apmērā vajadzētu izmantot, lai uzlabotu cīņu pret viltojumiem ES.
