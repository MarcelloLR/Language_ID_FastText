<CHAPTER ID="013-03">
3. Venecuēla: Manuela Rosalesa lieta
<SPEAKER ID="277" NAME="Priekšsēdētāja">
Nākamais punkts ir debates par trim rezolūciju priekšlikumiem par Venecuēlu.
<SPEAKER ID="278" NAME="Pilar Ayuso" LANGUAGE="ES">
Priekšsēdētājas kundze, komisār! Es esmu parakstījusi šo rezolūciju un lūgusi vārdu šajā plenārsēdē, jo es biju lieciniece tā dēvētajai mūsu kolēģa Luis Herrero "izraidīšanai”, kas faktiski bija nolaupīšana. Turklāt man bija iespēja redzēt to, kā politiskā vajāšana, pilnvaru ļaunprātīga izmantošana no H. Chávez režīma puses, opozīcijas iebiedēšana, draudi, cilvēka cieņas neievērošana un tiesiskuma izkropļošana - viss ir Venecuēlas dzīves normāla sastāvdaļa.
<P>
Manuel Rosales lieta bija pēdējais salmiņš un tā bija par iemeslu šīs rezolūcijas sagatavošanai, bet ir tūkstošiem gadījumu, kas ir tikpat brutāli kā viņa lieta; daži no tiem ir minēti šajā rezolūcijā un citi nav, kā, piemēram, Eligio Cedeño lieta, kurš ir dzimis nabadzīgā Karakasas Petares priekšpilsētā, vispārzināmā kā bīstamā rajonā, kas ir labi pazīstams tāpēc, ka ievēlēja mēru, kurš nepārstāvēja Chávez režīmu. Eligio tika izglītots ar citu, jo īpaši Citibank, palīdzību; viņš spēja nodibināt savu uzņēmumu Karakasas banku un pēc tam dzīvoja normālu dzīvi, arī sniegdams palīdzību vistrūcīgākajiem. Tomēr pašlaik viņš ir nelikumīgi ieslodzīts Karakasas cietumā pēc divu gadu turēšanas apcietinājumā, neizvirzot pret viņu pamatotu apsūdzību. Viņa vienīgais noziegums bija būt daļai no ekonomikas oligarhijas.
<P>
Cits gadījums ir Nixon Moreno, Andu universitātes studentu līdera, lieta, kuru vairākas reizes ievēlēja universitātes padomē un par Universitāšu centru federācijas priekšsēdētāju. 2003. gadā viņš uzvarēja federācijas vēlēšanās, sacenšoties ar pašreizējo Iekšlietu un tieslietu ministru, un tas ir viņa noziegums. Pašlaik viņš tiek apsūdzēts slepkavības mēģinājumā un netiklā, vardarbīgā rīcībā, neskatoties uz to, ka šajās apsūdzībās viņš ir attaisnots.
<P>
Tādi gadījumi kā šie ir Venecuēlas ikdienas dzīves raksturīga iezīme, kur opozīcijas vajāšana ar mērķi nepieļaut viņu dalību politiskajā dzīvē un apspiest disidentus ir kļuvusi par normālas dzīves sastāvdaļu. Tomēr mums ir jānosūta vēstījums, cerot uz demokrātiju Venecuēlā: neraugoties uz problēmām, es esmu pārliecināta, ka demokrātija tiks nostiprināta un prezidents Chįvez vēlēšanās tiks sakauts.
<SPEAKER ID="279" NAME="Marios Matsakis">
autors. - Priekšsēdētājas kundze! Manuel Rosales lieta ir vēl viens piemērs augstprātībai un paranoiskajai rīcībai, ko dažreiz demonstrē arvien autoritārākā Venecuēlas valdība. Ir jāizsaka nožēla par Rosales kunga un daudzu citu politisko vajāšanu un tā ir jānosoda visstingrākajā veidā. Mēs aicināsim šīs valsts valdību visā nopietnībā sākt rīkoties saprātīgā un demokrātiskā veidā un beigt pārkāpt tās pilsoņu cilvēktiesības.
<P>
Priekšsēdētājas kundze! Tā kā šī ir pēdējā reize, kad es uzstāšos plenārsēdē, atļaujiet man izmantot šo iespēju, lai pateiktos jums un visiem mūsu kolēģiem, kuri ir cītīgi apmeklējuši ceturtdienas pēcpusdienu cilvēktiesību debates un ir devuši savu ieguldījumu mūsu pasaules padarīšanā par labāku vietu, kur dzīvot.
<P>
Ļaujiet man arī izmantot šo iespēju, kā es tik bieži esmu darījis iepriekš, lai atgādinātu maniem kolēģiem par manas valsts Kipras nožēlojamo stāvokli, kura pēdējos 35 gadus ir cietusi, tās ziemeļu daļai atrodoties Turcijas militārā okupācijā. Pilsoņi - ES pilsoņi - no tādiem apgabaliem kā Kirenija, Famagusta, Karpaza un Morfu ir dzīvojuši trimdā kopš postošā Turcijas iebrukuma 1974. gadā. Mēs raugāmies uz ES, lai piepildītos viņu pieticīgā vēlme atgriezties savās mājās un dzīvot tur mierā un drošībā. Es ceru, ka ES viņus nepievils.
<SPEAKER ID="280" NAME="Ewa Tomaszewska" LANGUAGE="PL">
Priekšsēdētājas kundze! Kad politiskās pārmaiņas liecina par opozīcijas tiesību uz vārda brīvību ierobežošanu, mums ir jābūt modriem. Tas ir spēcīgs signāls par to, ka ir apdraudēta demokrātija. Opozīcijas arestēšana ir pat vēl spēcīgāks signāls.
<P>
Tieši tas pašlaik notiek Venecuēlā. Manuel Rosales, Marasaibo mēram un prezidenta Chávez pretiniekam 2006. gada vēlēšanās, ir bijis jābēg no dzimtenes. Drīz pēc tam, kad prezidents Chávez uzvarēja referendumā, kas viņam deva iespēju saglabāt varu nākamajos pilnvaru termiņos, tika izsniegts orderis Rosales kunga arestam. Viņš paguva aizbēgt uz Peru, kur viņš slēpjas.
<P>
Šī lieta ir jāizskata nākamajā EuroLat asamblejas sanāksmē. Venecuēlai ir jāievēro konvencijas, ko tā ir parakstījusi, kurās tā garantēja cilvēktiesību ievērošanu.
<SPEAKER ID="281" NAME="Bernd Posselt" LANGUAGE="DE">
Priekšsēdētājas kundze! Pirms 20 gadiem Eiropas mēroga izbraukumā uz Austroungārijas robežas sabruka sociālisms. Man bija tas gods saņemt atļauju piedalīties attiecīgajos priekšdarbos un es nekad neaizmirsīšu īsi pēc tam "vienotības kancleru” Helmut Kohl un pāvestu John Paul II, divus šā nozīmīgā notikuma iniciatorus, soļojam cauri Brandenburgas vārtiem un sakām, ka sociālismu nedrīkst aizstāt ar mežonīgu kapitālismu, bet ar brīvību un sociālo tirgus ekonomiku.
<P>
Pašlaik mēs Latīņamerikā pieredzam bīstamu atgriešanos pie sociālistu diktatūras un apspiešanas. Tam aizsākums, es baidos teikt, ir Venecuēla. Prezidents Chįvez mēģina nomākt brīvību visā Latīņamerikā, izmantojot par naftu iegūto naudu. Tāpēc Manuel Rosales lieta ir tik svarīga. Rosales kungs nav tikai ievērojams demokrāts, kurš mums ir jāaizstāv, viņš ir arī simboliska figūra demokrātijai Latīņamerikā. Mēs viņu atbalstīsim un tupināsim iestāties par Latīņamerikas iedzīvotāju brīvību.
<SPEAKER ID="282" NAME="Pedro Guerreiro" LANGUAGE="PT">
Ar vēl vienu absurdu realitātes sagrozījumu mēs atkal esam saskārušies ar nekrietnu Eiropas Parlamenta mēģinājumu ietekmēt situāciju Venecuēlā. Būtībā šis mēģinājums ir daļa no to īstenotajām intrigām, kuri kaldina slepenus plānus pret demokrātisko un suverēno emancipācijas un sociālā progresa procesu, kuru pirms desmit gadiem aizsāka Venecuēlas iedzīvotāji un kurš ir atkārtoti atbalstīts 14 vēlēšanu procesos.
<P>
Atkal tas, kas patiešām satrauc šīs iniciatīvas autorus, ir tas, ka neraugoties uz visām problēmām, draudiem, briesmām un kavēšanu, Venecuēlas iedzīvotāji ir bijuši piemērs tam, ka tādēļ ir vērts cīnīties un ka ir iespējams radīt taisnīgāku, demokrātiskāku un mierīgāku valsti un pasauli.
<P>
To uzskatāmi parāda plašas tautas līdzdalības veidošanās, nabadzības, sociālās nevienlīdzības un bezdarba līmeņu samazināšanās, cīņa pret analfabētismu un izglītības pieejamības nodrošināšana visos līmeņos, miljoniem venecuēliešu piekļuve veselības aprūpei, valsts pārtikas tirgu tīkls par subsidētām cenām, valsts naftas rūpniecības un tautsaimniecības stratēģisko nozaru de facto nacionalizācija, tas, ka auglīgo zemi izmanto lauksaimnieki, un solidaritāte ar citiem cilvēkiem daudzu citu piemēru starpā.
<P>
Mums ir jājautā sev: galu galā kādas tiesības ir šim Parlamentam dot pamācības par demokrātiju un cilvēktiesību ievērošanu, ja tas vēlas uzspiest līguma projektu, kuru noraidījuši Francijas, Nīderlandes un Īrijas iedzīvotāji, ja tas pieņem nehumānu Atgriešanās direktīvu, ar kuru tiek pārkāptas migrantu cilvēktiesības, no kuriem daudzi ir no Latīņamerikas, un ja tam nav nekā ko teikt, nosodot Izraēlas barbarisko agresiju pret Palestīnas iedzīvotājiem Gazas joslā?
<P>
Kārtējo reizi mēs sakām: beidziet izliekties, ka jūs varat lasīt morāli pasaulei.
<SPEAKER ID="283" NAME="Erik Meijer" AFFILIATION="GUE/NGL">
(NL) Priekšsēdētājas kundze! Es pats esmu dzīvojis Venecuēlā un es zinu par šīs valsts pagātni un jo īpaši par Marcos Pérez Jiménez diktatūru 50. gados. Nabadzība un netaisnība bija tā laika dzīves raksturīgas iezīmes, un es uzskatu Hugo Chávez valdību par ļoti nozīmīgu un ļoti nepieciešamu uzlabojumu.
<P>
Tomēr es uzskatu, ka pat simpātiskai valdībai ir jāizturas pienācīgi pret saviem pretiniekiem un jāizvairās izmantot jebkurus paņēmienus, ar kuriem to pretiniekiem dzīve tiek padarīta īpaši grūta.
<P>
Tieši šā iemesla dēļ es balsošu par šo kopīgo rezolūciju, jo tas ir izšķiroši svarīgi attiecībā uz demokrātijas aizsargāšanu kopumā un tāpēc, ka tā netika sagatavota ar mērķi gāzt, manuprāt, labvēlīgo Hugo Chávez režīmu.
<SPEAKER ID="284" NAME="José Ribeiro e Castro" AFFILIATION="PPE-DE">
(PT) Priekšsēdētājas kundze, komisār, dāmas un kungi! Es vēlos izlabot Guerreiro kunga teikto, kuram ir sniegta nepareiza informācija, jo saskaņā ar Apvienoto Nāciju Organizācijas Attīstības programmas datiem Venecuēla pēdējos desmit gados vispār nemaz nav samazinājusi nabadzību.
<P>
Prezidents Chávez ir atnesis demagoģiju un diktatūru diemžēl ar atbalstu, kas saņemts ar vēlēšanu urnu starpniecību, bet arī daudz iebiedējot cilvēkus, kā vēlreiz parādījusi šī Manuel Rosales lieta.
<P>
Es esmu ticies ar Manuel Rosales. Man bija gods satikt viņu vizītē uz Venecuēlu. Ir ļoti žēl par to likteni, kas viņu ir piemeklējis, jo viņš vēlas būt brīvs cilvēks savā valstī, bet nevar būt brīvs cilvēks savā valstī. Tā ir problēma saistībā ar Venecuēlu.
<P>
Es tikos ar viņu, kad viņš bija Zulias provinces jaunievēlētais gubernators. Viņa cilvēki viņu ievēlēja par Marasaibo mēru, bet viņš nevar dzīvot savā valstī, jo Venecuēlā cilvēki tiek vajāti un viņiem tiek celta neslava. Viņiem tiek celta neslava, kā tas diemžēl notiek ar Manuel Rosales. Tas ir vissmagākais sods, ko var uzlikt politiķim, un mums, kuri ir politiķi šajā Parlamentā, visiem tas ir jāzina.
<P>
Mēs varam cīnieties par savām idejām, bet mums nav tiesību celt kādam neslavu, vajāt vai iemest cietumā. Tieši tas notiek Venecuēlā.
<P>
Dāmas un kungi, ir laiks, lai mēs noteiktu Latīņamerikas stratēģiju. Tai ir jābūt aktīvas diplomātijas stratēģijai attiecībā uz Latīņameriku. Ar šo stratēģiju noteikti ir jāatbalsta sociālais progress, izmantojot tos daudzos miljonus, kurus mēs katru gadu ieguldām attīstībā un sadarbībā, bet ar to simtprocentīgi ir jāiestājas par demokrātiju, plurālismu un pamatbrīvībām. Lai dzīvo brīva Venecuēla!
<SPEAKER ID="285" NAME="Zita Pleštinská" AFFILIATION="PPE-DE">
(SK) Nabadzība vienmēr nodrošina auglīgu augsni totalitāriem līderiem, kuri vēlas uzdoties par savas valsts iedzīvotāju glābējiem un aizstāvjiem. Patiesībā viņi to dara tikai savam labumam. Sākumā Hugo Chávez nerunāja par sociālismu, bet tikai par tiesībām uz labāku pasauli. Tomēr ar laiku viņš sāka runāt par sociālismu. Viņa oponenti netika uzaicināti sadarboties un viņi kļuva par viņa nāvīgiem ienaidniekiem un vēlāk par politieslodzītajiem. Pēc tam viņš ierobežoja plašsaziņas līdzekļu brīvību un tie, kuri nebūtu pakļāvušies, tika slēgti. Neobjektīva informācija, līderis-aizstāvis, cilvēktiesību pārkāpumi, brīvības trūkums: tas viss veido totalitārismu. Manuel Rosales lieta ir tikai apstiprinājums tam, ko es saku.
<P>
Citi līderi, kuri spēlē to pašu spēli, ko Hugo Chávez, ir F. Castro pēcteči, A. Lukashenko u.c. Es gribētu pateikties visiem maniem kolēģiem Eiropas Parlamenta deputātiem par skaidra signāla došanu visai pasaulei ar šo ceturtdienas pēcpusdienu starpniecību plenārsēdes laikā par to, ka Eiropas Parlaments nekad neizturēsies iecietīgi pret cilvēktiesību pārkāpumiem jebkurā pasaules vietā.
<P>
Priekšsēdētājas kundze! Es gribētu pateikties jums par mūsu sēžu Eiropas Parlamentā vadīšanu, par sadarbību un personisko draudzību.
<SPEAKER ID="286" NAME="Zdzisław Zbigniew Podkański" AFFILIATION="UEN">
(PL) Priekšsēdētājas kundze! Eiropas Parlamenta pašreizējais pilnvaru laiks tuvojas beigām un tāpēc ir pienācis laiks zināmam rezumējumam. Mēs objektīvi varam teikt, ka mēs esam paveikuši ļoti lielu darba apjomu un ka starp mūsu darba rezultātiem mēs varam skaidri redzēt iesaisti cilvēktiesību aizsargāšanā un tās ietekmi. Tas ir jo īpaši redzams trešās valstīs. Mēs spējam veikt ļoti rūpīgu analīzi, kā mēs darām šodien, par stāvokli Irānā, Madagaskarā un Venecuēlā. Mēs varam pieņemt atbilstošas rezolūcijas un pat panākt to sabiedrisko ietekmi. Šīs rezolūcijas ne vienmēr dod gaidītos rezultātus, bet mēs strādājam tālu no valstīm un sabiedrībām, kurām ir šīs problēmas, un mūsu saziņa un spēja īstenot un nodot mūsu idejas ne vienmēr ir sevišķi laba.
<P>
Dāmas un kungi, sliktāk ir ar demokrātiju un cilvēktiesību aizsardzību Eiropas Savienībā. Tā ir nepatīkama un mulsinoša lieta. Pašlaik miljoniem cilvēku strādā nelegāli. Tāpēc - kas ir noticis ar cilvēktiesībām? Plaukst bērnu un sieviešu tirdzniecība. Tāpēc - kur ir cilvēktiesības ES? Kā mēs aizsargājam šīs tiesības? Kāpēc mūsu darbība nav efektīva?
<P>
Turklāt jāpiebilst, ka notika nepatīkams incidents, kad mēs šeit, šajā sēžu zālē, demonstrējām saistībā ar referendumu un Pöttering kungs zālē iesauca apsardzi, kas bija cilvēktiesību un mūsu tiesību demonstrēt un paust savu viedokli pārkāpums. Tomēr kopējais rezultāts ir pozitīvs, un es domāju, ka mums ir noteikti jāturpina šāda veida debates un šāda veida darbība nākamajā Parlamenta sasaukumā.
<SPEAKER ID="287" NAME="Christopher Beazley" AFFILIATION="PPE-DE">
Priekšsēdētajas kundze! Es uzstājos saskaņā ar mūsu Reglamentu par Reglamenta neievērošanu, lai sniegtu personisku paziņojumu. Šī ir mana atvadu runa Eiropas Parlamentam, kopš mani pirmoreiz ievēlēja pirms ceturtdaļas gadsimta un manu tēvu - Peter Beazley - ievēlēja pirms 30 gadiem par Eiropas Parlamenta deputātu, kurš pārstāv Bedfordšīru un Ziemeļhārtfordšīru.
<P>
Es vēlos pateikties visiem maniem kolēģiem šā Parlamenta deputātiem, jo īpaši mūsu priekšsēdētājam Hans-Gert Pöttering, ar kuru kopā man bija tas gods no Eiropas Tautas partijas grupas pārstāvēt britu konservatīvos.
<P>
Es vēlos atgādināt par lorda Plumb - Henry Plumb - kā šā Parlamenta priekšsēdētāja, Lielbritānijas komisāru no visām partijām - Roy Jenkins (priekšsēdētājs), Arthur Cockfield, Chris Patton, kā arī ministru prezidentu Ted Heath un Winston Churchill - visi īsteni eiropieši - kalpošanu.
<P>
Manas partijas līderis David Cameron kungs ir pieļāvis nopietnu kļūdu. Viņš kļūdās: viņš domā, ka kļūstot par Eiropas Savienības pretinieku Pārstāvju palātā, tas viņam nodrošinās ministru prezidenta amatu manā valstī. Es kā britu konservatīvais paturu tiesības protestēt - tas ir mans pēdējais vārds. Ir britu toriji, sociālisti, liberāļi. Mēs esam eiropieši. Mēs būsim kopā ar mūsu partneriem un mūsu sabiedrotajiem, un, ja manas partijas līderis mēģina pilnībā sagraut britu toriju Eiropas Savienības atbalstītāju 30 gadu darbu, viņš rīkojas nepareizi!
<P>
(Parlaments sveica runātāju ar ilgām ovācijām.)
<SPEAKER ID="288" NAME="Leonard Orban">
Komisijas loceklis. - Komisija ar bažām cieši seko situācijai Venecuēlā. Komisija ir informēta par Manuel Rosales lietu. Pēc tam, kad Venecuēlā viņu apsūdzēja korupcijā, viņam tika piešķirts politiskais patvērums Peru. Komisija ir pieņēmusi zināšanai Rosales partijas priekšsēdētāja sniegto paskaidrojumu, saskaņā ar kuru viņš ir paslēpies savai drošībai.
<P>
Komisija uzskata, ka Manuel Rosales iesniegtais patvēruma pieprasījums un šā pieprasījuma akceptēšana no Peru valdības puses ir divpusēja lieta un ka Komisijai nav jālemj par šā pieprasījuma pamatotību.
<P>
Mēs zinām, ka nesen tiesu iestādes ir sākušās vairākus tiesas procesus pret opozīcijas līderiem Venecuēlā. Mēs zinām, ka dažas Venecuēlas sabiedrības daļas ir kritizējušas pasākumu skaita palielināšanos, par kuriem viņi uzskata, ka tie negatīvi ietekmē tiesības uz vārda brīvību un brīvību īstenot politiskās tiesības. Tā pati sabiedrības daļa uzskata, ka valdība izrāda neiecietīgu attieksmi pret kritiku. Mums ir zināmi šie fakti un mēs cieši sekojam politiskajai situācijai Venecuēlā.
<P>
Es gribētu uzsvērt to nozīmi, kuru Eiropas Savienība piešķir vārda un uzskatu brīvībai, cilvēka pamattiesībai un demokrātijas un tiesiskuma pamatam. Mēs ceram, ka Venecuēlas demokrātiskās institūcijas ievēros tiesiskumu un aizsargās demokrātiju šajā valstī, izpildot to pienākumu, kas izriet no Venecuēlas parakstītajiem un ratificētajiem starptautiskajiem nolīgumiem, tostarp arī no Amerikas Cilvēktiesību konvencijas un konkrēti no noteikumiem par politiskajām tiesībām, kuri izklāstīti 23. pantā.
<P>
Es vēlos apliecināt Parlamentam, ka Komisija turpinās cieši sekot notikumiem Venecuēlā. Komisijas apņemšanās atbalstīt un stiprināt demokrātiju un cilvēktiesību un pamatbrīvību aizsardzību un veicināšanu turpinās tikt atspoguļota mūsu sadarbības politikā un attiecībās ar Venecuēlu.
<SPEAKER ID="289" NAME="Priekšsēdētāja">
Debates tiek slēgtas.
<P>
Balsojums notiks tūlīt.
