<CHAPTER ID="021">
Lielā dabas katastrofa Madeiras autonomajā reģionā (debates)
<SPEAKER ID="277" NAME="Priekšsēdētājs">
Nākamais punkts ir Komisijas deklarācija par lielo dabas katastrofu Madeiras autonomajā reģionā.
<SPEAKER ID="278" NAME="Günther Oettinger" LANGUAGE="DE">
Priekšsēdētāja kungs, godājamie deputāti, Komisija ir nobažījusies un skumst par briesmīgajiem notikumiem Madeirā, jo īpaši par upuru lielo skaitu. Es vēlētos izteikt līdzjūtību visiem Madeiras iedzīvotājiem, kurus ir skārusi katastrofa. Komisija izsaka līdzjūtību īpaši upuru ģimenēm.
<P>
Vakar mans kolēģis, Johannes Hahn kā Komisijas kompetentais loceklis varēja runāt ar Madeiras autonomā reģiona prezidentu Jardim kungu, kurš teica, ka situācija joprojām ir nopietna. Tomēr reģionālie un valsts neatliekamās palīdzības dienesti to kontrolē. Atbalsts no Eiropas civilās aizsardzības mehānisma pašlaik nav nepieciešams.
<P>
Neraugoties uz to, zaudējumi ir tik lieli, ka Madeira cer uz finansiālu atbalstu no ES Solidaritātes fonda. Komisija pašlaik pēta visus iespējamos līdzekļus, lai nodrošinātu ES finanšu atbalstu Madeirai. Pēc šausminošās ugunsgrēku katastrofas 2003. gadā mēs varējām piešķirt Portugālei solidaritātes atbalstu, kas pārsniedza EUR 48 miljonus. Solidaritātes fonds tika izveidots 2002. gadā, lai ES līmenī varētu sniegt finansiālu atbalstu dalībvalstīm, kuras cietušas nopietnās dabas katastrofās.
<P>
Tomēr Solidaritātes fonda mobilizēšana ir saistīta ar noteiktu kritēriju izpildi. Svarīgākais priekšnoteikums ir Portugāles valdības pieteikuma uz atbalstu iesniegšana. Atgādināšu, ka regula, ar ko izveido Solidaritātes fondu, vispārīgi paredz fonda mobilizēšanu liela mēroga katastrofu gadījumos, ja zaudējumu izmaksas pārsniedz 0,6% robežu no cietušās valsts nacionālā kopienākuma. Attiecībā uz Portugāli pašlaik tas nozīmē, ka zaudējumu izmaksām būtu jāpārsniedz EUR 958 miljonus. Tomēr izņēmuma gadījumos un īpaši, ja kritēriji ir izpildīti, palīdzību var piešķirt arī mazāku, "reģionālu” katastrofu gadījumos, it īpaši, ja ir skarts kāds attālāks reģions, piemēram, Madeira. Tā kā Komisijai vēl nav pietiekamas informācijas par zaudējumu lielumu, ir pāragri teikt, vai šie nosacījumi tiks izpildīti.
<P>
Portugāles iestādēm tagad ātri un rūpīgi jāizvērtē zaudējumi un desmit nedēļu laikā jāiesniedz pieteikums Komisijai. Mans kolēģis Hahn kungs šo piektdien tiksies ar Portugāles iekšlietu ministru Pereira kungu, lai apspriestu, ko darīt turpmāk. 6. un 7. martā, Hahn kungs apmeklēs Madeiru, lai personīgi redzētu zaudējumus. Eiropas Komisijas Reģionālās politikas ģenerāldirektorāts sniegs visu nepieciešamo atbalstu, lai palīdzētu Portugāles iestādēm sagatavot pieteikumu.
<P>
Es vēlētos atgādināt, ka finansiālais atbalsts no mūsu Solidaritātes fonda netiek izmaksāta tieši uzreiz. Fonds ir instruments, lai palīdzētu dalībvalstīm risināt katastrofas finansiālās sekas; tas nav instruments steidzamiem gadījumiem. Solidaritātes fonda līdzekļi tiek nodrošināti, izmantojot papildu iemaksas no dalībvalstīm, kuras pārpilda plānoto budžetu. Tādēļ ir nepieciešams Eiropas Parlamenta apstiprinājums, citiem vārdiem sakot, jūsu apstiprinājums, kā arī Padomes apstiprinājums grozījumu veidā. Viss process, sākot no pieteikuma brīža līdz atbalsta izmaksai, varētu prasīt vairākus mēnešus. Tomēr mēs, Komisija, darīsim visu iespējamo, lai process noritētu pēc iespējas ātrāk.
<P>
Struktūrfondi nav pieejami tūlītējiem ārkārtas pasākumiem. No tiem var sniegt atbalstu saistībā ar ilgtermiņa atjaunošanu. Komisija ar administratīvajām iestādēm Portugālē tuvākajā laikā apspriedīs variantus un iespējamos racionālos un nepieciešamos programmas grozījumus.
<P>
Es gribētu jums apliecināt, ka Komisija darīs visu iespējamo, lai palīdzētu Madeiras iedzīvotājiem un iestādēm pārvarēt šo briesmīgo dabas katastrofu.
<SPEAKER ID="279" NAME="Nuno Teixeira">
PPE grupas vārdā. - (PT) Šodien, runājot šajā Parlamentā, mana balss ir bēdu nomākta, jūtot līdz tiem, kas personīgi pieredzēja traģēdiju, kura skāra Madeiru pagājušajā sestdienā. Protams, sāpēs un skumjās es esmu kopā ar tām 42 upuru, kuri, mēs tagad zinām, ir miruši, ģimenēm, kurām es izsaku līdzjūtību un cieņu par viņu zaudējumiem.
<P>
Šīs katastrofas patiesais apmērs vēl ir jānovērtē, ņemot vērā, ka meklēšanas un glābšanas dienests, kas kopš sestdienas strādā bez pārtraukuma, pieliekot milzu pūles, kuras es apbrīnoju, tikai tagad sāk sasniegt visizolētāk apdzīvotās vietas. Ir bažas, ka upuru skaits varētu pieaugt.
<P>
Šī aina ir liela mēroga postījumi, kas saistīti ar ievērojamiem materiāliem zaudējumiem pieejas ceļiem, pilnīgi iznīcinot ceļus un tiltus, un svarīgiem pakalpojumiem, piemēram, ūdens un elektrības piegādei. Vairāk nekā 600 pārvietoto personu ir zaudējušas savus mājokļus un personisko īpašumu. Šīs katastrofas ekonomiskās un sociālās sekas kavē iedzīvotājus atsākt parasto dzīvesveidu. Tomēr tagad ir nepieciešams skatīties uz priekšu. Mums ir jānosūta arī solidaritātes, cerības un uzticības apliecinājums katastrofas skartajiem iedzīvotājiem. Ir nepieciešams sniegt palīdzību un Eiropas Savienībai un, konkrēti, Parlamentam ir jāuzņemas šis uzdevums, jo Parlamentam ir būtiska nozīme Solidaritātes fonda mobilizēšanas procesā. Ikreiz, kad mēs esam aicināti iesaistīties, mums ir jārīkojas nekavējoties, jo mēs nevaram lūgt katastrofas skartajiem cilvēkiem pagaidīt, jo īpaši, kad mēs tiem esam visvairāk vajadzīgi.
<P>
Ar šo es vēršos pie Komisijas un tās priekšsēdētāja Barroso kunga, un jo īpaši pie reģionālās politikas komisāra Johannes Hahn. Es atbalstu viņa nodomu drīzumā apmeklēt Madeiru un lūdzu nodot šo cerības, palīdzības un atjaunošanas ziņu, jo tagad ir laiks atjaunot to, ko daba ir diemžēl vēlreiz mums atņēmusi. Esmu pilnīgi pārliecināts, ka mēs to izdarīsim, jo Madeiras himna skan: "Madeiras tauta ir vienkārša, stoiska un drosmīga. Tie ir ļaudis, kas uzara zemi uz cietajām klintīm, tie ir varoņi, kas strādāja kalnu tuksnesī. Madeirai tie godās savu vēsturi un ar savu centīgo darbu sasniegs laimi un slavu.”
<SPEAKER ID="280" NAME="Edite Estrela">
S&D grupas vārdā. - (PT) Eiropas Parlamenta sociālistu un demokrātu progresīvās alianses grupa vārdā es vēlos paust mūsu līdzjūtību upuru ģimenēm un apliecināt mūsu solidaritāti cilvēkiem, kurus skārusi traģēdija, kas pārsteidza Madeiras autonomo reģionu Portugālē šā mēneša 20. datumā. Lietusgāzes, spēcīgā vētra un bangainā jūra līdz nepazīšanai pārvērta tūristu pilsētu Funšalu un aiz sevis atstāja postījumus un nāvi. Lieli zaudējumi ir nodarīti arī valsts un privātajai infrastruktūrai, kā arī dabiskajai videi un kultūras mantojumam. Sākotnējās aplēses, komisār, liecina, ka zaudējumi pārsniegs EUR 1 miljardu, līdz ar to tie atbildīs Solidaritātes fonda kritērijiem. Diemžēl ir arī desmitiem mirušo, par ko sērot, ievērojams skaits ievainoto un bezvēsts pazudušo un simtiem bez pajumtes palikušo iedzīvotāju. Postījumu un ciešanu ainas ir parādītas visā pasaulē un neviens nav palicis vienaldzīgs. Solidaritātes apliecinājumi nāk no visas pasaules.
<P>
Arī Eiropas Savienībai un Eiropas Komisijai ir aktīvi jāpierāda solidaritāte ar šo attālo salas reģionu, nekavējoties mobilizējot Solidaritātes fondu, lai skartajā teritorijā mazinātu lielās sociālās un ekonomiskās sekas un palīdzētu atjaunot ierasto dzīvi.
<P>
Nobeigumā, komisār, man ir jautājums: tā kā šis Parlaments ir jau apstiprinājis Solidaritātes fonda izmaiņas. Kāpēc šīs izmaiņas nav spēkā? Kāpēc tās netiek piemērotas?
<SPEAKER ID="281" NAME="Marisa Matias">
GUE/NGL grupas vārdā. - (PT) Mēs šodien sākām šo plenārsēdi ar minūtes klusuma brīdi. Šim minūtes klusuma brīdim bija divas nozīmes: pirmkārt, solidaritāte ar cietušajiem, kurus skārusi katastrofa Madeirā un viņu ģimenēm, un, otrkārt, cieņa visiem strādniekiem, kuri nenogurstoši sniedz palīdzību šiem cietušajiem.
<P>
Tomēr, vienas minūtes klusuma brīdim jāliek mums pārdomāt un arī jāraisa domas par lietām, kas atrodas ārpus mūsu konkrētajiem jautājumiem šeit. Tas, ko mēs redzējām Madeirā, ir parādība, kas notiek arvien biežāk. Klimata pārmaiņas izraisa šos ārkārtējos notikumus atkal un atkal, un mums ir jāatrod veidi, kā uz tiem reaģēt. Mēs nevaram izvairīties no dabas katastrofām, bet tajā pašā laikā mēs vienkārši nedrīkstam pieļaut, ka tās vienmēr tik traģiski ietekmē cilvēku dzīvi. Tieši tāpēc mums ir jācīnās par tādas politikas plānošanu un izstrādi, kura ir vērsta uz sabiedrības labumu. Tomēr nobeigumā, priekšsēdētāja kungs, es vēlos teikt kaut ko, kas ir daudz svarīgāks un kas mūs visus šeit ir sapulcinājis: Eiropas Komisijai, Eiropas Parlamentam un Eiropas iestādēm ir jāspēj nodrošināt tūlītēju reakciju uz ārkārtas situācijām. Šim nolūkam ir nepieciešami finanšu līdzekļi un atbilstošs rīcības ātrums.
<SPEAKER ID="282" NAME="Nuno Melo" AFFILIATION="PPE">
(PT) Traģēdija Madeirā aiznesa daudzas dzīvības, iznīcināja īpašumus, saplosīja šo Portugāles salu, kas bija lepna par savu skaistumu, kuru tik daudziem apmeklētājiem no visas pasaules ir bijusi iespēja redzēt. Es domāju, ka neviens, pat ne Portugālē - jo mazāk Portugālē, patiesībā - varētu būt sagatavots tām šausmu ainām, kuras virknē ziņu reportāžu tika pārraidītas mūsu mājās, par cilvēkiem, kas ar ūdeņiem aiznesti prom, sagrautām mājām, sabrukušiem tiltiem un vispārējo ainavu, kuru izmainījis dabas spēks.
<P>
Kā saprotams no šeit izskanējušajiem paziņojumiem, par spīti visam tā nav vienkārši traģēdija, kas notikusi kādā Portugāles reģionā. Tā ir traģēdija, kas ir vardarbīgi skārusi daļu no Eiropas Savienības, kurai solidarizējoties ir jāsniedz palīdzība bez atrunām. Tai būtu pilnībā jāpalīdz bojā gājušo upuru ģimenēm un cilvēkiem, kuri pēkšņi ir zaudējuši visu, un tai būtu jāpalīdz apbūvētās vides atjaunošanā, atjaunojot Madeiras salā to, ko ir nopostījusi daba. Tas, priekšsēdētāja kungs, ir skaidrs: šeit tika minēta Madeiras himna, bet es esmu mācījies arī no Portugāles himnas, kura vēsta: "Varonīgie jūrasbraucēji, cildenā tauta, drosmīgā nācija.” Tā ir drosmīga tauta, kura citos vēsturiskos notikumos ir parādījusi, ka vienmēr ir zina, kā sakārtot lietas grūtos laikos un kā pārvarēt šādas nelaimes.
<P>
Tā būs arī šoreiz, bet šajā gadījumā, bez šaubām ar visas Eiropas Savienības solidaritāti un palīdzību.
<SPEAKER ID="283" NAME="Constanze Angela Krehl" AFFILIATION="S&amp;D">
(DE) Priekšsēdētāja kungs, šis, protams, nav jauks diskusijas temats. Madeiru ir skārusi neticama dabas katastrofa un mēs izsakām līdzjūtību skartajām ģimenēm. Eiropas Savienībai ir jāsniedz atbalsts šajā situācijā. Šeit ir nepieciešama visas Eiropas Savienības solidaritāte, un es varu tikai atkārtot to, kas jau ir teikts. Es mudinu Komisiju mobilizēt Solidaritātes fondu pēc iespējas ātrāk, lai varētu sniegt palīdzību. Es gribētu lūgt Padomi nodrošināt, ka Solidaritātes fonda reforma, kuru Parlaments pieņēma pirms diviem gadiem, beidzot tiktu īstenota, jo tas ļautu sniegt palīdzību skartajiem reģioniem daudz ātrāk.
<P>
Mums ir jāskatās arī nākotnē. Pēdējos gados Madeira ir saņēmusi daudz struktūrfondu līdzekļu un arī turpinās tos saņemt nākamajos gados. Šie līdzekļi ir jāizmanto, lai veiktu preventīvus pasākumus, lai varētu samazināt dabas katastrofas briesmīgās sekas un tādējādi arī ciešanas. Tas ir kaut kas, ko Eiropas Savienībai, mums ir jāīsteno reģionos un līdz ar to arī Madeirā.
<SPEAKER ID="284" NAME="João Ferreira" AFFILIATION="GUE/NGL">
(PT) Sakarā ar katastrofu Madeiras salā ir nepieciešami ārkārtas pasākumi un ārkārtas finansiālais atbalsts šim autonomajam reģionam. Šāda palīdzība ir jāvērš iznīcinātās vai bojātās infrastruktūras un sabiedrisko ērtību atjaunošanai, un tās arī jādara pieejamas cilvēkiem, kurus traģēdija skārusi dažādos aspektos - ekonomiskajā, sociālajā vai saistībā ar ģimeni.
<P>
Traģēdijas gandrīz nekad nav godīgas; tie, kam ir vismazāk, zaudē visvairāk. Tāpēc ir svarīgi apzināt visus tos, kuri zaudējuši ģimenes locekļus, mājokļus un iztikas līdzekļus un, cik vien iespējams, atlīdzināt. Madeirā notikušais mums ir dramatiski parādījis, cik svarīgi ir stiprināt sadarbību un solidaritāti Eiropas Savienībā, kā arī katastrofu novēršanas jomā. Svarīgi ir šajā brīdī izveidot novēršanai atbilstošu finanšu programmu, kas stiprinātu un izmantotu tādus mehānismus kā, cita starpā, kohēzijas politiku, lauku attīstības politiku un reģionālo politiku, lai palīdzētu dalībvalstīm īstenot pasākumus, aizsargāt iedzīvotājus, vidi un ekonomiku.
<SPEAKER ID="285" NAME="Danuta Maria Hübner" AFFILIATION="PPE">
Priekšsēdētāja kungs, es vēlētos paust skumjas, ko izjūt visi Reģionālās attīstības komitejas locekļi sakarā ar briesmīgajiem dzīvību zaudējumiem Madeirā, un mūsu vēlmi darīt visu, ko varam, lai palīdzētu Madeirai tās nestundā. Protams, valsts un reģionālās iestādes jau dara visu iespējamo, lai mazinātu grūtības, ar kurām sastopas iedzīvotāji, īpaši tie, kas zaudējuši pajumti, un mēs sagaidām, ka viņi steidzami iesniegs Eiropas atbalsta pieprasījumu Eiropas Solidaritātes fondam. Es esmu pārliecināta, ka visi iesaistītie to virzīs ar vislielāko efektivitāti.
<P>
Mēs lūdzam Eiropas Komisiju mobilizēt visus resursus un ar Portugāles iestādēm pārskatīt, kā pašreizējās Eiropas programmas var pielāgot, lai palīdzētu reģionam. Ļaujiet man uzsvērt, ka pašlaik solidaritātes fondam joprojām ir labi zināmie ierobežojumi. Toreiz, 2005. gada aprīlī, Komisija pieņēma priekšlikumu pārskatīt regulu, kurš tika pieņemts Eiropas Parlamenta pirmajā lasījumā 2006. gada maijā. Neraugoties uz nenoliedzamo elastīgāka solidaritātes fonda lietderību, neraugoties uz nepieciešamību paplašināt tā piemērošanas jomu, lai ietvertu neparedzētas cilvēka izraisītas katastrofas un noziedzīgas darbības, kā arī dabas katastrofas, Padome kopš 2006. gada maija nav spējusi panākt kopēju nostāju attiecībā uz fonda pārskatīšanu.
<P>
Ņemot vērā briesmīgos notikumus Madeirā, mēs daudz skaidrāk nekā jebkad redzam, ka mums ir nepieciešams tāds Solidaritātes fonds, ar kuru varētu efektīvi risināt problēmas un Eiropas Savienība varētu sniegt ātru un efektīvu palīdzību, ja dalībvalstis cieš katastrofu. Tāpēc es aicinu Spānijas prezidentūru atsākt Solidaritātes fonda grozījumu procesu, ar to pierādot, ka Eiropas projekta pamatā ir patiess Eiropas solidaritātes gars.
<SPEAKER ID="286" NAME="Paul Rübig" AFFILIATION="PPE">
(DE) Priekšsēdētāja kungs, dāmas un kungi, katastrofas, protams, arī ir globālās sasilšanas rezultāts. Mums ir jācenšas tikt galā ar šiem notikumiem, ar kuriem mēs saskaramies aizvien biežāk. Tāpēc rodas jautājums par to, vai atbalsts nebūtu jāsniedz no Globalizācijas pielāgošanas fonda, it īpaši darba ņēmējiem Madeirā, jo daudzas darba vietas, protams, ir iznīcinātas, un vai mēs nevarētu atbalstīt mazos un vidējos uzņēmumus atjaunošanas darbā. Mēs varētu sniegt ievērojamu daudzumu palīdzības amatniekiem un jo īpaši pakalpojumu nozarei.
<P>
Tāpēc es lūdzu Komisiju pārbaudīt, vai līdzekļi no Globalizācijas pielāgošanas fonda nevarētu būt pieejami uzreiz.
<SPEAKER ID="287" NAME="Antigoni Papadopoulou" AFFILIATION="S&amp;D">
(EL) Priekšsēdētāja kungs, arī es izsaku visdziļāko nožēlu par biblisko katastrofu, kas ir skārusi Madeiru, un nedalītu atbalstu Portugāles valdībai. Es ceru, ka traģiskais iznākums attiecībā uz cilvēku zaudējumiem un pazudušajām personām nekļūs vēl sliktāks.
<P>
Planēta sūta mums SOS signālu. Klimata pārmaiņas līdz ar zemes izmantošanas un ražošanas attīstības izmisīgajiem rādītājiem parāda, cik vide ir neaizsargāta. Katastrofālie plūdi iepriekš Vācijā un Austrumeiropas un Centrāleiropas valstīs un ugunsgrēki Grieķijā atstājuši vēl joprojām vaļējas brūces. Katastrofām noteikti nav valstu robežu.
<P>
Tāpēc es aicinu Eiropas Komisiju pozitīvi reaģēt uz Eiropas Parlamenta aicinājumiem enerģiskāk rīkoties Kopienas līmenī, novēršot dabas un cilvēka izraisītas katastrofas un to sekas.
<P>
Es arī aicinu nekavējoties piešķirt atbalstu Madeiras katastrofā cietušajiem. Ir ļoti svarīgi, lai Kopienas politika būtu efektīva un lai bez birokrātiskiem procesiem ar īpašu ārkārtas finansējumu un pasākumu kopumu nekavējoties atjaunotu zaudējumus.
<P>
Izsaku līdzjūtību upuru tuviniekiem.
<SPEAKER ID="288" NAME="Ilda Figueiredo" AFFILIATION="GUE/NGL">
(PT) Ģimenes, kuras ir skārusi traģēdija, ko piedzīvo Madeira, ir pelnījušas mūsu patiesu līdzjūtību un solidaritāti, kad mēs apzināmies bojā gājušo un ievainoto un simtiem pārvietoto personu skaitu. Solidaritātes un cerības vēstījums Madeiras autonomā reģiona iedzīvotājiem pēc šīs briesmīgās katastrofas prasa ātrus pasākumus un vienkāršotas ārkārtas procedūras, lai palīdzētu tiem, kuru dzīve un īpašums ir izpostīts.
<P>
Ir nepieciešams mobilizēt Solidaritātes fondu, bet ir arī nepieciešams izmantot visu citus iespējamos līdzekļus ar ārkārtas pasākumiem, kuriem ir ātri jāsasniedz ģimenes, ko skārusi šī katastrofa, lai Madeiras autonomajā reģionā var ātri atjaunot visu skarto teritoriju. Šoreiz galvenā nozīme ir ātras īstenošanas nepieciešamībai.
<SPEAKER ID="289" NAME="Georgios Papanikolaou" AFFILIATION="PPE">
(EL) Priekšsēdētāja kungs, traģiskie plūdi, kas skāra Madeiras autonomo reģionu, atgādina mums, ka dabas katastrofas, ko izraisa klimata pārmaiņas, plānošanas un infrastruktūru trūkums, kā arī informācijas un gatavības trūkums var izvērsties par cilvēcisko traģēdiju, kāda tur ir notikusi.
<P>
Es arī atgādināšu Parlamentam, ka pirms dažām dienām milzīgi plūdi skāra citas teritorijas Eiropā, piemēram, Bulgāriju un Evrosas reģionu Grieķijā, izraisot īpašumu zaudējumus.
<P>
Es gribētu arī atgādināt Parlamentam par Direktīvu 2007/60/EK, kas paredz, ka dalībvalstīm līdz 2011. gadam jāveic provizorisks plūdu riska novērtējums katram upju baseinam un attiecīgajam piekrastes reģionam to teritorijā.
<P>
Mums ir pienākums izdarīt spiedienu uz valstu valdībām, lai nodrošinātu, ka dalībvalstīs tiek pārņemtas attiecīgās direktīvas. Tomēr arī Eiropas Savienībai ir pienākums - un es nedomāju, ka kāds nepiekritīs - attīstīt vēl intensīvāku darbību dabas katastrofu novēršanas jomā, galu galā cilvēku dzīvības aizsardzības jomā.
<SPEAKER ID="290" NAME="Andres Perello Rodriguez" AFFILIATION="S&amp;D">
(ES) Priekšsēdētāja kungs, dažreiz ugunsgrēku, dažreiz sausuma un dažreiz postošu plūdu dēļ, kā, piemēram, šoreiz, bet Eiropas Savienības dienvidos briesmīgās klimata pārmaiņu sekas ir kļuvušas visvairāk acīmredzamas un arī visvairāk nesušas smagus postījumus. Ja mums būtu Eiropas observatorija, tā skaidri parādītu, ka šis ir gadījums, kāpēc cīņa pret klimata pārmaiņām ir tik svarīga.
<P>
Tomēr tāpat ir svarīgi, lai mēs tagad steidzami sniegtu atbalstu Madeirai šajā traģēdijā, un Komisija tiek aicināta rīkoties nekavējoties, ar vislielāko steidzamību.
<P>
Šādos gadījumos Eiropas Savienībai ir jāpierāda, ka tā ir efektīva, ka tā ir atbalstoša un ka tā ir tuvu saviem iedzīvotājiem, īpaši tiem, kam tas visvairāk nepieciešams.
<P>
Es kopā ar Spānijas deputātiem no Eiropas Parlamenta sociālistu un demokrātu progresīvās alianses grupas atbalstīšu šo rezolūciju, lai palīdzētu mūsu dārgajai kaimiņvalstij Portugālei un Madeirai. Mēs mudinām Komisiju nekavējoties nākt pretī Portugāles valdībai bez iebildumiem un atrunām par līdzekļiem, lai, cik vien iespējams, mazinātu šīs traģēdijas postošās sekas.
<SPEAKER ID="291" NAME="Seán Kelly" AFFILIATION="PPE">
Priekšsēdētāja kungs, kopš bērnības mana iecienītākā kūka bija Madeiras kūka un, kad es atklāju, ka ir tāda jauka sala, kuru sauc Madeira, man vienmēr pret to ir bijušas simpātijas. Tādēļ, kad es uzzināju par postījumiem pagājušajā sestdienā, mana sirds bija ar tās iedzīvotājiem, jo īpaši ar manu draugu Nuno Teixeira, un citiem Portugāles kolēģiem, jo manā apgabalā mēs paši cietām plūdos tieši pirms Ziemassvētkiem.
<P>
Es biju ļoti gandarīts dzirdēt gan komisāra vārdus, gan toni, sniedzot draudzīgu roku Madeiras iedzīvotājiem šajā viņiem briesmīgajā laikā, kuru no šī brīža droši vien sauks par Melno sestdienu.
<P>
Bet plašākā jomā, manuprāt, mums ir jāmeklē Solidaritātes fonda iedarbināšanas kritēriji. Balstīt tos tikai uz 6,6% no IKP un EUR 985 miljoniem ir pārāk augsta prasība, jo daudzas no šīm traģēdijām ir ļoti vietējas, lai gan var būt ļoti postošas.
<P>
Mums ir nepieciešams izskatīt šo jautājumu. Tomēr tuvākajā laikā mēs Madeiras labā darīsim, ko varēsim, un šajā sakarā es atzinīgi vērtēju komisāra paziņojumu.
<SPEAKER ID="292" NAME="Jaroslav Paška" AFFILIATION="EFD">
(SK) Grupas "Brīvības un demokrātijas Eiropa” vārdā es vēlētos apliecināt solidaritāti ar Madeiras iedzīvotājiem un paust stingru pārliecību, ka Eiropas atbalsts cietušajiem šajā gadījumā tiks piešķirts ātrāk, nekā tas tika piešķirts Haiti. Es gribētu ticēt, ka gan Eiropas Komisija, gan Portugāles valdība efektīvāk reaģēs uz dabas katastrofām Madeirā, nekā iepriekšējos gadījumos.
<P>
Es arī gribētu atbalstīt tos kolēģus, kuri pieprasa uzlabot ES atbalsta mehānismu dabas katastrofu gadījumos, lai atbalstu varētu sniegt efektīvi un ātri.
<SPEAKER ID="293" NAME="Luís Paulo Alves" AFFILIATION="S&amp;D">
(PT) Arī es vēlētos izteikt līdzjūtību sestdien Madeiras salā notikušās traģēdijas upuru ģimenēm un draugiem.
<P>
Kā azorietis, portugālis un eiropietis es aicinu Parlamentu un Eiropas Savienību izrādīt aktīvu solidaritāti ar Madeiras autonomo reģionu un tās iedzīvotājiem.
<P>
Tas ir reģions, kurā ES klātbūtnei ir jābūt jūtamai, un tieši tad, kad solidaritāte ir vajadzīga vairāk nekā jebkad, ir ļoti svarīgi, ka tā liek sajust savu klātbūtni.
<SPEAKER ID="294" NAME="Franz Obermayr" AFFILIATION="NI">
(DE) Priekšsēdētāja kungs, pirmkārt, ļaujiet man paust visdziļāko līdzjūtību upuru un katastrofas skartajām ģimenēm. Austrijā mums ir vienkāršs teiciens: tas, kurš palīdz ātri, palīdz divtik. Tai nevajadzētu būt problēmai. Mums ir ātri jāatrod finanšu fondi, kuru līdzekļi būtu pieejami un no kuriem cietušie varētu saņemt palīdzību bez kavēšanās. Būs nepieciešama arī analīze.
<P>
Tā kā es dzīvoju kalnu reģionā, es ļoti labi saprotu, kas tur notika. Tur tika pieļautas līdzīgas kļūdas kā mūsu valstī. Mēs veicām saskaņošanas darbus un hidrauliskās inženierijas darbus, neņemot vērā dabu, un no maziem strautiem un kanāliem nāca lielas upes. Es ar šausmām noskatījos šos notikumus, kuri pirms diviem vai trim gadiem bija dienas kārtībā arī Austrijā, citiem vārdiem sakot, ar sirds līdzjūtību un sapratni. Uzreiz pēc attīrīšanas un zaudējumu ierobežošanas mums ir jāstrādā kopā, lai izlabotu šīs kļūdas. Mēs piedāvājam savu palīdzību, lai to paveiktu. Mēs saņēmām starptautisko palīdzību, kad cietām mūsu lielākajā lavīnu katastrofā Galtīrā. Starptautiskā palīdzība bija nepieciešama, lai mēs varētu evakuēt visu ciematu un glābtu cilvēkus pa gaisu. Šis ir īstais laiks, lai sūtītu pozitīvu signālu un parādītu savu starptautisko Eiropas solidaritāti, un es esmu gatavs darīt, ko varu, lai šajā sakarā palīdzētu.
<SPEAKER ID="295" NAME="Elisa Ferreira" AFFILIATION="S&amp;D">
(PT) Es arī vēlos izteikt savu solidaritāti ar Madeiras iedzīvotāju sāpēm un lūdzu Eiropas iestādes, jo īpaši Komisiju, piešķirt visus pieejamos līdzekļus un darīt visu savu pilnvaru robežās, lai sniegtu šo palīdzību. Es vēlos uzsvērt arī to, ka, ja notiek šāda veida nelaimes, nabadzīgās valstīs un nabadzīgos reģionos ir daudz grūtāk novērst to sekas. Attiecībā uz Madeiru tomēr mums ir jāņem vērā arī tas, ka ir skarta Madeiras ekonomikas bāze, jo tā ir atkarīga no tūrisma, tāpēc tā ir saņēmusi dubultu triecienu. Madeiras dabiskais skaistums, pieejas ceļi un dzīves kvalitāte ir pilnībā iznīcināti. Tāpēc situācija patiešām ir atšķirīga, kad šādas smagas problēmas ir nabadzīgajās valstīs un nabadzīgos reģionos, it īpaši kalnu un tūrisma reģionos, kā tas ir Madeiras gadījumā.
<P>
Tāpēc ir ļoti būtiski, ka vairs nav jāgaida uz visām Solidaritātes fonda korekcijām, kas ir bijušas pieprasītas un ierosinātas un kuras no jauna ir apspriestas šeit. Tām ir jāstājas spēkā nekavējoties, jo, ņemot vērā klimata pārmaiņas, šie notikumi diemžēl notiks atkal un atkal, it īpaši nabadzīgākajos Eiropas reģionos, jo tiem ir raksturīgas lietusgāzes un ārkārtējs sausums vasarā.
<SPEAKER ID="296" NAME="Günther Oettinger" LANGUAGE="DE">
Priekšsēdētāja kungs, cienījamie deputāti, es gribētu pateikties jums par iespēju uzrunāt jūs šeit Parlamentā par Madeiras plūdiem.
<P>
Jūs esat izteikuši nozīmīgu aicinājumu Komisijai palīdzēt Madeirai tās pašreizējā situācijā un apliecināt Eiropas solidaritāti. Komisija ir gatava to darīt. Kā tieši tā var palīdzēt, tas būs jāizstrādā tuvākajās dienās un nedēļās ciešā sadarbībā ar Portugāles iestādēm. Mums ir un būs jāievēro fonda noteikumi. Ja tie paredz zināmu rīcības brīvību, Komisija to izmantos par labu Madeirai. Pirmkārt, ir jānovērtē zaudējumi un pēc tam ir jāsagatavo un jāiesniedz palīdzības pieteikums. Tā ir kārtība, kādā lietas vajadzētu darīt. Šajā sakarā Reģionālās politikas ģenerāldirektorāts un mans kolēģis komisārs Hahn sniegs konsultācijas un atbalstu.
<P>
Estrela kundze aicināja turpināt izstrādāt galveno fonda direktīvu un noteikumus. Vairāk nekā pirms četriem gadiem Komisija šajā sakarā iesniedza priekšlikumu, kuru Parlaments atbalstīja. Tas pašlaik vēl atrodas Padomē. Tomēr novērtējot, es gribētu teikt, ka priekšlikumi, kurus mēs tajā laikā izvirzījām, nedotu nekādas labākas iespējas sniegt palīdzību šajā gadījumā. Ir pareizi, ka profilakses jomai ir jāpaliek mūsu politikas uzmanības centrā. Kohēzijas politika ir tieši īstais instruments, kas jāizmanto.
<P>
Es vēlos jums vēlreiz apliecināt, ka Komisija darīs visu iespējamo, lai palīdzētu Madeiras iedzīvotājiem un administrācijai pārvarēt šo briesmīgo notikumu.
<SPEAKER ID="298" NAME="Priekšsēdētāja">
Debates tiek slēgtas.
<P>
Balsošana notiks marta pirmās puses sēdē.
<P>
Rakstiskas deklarācijas (Reglamenta 149. pants)
<SPEAKER ID="299" NAME="Maria Da Graça Carvalho  " AFFILIATION="PPE">
rakstiski. - (PT) Es vēlos paust dziļas skumjas un izsaku savu visdziļāko līdzjūtību upuru ģimenēm, kuras skāra dabas katastrofa Madeirā.
<P>
Vēlos paust savu solidaritāti ar visiem Madeiras iedzīvotājiem, tās iestādēm un reģionālo valdību. Aicinu Eiropas Savienības iestādes parādīt solidaritāti, ātri un elastīgi piemērojot Solidaritātes fondu, jo īpaši piešķirot maksimāli iespējamo finansējuma apjomu, ņemot vērā Madeiras īpašo salas un visattālākā ES reģiona statusu.
<P>
Es aicinu Eiropas Komisiju izmantot struktūrfondus - Eiropas Reģionālās attīstības fondu, Eiropas Sociālo fondu un Kohēzijas fondu -, piemērojot ātras un vienkāršotas procedūras.
<P>
Es arī vēršos pie Eiropas Komisijas labās gribas vienoties ar kompetentajām iestādēm par struktūrfondu līdzekļu pārdali, pamatojoties uz Kopienas sistēmu, ņemot vērā šo katastrofu.
<SPEAKER ID="992" NAME="José Manuel Fernandes  " AFFILIATION="PPE">
rakstiski. - (PT) Es vēlētos paust dziļu līdzjūtību un solidaritāti ar Madeiras iedzīvotājiem, to iestādēm un reģionālās valdību, sakarā ar nepārvaramās varas (force majeure) traģēdiju, kas notika 20. februārī Madeiras autonomajā reģionā un kas izraisīja vairāku desmitu cilvēku nāvi, pazušanu, iedzīvotāju pārvietošanu, ievainojumus un milzīgus materiālos zaudējumus. Šī situācija prasa no ES ātrus un efektīvus solidaritātes pasākumus. Tā prasa iespējami lielāku ātrumu no visiem iesaistītajiem Solidaritātes fonda līdzekļu piešķiršanā, lai to varētu mobilizēt nekavējoties. Ir arī svarīgi, lai elastīgi tiktu mobilizēti dažādi Eiropas Savienības fondi, izmantojot avansa maksājumus, vienkāršotas procedūras un lielākas līdzfinansēšanas likmes, lai apmierinātu Madeiras autonomā reģiona vajadzības. Mēs iesakām pārskatīt Solidaritātes fondu tā, kā to jau ir pieprasījis Eiropas Parlaments. Šim fondam ir jādarbojas kā ārkārtas fondam, kura sagatavošanās laiks ir daudz mazāks un pieejamās summas ir palielinātas.
<SPEAKER ID="300" NAME="Krzysztof Lisek  " LANGUAGE="PL">
Vēlētos izteikt līdzjūtību to cilvēku ģimenēm, kuri ir gājuši bojā plūdu un zemes nogruvumu rezultātā, ko izraisīja smagās lietusgāzes Madeirā. Dabu nevar apmānīt, un, tā kā mēs nevaram novērst dabas katastrofas, mums būtu jādara viss, lai novērstu to postošās sekas un sniegtu palīdzību upuriem. Saskaroties ar dabas katastrofām un citām krīzes situācijām, Eiropas Savienībai ir jāspēj ātri un efektīvi reaģēt, izmantojot atbilstošus līdzekļus. Saistībā ar šo, kā es jau esmu uzsvēris grozījumos, kurus iesniedzu saistībā ar Danjean kunga ziņojuma projektu par Eiropas Drošības stratēģijas un Kopējās drošības un aizsardzības politikas īstenošanu, ir svarīgi nodrošināt efektīvu instrumentu darbību, lai reaģētu uz krīzes situācijām ar labu vadības centru darba organizāciju, kas atbilst darbības vajadzībām, kas veikta pirmā un otrā pīlāra kompetencē. Šo centru laba plānošana un efektīva vadība ļaus veiksmīgi rīkoties Eiropas Savienības dalībvalstu un citu valstu teritorijās, kurām ir nepieciešama palīdzība.
<P>
ES ir vajadzīga labāka glābšanas, policijas, militāro un ugunsdzēsības spēku koordinācija. Būtu jāapsver speciāli apmācītu vienību, piemēram, Polijas Valsts Ugunsdzēsības dienesta meklēšanas un glābšanas grupas, kurai ir ANO sertifikācija, izmantošana.
