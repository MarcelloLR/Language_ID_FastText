<CHAPTER ID="004">
Eiropas Investīciju bankai sniegtais ES galvojums pret zaudējumiem attiecībā uz aizdevumiem un garantijām projektiem, kurus īsteno ārpus ES (debates) 
<SPEAKER ID="008" NAME="Priekšsēdētājs">
Pirmais darba kārtības punkts ir Kalfin kunga ziņojums Budžeta komitejas vārdā par priekšlikumu Eiropas Parlamenta un Padomes lēmumam, ar ko Eiropas Investīciju bankai piešķir ES garantiju attiecībā uz zaudējumiem saistībā ar aizdevumiem un aizdevumu garantijām projektiem, kurus īsteno ārpus Eiropas Savienības - C7-0110/2010-.
<SPEAKER ID="009" NAME="Ivailo Kalfin">
referents. - Priekšsēdētāja kungs! Eiropas Investīciju bankas pašreizējo pilnvaru termiņš darījumiem ārpus Eiropas Savienības beidzas oktobra beigās. Eiropas Parlamentam un Padomei ir jāvienojas par tā pagarināšanas nosacījumiem.
<P>
Parlamentā šis jautājums tika vairākus mēnešus ļoti pamatīgi pārrunāts. Šajā laikā mēs apspriedām daudz ideju un uzklausījām daudzu ieinteresēto pušu viedokļus. Mums bija ļoti daudz sanāksmju - gan Parlamentā, gan ārpus tā - starp politiskajām grupām, kas strādāja pie teksta.
<P>
Es gribu izmantot šo izdevību izteikt lielu pateicību visiem saviem kolēģiem no politiskajām grupām un administrācijai par viņu pašatdevi, par viņu darbu, kas atbilda augstākajiem profesionālajiem standartiem, un par viņu pūliņiem panākt plašu vienprātību attiecībā uz pilnvarām Eiropas Investīciju bankai, kas pozitīvi ietekmēs ES mērķu sasniegšanu. Es arī ļoti pateicos Eiropas Investīciju bankai un Komisijai par pastāvīgo atbalstu un padomiem, kas mums ļoti noderēja mūsu darbā.
<P>
Tagad mums ir lēmuma projekts, par kuru Parlamentam būs jābalso, lēmuma projekts, kas nodrošina labāku koordināciju starp Eiropas Investīciju banku un citām ES iestādēm, labāku pārredzamību un ieinteresēto pušu līdzdalību, un labāku kontroles un ziņojumu sniegšanas sistēmu; šis lēmums uzlabos bankas darījumu ietekmes pārredzamību.
<P>
Ar šo lēmumu mēs kopā ar Padomi sāksim rūpīgi izstrādāt ES kopējo nostāju. Lēmuma projektā ir saglabāta Eiropas Investīciju bankas kā visaugstākā reitinga finanšu iestādes un investīciju bankas ļoti veiksmīgā reputācija. Taču no Eiropas Investīciju bankas kā no ES iestādes tiek gaidīts, ka tā dos lielāku ieguldījumu Savienības mērķu sasniegšanā, izmantojot tās rīcībā esošos specifiskos līdzekļus un instrumentus.
<P>
Ierosināto pārmaiņu pamatā ir uzkrātā pieredze un sapratne, ka Eiropas Investīciju bankas kā visaugstākā reitinga investīciju bankas reputācija nedrīkst tikt apdraudēta.
<P>
Parlaments ierosina ievērojami uzlabot koordināciju Ārējās darbības dienesta, Komisijas un bankas starpā, īstenojot ES ārpolitikas mērķus. Eiropas Investīciju bankai būs jāizstrādā attīstības un vides ietekmes kritēriji un jāziņo par to izpildi. Tas netieši veicinās nabadzības izskaušanu un klimata pārmaiņu seku mazināšanu jaunattīstības valstīs un stimulēs mazo un vidējo uzņēmumu, kā arī vietējo kopienu attīstību.
<P>
Kontroles un ziņojumu sniegšanas sistēmas garantē labāku pārredzamību, labāku piekļuvi informācijai un lielākas iespējas ieinteresētajām pusēm izteikt savu viedokli projektu izskatīšanas agrīnā posmā. Papildu summa EUR 2 miljardu apmērā tiks atbrīvota ar vidi saistītu projektu vajadzībām. Tam vajadzētu veicināt Eiropas Savienības partnervalstu centienus finansēt ar klimatu saistītas politikas īstenošanas pasākumus. Cerēsim, ka šis jaunais instruments stimulēs potenciālās saņēmējvalstis dot lielāku ieguldījumu ar klimatu saistīto Eiropas Savienības mērķu sasniegšanā.
<P>
Parlaments ierosina arī paaugstināt bankai pieejamos ES garantiju maksimālos apjomus. Sākumā varētu šķist, ka tas ir ļoti grūts lēmums, jo dalībvalstis uz to reaģē ļoti jutīgi. Jebkāda maksimālo apjomu palielināšana faktiski nozīmē 9 % ieguldījumus garantiju fondā, taču tas ir ārkārtīgi labs instruments, kas rada pamudinājumu un piesaista EIB projektiem vairāk finansētāju iestāžu.
<P>
Ierosinātais maksimālo apjomu palielinājums ir aptuveni EUR 1,7 miljardi, un tas ļautu bankai vismaz saglabāt tās darbības līdzšinējo intensitāti pirmspievienošanās valstīs un jo īpaši Vidusjūras reģionā. Pēdējos gados pēc Padomes pieprasījuma finansējums ir ticis palielināts. Tāpēc ES ir jāpieliek papildu pūles, lai atbalstītu Rietumbalkānu un Ziemeļāfrikas valstu tautsaimniecību, jo īpaši šajos laikos.
<P>
Tas nebūtu saistīts ar būtiskiem izdevumiem, ievērojot to, ka labums, ko dos ES mērķu sasniegšana šajos reģionos, būtu ļoti liels. Mēs prasām, lai Eiropas Investīciju banka palielinātu spējas novērtēt projektu attīstības, vides un cilvēktiesību aspektus un par tiem ziņot.
<P>
Pirms lēmumu pieņemšanas par projektiem, bankai būs jālūdz aizdevumu virzītāji apspriesties ar vietējām ieinteresētajām pusēm. Mēs atkārtoti apstiprinām to, ka bankai ir laba prakse attiecībā uz izvairīšanos no sadarbības ar partneriem no iestādēm, kas nav ieinteresētas sadarbībā, un tādiem partneriem, kas izmanto nodokļu oāzes. Mēs ierosinām izveidot darba grupu, kas līdz 2012. gada vidum varētu ieteikt labākus sadarbības veidus un to, kā apvienot dažādu līdzekļu devēju piešķirto finansējumu.
<P>
Darba grupa analizēs pašreizējās prakses piemērus attiecībā uz ES un dalībvalstu piešķirto attīstības palīdzību, lai palielinātu tās efektivitāti un padarītu redzamāku faktu, ka Eiropa ir pasaulē lielākais attīstības palīdzības sniedzējs (debates).
<SPEAKER ID="010" NAME="Siim Kallas">
Komisijas priekšsēdētāja vietnieks. - Priekšsēdētāja kungs! Es vēlos pateikties referentam Kalfin kungam un pārējiem Parlamenta deputātiem par viņu konstruktīvo pieeju šim priekšlikumam, kas skaidri parāda Parlamenta lielo ieinteresētību Eiropas Investīciju bankas darbībā.
<P>
Es uzskatu, ka Parlaments tagad ir panācis līdzsvarotu ziņojumu, kas radīs stabilu pamatu gaidāmajām sarunām ar Komisiju un Padomi.
<P>
Pagājušā gada aprīlī, Komisija nāca klajā ar tiesību akta priekšlikumu, lai grozītu lēmumu Nr. 633/2009/EK pēc vidusposma pārskata saņemšanas par EIB ārējo darījumu pilnvaru izmantošanu.
<P>
Tagad ir būtiski svarīgi pieņemt lēmumu laikus, lai ļautu EIB veikt ārējo darbu līdz 2013. gadam, vienlaikus uzlabojot pilnvaras, lai nodrošinātu, ka EIB ieguldījumi ārpus ES arvien vairāk atbilst ES politikas mērķiem, jo īpaši klimata pārmaiņu un attīstības jomās.
<P>
Attiecībā uz šodienas balsojumu vairāki ierosinātie grozījumi Komisijai ir pieņemami. Pirmkārt, tie ir grozījumi, kas attiecas uz prasību uzlabot tos EIB darbības aspektus, kas saistīti ar attīstību, un, otrkārt, tas ir aicinājums palielināt vispārējo pilnvaru maksimālos apjomus reģioniem. Tas, cita starpā, varētu ļaut EIB saglabāt saprātīgu darbības līmeni konkrētos reģionos, jo īpaši pirmspievienošanās valstīs. Tam vajadzētu arī palīdzēt EIB piedalīties mūsu kopīgajos centienos atbalstīt Tunisiju un Ēģipti šo valstu pārejā uz demokrātiju. Treškārt, tās ir vispārējās prasības nodrošināt lielāku pārredzamību, labāku ziņojumu sniegšanu un lielāku efektivitāti.
<P>
Taču būs vajadzīgs papildu trialogs par citiem grozījumiem. Tie ir punkti, kas attiecas, pirmkārt, uz finansējuma saņemšanas tiesību ierobežošanu saskaņā ar pilnvarām klimata pārmaiņu jomā tām valstīm, kuras pēc Padomes uzskata necenšas sasniegt atbilstošus ar klimata pārmaiņām saistītus mērķus.
<P>
Otrkārt, ir daži grozījumi, kuru mērķis ir ieviest reģionālās darbības pamatnostādnes kā deleģētos aktus, kā rezultātā tās zaudēs savu nozīmi kā efektīvi izmantojamas un elastīgas vispārējas pamatnostādnes, kuras mēs sākotnēji bijām paredzējuši Komisijas priekšlikumā.
<P>
Treškārt un visbeidzot, ir daži grozījumi, kas attiecas uz ilgtermiņa jautājumiem kā, piemēram, uz ES sadarbības un attīstības platformas izveidošanu vai uz ilgtermiņa sadarbības un attīstības finansēšanas perspektīvu apsvērumiem, kuras nav cieši saistītas ar pašreizējo pilnvaru īstenošanu.
<P>
Mums jābūt uzmanīgiem, jo sarunas par šiem grozījumiem var aizkavēt lēmuma pieņemšanu, un mums būtu jāapsver iespēja neielaisties garās un sarežģītās pārrunās, pieņemot šo lēmumu.
<P>
Trialogs iestāžu starpā sāksies, pamatojoties uz šodien pieņemto ziņojumu. Kopīgais mērķis ir panākt, lai lēmums tiktu pieņemts pirms vasaras sākuma, lai tādā veidā savlaicīgi izslēgtu jebkādu risku, ka lēmums nebūs pieņemts līdz 2011. gada oktobrim, kas izraisītu EIB ārējo darbību apturēšanu pēc šā datuma.
<SPEAKER ID="011" NAME="Vincent Peillon" LANGUAGE="FR">
Priekšsēdētāja kungs! Vispirms es vēlos pateikties Kalfin kungam par lielisko darbu, ko mēs kopā spējām paveikt, un Ārlietu komitejas vārdā, kuras atzinuma sagatavotājs es biju, pateikties saviem kolēģiem Hautala kundzei, Lambsdorff kungam un Giannakou kundzei.
<P>
Es nerunāšu par šā ziņojuma pozitīvajiem aspektiem, nedz arī par priekšlikumiem, kurus aizstāvēja Kalfin kungs, - par klimata pārmaiņu pilnvarām, cilvēkresursu palielināšanu, uzmanības pievēršanu sociālajiem un attīstības aspektiem, vidi, cilvēktiesībām, akcentu maiņu, vairāk novirzot garantijas valstīm, kurām tās visvairāk ir vajadzīgas, un ciešāku sasaisti ar ES politiku -, jo tos jau pieminēja Kalfin kungs pats.
<P>
Izteikšos skaidri - Parlamentā par visiem šiem jautājumiem valda vienprātība, un tā ir jāsaglabā arī sarežģīto sarunu laikā ar Padomi, kas, kā es tikko dzirdēju, mūs sagaida.
<P>
Šajā posmā es gribētu pievērst uzmanību divām nepilnībām. Man žēl, ka nav ņemta vērā nedz nepieciešamība jau tagad sagatavot EIB mikrokreditēšanai, nedz arī nepieciešamība jau tagad sākt pārrunas par maksimālajiem apjomiem pēc 2013. gada, lai gan Ārlietu komiteja balsoja par šiem abiem punktiem, kad tika panākts konsenss starp visām politiskajām grupām. Tāpēc Sociālistu un demokrātu progresīvās alianses grupa Eiropas Parlamentā nolēma ar Kalfin kunga un pārējo referentu piekrišanu iesniegt plenārsēdē grozījumus attiecībā uz šiem abiem jautājumiem.
<P>
Visbeidzot, ir viens būtiski svarīgs jautājums, uz kuru es vēlos, politiskā valodā izsakoties, vērst jūsu uzmanību un kurš ir bijis pārrunu temats gadiem ilgi. Kad krita Berlīnes mūris, mēs spējām reaģēt ne tikai ar paplašināšanās projektu, kura organizatoriskos aspektus daži varētu apšaubīt, bet kurš nenoliedzami ir vajadzīgs, taču pirms tam mēs nodibinājām ERAB, lai spētu atbalstīt nepieciešamo ekonomisko un demokrātisko pāreju.
<P>
Eiropas Savienība un arī EIB - kā spēks, kas aiz tās stāv, - ir lielākā finansējuma sniedzēja valstīm, kas atrodas viņpus Vidusjūras. Taču mēs zinām arī to, ka šis finansējums netiks izmaksāts ilgāk par vienu plānošanas periodu - citiem vārdiem sakot, ne ilgāk par 2013. gadu, kā es jau tikko minēju - un ka šīsdienas pārrunas parāda, ka nākotnē ir iespējamas problēmas.
<P>
Ir kāds projekts - Eiropas Parlaments to jau ir pieņēmis, un tas ir apstiprināts ziņojumā par Savienību Vidusjūrai -, kurš ir minēts arī Kalfin kunga ziņojumā, par kuru mēs šodien debatējam, un tā ir Eiropas-Vidusjūras reģiona līdzattīstības un investīciju bankas izveide. Tas būtu praktisks veids, kā bez retoriskiem paziņojumiem apliecināt Eiropas Savienības gatavību atbalstīt viņpus Vidusjūras notiekošo plaša mēroga demokrātisko kustību, un es ceru, ka šim jautājumam tiks pieiets nopietni un ka tuvāko mēnešu laikā tiks sperti vajadzīgie soļi, lai veicinātu šīs bankas izveidošanu.
<SPEAKER ID="012" NAME="Thijs Berman">
Attīstības komitejas atzinuma sagatavotājs. - (NL) Priekšsēdētāja kungs! Jaunattīstības valstīs notiekošā straujā ekonomiskā izaugsme nedod nekādu labumu milzīgām ļaužu masām. Pat Āfrikas valstīs ekonomiskās izaugsmes koeficients reizēm sasniedz divciparu skaitli, kā tas redzams lielākajās pilsētās, piemēram, Adisabebā. Taču tikpat strauji aug arī nevienlīdzība.
<P>
Visbiežāk iespēja attīstīt savu iztikas avotu netiek nodrošināta tieši sievietēm un lauksaimniekiem. Viens no lielākajiem šķēršļiem ir finanšu pakalpojumu nepieejamība. Privātās bankas vienkārši vairāk uzticas tirgotājiem, kas gūst ātru peļņu, nekā sievietēm un lauksaimniekiem.
<P>
Šajā ziņā neatsverama nozīme ir valsts bankām. Tāpēc ar šo normatīvo rezolūciju EIB sper būtiski svarīgu soli. Banka vairs nepiešķir līdzekļus tikai dambju un ceļu būvei vai lieliem Eiropas uzņēmumu infrastruktūras projektiem. Bankai jāturpina darboties arī šajā virzienā, taču katrā ziņā paredzot procedūras, kas ļaus uzklausīt visas vietējās ieinteresētās puses saskaņā ar skaidri saprotamiem ilgtspējīguma un sociālā taisnīguma kritērijiem. Nodokļu oāzēm šajos projektos nedrīkst dot nekādas iespējas.
<P>
Jaunums ir tas, ka tagad EIB strādās arī, lai palīdzētu mazo uzņēmumu īpašniekiem jaunattīstības valstīs, atverot durvis uz aizņēmumiem. Tas ir izdarāms ar vietējo banku un ar mikrofinansēšanas iestāžu - kaut arī mums būs vajadzīgs papildu grozījums - starpniecību, kā arī sadarbojoties ar dalībvalstu attīstības bankām. EIB jāsniedz papildu iespējas paplašināt iekšējās profesionālās zināšanas, nodrošinot pietiekami lielu štata darbinieku skaitu. Turklāt ar šo jauno bankas darbības dimensiju EIB ir neaizstājams Eiropas Savienības attīstības politikas instruments, kas nepārprotami ir uzticīgs vienādu iespēju nodrošināšanai jaunattīstības valstīs un ilgtspējīgai ekonomiskajai izaugsmei.
<P>
Es vēlos pateikties EIB, manam kolēģim Ivailo Kalfin un visiem referentiem par lielisko sadarbību.
<SPEAKER ID="013" NAME="William  Dartmouth" AFFILIATION="The Earl of">
Starptautiskās tirdzniecības komitejas atzinuma sagatavotājs. - Priekšsēdētāja kungs! Līdz šim speciālisti, kas vada Eiropas Investīciju banku, to ir darījuši finanšu darījumu godīguma kultūras garā.
<P>
Aizdevumi ir piešķirti un garantijas sniegtas piesardzīgi, un tieši tāpēc Eiropas Investīciju bankas vēsturē ir bijis ļoti maz slikto aizdevumu.
<P>
Taču šis ziņojums ir vērsts uz to, lai "atšķaidītu” Eiropas Investīciju bankas profesionālo kultūru un paplašinātu tās kompetences sfēru, ietverot vairākus politikas mērķus. To jau ļoti skaidri pateica komisārs.
<P>
Bankas līdzšinējās darbības komerciālo kritēriju atslābināšana nenovēršami novedīs pie garantijas izmantošanas. Tas prasīs naudu no nodokļu maksātāju maciņiem, un tāpēc man kārtējo reizi jājautā, vai Eiropas un Apvienotās Karalistes nodokļu maksātāji, kuriem jau tā neklājas viegli, tiešām vēlas, lai viņu nauda tiktu izmantota izteikti politisku mērķu sasniegšanai ārpus ES?
<SPEAKER ID="014" NAME="George Sabin Cutaş" LANGUAGE="RO">
Priekšsēdētāja kungs! Eiropas Investīciju bankai piedāvātās garantijas mērķis, pamatojoties uz šo ziņojumu, ir attīstīt sociālās un ekonomiskās struktūras un mazināt klimata pārmaiņas trešās valstīs, vienlaikus veicinot demokrātiju, tiesiskumu un cilvēktiesības. Šā iemesla dēļ es pozitīvi vērtēju priekšlikumu palielināt bankai piedāvātas vispārējās pilnvaras, ņemot vērā arī to, ka starp valstīm, kurām šī garantija ir paredzēta, ir pievienošanās kandidātvalstis un valstis, kas parakstījušas partnerības nolīgumus ar Eiropas Savienību.
<P>
Taču, lai banka labāk spētu pildīt savus pienākumus trešās valstīs, tai nepieciešami būtiski līdzekļi un lielāks ekspertu štats. Šajā kontekstā EIB jāapsver iespēja veicināt noteiktus Eiropas Savienībai stratēģiski svarīgus projektus, piemēram, Nabucco cauruļvada projektu un citus liela mēroga autoceļu, jūrasceļu un enerģētikas infrastruktūras projektus.
<P>
Visbeidzot, es gribu uzsvērt, ka bankai zināmā mērā ir jāveic savu finansēto projektu uzraudzība - gan to īstenošanas laikā, gan pēc to īstenošanas -, lai pārbaudītu to atbilstību sociālajiem un vides kritērijiem.
<SPEAKER ID="015" NAME="Giovanni Collino" LANGUAGE="IT">
Priekšsēdētāja kungs, dāmas un kungi! Vispirms es gribu pateikties referentam Kalfin kungam par paveikto darbu. Ar šīsdienas balsojumu tiek atjaunotas Eiropas Savienības garantijas Eiropas Investīciju bankai (EIB) attiecībā uz zaudējumiem saistībā ar aizdevumiem ieguldīšanai projektos, kurus īsteno ārpus Eiropas Savienības. Šim pasākumam ir vēl jo lielāka nozīme pašreizējā ekonomiskajā situācijā, kurai raksturīgas pamatīgas pārmaiņas ne tikai tirgos, bet arī attiecībā uz ražošanas metodēm un pieeju tautsaimniecībai.
<P>
No vienas puses, EIB ir būtiski svarīga nozīme Eiropas Savienībai, bet, no otras puses, Eiropas Savienība nostiprina savu politisko un ekonomisko klātbūtni aiz 27 dalībvalstu robežām. Tika panākts kompromiss ar pārējām politiskajām grupām, lai grozītu Komisijas sākotnējā priekšlikuma tekstu. Sarunas, kuru laikā tika ņemti vērā dažādi viedokļi, bija konstruktīvas gan Budžeta komitejā, gan gatavojoties šodienas sēdei.
<P>
Temati, kas raksturo sarunas un politiskās debates, bija: atbalsts mazajiem un vidējiem uzņēmumiem; sinerģijas maksimāla veicināšana attīstības sadarbības jomā, lai izvairītos no mūsu centienu dublēšanās dienvidu valstīs un no līdzekļu izniekošanas; EIB būtība, proti, ka tā ir un paliek investīciju banka, kas sniedz aizdevumus, konkurē starptautiskajos tirgos un nepiešķir nenodrošinātu finansējumu; EIB ieguldījumu ģeogrāfiskais diapazons ir paplašināts un tagad ietver tādas valstis kā Lībija un Irāka, bet ne tādas valstis kā Baltkrievija, kurās minimālajai prasībai, lai varētu plānot jebkādu darbību, jābūt Eiropas Cilvēktiesību konvencijā nostiprināto cilvēktiesību ievērošanai.
<P>
Šķiet, ka visticamāk Parlamenta paveiktā darba rezultāts būs ļoti drīza Padomes un Komisijas piekrišana. Attiecībā uz paveikto darbu referents iesniegs mutisku grozījumu, lai palielinātu apropriācijas, kas garantē ieguldījumus Vidusjūras reģionā. Šādi ieguldījumi var palīdzēt panākt stabilitāti Vidusjūras reģionā, ņemot vērā arī problēmas ar migrantu plūsmām pēdējās nedēļās, kas nav mazsvarīgs faktors.
<P>
(Runātājs piekrita atbildēt uz jautājumu atbilstoši "zilās kartītes” procedūrai saskaņā ar Reglamenta 149. panta 8. punktu)
<SPEAKER ID="016" NAME="William  Dartmouth" AFFILIATION="The Earl of">
deputāts. - Priekšsēdētāja kungs! Es gribētu lūgt, lai runātājs apsver to, cik tas viss izmaksā nodokļu maksātājam.
<SPEAKER ID="017" NAME="Giovanni Collino" AFFILIATION="PPE">
(IT) Priekšsēdētāja kungs! Par ko konkrēti runā jautātājs - vai par bankas darbību kopumā, vai par kādu atsevišķu tās aspektu?
<SPEAKER ID="018" NAME="Göran Färm">
S&D grupas vārdā. - (SV) Priekšsēdētāja kungs! Es vēlos sirsnīgi pateikties referentam Kalfin kungam, kas ir paveicis lielu darbu. Viņš sadarbojās ar Eiropas Investīciju banku (EIB) un iesaistīja piecu dažādu Parlamenta komiteju "ēnu” referentus. Es uzskatu, ka viņi ir sasnieguši lielisku rezultātu.
<P>
Finanšu krīze parāda, cik ļoti svarīgi ir, lai mums būtu stabilas valsts iestādes, kas atbild par kredītu piešķiršanu būtiskās ieguldījumu jomās, kad privātais finanšu tirgus ir svārstīgs. Tāpēc mēs šodien apspriežam jaunu finanšu instrumentu izveidi daudzās dažādās jomās, kā arī pašreizējo instrumentu attīstību, šajā gadījumā EIB darbību ārpus Eiropas.
<P>
Es vēlos uzsvērt trīs jautājumus, kas, cerams, izpelnīsies uzklausīšanu Parlamentā un Padomē. Pirmais jautājums attiecas uz EIB darbības labāku saskaņotību ar ES attīstības pamatnostādnēm un ārpolitiku. Otrais jautājums attiecas uz piešķirto līdzekļu maksimālo apmēru klimata pārmaiņu apkarošanas projektiem, un trešais jautājums attiecas uz to aizdevumu palielinātajiem maksimālajiem apmēriem, kam vajadzīgas palielinātas dalībvalstu garantijas.
<P>
Vairākums EIB darījumu ir saistīti ar Eiropu, bet, ja mēs paraugāmies uz valstīm, kas saņem aizdevumus, tad redzam, ka vairākums no tām ir jaunattīstības valstis. Tāpēc mēs šodien, cita starpā, balsojam par prasību pēc stingrākiem projektu novērtējumiem, kā arī par prasību, lai EIB iepriekš rūpīgi novērtētu, vai attiecīgie ieguldījumi veicina mūsu attīstības mērķu sasniegšanu. Es patiešām aicinu ikvienu atbalstīt šīs prasības. Lai šos mērķus sasniegtu, mums ir arī jāpalielina EIB darbības pārredzamība valstīs, uz kurām attiecas ārējās pilnvaras. Pašreizējā situācijā mums bieži ir garas, sarežģītas finanšu darījumu ķēdes, kas ir grūti pārredzamas. Mēs uzstājam arī uz to, lai lielāka uzmanība tiktu veltīta EIB pašas noteikumiem, kas vērsti pret darījumiem nodokļu oāzēs.
<P>
Stabila finanšu sistēma ir labi funkcionējošas tautsaimniecības priekšnoteikums pasaules nestabilās daļās. Tāpēc es priecājos par to, ka tagad varam atbalstīt mutisko grozījumu, kas, cerams, gūs vispārēju atbalstu un dos mums vairāk resursu, lai mēs varētu palīdzēt tādām valstīm kā Ēģipte un Tunisija.
<P>
Šis ziņojums ir svarīgs solis virzienā, ko, cerams, Padome atbalstīs gaidāmajās sarunās.
<SPEAKER ID="019" NAME="Carl Haglund">
ALDE grupas vārdā. - (SV) Priekšsēdētāja kungs! Vispirms es vēlos pateikties referentam par viņa lielisko un profesionālo darbu, sagatavojot šo ziņojumu. Star grupām bija laba sadarbība, un, manuprāt, rezultāts ir ļoti labs.
<P>
Mani kolēģi Parlamenta pretējā spārnā ir izteikuši bažas par to, ka mēs grasāmies pakļaut riskam labo darbu, ko Eiropas Investīciju banka (EIB) ir paveikusi līdz šim. Manuprāt, šīm bažām nav nekāda pamata. Faktiski tas ir bankas vidusposma pilnvaru novērtējums, kas uzlabos bankas darbu.
<P>
Mums ir jāņem vērā jaunās un saprātīgās idejas, kuru nav maz un kuras šajā posmā būtu lietderīgi izmantot, un tomēr jāatceras, ka agrāk vai vēlāk mums būs jāsāk sarunas par EIB pilnvarām nākamajai finanšu shēmai, citiem vārdiem sakot, shēmai, kas sāksies 2014. gadā. Tad mums būs jāizlemj, uz kurieni mēs vēlamies virzīt banku, kādus jaunus uzdevumus tai uzticēt un kādā veidā šie jaunie uzdevumi jāpilda, ja bankai, iespējams, tiks piešķirti jauni finanšu resursi. Ir svarīgi to atcerēties.
<P>
Šajā sakarībā es vēlos minēt divus faktus. Pirmais ir tas, ko teica Färm kungs, proti, ka droši vien mēs spēsim vienoties par to resursu palielināšanu, kurus EIB var izmantot Ziemeļāfrikā, un tas, manuprāt, ir ļoti pozitīvs fakts, ņemot vērā politisko stāvokli šajā pasaules daļā. Tieši tādēļ EIB ir jāpiešķir ārējais mandāts, proti, lai ļautu mums rīkoties saskaņā ar Eiropas Savienības mērķiem.
<P>
Es vēlos uzsvērt jautājumu, kuru noteikti minēs arī Graf Lambsdorff, proti, to, ka Eiropas Liberāļu un demokrātu apvienības grupa vēlējās izmantot EIB ārējo mandātu, lai aizdotu naudu Baltkrievijai. Tā ir daļa no mūsu politikas un principiem, kurus atbalsta Eiropas Savienība un kuri jāievēro mūsu svarīgajam instrumentam, EIB.
<P>
Apkopojot teikto, es uzskatu, ka mēs kopā ar politiskajām grupām esam labi strādājuši un ka referents ir lieliski veicis savu uzdevumu, atrodot risinājumus, kas droši vien garantēs plašu atbalstu ziņojumam, kad mēs pēc aptuveni stundas par to balsosim. Es uzskatu, ka tas ir labs pamats sarunām ar Padomi. Es ceru, ka Eiropadome spēs pozitīvi uztvert Eiropas Parlamenta labās grozījumu idejas.
<SPEAKER ID="020" NAME="Helga Trüpel">
Verts/ALE grupas vārdā. - (DE) Priekšsēdētāja kungs, dāmas un kungi! Vispirms es vēlos pateikties Kalfin kungam par viņa vērienīgo ziņojumu, kā arī vēlreiz jums atgādināt, ka tieši Eiropas Kopienu Tiesa pieprasīja apstiprināt šīs ārējās pilnvaras saskaņā ar koplēmuma procedūru. Citiem vārdiem sakot, tas nozīmē lielākas tiesības Parlamentam - un kā pašpaļāvīgi Eiropas Parlamenta deputāti mēs, protams, to vērtējam atzinīgi.
<P>
Lisabonas līgumā Eiropas Savienība ir izvirzījusi sev veselu virkni slavējamu mērķu - aizsargāt dabas resursus, izskaust nabadzību un veicināt demokrātiju, tiesiskumu un cilvēktiesības. Tāpēc ir pareizi, ka EIB darbojas kā instruments šo mērķu sasniegšanai, ka tas nedarbojas pret šiem mērķiem, bet dara visu, lai palīdzētu sasniegt tos. Jo īpaši jāpiemin vides infrastruktūra, labāka ūdensapgāde un kanalizācija, kā arī lielāks finansējums veselības aprūpei un profesionālajai apmācībai, jo mēs labi zinām, ka šīs jomas palīdz nodrošināt trešām valstīm labāku nākotni un izskaust nabadzību.
<P>
No vides nekaitīguma viedokļa fakultatīvās pilnvaras klimata pārmaiņu jomā ir arī pozitīvi vērtējamas. Mums ir papildus jāsagādā EUR 2 miljardi, un, ja mēs uztveram klimata politikas mērķus nopietni, tad mums, protams, ir jāsadarbojas šajā jomā ar EIB. Es atzinīgi vērtēju arī Kalfin kunga ierosinājumu, ka EIB ir jāatbalsta arī ekonomiskā attīstība un demokrātiskās pārmaiņas Vidusjūras reģionā, jo īpaši Tunisijā un Ēģiptē. Mēs tāpēc uzskatām, ka šie grozījumi, par kuriem mēs pēc brīža balsosim, ir pareizi.
<P>
Mēs esam ļoti ieinteresēti nodrošināt lielāku pārredzamību Eiropas Investīciju bankā. Komisijai tagad būs jāsniedz ziņojums katru gadu. Ar to tomēr nepietiek, mēs vēlamies reālu pārredzamību. Mēs vēlamies, lai tiktu iesaistītas NVO un citas kvalificētas iestādes, pirms tiek pieņemti lēmumi. Mēs uzskatām, ka pārredzamība negrauj EIB, bet palielina tās uzticamību.
<P>
Ņemot vērā visas labās idejas, kas ierosinātas Parlamentā, mēs arī ceram, ka Padome neatpaliks, bet atbalstīs šo vērienīgo EIB un Parlamenta politisko nostāju. Tāpēc mēs ceram, ka šī procedūra tiks ātri pabeigta, lai mēs varētu kopā veidot politiku, kas dos labumu arī trešo valstu iedzīvotājiem.
<SPEAKER ID="021" NAME="Kay Swinburne">
ECR grupas vārdā. - Priekšsēdētāja kungs! Garantējot aizdevumus projektiem ES robežās vai ārpus tām, mums jāatceras, ka tiem ir finansiālas sekas. Lai gan tas šķiet labs veids, kā likt ES naudai strādāt plašākā teritorijā, mums tomēr ir jānodrošina pienācīga riska pārvaldības sistēma, lai pārzinātu šādus aizdevumus un to ietekmi uz bilanci.
<P>
Kā parlamentāriešiem mums jāapzinās saistības, kurām mēs pakļaujam ES budžetu un tādējādi arī dalībvalstu budžetus. Uzraudzības sistēmām un pārredzamībai būs būtiska nozīme bilances efektīvā izmantošanā, kā parādīja finanšu krīze, kurā bankas ne vienmēr pilnā mērā zināja savu saistību apmērus.
<P>
Mums ir jāmācās no finanšu nozares pieredzes, un mums ir precīzi jāzina, ko ES garantē un vai tiek nodrošināts pienācīgs demokrātiskās uzraudzības līmenis.
<P>
Būtībā mums ir jābūt pārliecinātiem, ka tām personām EIB un Komisijā, kuru uzdevums ir pārzināt finanšu produktus un pieņemt plaša spektra lēmumus, ir pienācīgas zināšanas un pieredze, lai veiktu savu uzdevumu.
<P>
Tā ir nodokļu maksātāju nauda. Mums ar to ir jārīkojas taupīgi.
<SPEAKER ID="022" NAME="Miguel Portas" LANGUAGE="PT">
Priekšsēdētāja kungs! Manuprāt, temats, ko šodien apspriežam, ir Eiropas Investīciju bankas (EIB) pilnvaru pagarināšana un garantiju sistēmas skaidrojums, kura vajadzīga tās finanšu darījumiem.
<P>
Es uzskatu, ka piedāvātā pilnvaru pagarināšana un izskaidrojums ir pareizi. Tie ļaus EIB sekmīgāk sasniegt pašas izvirzītos mērķus attiecībā uz sadarbību un attīstības palīdzību. Ja EIB un ES vēlas palikt kredītreitingu aģentūru verdzībā, vienmēr radīsies problēmas ar garantijām - tas nu ir skaidrs.
<P>
Daži cilvēki saka, ka tas, iespējams, palielinās risku un ka mums tāpēc jābūt piesardzīgiem, ieguldot līdzekļus veselības aprūpē, izglītībā, nabadzības izskaušanā un tūkstošgades attīstības mērķu sasniegšanā, jo neviena no šīm jomām nav īpaši ienesīga, bet mums ir jāsaka kaut kas cits. Mums ir jāsaka - apspriedīsim mūsu attiecības ar kredītreitingu aģentūrām. Apspriedīsim tūlīt kaut ko citu - kā ir iespējams būt tik piesardzīgiem attiecībā uz garantijām, kuras nodokļu maksātājam būtu jādod nabadzības izskaušanai, un aizmirst to, ka Eiropas Savienība nemaz necentās regulēt privātās bankas vai novērst finanšu noziegumus, kuros tās bija iesaistītas visus šos gadus un par kuriem mēs tagad maksājam ar miljoniem bezdarbnieku? Tā ir jānostāda šis jautājums.
<P>
Katrā ziņā pastāv problēma, pret kuru man ir iebildumi. Mani iebildumi ir ļoti vienkārši - pirmkārt, mums ir Eiropas Savienība, kas starptautiskajā politikā ir izmantojusi dubultstandartus. Faktiski no cilvēktiesību viedokļa nav nekāda izskaidrojuma, kāpēc EIB finansē projektus Lībijā, bet ne Baltkrievijā.
<P>
Galu galā, kādi ir kritēriji? Mums par to ir jāiegūst skaidrība, jo man ir iebildumi arī pret otro jautājumu - Eiropas Ārējās darbības dienestam ir ļoti plašas pilnvaras, kas ietver arī militāras operācijas. Mans jautājums skan šādi - vai šie aspekti daļēji sakrīt un kāpēc EIB nevar viegli novērst no tās mērķiem un pilnvarām, kurām tā tika izveidota?
<SPEAKER ID="023" NAME="Marta Andreasen">
EFD grupas vārdā. - Priekšsēdētāja kungs! Eiropas Investīciju banka izmanto Eiropas valstu publisko finansējumu, lai garantētu aizdevumus finanšu starpniekiem vai tiešajiem saņēmējiem 74 valstīs. Ja salīdzinām to ar citām starptautiskām iestādēm, kam ir līdzīgas funkcijas, tad redzam, ka EIB reputācija neliecina par pārredzamību un ka tās informācijas publiskošanas politika neattiecas uz novērtējuma ziņojumiem.
<P>
Jo īpaši sabiedrība vēl joprojām nezina, kur paliek nauda, kas paredzēta MVU, gadījumos, kad EIB to aizdod ar starpniekbanku palīdzību. Šajā ziņojumā nav prasības atklāt šīs starpniekbankas. Paturot prātā to, ka EIB sniedz aizdevumus, ko garantē ES, kuras budžetu finansē Eiropas nodokļu maksātāji, es mudinu jūs balsot pret šo ziņojumu, kurā nodokļu maksātāju intereses nav pienācīgi aizsargātas.
<SPEAKER ID="024" NAME="Lucas Hartong" AFFILIATION="NI">
(NL) Priekšsēdētāja kungs! EIB atbalsta Eiropas Savienības ārpolitiku, jo īpaši attīstības politiku. To var izlasīt Kalfin kunga, mana kolēģa Sociālistu un demokrātu progresīvās alianses grupā Eiropas Parlamentā, ziņojumā. Taču Nīderlandes Brīvības partijas (PVV) delegācija nevēlas, lai ES īstenotu jebkādu ārpolitiku, nedz arī lai kāda banka uzņemtos politiķa lomu.
<P>
Nezinu, kāpēc EIB darbojas ārpus ES, bet tās budžetu garantē ES budžets, un to finansē nodokļu maksātāji. Ir dažas patiešām "brīnišķīgas” valstis, kas saņem EIB finansējumu, piemēram, Palestīnas teritorijas, Gaza, Lībija, Kuba, Venecuēla, Turkmenistāna un Maldīvu salas. Neviena no šīm valstīm nav spoža demokrātijas paraugvalsts.
<P>
Komisija tomēr tagad vēlas palielināt EIB finansējuma maksimālo apjomu. Protams, tas nozīmē, ka mēs ieguldīsim līdzekļus šo valstu klimata pārmaiņu apkarošanā. Vai varat iedomāties? Gazā, Kubā? Tas ir piemērots materiāls jaunai filmai par misteru Bīnu, bet tas viss faktiski notiek!
<P>
PVV visiem spēkiem cīnīsies pret šo priekšlikumu un tāpēc arī visi kā viens balsos pret to.
<P>
(Runātājs piekrita atbildēt uz jautājumu atbilstoši "zilās kartītes” procedūrai saskaņā ar Reglamenta 149. panta 8. punktu)
<SPEAKER ID="025" NAME="Thijs Berman" AFFILIATION="S&amp;D">
(NL) Priekšsēdētāja kungs! William (The Earl of) Dartmouth nesaprot atšķirību starp aizdevumiem un subsīdijām, Andreasen kundzei būtu vēlreiz jāizlasa EIB gada pārskats, bet Hartong kungs nav sapratis, ka Eiropa nav vientuļa pasaules sala un ka mums ir jāiegulda līdzekļi citās valstīs, ja vēlamies mieru un stabilitāti arī mūsu kontinentā.
<P>
Finansējums tiek sniegts ne tikai ar subsīdiju, bet galvenokārt - un tas ir labāks risinājums - ar aizdevumu palīdzību. Esmu pārliecināts, ka jūs, Hartong kungs, mani šajā jautājumā atbalstīsit, vai ne?
<SPEAKER ID="026" NAME="Lucas Hartong" AFFILIATION="NI">
(NL) Priekšsēdētāja kungs! Berman kungs, bez šaubām, zina, ka politika nozīmē politisku izvēli. Mēs tāpēc izvēlamies ieguldīt nodokļu maksātāju naudu daudz gudrākā veidā dalībvalstu ārpolitikā un nevis Eiropas Savienības ārpolitikā.
<SPEAKER ID="027" NAME="Barbara Matera" AFFILIATION="PPE">
(IT) Priekšsēdētāja kungs, dāmas un kungi! Es vēlos apsveikt referentu par paveikto darbu attiecībā uz Eiropas Investīciju bankas (EIB) ārējās darbības pilnvarām. Eiropas Savienības finanšu pasākumiem šodien ir ļoti liela nozīme politisko saistību ziņā, ko Eiropa vēlas apliecināt valstīm Vidusjūras reģiona dienvidu piekrastē. Stabilu demokrātisko institūciju izveidei ir vajadzīgas lielas pūles no cilvēku un Eiropas puses, kura ir strādājusi ar EIB šajos reģionos jau daudz gadu un var dot tiem šajā pārejas periodā lielu atbalstu infrastruktūras attīstīšanā un vietējo uzņēmumu stiprināšanā.
<P>
Ziņojumā, par ko mēs šodien balsosim, ir priekšlikums palielināt maksimālo līdzekļu apjomu līdz gandrīz EUR 2 miljardiem šīs bankas darījumiem ārpus Eiropas Savienības. Šis lēmums ļaus bankai finansēt dažādus svarīgus projektus, kuriem draud līdzekļu trūkums un kuriem ir arī stratēģiska nozīme Vidusjūras reģiona stabilizācijā, kā arī to valstu dzīvē, kas gatavojas pievienoties Eiropas Savienībai. Taču, lai sasniegtu šos mērķus, ir vajadzīga augsta līmeņa koordinācija starp Eiropas Komisiju, Ārējās darbības dienestu un EIB.
<P>
Es uzskatu, ka ir ļoti svarīgi izveidot kopīgu pārvaldību pār šīm trim iestādēm tajās Eiropas Savienības valstīs, kurās tās darbojas, un tāpēc es gaidu, ka Komisija un EIB izveidos platformu, lai izpētītu - kopā ar Parlamentu un Padomi -, kā vislabāk risināt Eiropas Savienības ārpolitikas uzdevumus, izmantojot finanšu instrumentus un novatoriskas metodes.
<SPEAKER ID="028" NAME="Edit Herczog" AFFILIATION="S&amp;D">
(HU) Priekšsēdētāja kungs, komisār, dāmas un kungi! Kā Eiropas Investīciju bankas budžeta izpildes apstiprināšanas "ēnu” referente es un mans kolēģis Audy kungs kā ļoti nopietnu jautājumu uztveram Eiropas Savienības garantijas, kuras tā sniedz Eiropas Investīciju bankai. Eiropas Investīciju banka ir galvenā iestāde, kas finansē ļoti svarīgus projektus gan Eiropas Savienībā, gan ārpus tās, un tās nozīme turpmāk vēl pieaugs. Taču spēkā esošie noteikumi paredz, ka nevienai Eiropas iestādei nav tiesību pārraudzīt EIB, un mēs to vēlamies turpmāk mainīt, lai nākotnē izvairītos no iespējamiem šķēršļiem.
<P>
Aizdevumiem, kurus piešķir valstīm ārpus ES, ir vajadzīga lielāka uzmanība un pārraudzība nekā projektiem, kurus īsteno ES robežās, ne tikai iepriekš minēto iemeslu dēļ, bet arī tāpēc, ka ārējo pasākumu kontroles iespēju līmenis ir daudz zemāks nekā ieguldījumu kontroles līmenis ES robežās. Šo problēmu varētu atrisināt, daudz rūpīgāk sagatavojot šos projektus. Taču ārējie projekti tiek galvenokārt īstenoti stratēģiski svarīgos, bet politiski ne vienmēr stabilos reģionos.
<P>
Kā Rūpniecības, pētniecības un enerģētikas komitejas locekle es vēlos sīkāk pakavēties pie enerģētikas jautājuma un projektiem, kas tiek īstenoti šajos reģionos. Vairāk nekā 50 % no ārējiem ieguldījumiem, kurus finansē EIB, tiek piešķirti Austrumu partnerības valstīm un Krievijai. Šo valstu drošība un progress tieši kalpo ES interesēm, jo no Centrāleiropas un Austrumeiropas, un Baltijas valstīm nāk izšķiroša daļa dabasgāzes importa un ievērojams daudzums elektroenerģijas importa. Tāpēc ir nepieciešams, lai EIB galvenokārt atbalstītu projektus, kas tieši vai netieši palielina drošību un piegādes drošību.
<P>
Es piekrītu referentam Kalfin kungam - ko es vēlos apsveikt -, ka aizdevumu jomā, kas tiek veikti ārpus ES, ir jāveicina ciešāka sadarbība starp EIB un Eiropas Rekonstrukcijas un attīstības banku, un Pasaules Banku. Tādējādi var panākt ievērojamu sinerģiju.
<SPEAKER ID="029" NAME="Alexander Graf Lambsdorff" AFFILIATION="ALDE">
(DE) Priekšsēdētāja kungs! Lisabonas līgumā ir izvirzītas jaunas prasības Eiropas Savienības ārpolitikai un attīstības politikai. Viena no tām jau ir šeit minēta - saskaņotība. Citiem vārdiem sakot, mūsu dažādajiem instrumentiem - Eiropas Ārējās darbības dienestam, Eiropas Investīciju bankai un Komisijai - ir jādarbojas saskaņoti. Lisabonas līgums paredz arī lielāku parlamentāro kontroli, lielāku pārredzamību un kopīgus lēmumus par šiem jautājumiem. Tas viss paaugstinās debašu par ārpolitikas jautājumiem kvalitāti, jo īpaši tad, ja mums būs lielāka pārredzamība, ko nodrošinās attiecīgo komiteju līdzdalība Parlamentā - galvenokārt Ārlietu komitejas un Attīstības komitejas līdzdalība.
<P>
Viens no šīs pārredzamības rezultātiem ir tas, ka Parlaments ir nolēmis bez atkārtotām debatēm svītrot Baltkrieviju no to valstu saraksta, uz kurām attiecināms Eiropas Investīciju akts. Vai cilvēktiesības tiek ievērotas? Vai opozīcijas politiķi ir atbrīvoti no ieslodzījuma? Vai šī valsts ņem vērā pilsoņu īpašumtiesības? Vai pastāv preses brīvība? Vai uzņēmēji var brīvi darboties? Vai pastāv brīvas arodbiedrības? Mūsu attiecībās ar šādu svarīgu kaimiņvalsti - valsti, kas atrodas tieši pie Eiropas Savienības robežām, - tie visi ir jautājumi, par kuriem jādebatē, pirms Eiropas Investīciju bankā sāk tajā darboties. Mani ļoti iepriecina tas, ka Parlaments ir pieņēmis šo ierosinājumu, un es aicinu Padomi darīt to pašu.
<P>
Vakar mums bija debates par Ēģipti. Mēs debatējām par vajadzīgajiem instrumentiem un par to, ko varam darīt. Baronese Ashton aicināja paaugstināt maksimālo summu, kas jāsagādā Eiropas Investīciju bankas vajadzībām. Parlaments labprāt to darīs. Mums ir jāuzlabo sadarbība ar Ēģipti, Tunisiju un Ziemeļāfriku. Tas būtu pareizi darīts. Tas būtu arī labs piemērs tam, ka Parlaments spēj ātri reaģēt. To pašu mēs gaidām no Padomes, kam arī ir attiecīgi jārīkojas.
<P>
Es uzskatu, ka mūsu ārpolitikas instrumenti, jo īpaši tie, kas vērsti uz tirgu, kopā ar Eiropas Investīciju bankas aizdevumiem var daudz darīt, lai atbalstītu Ziemeļāfrikas attīstību un tās ekonomikas izaugsmi. Tieši tas ir vajadzīgs. Ja tajā būs izaugsme, ja tajā būs demokrātija, tad mazāk migrantu ieradīsies pie mūsu robežām. Vēršoties pie saviem kolēģiem no galēji labā spārna, es vēlos teikt, ka jūsu argumenti ir pārāk elementāri un vienkāršoti - lai neteiktu primitīvi.
<SPEAKER ID="030" NAME="Heidi Hautala" AFFILIATION="Verts/ALE">
(FI) Priekšsēdētāja kungs! Eiropas Investīciju bankai ir lieliski mērķi, tostarp nabadzības izskaušana un ideja par to, ka bankas darījumiem jābūt saskaņā ar ES ārējo attiecību mērķiem. Lai to varētu pārbaudīt, bankas darījumiem jābūt pārredzamiem. Šajā nolūkā Zaļo un Eiropas Brīvās apvienības grupa iesniedza 6. un 7. grozījumu, kuros uzsvērts, ka ir jāpublisko visi novērtējuma dokumenti un ka turklāt dažādu projektu dokumentiem jābūt publiski pieejamiem. Es vēlos norādīt, ka kopš Lisabonas līgumā stāšanās spēkā Eiropas Investīciju bankai kā visām ES aģentūrām ir saistoša Regula par publisku piekļuvi dokumentiem.
<SPEAKER ID="031" NAME="Ryszard Czarnecki" AFFILIATION="ECR">
(PL) Priekšsēdētāja kungs! Eiropas Investīciju banka ir de facto Eiropas Savienības iestāde, jo to galu galā finansē ar Eiropas Savienības dalībvalstu nodokļu maksātāju naudu. Tāpēc tai ir obligāti jābūt pilnīgi pārredzamai bankai, kas detalizēti un visos sīkumos parāda, kā tā darbojas. Kā tādas valsts pārstāvis, kura robežojas ar Baltkrieviju, es vēlos īpaši uzsvērt, ka es personīgi atbalstu Eiropas Investīciju bankas centienus novērst jebkuru iespēju piešķirt tādus aizdevumus vai kredītus, kas atbalsta Lukašenko režīmu. Mums ir jāparāda, ka cilvēktiesības Eiropas Savienības austrumos mums ir tikpat svarīgas, cik svarīgas ir cilvēktiesības Āfrikā vai Āzijā. Taču es piekrītu savam kolēģim, kas teica, ka mēs nedrīkstam piemērot dubultstandartus Lībijai un Baltkrievijai.
<SPEAKER ID="032" NAME="Claudio Morganti" AFFILIATION="EFD">
(IT) Priekšsēdētāja kungs, dāmas un kungi! Šā ziņojuma mērķis ir vienoties par Eiropas Savienības garantijām Eiropas Investīciju bankas (EIB) ārējiem ieguldījumiem. Daudzi no EIB ieguldījumiem ir veikti valstīs, kas dažās pēdējās nedēļās ir pieredzējušas vēsturiskas pārmaiņas, tautu sacelšanās rezultātā krītot autoritāriem režīmiem.
<P>
Ziņojumā ir mēģināts attiecināt Eiropas Savienības garantijas arī uz citām valstīm, par kuru iekšējo demokrātijas trūkumu mēs esam nobažījušies. Es uzskatu, ka būtu pretrunīgi izvēlēties šādu virzienu un pēc tam pārdomāt, vai nebūtu bijis lietderīgāk, ja EIB palielinātu ieguldījumus Eiropā, piemēram, vairāk finansējot mazos un vidējos uzņēmumus - šādu cerību pirmdien Parlamentā izteica komisārs Tajani.
<P>
Visbeidzot, esmu ļoti vīlies, redzot, ka Turcija tiek iekļauta starp pirmspievienošanās valstīm. Es vēlreiz apliecinu, ka mēs, kas piederam pie Lega Nord, nekad - es atkārtoju, nekad - nepiekritīsim nekādai pieļāvībai ne šajā, ne kādā citā jomā.
<SPEAKER ID="033" NAME="Dimitar Stoyanov" AFFILIATION="NI">
(BG) Priekšsēdētāja kungs! Jūs tagad varat redzēt, ka lielas pūles ir pieliktas šā ziņojuma sagatavošanai, lai Eiropas nodokļu maksātāju naudu varētu izdalīt daudzām dažādām valstīm, tostarp pat tādai valstij kā Turcija. Ja Kalfin kungs tad, kad bija ministrs, kā arī citi ministri, viņa kolēģi, būtu bijuši tikpat centīgi Bulgārijas pilsoņu tiesību aizstāvēšanā, manuprāt, viņa partija vēl joprojām valdītu Bulgārijā.
<P>
Attiecībā uz ziņojuma būtību es pilnīgi piekrītu tam, ko teica lords Dartmouth. Izrādās, ka Anglijas lordam ir vairāk sociālās atbildības sajūtas nekā sociālistam Kalfin kungam. Mūs ievēlēja Eiropas pilsoņi, un mums jālieto nauda, kas iegūta no viņu nodokļiem, lai vispirms risinātu viņu problēmas, un, kad tās būs atrisinātas, mēs varēsim dot naudu Turcijai un citām valstīm ārpus ES.
<SPEAKER ID="034" NAME="Georgios Stavrakakis" AFFILIATION="S&amp;D">
(EL) Priekšsēdētāja kungs! Arī es vēlos apsveikt mūsu referentu Kalfin kungu par teicamo ziņojumu. Nav šaubu, ka pašreizējā ekonomikas krīze ir stingri parādījusi, kādu svarīgu darbu Eiropas Savienībā veic Eiropas Investīciju banka. Eiropas Investīciju bankas nozīme arī ir liela - lai gan mazāk zināma - arī ārpus ES, atbalstot tās ārējo darbību, par kuras pilnvarām mēs šodien debatējam.
<P>
Priekšlikumi, kurus satur ziņojums, - pirmkārt, palielināt pārredzamību, otrkārt, ieviest elastīguma klauzulu, lai pārdalītu reģionālos resursus, treškārt, saskaņot EIB darbību ar ES ārpolitiku, ceturtkārt, papildināt to valstu sarakstu, kam ir tiesības pieteikties, un, piektkārt, palielināt maksimālo finansējuma apmēru - ir pozitīvi priekšlikumi, kas ir gan ļoti lietderīgi, gan vajadzīgi. Es piekrītu šiem priekšlikumiem un atbalstu tos, jo tie uzlabo arī Eiropas Investīciju bankas darbu un vienlaikus spodrina pašas Eiropas Savienības pozitīvo tēlu un tās darbību pasaulē.
<SPEAKER ID="035" NAME="Jan Mulder" AFFILIATION="ALDE">
(NL) Priekšsēdētāja kungs! Ja situācija ir tāda, kāda tā šķiet, tad Eiropas Investīciju bankas nozīme arvien palielināsies. Manuprāt, vissvarīgākais uzdevums ir nekad neriskēt ar bankas trīskāršo A kredītreitingu, lai kādus pienākumus tai varētu nākties uzņemties.
<P>
Ja mēs paraugāmies uz debatēm par finanšu plāniem, tad izrādās, ka naudas summas, kuras nodrošinās dalībvalstis, nebūs daudz lielākas par pašreizējām. Es uzskatu, ka mums tāpēc ir īpaši jāapsver, kā izmantot Eiropas Investīciju banku, lai sasniegtu dažus no Eiropas mērķiem. Mēs to esam darījuši iepriekš, un es uzskatu, ka jo īpaši svarīgs ir jautājums - kāds ir bijis Eiropas Investīciju bankai piešķirto garantiju stimulējošais efekts?
<P>
Tāpēc es uzskatu, ka būtu lietderīgi, ja banka sniegtu ziņojumu, norādot, kuras ir bijušas visveiksmīgākās garantijas un kādās jomās vislabāk parādās stimulējošais efekts. Tas ļaus mums, sagatavojot finanšu plānus, izdarīt labāku izvēli attiecībā uz fondiem, kas jāizmanto Eiropas Investīciju bankas garantijām.
<SPEAKER ID="036" NAME="Tomasz Piotr Poręba" AFFILIATION="ECR">
(PL) Priekšsēdētāja kungs! Optimismu izraisa tas, ka pēdējos gados Eiropas Savienības ārpolitiku un atbalstu ārējām attiecībām ir paplašinājuši un stiprinājuši tādi jauni finanšu instrumenti, kā, piemēram, pirmspievienošanās palīdzības instruments un Eiropas kaimiņattiecību un partnerattiecību instruments. Nav šaubu, ka savā darbībā Eiropas Investīciju bankai īpaša vērība jāvelta transporta un elektroenerģijas tīklu integrācijai, piemēram, Nabucco dabas gāzes vada projektam un citiem dabas gāzes vadu projektiem, kas jo īpaši interesē Eiropas Savienību. Austrumu partnerībā mēs nedrīkstam aizmirst, ka demokrātijas un tiesiskuma principi un cilvēktiesības ir jāievēro visās partnerības valstīs, tostarp arī Baltkrievijā. Taču līdz tam laikam, kad iestādes šajā valstī sapratīs, ka ievērot cilvēktiesības ir to vissvarīgākais pienākums, Eiropas Investīciju bankas finansējumu Baltkrievijai vienkārši nedrīkst piešķirt.
<SPEAKER ID="037" NAME="Seán Kelly" AFFILIATION="PPE">
Priekšsēdētāja kungs! Man nav nekādu iebildumu pret to, ka Eiropas Savienība iegulda līdzekļus projektos ārpus Eiropas Savienības, jo īpaši tādā jomā kā klimata pārmaiņu apkarošana. Taču kā Īrijas deputāts Eiropas Parlamentā es uzskatu, ka ironisks ir tas apstāklis, ka mēs šorīt šeit apspriežam, kādā veidā ES varētu sniegt garantijas pret zaudējumiem attiecībā uz aizdevumiem un aizdevumu garantijām projektiem ārpus Eiropas Savienības, kamēr tā pati ES tiecas gūt peļņu no aizdevumiem Īrijai saskaņā ar glābšanas sistēmu - gandrīz 3 % peļņas, kas līdzinās EUR 5 miljardiem.
<P>
Tas nav ilgtspējīgi, tas nav godīgi un, manuprāt, tas nav likumīgi. Ir arī neticami grūti saprast, kāpēc no mums pieprasa 5,8 %, ja no citām Eiropas Savienības valstīm prasa 3,2 %.
<P>
Es tikai vēlos teikt, ka jaunā valdība pieprasīs jaunas sarunas...
<P>
(Priekšsēdētājs pārtrauca runātāju)
<SPEAKER ID="038" NAME="Jaroslav Paška" AFFILIATION="EFD">
(SK) Priekšsēdētāja kungs! Eiropas Investīciju bankas pilnvaru pagarināšana turpmākajam periodam apliecina to, ka pašreizējās partnerattiecības starp Eiropas Savienību un Eiropas Investīciju banku (EIB) dod pozitīvus rezultātus ES politisko mērķu sasniegšanā, izmantojot EIB instrumentus.
<P>
Daļa no jaunajām pilnvarām attiecas uz to EIB budžeta garantiju palielinājumu, kas sedz sabiedriska vai politiska veida riskus, kuri ir saistīti ar EIB darījumiem ārpus Eiropas Savienības. Šādiem darījumiem ir ārkārtīgi svarīgi nodrošināt fiskālo mērenību un iekšējo disciplīnu, lai garantētu, ka nauda, kas ieguldīta pasākumos, kuri atbalsta Eiropas Savienības politiskos mērķus, dod vēlamos rezultātus attiecībā uz fiskālajiem apjomiem.
<P>
Tādēļ mums ir vajadzīgs labs un pārredzams mehānisms atbalstīto pasākumu ilgstošai uzraudzībai. Finanšu darījumu pārredzamība...
<SPEAKER ID="039" NAME="Sidonia Elżbieta Jędrzejewska" AFFILIATION="PPE">
(PL) Priekšsēdētāja kungs! Manuprāt, Eiropas Investīciju bankas darījumi ārpus Eiropas Savienības ir jāveic saskaņā ar Eiropas Savienības vērtībām un principiem, kas pieņemti kā daļa no Eiropas kaimiņattiecību politikas pamata. Pašreizējā situācijā, manuprāt, Eiropas Savienība nedrīkst iekļaut Baltkrieviju potenciālo Eiropas Investīciju bankas aizdevumu saņēmējvalstu grupā. Ja Minskas režīms vēlas izmantot Eiropas Investīciju bankas finansējumu, tam ir jāievēro demokrātijas, tiesiskuma un cilvēktiesību principi. Eiropas Savienībai ir jāpieņem konsekventa nostāja šajā jautājumā un jāievieš politiskas un finansiālas sankcijas.
<SPEAKER ID="040" NAME="Jean-Pierre Audy" AFFILIATION="PPE">
(FR) Priekšsēdētāja kungs! Eiropas Investīciju banka ir starpvaldību instruments. Dalībvalstis sniedz garantijas Eiropas Savienībā, un Eiropas Savienība sniedz garantijas ārpus tās robežām. Bankai ir ļoti svarīgi saglabāt savu trīskārtējo A kredītreitingu - šī garantija ir ārkārtīgi lietderīga. Turklāt kādu dienu Eiropas Savienībai būs jākļūst par šīs bankas akcionāru vai partneri, lai saskaņotu starpvaldību un Kopienas aspektus.
<P>
Mans priekšlikums ir pievērst galveno uzmanību pārrunām par šīs garantijas - 29 miljardu - atmaksāšanu. Atmaksājamā summa būs aptuveni EUR 100 miljoni, un vienlaikus mēs varētu sniegt EIB subsīdijas tās iesniegto projektu finansēšanai. Attiecībā uz garantijām es vēlos vērst jūsu uzmanību uz to, ka ar Stabilitātes fondu - EUR 60 miljardiem - un vēl EUR 30 miljardiem mums ir faktiski gada budžets, ko Eiropas Savienība apsolījusi kā garantiju.
<SPEAKER ID="041" NAME="Jan Kozłowski" AFFILIATION="PPE">
(PL) Priekšsēdētāja kungs! Es vēlos apsveikt referentu Kalfin kungu par lielisko ziņojumu, kas, manuprāt, pilnā mērā liecina par Eiropas Parlamenta nostāju. Pagarināt Eiropas Investīciju bankas garantiju pilnvaras ir ļoti svarīgi, un es ceru, ka saskaņošanas procedūra būs ārkārtīgi veiksmīga. Es atzinīgi vērtēju arī priekšlikumu palielināt garantiju segtos apjomus Savienībai Vidusjūrai. Attiecībā uz nesenajiem notikumiem šajā reģionā - piemēram, Tunisijā un Ēģiptē, kā arī pavisam nesen Lībijā -, es uzskatu, ka mums ir jāatbalsta šajās valstīs topošā demokrātija. Taču es arī uzskatu, ka labs lēmums būtu nepiešķirt aizdevumus Baltkrievijai - iepriekšējie runātāji to jau pieminēja -, jo nesenās prezidenta vēlēšanas un ar tām saistītie notikumi ir parādījuši, ka demokrātija un cilvēktiesības tur netiek ievērotas.
<SPEAKER ID="042" NAME="Ingeborg Gräßle" AFFILIATION="PPE">
(DE) Priekšsēdētāja kungs, dāmas un kungi! Mūs gaida jauns ES finansējuma īstenošanas vilnis, izmantojot EIB. Es tādēļ lūdzu vārdu, lai izteiktu brīdinājumu.
<P>
EIB pašlaik ES budžetā ir saistības par EUR 20 miljardiem. Ja pienāktu to samaksas termiņš, mums rastos problēma. Es tāpēc vēlos ierosināt rūpīgi un precīzi pārbaudīt turpmāko ES finansējuma izlietojumu, izmantojot EIB.
<P>
EIB trešās valstīs nav pat 500 darbinieku, bet Eiropas Komisijai šādu darbinieku ir 3700. Tāpēc Komisijai ir daudz lielākas iespējas pašai kontrolēt ES finansējumu, nevis izmantot EIB. Es uzskatu, ka daudz aspektu, kas motivē pilnvaru piešķiršanu EIB, ir vēl joprojām neskaidri. Es vēlos lūgt Parlamentu pārstāt ticēt, ka mēs varam ļaut dažiem privatizēt peļņu un uzvelt sabiedrībai zaudējumus. Mums tas būs jāpamato nodokļu maksātājiem un vēlētājiem savās dalībvalstīs.
<P>
(Priekšsēdētājs pārtrauca runātāju)
<SPEAKER ID="043" NAME="Siim Kallas">
Komisijas priekšsēdētāja vietnieks. - Priekšsēdētāja kungs! Es vēlos izteikt tikai dažus īsus komentārus.
<P>
Pirmkārt, es vēlos uzsvērt, cik būtiski ir ievērot grafiku. Trialogs starp iestādēm sāksies, pamatojoties uz ziņojumu, kuru droši vien pieņems šodien. Mūsu kopīgais mērķis ir pieņemt lēmumu pirms vasaras iestāšanās, lai novērstu risku, ka lēmums netiks pieņemts līdz 2011. gada oktobrim, kas novestu pie EIB ārējo darījumu apturēšanas pēc šā datuma. Tāpēc es uzsveru, ka šis ir ļoti būtisks jautājums.
<P>
Es varu teikt arī to, ka EIB ir aktīvi darbojusies daudzās valstīs, kas tagad ir kļuvušas ļoti svarīgas. Ēģiptes portfelis ir viens no lielākajiem Eiropas Investīciju bankā. No savas darbības sākuma banka ir sniegusi finansējumu EUR 4,3 miljardu apmērā galvenokārt privātajam sektoram.
<P>
Es vēlos arī paskaidrot, ka EIB un budžets ir divas dažādas lietas. Banka veic darījumus ar akcionāru naudu, šajā gadījumā ar kapitālu, ko iemaksā dalībvalstis. Bankai jānodrošina tas, lai visa aizdotā nauda tiktu atmaksāta. Pie banku darbības kultūras pieder tas, ka tās tiek vērtētas pēc kredītreitinga. Šeit jau ir divreiz pieminēts, ka EIB ir visaugstākais kredītreitings. Kredītreitingi nedrīkst pazemināties. Tas ir ļoti svarīgi. Bankai ir jābūt pietiekami augstā profesionālā līmenī, lai nodrošinātu, ka tiek saglabāts kredītreitinga līmenis, kas ir arī Eiropas finanšu simbols.
<P>
EIB pārvalda Direktoru padome. Komisija un visas dalībvalstis ir šīs padomes locekles. EIB var izmeklēt OLAF, un, protams, Revīzijas palāta sniedz savu atzinumu par EIB. Tādējādi pastāv demokrātiski mehānismi, un bankai ir jādarbojas saskaņā ar tiem. ES garantijas sedz tikai riskus suverenitātei un politiskus riskus, un kopš to ieviešanas 1960. gadā tās nekad nav radījušas zaudējumus ES budžetam.
<P>
EIB ir stabila iestāde. Protams, lēmumu pieņemšanā ir lielas izvēles iespējas - kam izsniegt aizdevumu un kā to izsniegt -, un tāpēc politikas pamatnostādnes, kuras šodien apspriežam, kā arī jūsu viedokļi tiek augstu vērtēti. Tie noteikti tiks ņemti vērā.
<SPEAKER ID="045" NAME="Ivailo Kalfin">
referents. - Priekšsēdētāja kungs! Gribu skart tikai trīs jautājumus.
<P>
Pirmkārt, Eiropas Investīciju banka ir Eiropas iestāde. Tā ir radīta ar Lisabonas līgumu. Tāpēc tai jāpalīdz sasniegt Eiropas Savienības mērķus neatkarīgi no tā, vai tie attiecas uz Eiropas Savienību vai valstīm ārpus tās. Es vēlos vērst to cilvēku uzmanību, kas teica, ka bankai nedrīkst būt nekādu saistību ārpus Eiropas Savienības, uz to, ka Eiropas Savienībai ir ārpolitika un ka Eiropas Investīciju banka var palīdzēt sasniegt tās mērķus.
<P>
Otrkārt, Eiropas Investīciju banka ir finanšu iestāde, kam ir augsts kredītreitings. Tā ir loti stabila finanšu iestāde, un visi grozījumi, kurus iesniedzām, bija paredzēti tās stabilitātes saglabāšanai tirgū. Taču tas nav pretrunā iespējai ziņot un novērtēt Eiropas Investīciju bankas projektu attīstību un ietekmi uz klimatu. Arī šajā gadījumā tas nepalielina risku, bet palielina bankas pārredzamību.
<P>
Es augstu vērtēju to, ko teica komisārs. Viņam ir taisnība. Man šķiet, ka mēs pieskārāmies dažiem jutīgiem jautājumiem, kuri tika apspriesti Padomē, bet par kuriem līdz šim brīdim nav pieņemts nekāds lēmums, arī par ES aizdevumu un bankas piešķīrumu apvienošanu nē, nedz arī par to, kā padarīt efektīvāku Eiropas attīstības palīdzību. Eiropas Savienība ir lielākā līdzekļu devēja - ne tikai pati Eiropas Savienība, bet arī dalībvalstis - ar ļoti zemu atpazīstamību.
<P>
Mums ir divas alternatīvas - neskart šo jautājumu, tāpēc ka tas ir jutīgs, vai arī censties sadarboties ar Padomi, lai izstrādātu labāku variantu un palielinātu visa tā finansējuma efektivitāti, kuru izlieto Eiropas Savienība.
<P>
Pateicos jums par atbalstu. Es sagaidu plašu konsensu un pārliecinošu balsojumu Parlamentā, kas kalpos par pamatu sarunu sākšanai ar Padomi.
<SPEAKER ID="046" NAME="Priekšsēdētājs">
Debates tiek slēgtas.
<P>
Balsošana notiks šodien plkst. 12.00.
<P>
Rakstiskas deklarācijas (Reglamenta 149. pants)
<SPEAKER ID="047" NAME="Zuzana Brzobohatá" LANGUAGE="CS">
Šajā ziņojumā galvenā uzmanība ir pievērsta dažādiem Eiropas Investīciju bankas (EIB) darbības aspektiem. Daži no tās pasākumiem ir paredzēti ES attīstības mērķu sasniegšanai valstīs, kurām ir grūtības ar saprātīgiem noteikumiem iegūt finanšu līdzekļus kapitāla tirgos. Saskaņā ar šo politiku ES izmanto EIB, lai mazinātu plaisu starp ziemeļiem un dienvidiem, jo mazāk attīstītām valstīm nenovēršami ir apgrūtināta piekļuve finansējumam savas tautsaimniecības attīstīšanai. Es esmu pārliecināta, ka ir pareizi saglabāt un paplašināt ES instrumentus, lai palīdzētu trešām valstīm, līdz ar to izrādot solidaritāti ar tām, kā arī lai uzņemtos savu daļu atbildības par globālās ekonomikas funkcionēšanu. Es uzskatu, ka EIB pilnvaru pagarināšana, iekļaujot reģionālās darbības pamatnostādnes, kuras pēc apspriešanās ar Eiropas Ārējās darbības dienestu izstrādās Komisija sadarbībā ar EIB, ir solis pareizajā virzienā, kas ļaus sasniegt ES ārpolitikas mērķus. Es uzskatu arī, ka būtu lietderīgi izmantot EIB pilnvaras, lai sniegtu kredītus Īslandei, Baltkrievijai, Lībijai, Irākai un Kambodžai. Aizdevumi Īslandei ir piešķirti, lai atbalstītu tās ekonomiku, bet aizdevumi citām valstīm ir piešķirti ar noteikumu, ka finansējums tiek izmantots vienīgi demokrātijas un cilvēktiesību attīstības atbalstam.
<SPEAKER ID="048" NAME="Tamás Deutsch" AFFILIATION="PPE">
rakstiski. - (HU) Budžeta garantijas, kuras Eiropas Savienība sniedz Eiropas Investīciju bankai (EIB), nodrošina šīs bankas stabilitāti un novērš politiskus un ar attiecīgo valsti saistītus riskus, kas rodas bankas darbības gaitā, galvenokārt izsniedzot aizdevumus valstīm un projektiem, kam ir grūtības vai kam nav iespējams piekļūt finansējumam kapitāla tirgū. Lēmums attiecas uz garantiju pilnvaru atjaunošanu. Tas nosaka maksimālo finansējuma apjomu, uzskaita valstis, kas ir tiesīgas saņemt aizdevumu, un nosaka tām pieejamo finansējuma apjomu. Reģionālo mērķu sistēma ir aizstāta ar augsta līmeņa visaptverošiem mērķiem, kas saskaņā ar lēmumā noteiktajiem principiem tiek attiecināti uz visiem reģioniem. Eiropas Komisija sadarbībā ar EIB un apspriežoties ar Eiropas Ārējās darbības dienestu, izstrādā darbības pamatnostādnes, kas atspoguļo ES reģionālo stratēģiju katram reģionam, uz ko attiecas šīs pilnvaras. Turpmāk lielāks uzsvars tiks likts uz tādām nozarēm kā veselības aprūpe, izglītība, vides infrastruktūra, ūdenssaimniecība, kanalizācija, ilgtspējīgs transports, klimata pārmaiņu mazināšana un pielāgošanās tām. Budžeta kontroles komitejas īpašais uzdevums bija stiprināt budžeta kontroles funkcijas šajā lēmumā. Lai palielinātu pārredzamību, kā arī lai aizstāvētu Eiropas Revīzijas palātas tiesības revidēt finansējuma izlietojumu, kas piešķirts no ES budžeta, jo īpaši svarīga ir turpmāk paredzētā Parlamenta iepazīstināšana ar visiem ziņojumiem un informāciju, kas attiecas uz EIB darbību un uz konkrētiem datiem par to projektu rezultātiem, kurus finansē ar ES garantijām.
