<CHAPTER ID="015">
Divējāda lietojuma preces un tehnoloģijas (debates) 
<SPEAKER ID="070" NAME="Priekšsēdētājs">
Nākamais darba kārtības punkts ir Leichtfried kunga ziņojums Starptautiskās tirdzniecības komitejas vārdā par Kopienas režīmu divējāda lietojuma preču un tehnoloģiju eksporta kontroli - C7-0062/2010 -.
<SPEAKER ID="071" NAME="Jörg Leichtfried" LANGUAGE="DE">
Priekšsēdētāja kungs, komisāres kundze, dāmas un kungi, kad uzņēmos sagatavot ziņojumu par divējāda lietojuma preču un tehnoloģiju eksporta kontroli, es, lai gan nojautu par šī ziņojuma pētāmās jomas plašumu, tomēr neaptvēru, ka tā ir tik apjomīga.
<P>
Šis ziņojums galvenokārt apskata praksi, kas bieži vien, sagatavojot ziņojumus, paliek ēnā, bet kas, no otras puses raugoties, nodrošina darbavietas un, manuprāt, ir jāievēro visā Eiropā.
<P>
Tas galvenokārt ir par eksporta licenču atvieglošanu precēm, kuras var lietot gan militāriem, gan civiliem mērķiem. Tās ietver visu, no ķimikālijām un kodoldegvielas līdz ieroču daļām, datorsastāvdaļām un, visbeidzot, esam jau par to aktīvi debatējuši, pat programmatūrai un tās sastāvdaļām.
<P>
Uzskatu, ka ir svarīgi, lai dažādie nosacījumi, kas šobrīd ir spēkā dalībvalstīs, tiktu labāk saskaņoti un precizēti, konkretizēti un būtu pārredzamāki, bet visbūtiskāk, lai tie sasniegtu pārredzamību visas Eiropas mērogā.
<P>
Iespējams, tieši šis ziņojums mums, Eiropas Parlamenta locekļiem, lika pirmoreiz paraudzīties uz Lisabonas līguma patiesajām sekām. Komisija sākotnēji iesniedza šo priekšlikumu Padomei ar cerību, ka šis jautājums, iespējams, tiks nokārtots līdz Lisabonas līguma noslēgšanai. Tomēr tā nenotika. Tādējādi tas ir nonācis arī līdz Eiropas Parlamentam, un es uzskatu, ka ir labi, ka šis jautājums tiek iztirzāts Parlamentā, jo mēs uz daudziem jautājumiem, kuriem es tūlīt pievērsīšos, raugāmies citādi nekā Padome.
<P>
Mums ir izdevies pārvarēt vairākus juridiskus sarežģījumus, kas radās Komisijas pielietotās metodes rezultātā. Īpaši gribētu pateikties Komisijas pārstāvjiem, ka mums ir izdevies sakārtot šo jautājumu tā, ka tagad atrodamies uz pareizā juridiskā ceļa. Visbeidzot jāpievērš uzmanība dažām galvenajām problēmām.
<P>
Parlamentā mums lielos vilcienos ir vienots viedoklis visos jautājumos ar vienu izņēmumu, un šajā sakarā mums nav vienprātības arī ar Padomi. Jautājums ir par to, vai eksporta atļaujas jāpiešķir pēc vai pirms tā veikšanas. Līdz ar to drošības, uzraudzības un pārredzamības apsvērumu dēļ būtu saprātīgi nodrošināt to, lai atļauja tiktu prasīta pirms bīstamu preču eksportēšanas, nevis pēc tās, jo pastāv liela iespējamība, ka vēlāk mēģinājums aizliegt šāda veida eksportu nebūs diez ko veiksmīgs. Tā ir visiem labi zināmā ex-post - ex-ante diskusija. Manuprāt, saprātīgāk būtu vispirms piešķirt eksporta atļauju un tikai tad ļaut preces eksportēt.
<P>
Jautājums, kurā visi esam vienisprātis - izņemot Padomi - ir par pārredzamību attiecībā uz pienākumu ziņot. Uzskatu, ka Eiropas Parlamentam tomēr jābūt informētam, kādi ir jautājuma tehniskās puses risinājumi, un jāapspriež - kas, kur un cik daudz ir piešķirts, jo mēs pilnīgi noteikti esam institūcija, kam jānodrošina, lai viss tiktu veikts atbilstoši prasībām.
<P>
Turklāt būtu svarīgi apspriest, kā mums vajadzētu rīkoties tādu ierīču eksporta gadījumā, kuru izmantošana varētu novest pie cilvēktiesību pārkāpumiem. Domāju, ka šādu eksportu vajadzētu aizliegt. Mums vajadzētu pārliecināties, ka šādas preces netiek eksportētas. Tagad vēlos uzklausīt debates.
<SPEAKER ID="072" NAME="Cecilia Malmström">
Komisijas locekle. - Priekšsēdētāja kungs, katru dienu Eiropas uzņēmumiem ir jāsacenšas nemitīgi mainīgā vidē un pieaugošas konkurences apstākļos. Jautājumi par uzticamību un savlaicīgu piegādi ir tikpat svarīgi kā tie, kas attiecas uz kvalitāti un cenām. Divējāda lietojuma preču eksports rada noteiktas problēmas, jo tas ir pakļauts prasībām, kur nepieciešama atļauju piešķiršana.
<P>
Divējāda lietojuma preces nav šaura patēriņa produkti. Liels daudzums šo preču tiek likumīgi un plaši lietots dažādās rūpniecības nozarēs - kosmosa rūpniecībā, telekomunikāciju nozarē, aviācijā, ķīmijas rūpniecībā un daudzās citās. Šīs preces tiek kontrolētas, jo tās iespējams izmantot arī militāros nolūkos.
<P>
Daudzas dalībvalstis saviem eksportētājiem sniedz īpašus atvieglojumus. Tie tiek saņemti vispārīgo licenču formā un ļauj uzņēmumiem noteiktās dalībvalstīs eksportēt divējāda lietojuma preces ar minimālu apgrūtinājumu.
<P>
Pēc 2008. gada valsts līmeņa veicināšanas pasākumu analīzes Komisija nāca klajā ar priekšlikumu paplašināt valsts līmeņa atvieglojumus eksportētājiem visā Savienībā. Priekšlikums jaunajai ES vispārējā eksporta atļaujai ir veidots tā, lai ļautu eksportētājiem visās dalībvalstīs gūt labumu no vienkāršotām eksporta procedūrām noteiktām divējāda lietojuma precēm uz noteiktiem galamērķiem. Tādējādi dalība starptautiskās izstādēs un gadatirgos kļūs daudz vienkāršāka. Labotu preču eksports arī kļūs vienkāršāks, un telekomunikāciju aprīkojuma un noteiktu rūpniecisko ķimikāliju eksports arī tiks vienkāršots. No otras puses, dalībvalstis varēs koncentrēt savus ierobežotos resursus uz darījumiem, kas patiešām varētu radīt risku.
<P>
Komisija regulāri saņem sūdzības no šīs nozares pārstāvjiem, ka vienas eksporta procedūras ir aizliegtas, iebraucot vienā dalībvalstī, kamēr identiski darījumi tiek atļauti citā dalībvalstī. Šis priekšlikums ir pirmais solis, lai novērstu šo nevienlīdzīgo situāciju mūsu vienotajā tirgū. Daudzas citas valstis arī veic darbības, lai eksporta kontroli noteiktu par prioritāti savā darbā, un mums nevajadzētu atpalikt.
<P>
Es vēlētos pateikties referentam Leichtfried kungam un citiem Parlamenta locekļiem par ieguldīto konstruktīvo darbu priekšlikuma sagatavošanā. Jūsu un jūsu komitejas sagatavotais ziņojums pilnīgi noteikti ir solis pareizajā virzienā un lielā mērā atbilst Komisijas redzējumam
<SPEAKER ID="073" NAME="Reinhard Bütikofer" LANGUAGE="DE">
Priekšsēdētāja kungs, komisāres kundze, mums ir jārisina jautājums, kas vienlīdz nopietni skar tirdzniecību un drošību. Divējāda lietojuma preces ir produkti, kurus var lietot divējādi. Tas nozīmē, ka tiem var atrast civilu pielietojumu, kā arī to lietošana var būt absolūti saprātīga vai galēji bīstama, tomēr jebkurā gadījumā drošībai atbilstoša. Dažas grupas, piemēram, Vācijas Federālā ekonomikas un tehnoloģiju ministrija apgalvo, ka tās nav - es citēju - "bīstamas”. Tas nav pareizi. Šis Parlamenta sasaukums iepriekš ir ieņēmis daudz atbildīgāku nostāju savās komitejās.
<P>
Es runāju kā Ārlietu komitejas un Drošības un aizsardzības apakškomitejas atzinuma sagatavotājs. Šajās komitejās mēs esam ieņēmuši skaidru nostāju. Mēs uzskatām, ka būtu ļoti nolaidīgi neņemt vērā noteiktus kontroles mehānismus. Tādēļ es vēlētos vērsties pie saviem kolēģiem ar ierosinājumu sekot Ārlietu komitejas un Drošības un aizsardzības apakškomitejas ieteikumiem un īpaši referenta, kurš tikko izteicies, ieteikumiem ex-ante kontroles jautājuma sakarā. Šis ir viens no galvenajiem pretrunīgi vērtējamajiem jautājumiem, ar kuru mēs joprojām saskaramies šīs tēmas sakarā.
<P>
Pārbaužu veikšana pēc tam, kad darbība jau notikusi, kaitētu drošībai. Tomēr mēs vēlamies sniegt lielāku drošību ES iedzīvotājiem, kā arī mūsu partnervalstīm un tirdzniecības partneriem. Mēs nevēlamies, lai ex-ante kontroles princips - kuru ir atbalstījusi Starptautiskā tirdzniecības komiteja un Ārlietu komiteja - tagad tiktu aizstāts ar ex-post kontroles principu. Tas nostādītu tirdzniecības intereses augstāk par drošības interesēm. Daudzas dalībvalstis, piemēram, Nīderlande, ir ieteikušas nepiemērot šo principu. Tāpēc tas nešaubīgi būtu mūsu pilsoņu interesēs, lai plenārsēdē tiktu apstiprināts komiteju sagatavotais dokuments.
<SPEAKER ID="074" NAME="Elisabeth Köstinger" LANGUAGE="DE">
Priekšsēdētāja kungs, komisāres kundze, Divējāda lietojuma regula, kas ir šīs dienas apspriežamais jautājums, rada iespēju vispārējo atļauju iegūšanai precēm un tehnoloģijām, kas nav bīstamas un tiek eksportētas uz trešām valstīm un paredzētas divējāda lietojuma mērķiem. Tomēr šīs vispārējās atļaujas ir paredzētas arī tāpēc, lai veicinātu Eiropas eksportētāju un mazo un vidējo uzņēmumu drošu plānošanu. Šī regula ir paredzēta atvieglojumu nodrošināšanai Eiropas eksportētājiem, lai aiztaupītu laikietilpīgas individuālas atļaujas saņemšanas procedūras, un - visbūtiskākais, lai palielinātu to konkurētspēju. Tāpēc uzskatu, ka detalizētas reģistrācijas procedūras un papildu prasības, kas tiek uzspiestas, nedod vēlamos rezultātus, drīzāk radīs papildu izdevumus.
<P>
Nav šaubu, ka eksportam, kas paredzēts divējādiem mērķiem, jāatbilst drošības normām, un tas nedrīkstētu radīt apdraudējumu, bet jebkurā gadījumā mums jāapsver pārmērīgo un nevajadzīgo papildu izdevumu nepieciešamība. Piemēram, varu minēt kādu vidējo uzņēmumu, kurš darbojas mašīnbūves rūpniecības jomā un piedāvā 24 stundu iekārtu labošanas pakalpojumus un iekārtu daļu piegādi. Šiem pakalpojumiem arī turpmāk jābūt pieejamiem, neraugoties uz vēl stingrākiem eksporta noteikumiem.
<P>
Tas pats attiecas uz kibernoziegumu jomu un ieinteresēto personu iesaistīšanos. Ja mums nav skaidru kritēriju un pamatnoteikumu šajās jomās un ja formulējums ir neprecīzs, tad man jāapšauba papildu izmaksu nepieciešamība un vispārēja noteikumu piemērošana šajā sakarā. Lai gan ir ļoti svarīgi iesaistīt ieinteresētās personas lēmumu pieņemšanas procesos, tomēr lēmumu tālākai pielāgošanai vienmēr jānotiek, vadoties no praktiskā un saprāta viedokļa. Nav šaubu, ka šajā jautājumā būtiska ir pārredzamība un drošība.
<P>
Visbeidzot, es vēlētos vēlreiz uzsvērt, ka šī regula ir paredzēta, lai atvieglotu procedūru un samazinātu birokrātiju. Par pamatu ņemot drošu produktu un tehnoloģiju lietošanu, ir iecerēts stiprināt Eiropas ekonomiku un vienkāršot ar šo jomu saistīto administrēšanu.
<SPEAKER ID="075" NAME="George Sabin Cutaş" LANGUAGE="RO">
Priekšsēdētāja kungs, vispirms es vēlētos apsveikt savu kolēģi par ieguldīto nenovērtējamo darbu šī ziņojuma sagatavošanā, kas ir diezgan tehnisks, bet kas sekmēs reālas darbības Eiropas iedzīvotāju drošības labā.
<P>
Gandrīz 15 gadu garumā Eiropas Savienība ir nodrošinājusi divējāda lietojuma preču eksporta kontroles pasākumus. Tādu preventīvo pasākumu piemērošana kā eksporta licencēšanas prasību un muitas reģistrācijas procedūru noteikšana pilnvaro Eiropas Savienību nepieļaut ieroču izplatīšanu, īpaši masu iznīcināšanas ieročus. Tomēr Eiropas Savienības divējāda lietojuma preču režīmam jābūt daudz pārredzamākam un demokrātiskākam. Jāizveido droša sistēma paziņojumu apkopošanai, nosūtīšanai un glabāšanai par precēm, kuras var lietot gan civiliem, gan militāriem mērķiem, lai novērstu masu iznīcināšanas ieroču izplatīšanas risku.
<P>
Es arī atzinīgi vērtēju referenta priekšlikumu, kurā Divējāda lietojuma preču koordinācijas grupa tiktu aicināta iesniegt Eiropas Parlamentam gada ziņojumu, lai tas varētu īstenot savas kontroles funkcijas. Eiropas Komisijas pienākums, savukārt, ir informēt Eiropas Parlamentu par regulas par Kopienas režīma divējāda lietojuma preču un tehnoloģiju eksporta kontroles noteikumu ieviešanu un iesniegt ierosināto pasākumu ietekmes novērtējumu.
<P>
Pēdējā, bet ne mazāk svarīgā doma ir tāda, ka Eiropas Savienībai ir jāieņem stingrāka nostāja attiecībā uz starptautiskajiem eksporta kontroles režīmiem. Diemžēl starptautisko eksporta kontroles režīmu uzdevums ir atjaunināt kontrolējamo preču sarakstus, un tie gandrīz automātiski tiek transponēti ES tiesību aktos bez jebkādas Eiropas Parlamenta līdzdalības šajā procesā. Tāpēc es aicinu Parlamentu labāk veikt savas kontroles funkcijas un palielināt Parlamenta kā likumdevēja lomu, kā to paredz Lisabonas līgums.
<SPEAKER ID="076" NAME="Niccolò Rinaldi" LANGUAGE="IT">
Priekšsēdētāja kungs, komisāres kundze, dāmas un kungi, ja ir kāda tirdzniecības joma, kuru ir grūti kontrolēt, tad tā vienmēr ir bijusi ieroču tirdzniecība. Pastāv dažādi veidi, kā vēl vairāk sarežģīt šo kontroles sistēmu. Viens no tiem ir tādu šķietami nekaitīgu ieroču vai tādas tehnikas tirdzniecība, kas bez pūlēm var tikt pārvērsta nopietnā ierocī, un tāpēc esam noraizējušies par divējāda lietojuma preču lietošanas noteikumiem regulā. Vēl viena būtiska problēma ir regulatīvo aktu pārpilnība, kas jebkuru kontroles sistēmu padara neefektīvu.
<P>
Kad sākām strādāt ar šo jautājumu, Komisija lūdza mums veikt izmaiņas regulā laika posmā no 2000. gada. Tajā pašā laikā šis lūgums tika atcelts, un mēs tikām aicināti veikt grozījumus daudz nesenākā 2009. gada regulā, pamatojoties uz to pašu novecojušo priekšlikumu. Tikko esam sākuši trīspusējas sarunas, un Komisija jau atkal ir iesniegusi jaunu likumdošanas priekšlikumu atkal veikt grozījumus regulā. Tieši tādēļ pirmais lūgums būtu izveidot skaidrus, vienkāršus un pārredzamus noteikumus, lai Eiropas eksportētāji varētu paļauties uz vienotu tekstu.
<P>
Četri ierosinājumi, raugoties no Eiropas Liberāļu un demokrātu apvienības grupas (ALDE) pozīcijām. Sakarā ar zemas vērtības sūtījumiem mūsu, ALDE grupas, viedoklis sakrīt ar Padomes viedokli, ka esam ļoti skeptiski noskaņoti attiecībā uz šo sistēmu. Parlaments ir ierobežojis maksimālo vērtību no EUR 5 000 līdz 3 000 un piemērojis virkni citu kritēriju. Saņēmēju valstu saraksts ir ļoti ierobežots. Šādu situāciju likumīgi vēlas mazie un vidējie uzņēmumi, bet mēs uzskatām, ka drošība ir pati svarīgākā, tieši tāpat kā tirdzniecība, un mums jārisina šī situācija trijpusēju sarunu ceļā.
<P>
Mēs atbalstām ex-ante paziņojumu politiku un dalībvalstu pienākumu reģistrēties. Visbeidzot mēs pieprasām maksimālu pārredzamības līmeni, lai būtu pārliecināti, ka regula piedāvā mehānismu, kas informē ieinteresētās puses, tādas kā cilvēktiesību vai miera uzraudzības organizācijas un arodbiedrības par dažādiem lēmumu pieņemšanas posmiem, iekļaujot to Eiropas Parlamenta ziņojumā.
<SPEAKER ID="077" NAME="Helmut Scholz" LANGUAGE="DE">
Priekšsēdētāja kungs, komisāres kundze, savas grupas vārdā es vēlētos sirsnīgi pateikties Leichtfried kungam par šajā ziņojumā ieguldīto darbu, es vēlu viņam veiksmi neapšaubāmi grūtajās sarunās ar Padomi, kuras pārstāvji diemžēl nav klāt šajās debatēs.
<P>
Tomēr es gribētu minēt divus aspektus. Grozījumi, kurus apspriešanai iesniedza Eiropas Tautas partijas grupa (Kristīgie demokrāti), nav noderīgi referentam, bet pavājina Parlamenta nostāju sarunās, kas definēta Starptautiskajā tirdzniecības komitejā. Izskatās, ka grozījumi atvieglos ieroču eksportētāju dzīvi. Tāpēc mana grupa neatbalstīs šos grozījumus.
<P>
Otrkārt, es gribu pateikt, ka manai grupai ir ievērojamas problēmas ar divējāda lietojuma preču saraksta izmantošanu, lai bloķētu jaunattīstības valstu piekļuvi augstajām tehnoloģijām. Tas attiecas uz augstas efektivitātes datoru eksporta ierobežojumiem. Esam pieredzējuši politisku pārkāpumu iespējamību saistībā ar divējāda lietojuma preču saraksta izmantošanu, īpaši Centrāleiropas un Austrumeiropas valstīs. Šī iemesla dēļ esam izstrādājuši Grozījumu Nr. 47, un es lūdzu jūs atbalstīt šo grozījumu jaunattīstības valstu interesēs.
<SPEAKER ID="078" NAME="Franz Obermayr" AFFILIATION="NI">
(DE) Priekšsēdētāja kungs, kodoldegviela, ķimikālijas un datorprogrammas var tikt lietotas miermīlīgos nolūkos, bet tikpat labi tās var lietot militāriem mērķiem. Daudzas dalībvalstis gadiem ilgi ir piegādājušas Lībijai ieročus un pat spīdzināšanas aprīkojumu. Pēdējais ieroču eksporta ziņojums - vairāk gan kā grēku uzskaitījums - skaidri parāda, ka Itālija, Malta un Vācija lielākoties piegādāja ieročus Gaddafi Turpretī Francija bija līderpozīcijās attiecībā uz piegādēm arābu zemēs. Citi - kā mana valsts, Austrija - ievēro ierobežojumus. Šī nelīdzsvarotība ir jāapkaro.
<P>
Visām dalībvalstīm un ES ieroču ražošanas industrijai kopumā ir jāievēro strikti kontroles un pārredzamības noteikumi. Tomēr sistēmai jāiet līdzi laikam. Īpaši attiecībā uz programmatūru, IT un viedtālruņiem ir jāapsver, vai tie būs noderīgi demokrātiskām kustībām, kā esam to pēdējā laikā novērojuši arābu zemēs. Tāpēc mums vajadzīga atšķirīgāka analīze saistībā ar potenciālajām izmantošanas iespējām un saņēmēja uzticamību.
<SPEAKER ID="079" NAME="Christofer Fjellner" AFFILIATION="PPE">
(SV) Priekšsēdētāja kungs, produktu skaits, uz kuriem attiecas dotie tiesību akti un kuri var tikt lietoti gan civiliem, gan militāriem mērķiem, ir daudz lielāks, nekā sākumā šķiet. Tas ietver plaša spektra preces no kravas mašīnām līdz lidmašīnu dzinējiem un telekomunikāciju aprīkojumam. Tāpēc uzskatu, ka ir būtiski atzīmēt, ka šajā sakarā tieša atsauce uz ieroču industriju bieži vien ir maldinoša. Šie tiesību akti ir svarīgi, lai vienkāršotu un saskaņotu veidu, kādā Eiropā tiek tirgotas preces, kas var tikt lietotas gan civiliem, gan militāriem mērķiem. Šim procesam jābūt noteiktam, pārredzamam un skaidram, bet arī saskaņotam. Katru reizi, kad dzirdu piemēru par kādu Zviedrijas uzņēmumu, kam ir liegta iespēja eksportam uz citu valsti sakarā ar ES tiesību aktiem, lai vēlāk atklātu, ka, piemēram, līdzīgs Francijas uzņēmums bez problēmām var eksportēt tās pašas preces, kļūst skaidrs, ka ES ir izgāzusies.
<P>
Mums jāatceras, ka tirdzniecība savā būtībā ir laba lieta. Es šobrīd domāju, piemēram, telekomunikāciju aprīkojumu, kurš ir neiedomājami svarīgs demokrātiskām kustībām visā pasaulē. Šim priekšlikumam nevajadzētu padarīt civilo tirdzniecību daudz sarežģītāku un pakļaut lielākai birokrātijai. Tāpēc esmu pret priekšlikumu ieviest ex-ante deklarēšanu. Modernas, savlaicīgas piegādes sistēmas, pakalpojumu līgumi utt., rada milzīgus sarežģījumus pilnīgi likumīgu preču eksportam. Daudzi uzņēmumi zina, tieši kuras preces tās ir. Pat, ja tie piemēro ex-post paziņojumu, tie zina, ka tiks sodīti, ja mēģinās eksportēt šīs preces. Domāju, ir svarīgi vienkāršot tirdzniecības procedūras. Mums jāpārliecinās, ka tiesību akti ir noteikti, skaidri un saskaņoti, bet arī vienkārši uztverami. Šī doma nesaskan ar ex-ante pārbaužu piemērošanu visām precēm, kas tiek eksportētas. Piemēram, ir problemātiski nosūtīt telekomunikāciju aprīkojumu uz valstīm, kur tas patiesi ir nepieciešams.
<SPEAKER ID="080" NAME="Janusz Władysław Zemke" AFFILIATION="S&amp;D">
(PL) Priekšsēdētāja kungs, ja drīkstu, es vēlētos pateikties, ka ļaujat man izteikties. Problēma ir tajā, ka ne visas ES dalībvalstis piemēro vienādus kritērijus attiecībā uz divējāda lietojuma preču eksportu. Tāpēc mums ir jānodrošina, lai visās ES dalībvalstīs tiktu piemēroti vienādi augsti standarti saistībā ar civiliedzīvotāju preču eksportu, kas var tikt lietotas arī militāriem mērķiem.
<P>
Es uzskatu, ka šai regulai īpaši vajadzētu izcelt nepieciešamību novērst nepamatotu un nevēlamu tehnoloģiju un to programmatūras izplatīšanu, jo noziegumu skaits attiecībā uz modernajām tehnoloģijām un programmatūru palielinās. Domāju, šis būtu efektīvs veids, kā apkarot kiberterorismu.
<SPEAKER ID="081" NAME="Ioan Mircea Paşcu" AFFILIATION="S&amp;D">
Priekšsēdētāja kungs, ziņojuma tēma ir dubultsensitīva gan politiskā, gan ekonomiskā ziņā. No vienas puses, ES vēlas novērst divējāda lietojuma preču izmantošanu militāriem mērķiem un/vai pret cilvēkiem. No otras puses, tai ir jāapsver ražotāju un lietotāju ekonomiskās intereses. Šī iemesla dēļ regula ir ļoti neskaidra, jo tai jāietver gan pastāvošo nepilnību labojums, gan jākalpo par piemēru citiem nākotnē.
<P>
Turklāt kamēr vieniem regula šķitīs pārāk strikta, citiem tā šķitīs par vāju, un tai būs nepieciešama regulāra pārskatīšana. Kā Ārlietu komitejas loceklis es pilnībā atbalstu uzskatu, ka regulai jābūt daudz pārredzamākai un striktākai. Tāpēc esmu par atļaujas piešķiršanu pirms eksporta, nevis otrādi. Īpaši pēc Lisabonas gadījuma, Parlaments var tikai sniegt palīdzīgu roku, un tieši to arī tas šobrīd dara. Rezultātā Parlamenta loma ir jānostiprina, nevis jāpārskata.
<SPEAKER ID="082" NAME="Peter Jahr" AFFILIATION="PPE">
(DE) Priekšsēdētāja kungs, kad jautājums ir par divējāda lietojuma preču eksporta atļauju, iespējams mēs visi piekritīsim, ka Eiropas Savienībā ir nepieciešami vienoti noteikumi, lai dalībvalstis nepiemērotu dažādas prakses, kuras kropļotu konkurenci un radītu pretēju rezultātu tam, ko mēs patiesībā vēlamies panākt.
<P>
Protams, tas izklausās loģiski, kad mēs sakām, ka eksporta atļauja un apstiprinājums ir jāsaņem iepriekš. Mēs vēlamies lielāku pārredzamību un mēs gribam, lai šis process tiktu uzraudzīts, lai mēs no tā visa gūtu kādu mācību. Šajā sakarā vēlos izteikt atbalstu Köstinger kungam, kurš teica, ka mums acīmredzami ir vajadzīga sistēma, kura būtu atbilstīga mazo un vidējo uzņēmumu vajadzībām. Pasaules tirgus nav paredzēts tikai lielajiem koncerniem, bet tajā ir vieta arī maziem un vidējiem uzņēmumiem.
<P>
Tas arī būtu mans aicinājums referentam, proti, nodrošināt, lai izvirzītie apstākļi un prasības būtu atbilstīgas maziem un vidējiem uzņēmumiem un tās būtu iespējams īstenot.
<SPEAKER ID="083" NAME="João Ferreira" AFFILIATION="GUE/NGL">
(PT) Priekšsēdētāja kungs, izmantojot civiliedzīvotāju preces un tehnoloģijas militāriem mērķiem, pastāv problēma, ka nav metodes, lai tās netiktu sasaistītas ar eksporta kontrolēšanu, tā ir zināma kā divējāda lietojuma preču un ar to saistīto pakalpojumu kontrolēšana. Šī eksporta kontroles sistēma ir svarīga un tā jāievēro striktā veidā, lai tā nelabvēlīgi neietekmētu jaunattīstības valstu piekļuvi precēm un tehnoloģijām, kas vajadzīgas to attīstībai. Ir svarīgi palielināt pārredzamību būtiskiem procesiem un veicināt to demokrātisku pārbaudi.
<P>
Tomēr šajā jomā ir nepieciešama konsekvence starp citiem Eiropas Savienības politikas virzieniem un regulas mērķiem. Piemēram, mēs atceramies izpētes projektus, kurus finansēja Septītās pamatprogrammas ietvaros, īpaši tos, kuros bija iesaistīta Izraēlas aviācijas nozare, kura ražoja bezpilota lidaparātus uzbrukumiem Gazas joslā 2008. un 2009. gadā, izraisot vairāku cilvēku nāvi. Kā arī nepieciešams nopietns novērtējums divējādam civilam un militāram lietojumam, lai varētu izmantot šo programmu rezultātus.
<SPEAKER ID="084" NAME="Cecilia Malmström">
Komisijas locekle. -Priekšsēdētāja kungs, De Gucht kunga vārdā es vēlos vēlreiz pateikties referentam un komitejai par darbu, ko viņi veic. Komisija ļoti lielā mērā atbalsta šajā ziņojumā paustos uzskatus, kā arī viedokli par abiem jautājumiem, kuriem ierosina ex-ante sistēmas piemērošanu. Komisijai pats būtiskākais ir tas, lai sistēma būtu vienāda, jo mums jācenšas izvairīties no dubultiem standartiem un pārliekas sarežģītības.
<P>
Mēs esam ar jums vienisprātis, ka ir nepieciešana sava veida ziņošanas mehānisma izveide, kas gan veicama tā, lai pārlieku neapgrūtinātu mazos un vidējos uzņēmumus. Tomēr šāda mehānisma izveide ir vajadzīga, un es ceru, ka jums vēlāk izdosies panākt vienošanos ar Padomi par pārējiem jautājumiem. Vēlreiz pateicos par šīm debatēm, Priekšsēdētāja kungs.
<SPEAKER ID="085" NAME="Jörg Leichtfried" LANGUAGE="DE">
Priekšsēdētāja kungs, es vēlējos izmantot šīs pēdējās divas minūtes, lai vērstos pie Padomes. Taču redzu, ka Padomes locekļiem paredzētās sēdvietas ir tukšas. Neesmu pārliecināts, ka ir saprātīgi organizēt debates bez Padomes līdzdalības. Manuprāt, būtu pareizi informēt tās locekļus, ka gadījumā, ja tie vēlas panākt kādu Eiropas Parlamenta rīcību, tad viņiem būtu jāierodas šajā ēkā un jāklausās tajā notiekošajās debatēs.
<P>
Zinu, ka izskatītais jautājums ir attiecināms uz lielu rūpniecības nozares daļu. Tas skar daudzas preces un darbavietas, īpaši jau mazajos un vidējos uzņēmumos, kas ražo augstās tehnoloģijas un ir ļoti nozīmīgas. Šo cilvēku interesēs ir tas, lai visā Eiropas Savienībā pastāvētu vienoti noteikumi, kā arī tas, lai nebūtu novērojama Fjellner kunga pieminētā situācija - ir valstis, kas pilda savas saistības, bet pastāv arī tādas, kas to nedara. Rezultātā zaudētāja lomā paliek tās, kas pakļaujas noteikumiem. Tā nedrīkstētu būt.
<P>
Tāpēc mums būtu svarīgi ātri rast risinājumu, savukārt Padomei saprast to, ka ne vienmēr tās uzskati atbilst patiesībai. Tas arī ir svarīgi. Šī atklāsme mums palīdzēs atrast ātru risinājumu, kas īstenos Eiropas rūpniecības, darbavietu un cilvēktiesību aizsardzības intereses, kā arī palīdzēs veicināt drošības un fiziskās neaizskaramības nodrošināšanu ārpus Eiropas Savienības. Ziņojuma mērķis ir to sekmēt.
<SPEAKER ID="086" NAME="Priekšsēdētājs">
Debates tiek slēgtas.
<P>
Balsošana par Leichtfried kunga sagatavoto ziņojumu notiks rīt pusdienlaikā.
