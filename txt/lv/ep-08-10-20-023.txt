<CHAPTER ID="023">
Kopienas tiesību piemērošanas pārraudzība (īss izklāsts) 
<SPEAKER ID="252" NAME="Priekšsēdētājs">
Nākamais punkts ir Geringer de Oedenberg kundzes Juridiskās komitejas vārdā sniegtā ziņojuma par 24. ikgadējo Komisijas ziņojumu par Kopienas tiesību piemērošanas pārraudzību īss izklāsts.
<SPEAKER ID="253" NAME="Lidia Joanna Geringer de Oedenberg">
referente. - (PL) Priekšsēdētāja kungs, Eiropas Savienības politikas efektivitāte lielā mērā ir atkarīga no tā, kā to īsteno valsts, reģiona un vietējā līmenī. Tāpēc ir stingri jāuzrauga, vai dalībvalstis ievēro Kopienas tiesības. Kā Parlamenta referente par 24. ikgadējo ziņojumu šajā jautājumā es varu teikt, ka nedaudz ir samazinājies to gadījumu skaits, kad Komisija ir uzsākusi pārkāpuma procedūru. Tomēr tas joprojām pārsniedz 2500 gadījumu.
<P>
Ir arī jāpiemin, ka par 16 % ir samazinājies to procedūru skaits, kas uzsāktas sakarā ar neizpildītu pienākumu sniegt informāciju Komisijai par transponēšanas procedūrām paplašinātajā 27 dalībvalstu Savienībā. Tas norāda uz dalībvalstu labāku disciplinētību attiecībā uz paziņojumu iesniegšanu. Tāpat kā iepriekšējos gados apsūdzību lielākā daļa attiecas uz neatbilstošu vienotā tirgus darbību, īpaši cilvēku, preču un pakalpojumu brīvas aprites principa īstenošanu. Daudzas apsūdzības attiecas uz gadījumiem, kad ir pārkāptas tiesības, kuras izriet no Eiropas Savienības pilsonības, kas garantē vienlīdzīgas tiesības un iespējas visiem pilsoņiem. 2007. gada 5. septembrī Komisija ierosināja grozīt līdzšinējās darba metodes. Priekšlikuma mērķis bija nodrošināt procedūru efektīvāku vadību, un tas saņēma Parlamenta deputātu vairākuma atbalstu. Tomēr ir izskanējušas bažas, ka jaunās procedūras rezultātā var mazināties Komisijas kā Līgumu sarga atbildība, jo tā paredz Komisijā saņemto sūdzību pāradresēšanu atpakaļ dalībvalstīm, kuras in primis ir atbildīgas par Kopienas tiesību aktu nepareizu īstenošanu. Tāpēc Komisijai ir būtiski sniegt Parlamentam sākotnējo ziņojumu par pirmajos sešos mēnešos gūtajiem rezultātiem šāgada 15. aprīlī sāktajā eksperimentālajā projektā, kurā piedalās 15 dalībvalstis. Komisija bieži ir visaugstākā iestāde, kurā pilsoņi var vērsties lietās par tiesību aktu nepareizu īstenošanu. Komisijai tāpēc arī jāreģistrē visa sarakste, kurā, iespējams, var ietilpt informācija par Kopienas tiesību aktu pārkāpumiem.
<P>
Attiecībā uz pašreizējo pārkāpuma procedūru, galvenā problēma joprojām ir nesamērīgi ilgais laiks, ko prasa sūdzību izskatīšana. Vidēji tas ir 20,5 mēneši, kas ir pārmērīgi daudz. Komisijai ir jāpieliek visas pūles, lai saīsinātu ilgās procedūras un atrastu praktiskus risinājumus. Tie varētu būt pievēršanās tādām sistēmām kā SOLVIT, kura vēl arvien netiek pietiekami veicināta. Būtiski ir palielinājies pārkāpumu gadījumu skaits 2006. gadā, kad nav ievēroti Eiropas Tiesas nolēmumi. Veicinošs faktors tam bieži ir bijis pienācīgas sadarbības trūkums starp valstu tiesu iestādēm un Tiesu. Turklāt netiek izmantots iepriekšējo jautājumu mehānisms, pamatojoties uz Līguma 234. pantu. Iemesls tam ir dažās dalībvalstīs joprojām nepietiekamās zināšanas par Kopienas tiesībām.
<P>
Attiecībā uz iestāžu sadarbību, nolīgumiem par Kopienas tiesību aktu īstenošanas pārraudzību un ciešu sadarbību starp Padomi, Komisiju un Eiropas ombudu kopā ar attiecīgajām Parlamenta komitejām ir jāizveido standarts efektīvas iejaukšanās nodrošināšanai visos gadījumos, kad sūdzības iesniedzējs iesniedz pamatotu sūdzību par Kopienas tiesību aktu pārkāpumu. Nepareizi iesniegtu sūdzību skaits joprojām ir liels daudzus gadus. Dažas sūdzības ir nepareizi nosūtītas Lūgumrakstu komitejai, citas paliek ārpus šo iestāžu kompetences. No kopējā sūdzību skaita, ko 2006. gadā saņēma ombuds, šādas sūdzības veido 75 %. Tāpēc ir nekavējoties jāpieliek lielākas pūles, lai uzlabotu pilsoņiem pieejamo informāciju, nodrošinot labākus norādījumus sūdzību iesniedzējiem, lai viņi varētu vērsties pie tās iestādes, kura vislabāk var risināt viņu konkrētās lietas valsts vai Eiropas līmenī. Pilsoņu sūdzības sniedz vērtīgas norādes par viņu neatliekamajām vajadzībām. Komisijai ir jāņem vērā šī informācija, uzsākot likumdošanas iniciatīvas.
<P>
Saistībā ar analīzi par Kopienas tiesību īstenošanu 2006. gadā es gribu īpaši aicināt tās dalībvalstis, kuras varētu gūt vislielāko labumu no 2007.-2013. gada finanšu shēmas struktūrfondiem, pielāgot savus valstu tiesību aktus Eiropas tiesību sistēmai ātri un pareizi. Es domāju konkrēti par vides aizsardzības jomu, lai efektīvi tiktu izmantoti pieejamie strukturālie resursi un paātrināta reģionu sociālā un ekonomiskā attīstība.
<P>
Visbeidzot es vēlos izteikt nožēlu, ka Eiropas Tautas partijas (Kristīgo demokrātu) un Eiropas Demokrātu grupa, Juridiskās komitejas locekļi, aktīvi darbojās, svītrojot no mana ziņojuma svarīgus noteikumus. Šie noteikumi paredzēja vienlīdzīgu attieksmi pret sievietēm un vīriešiem attiecībā uz nodarbinātības, izglītības, karjeras un sociālas apdrošināšanas pieejamību. Vienlīdzīga attieksme vēl nav panākta daudzās dalībvalstīs, kas ir skaidrā pretrunā līdztiesības principam, kuram vajadzētu būt prioritātei mums visiem.
<SPEAKER ID="254" NAME="Joe Borg">
Komisijas loceklis. - Priekšsēdētāja kungs, Komisija ļoti atzinīgi vērtē Parlamenta vispārējo atbalstu Komisijas pieejai, kas izklāstīta 2007. gada paziņojumā "Rezultātu Eiropa - Kopienas tiesību aktu piemērošana”, un pateicas Geringer kundzei par informatīvo ziņojumu.
<P>
Komisija piešķir lielu nozīmi Kopienas tiesību aktu pareizai piemērošanai. Tā minēta J. M. Barroso vadītās Komisijas prioritātēs, un Komisija vērīgi pilda savu Līguma sarga pienākumu. Tāpēc Komisija ir pielikusi lielas pūles, lai uzlabotu savas darba metodes pilsoņu un uzņēmēju labā, kā tas ir skaidrots 2007. gada paziņojumā.
<P>
Šajos uzlabojumos ietilpst šajā gadā biežāk pieņemtie nolēmumi par pārkāpumu lietām, lai izvairītos no kavējumiem lietu izskatīšanā, kā arī ES izmēģinājuma projekta uzsākšana šāgada aprīlī. Izmēģinājuma projekts 15 dalībvalstīs pārbaudīs uzlabotu metodi problēmu risināšanā un informēšanā, lai nodrošinātu ātrākus un labākus rezultātus pilsoņiem un uzņēmumiem. Jauna informācija par šī ES izmēģinājuma projekta darbību tiks izsūtīta referentei, bet pilnīgs ziņojums būs iespējams tikai, kā iepriekš solīts, pēc gada, kad būs iegūta pietiekama pieredze, lai izdarītu pirmos secinājumus. Mēs arī pārbaudām, kā izmantot amatpersonas dažos pārstāvniecības birojos dalībvalstīs, lai sekotu jautājumiem saistībā ar Kopienas tiesību aktu piemērošanu un redzētu, kā to varētu efektīvi uzlabot. Te atspoguļojas patiesība, ka visi jautājumi par Kopienas tiesību aktu piemērošanu saistās ar darbību, ko veic dalībvalstis. Tāpēc šis darbs prasa, lai Komisija strādā cieši kopā ar dalībvalstu iestādēm, mēģinot atrast pareizus un ātrus risinājumus. Kopēja iestāžu izpratne arī var būt nozīmīga šajā svarīgajā labāka regulējuma darba kārtības uzdevumā.
<P>
Tieši šajā sakarā es esmu piedāvājis koordinēt ar referenti nākamos pārskatus par acquis piemērošanu dažādās jomās, lai nodrošinātu atjauninātu informāciju. Mēs strādājam, lai īstenotu 2007. gada paziņojuma iniciatīvas par lielāku pārredzamību. Mēs beidzam izstrādāt šāgada ziņojumu kā pašreizējās nostājas stratēģisku novērtējumu, nosakot prioritārus jautājumus un izstrādājot darbību plānu, lai dotu vielu iestāžu diskusijai.
<P>
Nobeigumā es vēlos pieminēt, ka Geringer kundzes ziņojums arī atbalsta kopēju kontaktpunktu izveidi, lai informētu pilsoņus. Es varu apliecināt, ka Komisija jau strādā šajā virzienā. Mēs nāksim klajā ar savu vērtējumu un ierosinājumiem tik ātri, cik vien iespējams.
<P>
Jūs, Geringer kundze, piešķirat īpašu nozīmi pārraudzībai, kā tiek īstenotas vienlīdzīgas attieksmes direktīvas. Es varu jums apliecināt, ka dalībvalstu veiktā transponēšana ir novērtēta pilnā apjomā. Vairāk nekā 40 pārkāpuma procedūras ir uzsāktas un tiek aktīvi risinātas, lai panāktu ātrus rezultātus.
<SPEAKER ID="255" NAME="Priekšsēdētājs">
Tas noslēdz šo punktu.
<P>
Balsojums notiks otrdien.
