<CHAPTER ID="017">
Noteikumi par Eiropas līmeņa politiskajām partijām un to finansēšanu (debates)
<SPEAKER ID="272" NAME="Priekšsēdētājs">
Nākamais jautājums ir Jo Leinen ziņojums Konstitucionālo jautājumu komitejas vārdā par Noteikumiem par Eiropas līmeņa politiskajām partijām un to finansēšanu - C6-0202/2007 -.
<SPEAKER ID="273" NAME="Manuel Lobo Antunes">
Padomes priekšsēdētājs. - (PT) Priekšsēdētājas kundze, komisār, dāmas un kungi, kā jūs jau zināt, šī gada 27. jūnijā Komisija izvirzīja priekšlikumu, pamatojoties uz EK līguma 191. pantu, kura mērķis ir uzlabot un pielāgot Regulu (EK) Nr. 2004/2003, par noteikumu ieviešanu Eiropas līmeņa partijām un to finansēšanu.
<P>
Šim priekšlikumam sekoja paziņojums, ar kuru tika novērtēta regulas piemērošana. Eiropas Parlaments atbilstošo rezolūciju pieņēma 2006. gada 23. martā. Komisijas ierosinājums ievieš jaunu elementu: iespēju finansēt Eiropas politiskos fondus, paturot prātā to nozīmīgo lomu Eiropas līmeņa politisko partiju darbību un mērķu atbalstīšanā un veicināšanā
<P>
Tā kā politiskie fondi ir cieši saistīti ar Eiropas politiskajām partijām, ir ierosināts, ka šiem fondiem būtu jāiesniedz pieteikums līdzekļu piešķiršanai Eiropas Savienības līmeņa politiskajām partijām, ar ko tie ir saistīti, pamatojoties uz to pašu tiesisko pamatu, ko piemēro attiecībā uz Eiropas līmeņa politisko partiju finansējumu, citiem vārdiem sakot, saskaņā ar EK līguma 191. pantu.
<P>
Es zinu, ka Parlamentā pārstāvētās politiskās partijas veido vai arī jau ir izveidojušas Eiropas Savienības līmeņa fondus. Padome atzinīgi vērtē iespēju šo fondu darbībai nodrošināt Kopienas finansiālo atbalstu saskaņā ar ļoti striktiem noteikumiem, kas cita starpā dos iespēju skaidri nošķirt intevences jomas, kam jābūt savstarpēji papildinošām, un nevis jāatkārto vienai otras darbības.
<P>
Nākamais Komisijas galvenais mērķis ir pārskatīt finansu noteikumus, kas reglamentē Eiropas līmeņa politisko partiju finansēšanu, ņemot vērā šajā laikā iegūto pieredzi. Tādēļ Komisija ierosina līdztekus citiem pasākumiem, Finanšu Regulas 109. panta paredzētajam noteikumam par ienākumu gūšanas aizliegumu paredzēt divas atkāpes. Pirmais pasākums ļaus no gada kopējiem ienākumiem līdz pat 25% pārnest uz nākamā gada pirmo ceturksni, lai partijām dotu iespēju labāk reaģēt uz mainīgajiem politiskajiem apstākļiem un prioritātēm. Nākamā pasākuma mērķis ir dot iespēju Eiropas līmeņa politiskajām partijām izveidot finansu rezerves, ietaupot ieņēmumus no pašu partiju darbības, izmantojot samazināto 15% līdzfinansējuma līmeni
<P>
Man arī jāuzsver, ka ir ierosināts stingri noteikt, ka no ES budžeta saņemtās apropriācijas var izmantot arī Eiropas līmeņa politisko partiju rīkotajās kampaņās saistībā ar Eiropas Parlamenta vēlēšanām, tikai ar noteikumu, ka šādi tiešā vai netiešā veidā netiek finansētas valstu politiskās partijas vai arī to kandidāti.
<P>
Šī gada septembrī un oktobrī priekšlikumu Padomē trīs reizes izvērtēja Vispārējo lietu darba grupa, un delegācijas to kopumā atbalstīja. Tomēr atsevišķas delegācijas izteica bažas par ierosināto tiesisko pamatu un paredzētajām atkāpēm no budžeta disciplīnas.
<P>
Par šiem jautājumiem tika saņemts Padomes Juridiskā dienesta slēdziens. Tas atzina, ka atkāpes no noteikuma, kas nepieļauj ienākumu gūšanu, ko paredz Padomes Regulas Nr. 1605/2002 109. panta 2. punkts, var saglabāt vienīgi, paredzot atsevišķu noteikumu, pamatojoties uz EK Līguma 279. Pantu un veicot tajā grozījumus, iestrādājot šos izņēmumus pašā Finanšu regulā. Šī iemesla dēļ priekšlikums tika sadalīts divos tiesību aktos, par ko sprieda Eiropas Parlaments un Revīzijas Palāta.
<P>
Tādēļ nesen, 2007. gada 17. oktobrī, Pastāvīgo lietu komiteja Coreper II pirmo reizi apsprieda Portugāles prezidentūras iesniegto kompromisa tekstu, kā arī Padomes Juridiskā dienesta iesniegto atzinumu. Pēc nedēļas, 2007. gada 24. oktobrī, Coreper II panāca vienošanos par diviem jautājumiem: pirmkārt, priekšlikumu sadalīt divos tiesību aktos, vienu regulu pieņemot uz EK līguma 279. panta pamata, kas paredz noteikumus Finanšu Regulas grozīšanai, un ar otru regulu paredzot ierosinātos noteikumus saskaņā ar EK līguma 191. pantu, un otrkārt, par Eiropas Parlamenta apspriešanos ar Revīzijas Palātu par Regulas Nr. 1605/2002 279. panta grozīšanu saskaņā ar EK līguma 279. pantu. Šīs apspriedes notika nekavējoties.
<P>
Divus kompromisa tekstus, kas radās, sadalot priekšlikumu, novērtēja Vispārējo lietu darba grupa 2007. gada 9. novembrī, tātad - pavisam nesen. Rezultātā ar lielu prieku varu paziņot, ka Vispārējo lietu darba grupa, kas tikās pagājušajā piektdienā, apstiprināja, ka ir panākta plaša vienošanās valstu delegāciju starpā par jautājumiem saistībā ar šīm divām regulām, priekšlikuma sadalīšanas dēļ.
<P>
Es varu atkārtot, ka nav būtisku domstarpību starp šīm trim iestādēm. Komisija, Parlaments un Padome vienojas būtiskākajos jautājumos par Eiropas politiskajiem fondiem un to noteikumu grozīšanu, kas reglamentē Eiropas Savienības politisko partiju darbību. Jautājums par tiesisko pamatu ir bijis un joprojām ir juridisks jautājums, un Padomes nolūks nav un arī bijis panākt, lai starp šīm trim iestādēm zustu vienprātība.
<P>
Padomes vārdā es varu apstiprināt, ka mēs vēlamies, lai šīs divas regulas, kas nepieciešamas priekšlikuma sadalīšanai, tiktu pieņemtas līdz šī gada beigām, lai tās stātos spēkā 2008. gada 1. janvārī. Tādēļ es ierosinu Parlamentam atlikt balsojumu par jūsu atzinumu, kas iecerēts šajā nedēļā, lai, izmantojot atbilstošu saziņu, mēs varētu panākt vienošanos par regulu koplēmuma procedūras pirmajā lasījumā, pamatojoties uz EK līguma 191. pantu.
<P>
Tādā gadījumā Parlamenta atzinums par Finanšu Regulas grozījumiem ir jāpieņem pēc iespējas ātrāk. Mēs esam lūguši atbilstoši rīkoties arī Revīzijas Palātu. Mums ir maz laika, taču, mūsuprāt, ir pietiekami daudz laika, lai pieņemtu abas regulas saskaņā ar nosacījumiem, ko pieprasa Parlaments, Komisija un Padome.
<SPEAKER ID="274" NAME="Margot Wallström">
Komisijas priekšsēdētāja vietniece. - Priekšsēdētājas kundze, no pārdomu perioda mēs esam uzzinājuši, ka skaidri tiek pieprasīti politiskā dialoga stiprināšanas un paplašināšanas pasākumi, un šāda iespēja pastāv. Es jau esmu teikusi, ka mums ir jāpilnveido Eiropas politiskā kultūra, ja gribam izveidot Eiropas sabiedrisko jomu, un šis jautājums ir ārkārtīgi svarīgs šajā darbā.
<P>
Protams, nav iespējams viens maģisks risinājums, ar kura palīdzību varētu pārvarēt plaisu starp Eiropas politiķiem un iedzīvotājiem, un nav vienkārši pieņemt iedzīvotāju demokrātiskos centienus un piepildīt viņu vēlmi būt aktīvāk iesaistītiem. Šie centieni ir jāveicina, izmantojot ļoti plašu iniciatīvu klāstu ar kopējiem mērķiem, lai nodrošinātu iespējami plašāku iedzīvotāju, ne tikai jauniešu, līdzdalību Eiropas Savienības demokrātiskajā dzīvē; turklāt es vēlētos šeit pieskaitīt arī sievietes.
<P>
Eiropas politisko partiju darbība kopā ar Eiropas politisko fondu izveidi ir neatņemama daļa patiesas Eiropas sabiedriskās jomas attīstībā; šajā jomā var sadurties atšķirīgi viedokļi un iedzīvotāji var labāk izprast attiecīgās problēmas un izdarīt apzinātu izvēli. Politiskās debates un politiskie strīdi ir daļa no demokrātijas, un mēs ceram, ka tie arī palīdzēs palielināt piedalīšanos Eiropas Parlamenta vēlēšanās.
<P>
Ar prieku varu teikt, ka Komisijas un Parlamenta viedoklis vienmēr ir sakritis šajā jautājumā. Komisija spēja ātri atsaukties uz Parlamenta pieprasījumu, un arī Parlamenta Konstitucionālo jautājumu komiteja pārliecinoši atbalstīja mūsu priekšlikumu.
<P>
Uzstājoties Parlamentā 25. oktobrī, es paziņoju par savām bažām, ka Pastāvīgo pārstāvju komiteja (COREPER) pieņēma lēmumu iet savu ceļu, kas atšķiras no Komisijas un Parlamenta redzējuma, turklāt šādas bažas pauda deputāti, arī priekšsēdētājs H.-G. Pöttering un J. Leinen. Tomēr es arī izteicu cerību, ka Padomes, Parlamenta un Komisijas galvenais mērķis joprojām būs tāds pats - līdz šā gada beigām apstiprināt mūsu priekšlikuma saturu.
<P>
Pēc trim nedēļām un pēc priekšsēdētāja uzstāšanās es varu vienīgi izteikt atzinību par neseno attīstību un izteikt gandarījumu, ka mēs atkal atrodamies uz viena ceļa. Padome ieklausījās, un pagājušajā piektdienā darba grupa vienprātīgi pilnībā apstiprināja mūsu priekšlikuma saturu. Tas nozīmē, ka tagad mēs varam virzīties tālāk. Lai gan Padomē panāktā vienošanās ir būtisks solis uz priekšu un ļoti pozitīvs jaunums, tās tomēr vēl nav procesa beigas. Mums jāpabeidz darbs saistībā ar visām niansēm, lai nodrošinātu šīs regulas ātru pieņemšanu un stāšanos spēkā.
<P>
Pat ja mūsu priekšlikuma sadalīšana galu galā neietekmē tā saturu, tas ir saistīts ar atsevišķu, sarežģītāku likumdošanas procedūru un Revīzijas palātas atzinumu, kas, es ceru, tiks iesniegts laikus. Laika grafiks ir ļoti blīvs, un termiņš ir īss.
<P>
Es vēlētos pateikties J. Leinen par viņa ieguldījumu šajā lietā, kā arī visiem pārējiem deputātiem, kuri iesaistījās šajā darbā. Es vēlos pateikties arī priekšsēdētājam H.-G. Pöttering, Priekšsēdētāju konferencei un politiskajām grupām, kurām bija svarīga nozīme, veicot sagatavošanās darbu, lai šajā jautājumā varētu panākt vienošanos. Tāpēc, priekšsēdētājas kundze, Padomes priekšsēdētāj un Leinen kungs,
<P>
Komisijas priekšsēdētāja vietnieks. - (PT)Attīstību mēs varam panākt kopā.
<SPEAKER ID="276" NAME="Jo Leinen">
referents. - (PT) Priekšsēdētājas kundze, Komisijas priekšsēdētāja vietnieka kungs, Padomes priekšsēdētāj, kolēģi, dāmas un kungi, Lisabonas līgums dod pamatnostādnes ES līmeņa parlamentārās demokrātijas redzējumam. Lai būtu parlamentārā demokrātija, ir jābūt politiskajām partijām. Jums ir vajadzīgas politiskās partijas, lai pārstāvētu sabiedrības intereses un nodrošinātu pilsoņiem vairākus kandidātus un manifestus, ko izvēlēties vēlēšanu laikā. Mūsu 27 dalībvalstīs ir partijas, kas kandidē valsts mēroga vēlēšanās, un tagad šīm Eiropas partijām mums jādod iespēja veikt savu demokrātisko darbu arī Eiropas Savienības līmenī.
<P>
Mēs vēlamies nodrošināt, lai arī pirms Eiropas vēlēšanām mūsu pilsoņiem būtu politiskās grupas, no kurām izvēlēties un kuras būtu spējīgas mobilizēt vēlētājus un izskaidrot viņiem savas ieceres vēlētāju labā. Mēs vēlamies, lai pilsoņi patiesi būtu spējīgi izlemt par Eiropas Savienību, par ko viņi balso, un sniegt viņiem īstu izvēli. Pirmā regula par Eiropas politisko partiju statūtiem un finansējumu, kuru mēs pieņēmām jau 2004. gadā, bija ļoti veiksmīga. Patlaban ir reģistrētas desmit politiskās grupas un tas parāda politiskā spektra briedumu Eiropas Savienībā. Šī regulas pārskatīšana patlaban ir paredzēta, lai šīm demokrātiskajām struktūrām piešķirtu noteiktu elastīgumu un vienlaicīgi tās arī paplašinātu.
<P>
Lielākajā daļā no mūsu valstīm ir ne tikai politiskās partijas, bet arī politiskie fondi. Tie ir līdzekļi, kas paredzēti rūpīgākai sociālo tendenču analīzei; tas ir arī diskusiju forums, kur piedalās dalībnieki ārpus partijas biedru loka. Daudzās valstīs nav atbilstoša valsts likumdošana. Tie veic noderīgu darbu, un tādēļ ir vēl svarīgāk dot iespēju vadīt pāri robežām šīs diskusijas, šīs pārrunas par Eiropas Savienību arī Eiropas Savienības līmenī. Tādēļ es apsveicu, ka šis instruments, kas papildina pašas politiskās partijas, ir izpelnījies arī Padomes labvēlību.
<P>
Dāmas un kungi, neviena politiskās partija darba kārtība nav izveidota finanšu gada robežās. Tā atspoguļo politiskos notikumus, un pret politiskajām partijām ir jāizturas citādi, nekā pret pārējām apvienībām. Tas ir šīs regulas mērķis: piešķirt zināmu elastīgumu finanšu pārvaldībai. Mums ir trīs mērķi: pirmkārt, mēs vēlamies dot iespēju finanšu gadu pagarināt par trim mēnešiem saistībā ar izdevumiem, lai dotu iespēju partijām reaģēt uz politiskajiem notikumiem. Otrkārt, mēs nevēlamies, lai partijām nāktos iztērēt savus naudas līdzekļus līdz gada beigām. Mēs vēlamies, lai tās varētu izmantot pašas savus līdzekļus, biedru naudas un ziedojumus savu rezervju uzkrāšanai, ko tērēt nozīmīgos politiskajos notikumos, piemēram, Eiropas Savienības vēlēšanās.
<P>
Visbeidzot, lai palīdzētu mazākajām politiskām grupām, taču lai panāktu arī Eiropas politisko fondu attīstību un darbību, mums jānosaka dažāda kārtība attiecībā uz piešķīrumiem un pašu līdzekļiem. Jaunajā regulā mēs paredzam 15% pašu līdzekļus un 85% subsīdijas.
<P>
Kungi un dāmas, Padome ir nolēmusi juridisko pamatu dalīt. Mēs iebildām, ka tas nav nepieciešams. Diemžēl tā rezultātā samazināsies pārredzamība, jo pilsoņiem tagad divās vietās būs jāmeklē šīs jaunās regulas juridiskais pamatojums. Tomēr mēs nevēlamies rīkoties tā, lai ieilgtu nevienprātība juridiskos jautājumos. Tas vienkārši sarežģītu procesu un novērstu uzmanību no šīs regulas mērķa. Eiropas Savienības politisko partiju labā un, lai tās varētu sagatavoties Eiropas Savienības vēlēšanu kampaņai 2009. gadā, mums vajadzētu pievērties būtiskajiem jautājumiem un pabeigt šo darbu līdz gada beigām. Es esmu iepriecināts par to, ka šīs regulas saturs tiek atzīts vispārējas vienotības gaisotnē. Es domāju, ka mums ir jādara viss iespējamais, lai šo likumdošanas elementu sagatavotu Portugāles prezidentūras laikā, lai mums būtu tiesiskais pamats elastīgākai finanšu pārvaldībai 2008. budžeta gadam. Padomei tiek lūgts sagatavot pārejas noteikumus, ko mēs jau sākotnēji ierosinājām Konstitucionālo jautājumu komitejā.
<P>
Komisijas priekšsēdētāja vietnieces kundze, es vēlos jums pateikties par šo iniciatīvu Komisijas vārdā. Esmu arī pateicīgs Portugāles prezidentūrai par tās patieso apņemšanos saistībā ar šo jautājumu, kā arī Leitćo kungam, ar kuru kopā mēs veicām lielu darbu. Es vēlos arī izteikt pateicību Budžeta komitejai un Budžeta kontroles komitejai, kā arī Guy-Quint kundzei un Mathieu kundzei par viņu nenovērtējamo devumu ziņojumos, kas ievieš lielāku pārredzamību un lielāku kontroli pār šo līdzekļu sadali. Mēs stabili turamies uz izvēlētā ceļa un es ceru, ka rezultātu mēs sasniegsim līdz šī gada beigām.
<SPEAKER ID="277" NAME="Véronique Mathieu">
Budžeta kontroles komitejas atzinuma sagatavotāja. - (FR) Priekšsēdētājas kundze, ministr, komisār, dāmas un kungi, iepazīstinot ar savu nostāju par budžeta kontroli es uzsvēru četrus nosacījumus, kas man šķiet būtiski: kontroles mehānismu uzlabošana un līdz ar to, iekšējo un ārējo revidentu un atbildīgo amatpersonu pilnvaru palielināšana; papildus pārbaudes procedūras ieviešana; politisko partiju un fondu finanšu līdzekļu skaidra nodalīšana; un visbeidzot noteikumu izskaidrošana attiecībā uz Eiropas Savienības vēlēšanu kampaņas līdzekļiem.
<P>
Es priecājos, ka Padome atzīst pazīstamo noteikumu par 25% ko pagājušajā gadā ierosināja Ingeborg Gräßle un ko Padome noraidīja. Mēs pilnībā apzināmies, ka šī gada vienošanās ietver būtisku pazemojošu elementu, kas attiecas uz šo ziņojumu.
<P>
Tomēr pastāvošā nenoteiktība attiecībā uz šī ziņojuma tiesisko pamatu liek mums šaubīties par balsošanas rezultātu šīs sēdes noslēgumā, par ko jāizsaka nožēla.
<P>
Parlaments ļoti veikli sagatavoja šo ziņojumu un atzinumus. Man būs žēl, ja tādēļ, ka Padome izlēma šo ziņojumu sadalīt divās daļās, mēs zaudēsim laiku. Mēs tādēļ vēlētos, lai tas tiktu pieņemts ātri, līdz šī gada beigām. Paldies!
<SPEAKER ID="278" NAME="Ingo Friedrich">
PPE-DE grupas vārdā. - (DE) Priekšsēdētājas kundze, vispirms izteikšu sirsnīgus apsveikumus un pateicību referentam Leinen kungam par lieliskā darba paveikšanu. Šis ziņojums ir tāds, kādu mūsu grupa var pilnībā atbalstīt un mēs atbalstām arī grozījumus. Ziņojums politiskās partijas izvirza Eiropas Savienības līmenī un jauno politisko fondu instrumentu kā efektīvu līdzekli, lai palielinātu Eiropas Savienības pilsoņu līdzdalību un demokrātisko likumību.
<P>
Referendums Francijā un Holandē parādīja, ka ir svarīgi atjaunot pilsoņu uzticību, tostarp, ar politisko partiju un fondu starpniecību. Patiesībā ir arī tā, ka ir jāpieņem finanšu noteikumi, atbilstoši strauji mainīgajām politisko partiju vajadzībām. Protams, ir arī jānosargā pārredzamība. Tādēļ Eiropas Parlaments nodrošinās informāciju par partijām izmaksātajiem līdzekļiem un fondiem katru finanšu gadu un šī informācija būs pieejama mūsu tīmekļa vietnē.
<P>
Nākamais noderīgais jaunums ir tas, ka politisko partiju loma saistībā ar Eiropas Savienības vēlēšanām galu galā ir atzīta. Tikai tad, ja Eiropas Savienības partijas tiks aktīvi iesaistītas Eiropas Parlamenta vēlēšanās, tās kļūs par īstiem Eiropas Savienības politiskajiem dalībniekiem un sniegs ieguldījumu Eiropas apziņas veidošanā tādējādi palīdzot novērst pastāvošo demokrātijas nepietiekamību.
<P>
Otrs nozīmīgs komponents ir politisko fondu veicināšana. To darbs politiskās informācijas un izglītības jomā papildina politisko partiju darbu. Šiem fondiem ir īpaša loma izglītošanas procesa padziļināšanā un zināšanu par Eiropas Savienību veicināšanā, kas tādējādi tuvina Eiropas Savienību ar tās pilsoņiem.
<P>
Esmu pārliecināts par to, ka fondi var sekmēt Eiropas Savienības pilsoņu aktīvu līdzdalību Eiropas Savienības politiskajā dzīvē, un, ka tie var arī uzņemties nākamo politiķu apmācību. Padomes juridiskais domāšanas veids ir grūti izprotams, taču Helmut Kohl vienmēr teica, ka svarīgākais ir rezultāts. Šī iemesla dēļ es atbalstu šo priekšlikumu un es vēlētos pateikties visiem par to, ko viņi uzņēmušies un par sadarbību.
<SPEAKER ID="279" NAME="Richard Corbett">
PSE grupas vārdā. - Priekšsēdētājas kundze, mūsu grupa atbalsta šo priekšlikumu un uzskata, ka tie ir praktiski pielāgojumi pašreizējiem tiesību aktiem un ka patiesībā būtu lietderīgi nodrošināt iespēju Eiropas politiskajām partijām veikt pētījumus un līdzīgu darbu par saviem līdzekļiem un iegūt lielāku elastību attiecībā uz naudas līdzekļu pārcelšanu no viena gada uz citu.
<P>
Šeit bija jautājums par juridisko pamatu - Parlaments un Komisija bija vienisprātis ar mums, tomēr Padome nepiekrita. Bet svarīgākā ir būtība, nevis juridiskais pamats, un es pat uzdrīkstos teikt, ka labāk ir nodrošināt juridisko noteiktību, nevis pēc tam saskarties ar problēmām, kas šajā jautājumā vēlāk rastos tiesā. Tāpēc mēs ar to esam apmierināti un esam priecīgi par iespēju panākt vienošanos ar Padomi pirmajā lasījumā, atliekot balsojumu.
<P>
Ļaujiet man tomēr piebilst, ka to iemeslu dēļ, ko minēja pats referents, Eiropas politiskās partijas ir svarīgas, jo tās pauž politisko izvēli, ar ko mēs kā Eiropas Savienība saskaramies. Plašsaziņas līdzekļi pārāk bieži koncentrējas vienīgi uz Padomi, īpaši Eiropadomi, it kā tā būtu gladiatoru cīņa starp dalībvalstīm. Vai šodien uzvarēja Lielbritānija vai Francija? Vai vācieši panāca vienošanos ar Itālijas pārstāvjiem? Kad gandrīz tie paši jautājumi nonāk Parlamentā, jūs reti redzat, ka vienas valsts deputāti balso par vienu variantu, bet citas valsts deputāti - par citu variantu; tas ir tāpēc, ka mēs izdarām politisku, ar partijas politiku saistītu, izvēli. Mēs vēlamies vai nevēlamies panākt augstākus vides standartus, kuriem tomēr būtu lielākas izmaksas? Katrā valstī būs cilvēki, kas nostāsies katrs savā pusē, un tas pats attiecas uz vairumu izvēļu, ar kurām mēs saskaramies. Politiskās grupas un politiskās partijas uzsver to, ka Eiropas Savienībā mēs izdarām politisku, ar partijas politiku saistītu, izvēli; tā nav savstarpēja cīņa starp valstu viedokļiem.
<P>
Tāpēc ir jāveicina šo partiju un grupu darbs; tas palīdzēs iedzīvotājiem izprast, kādus jautājumus mēs risinām; tas nodrošinās efektīvāku ES darbību.
<SPEAKER ID="280" NAME="Andrew Duff">
ALDE grupas vārdā. - Priekšsēdētājas kundze, es vēlētos pateikties Padomes prezidentūrai par progresu, ko tā ir panākusi attiecībā uz vienošanos pirmajā lasījumā. Es ticu, ka Revīzijas palāta spēs sasparoties, lai ar negaidītu degsmi iesniegtu mums savu atzinumu.
<P>
Radoši politiskie uzskati ir nepieciešami, lai nodrošinātu plurālistisku, spēcīgu parlamentāro demokrātiju, un tas tiks sekmēts un veicināts ar mums piedāvāto pasākumu, kas ļauj veidot partiju politiskos fondus. Tas sekmēs partiju politikas izaugsmi Eiropas līmenī un ļaus jaunajām Eiropas politiskajām partijām palielināt savu pašapziņu un mērķtiecīgi iesaistīties kampaņās.
<P>
Man jāsaka, ka jau vairākus gadus mēs esam riņķojuši ap politisko partiju problēmu, jo, protams, tās ir varbūtējie konkurenti un sāncenši vecajām nacionālajām politiskajām partijām, kas, es reizēm tā domāju, būs pēdējais nacionālās suverenitātes interešu vārdā aizsargātais patvērums. Tāpēc mums ātri ir jāpanāk platformu izveide Eiropas līmenī, lai atbalstītu un veicinātu pēcnacionālo politiku, kas patiesi atspoguļo 21. gadsimta paradigmas.
<SPEAKER ID="281" NAME="Janusz Wojciechowski">
UEN grupas vārdā. - (PL) Priekšsēdētājas kundze, es atbalstu darbu, kas patlaban tiek darīts, lai izstrādātu saprātīgu regulu par Eiropas līmeņa politisko partiju finansēšanu. Tā ir ļoti vajadzīga un es izsaku uzslavu Leinen kungam par šo ziņojumu.
<P>
Tomēr mēs esam saskārušies ar plašāku problēmu. Tā ir saistīta ar politisko partiju finansējumu un demokrātijas kvalitāti gan Eiropas Savienības, gan arī dalībvalstu līmenī.
<P>
Juridisku apsvērumu dēļ partijai, ko pārstāvu es tika liegts finansējums no budžeta vēlēšanu laikā. Es zinu cik sarežģīti ir stāties pretim politiskajai opozīcijai, kurai ir naudas līdzekļi, ja jums to nav. Viena no lielākajām Polijas politiskajām partijām nesen gandrīz vai izbeidza pastāvēt, tādēļ, ka tai draudēja dotāciju atcelšana nelielu finansiālu kļūdu dēļ.
<P>
Naudas līdzekļi ir svarīgi, bet tiem nebūtu jābūt vienīgajam faktoram, kas veido politisko skatuvi, kā dažbrīd tas notiek. Ir skaidrs, ka šis ir jautājums atsevišķai diskusijai, kas būtu Parlamentā jāsarīko. Galu galā demokrātija nedrīkst būt atkarīga tikai no naudas līdzekļiem.
<SPEAKER ID="282" NAME="Andreas Mölzer">
ITS grupas vārdā. - (DE) Priekšsēdētājas kundze, pilsoņu interese par ES joprojām ir pieticīga, lai neteiktu vairāk, un viens no minētā iemesliem ir struktūras, kurām trūkst pārredzamības, nesaprotamie lēmumi, kā arī plašsaziņas līdzekļu ieinteresētības trūkums.
<P>
Eiropas Savienībā pastāvošajām politiskajām partijām šīs nepietiekamības mazināšanā ir neliela ietekme, un pavisam neskaidrs ir tas vai tās īsteno pilsoņu vēlmi piedalīties lēmumu pieņemšanā. To, manuprāt, var sasniegt vienīgi īstenojot nepastarpinātāku demokrātiju. Kosmētiski uzlabotas ES konstitūcijas pasniegšana jaunā iepakojumā padarot to neizprotamu, kā tas iespējams tikai pieņemot lēmumu aiz slēgtām durvīm un noraidot referendumu arī ir kaitīga gaidītam un vēlamākam mērķim radīt entuziasmu ES pilsoņu vidū.
<P>
Ņemot vērā šos apstākļus, Eiropas partijas un ar tām saistītie fondi ārkārtīgi atšķirīga atbalsta ES-eiforiju pilsoņu vidū, taču, ja tie spēj uzlabot diskusijas Eiropas Savienības līmenī un saziņu ar tās pilsoņiem un pārstāvēt arī to intereses, mēs tomēr kaut ko būsim ieguvuši. Taču to finansējumam ir jābūt skaidram un pārskatāmam, un manuprāt, šajā nolūkā ir vajadzīgas arī revīzijas, ko veic neatkarīgas struktūras.
<SPEAKER ID="283" NAME="Roger Helmer" AFFILIATION="NI">
Priekšsēdētājas kundze, ļaujiet skaidri izteikties par J. Leinen ziņojumu - tajā runa ir par propagandu, nevis demokrātiju; runa ir par to nodokļu izmantošanu, kas iekasēti no mūsu iedzīvotājiem, kuri nelabprāt iesaistās, lai virzītu uz priekšu Eiropas projektu, par kuru viņi aizvien vairāk satraucas. Dāņi nobalsoja pret Māstrihtas līgumu, īri - pret Nicas līgumu, zviedri - pret eiro, franči un nīderlandieši - pret Konstitūciju; tomēr viņu nodokļi tiks izmantoti, lai veicinātu integrāciju.
<P>
Šodien šajā plenārsēžu zālē prezidents N. Sarkozy runāja par Eiropas demokrātiju, bet mūsu dažādajās dalībvalstīs nepastāv vienots sabiedrības viedoklis, kas vajadzīgs pārstāvības demokrātijā. Demokrātija Eiropas līmenī ir viltojums un apmāns. Rezervējot līdzekļus Eiropas partijām, J. Leinen nepārprotami izslēdz eiroskeptiķu partijas, kas netiecas pēc Eiropas statusa, tāpēc nodokļu maksātāju nauda tiks novirzīta uz integrāciju orientētajām partijām, bet citām šie līdzekļi tiks liegti. Eiropā, kurā runā par demokrātiju, tas ir noziegums pret cilvēkiem.
<SPEAKER ID="284" NAME="Íñigo Méndez de Vigo" AFFILIATION="PPE-DE">
(ES) Priekšsēdētājas kundze, Francijas prezidents šodien runāja šajā Parlamentā par to, ka ir vajadzīgs dialogs un diskusijas. Es domāju, ka tas ir tas, ko mēs sapratām pārdomu periodā, kā teica priekšsēdētāja vietnieks Wallström.
<P>
Tomēr, dialogam un diskusijām mums ir vajadzīgi instrumenti, un ļoti svarīgi un patiesi izšķiroši instrumenti - lai arī ne vienīgie - ir politiskās partijas. Eiropas Savienības politiskās partijas tāpat kā valstu politiskās partijas, ataino pilsoņu gribu. Tādai ir arī jābūt Eiropas Savienības pārstāvniecības iestāžu lomai.
<P>
Runas par Eiropas Savienības līmeņa partijām, aizmirstot to finansējumu būtu bezjēdzīgas. Mums ir jārisina jautājums par šo politisko partiju, kas ataino pilsoņu gribu, finansējumu. Es uzskatu, ka svarīgākais jautājums attiecībā uz Eiropas līmeņa politiskajām partijām - un arī attiecībā uz valstu līmeņa partijām, taču mēs aplūkojam Eiropas līmeņa partijas - ir tas, lai finansējums būtu uzticības cienīgs, skaidrs un pārredzams. Tas ir nozīmīgi nodokļu maksātājiem. lai naudas līdzekļi tiktu lietderīgi tērēti un lai būtu iestādes, kas uzņemas atbildību par to.
<P>
Es domāju, ka Eiropas Savienības pilsoņi, lai arī viņiem būtu šaubas un minstināšanās attiecībā uz Eiropas Savienības virzību, nešaubās par to, ka no Eiropas ir atkarīga viņu nākotne. Šeit Parlamentā es vienmēr to dzirdu - pat no tiem, kuri visvairāk iebilst pret Eiropas Savienības idejām, taču pretendē būt eiropieši un uzskata, ka viņiem nav nekas pret Eiropas Savienību.
<P>
Atgriežoties pie tā, ko es teicu iesākumā un vēlreiz citējot Sarkozy kungu: diskusijas ir vajadzīgas, un lai diskusijas notiktu, mums ir vajadzīgi instrumenti to organizēšanai.
<P>
Tādēļ es apsveicu Leinen kunga ziņojumu, kurā ir ņemts vērā Komisijas priekšlikums, un es arī pateicos jums, Padomes priekšsēdētāj, labais draugs Lobo Antunes kungs par priekšlikumu, kuru jūs mums izvirzījāt.
<P>
Eiropas Tautas partija neiztirzās pamatojumu. Ja lai atrastu risinājumu, regula ir jādala divās regulās, tas ir pieņemami un tad tam ir tā jābūt. Jūs variet rēķināties ar mūsu atbalstu.
<SPEAKER ID="285" NAME="Costas Botopoulos" AFFILIATION="PSE">
- (EL) Priekšsēdētājas kundze, es priecājos par to, ka citi godājamie deputāti klausīsies šajā diskusijā, par šo jautājumu mūsu brīnišķīgajā valodā.
<P>
Man šķiet, ka mēs varam izmantot politiskās partijas, un tas ir vērtīgs līdzeklis. Ak, vai! Šo vērtīgo līdzekli mēs glabājam kā sveci zem iestāžu pūra, kur tas var sarūsēt. Ja ne visi, tad vairākums no mums ir vienisprātis par demokrātisko lomu, kura ir jāuzņemas Eiropas Savienības politiskajām partijām, taču es domāju, ka mums būtu arī jāpiekrīt, ka līdz šim vēl tās šo lomu nav uzņēmušās. Tas ir tādēļ, ka patlaban pastāvošās partijas, kā to jau ir teikuši vairāki runātāji, patiesībā nav politiskās partijas. Tās ir neatkarīgu dalībnieku apvienības, kā teica mans skolotājs un referents Dimitris Tsatsos jau1996. gadā. Mums nav īstu politisko partiju un šī diskusija ir laba iespēja mums aplūkot vai varam izveidot īstas ES līmeņa politiskās partijas.
<P>
Par jautājumiem attiecībā uz ziņojumu par kuru mēs šobrīd diskutējam man ir divi komentāri. Ziņojums ievieš divas nozīmīgas priekšrocības. Kā to jau esam teikuši, tas neatrisina visas politiskās problēmas, taču tam ir divas lielas priekšrocības. Viena no tām ir, ka mēs tagad saprotam kā darbojas politiska institūcija, mūsu diskusijā ienāk jauns pārdomu elements. Rodas liels ideoloģisks satraukums. Viena no galvenajām demokrātijas problēmām ES ir tieši tā, ka mēs neiesaistāmies nopietnu politisko problēmu risināšanā un šīs institūcijas varētu kalpot šim nolūkam.
<P>
Nākamais būtiskais jautājums ir pārredzamība. To jo īpaši apliecina noteikumi par pārredzamību, ko ir izstrādājušas pašas partijas, bet vissvarīgākais, es teiktu, ir jaunais 9. punkta (b) apakšpunkts, kas nosaka paša Parlamenta pārredzamības noteikumus.
<P>
Atļaujiet nobeigumā man izteikt īsu komentāru par tiesiskā pamata sadrumstalošanu. Es saprotu, ka šeit ir tehniska rakstura problēmas. Es personīgi nožēloju šo sadrumstalošanu. Jautājums ir vai mēs visi piekrītam, ka no ekonomiskā viedokļa raugoties neatkarība un pārredzamība ir pašas tehniskās sistēmas sastāvdaļas, vai vienots tiesiskais mehānisms nebūtu daudz efektīgāks?
<SPEAKER ID="286" NAME="Roberto Musacchio" AFFILIATION="GUE/NGL">
(IT) Priekšsēdētājas kundze, dāmas un kungi, pret šo rezolūciju esmu labvēlīgi noskaņots, tādēļ, ka tā sekmē Eiropas Savienības demokrātiskās norises.
<P>
Eiropas kreiso grupa, kas rīkos savu otro kongresu, vienmēr ir teikusi, ka globalizācija un, protams, arī šī Eiropa ir pieredzējusi tirgus, uzņēmējdarbības interešu un birokrātijas apvienošanos, kamēr demokrātija ir atstāta novārtā. Tas ir patīkami un labi spēcīgajiem, taču ne tiem no mums, kuri tic cita veida sabiedrībai, kas rūpējas par tās vājāko locekļu vajadzībām.
<P>
Tāda bija lielo partiju loma pagātnē. Šodien ir jauni izaicinājumi, proti, izveidot partijas, kas spēj mēroties spēkiem jaunā līmenī ar konfliktiem un ietekmēt lēmumu pieņemšanu; partijas, kas atjaunotu demokrātisko līdzdalību un demokrātisko lomu Parlamentam ārpus plašās koalīciju un starpvaldību sistēmas, kas apslāpē demokrātiskās diskusijas. Protams, ir vajadzīga pārredzamība pār līdzekļu izmantošanu, taču politika nedrīkst būt tikai bagāto priekšrocība.
<SPEAKER ID="287" NAME="Javier Moreno Sánchez" AFFILIATION="PSE">
(ES) Priekšsēdētājas kundze, dāmas un kungi, vispirms es vēlos sveikt referentu Leinen kungu. Leinen kungs ir viens no šīs regulas izveidotājiem, nenogurdināms politisko partiju aizstāvis, ar kuru, varētu teikt, esam kopā izcīnījuši sīvu cīņu, lai panāktu vienošanos.
<P>
Dāmas un kungi, šis priekšlikums nevar un nedrīkst kļūt par ķīlnieku Komisijas iestāžu juridisko dienestu cīņām. Mums ir jāpanāk vienošanās labāk ātrāk, nekā vēlāk, jo, ja mēs to nepanāksim, vienīgie zaudētāji būs politiskās partijas, kurām ir būtiska loma tuvinot ES tās pilsoņiem un mudinot tos iesaistīties politikā, lai viņiem radītu kopēja politiska projekta un kopējas politiskas nākotnes dalībnieku sajūtu.
<P>
Partijas veido arī ES politikās integrācijas procesa starptautisko dimensiju. Šis ziņojums parāda Parlamenta elastīgumu un spēju rīkoties. Šo Parlamentu nevar apsūdzēt par to, ka tas nesadarbotos, lai panāktu vienošanos pirmajā lasījumā līdz 2007. gada beigām.
<P>
Dāmas un kungi, es vēlos izteikt trīs domas, trīs būtiskus uzlabojumus šim projektam, kuru mēs atzinīgi vērtējam un kas nodrošinās attīstību partijām un fondiem.
<P>
Pirmais ir būtiskā Eiropas politisko partiju loma Eiropas Parlamenta vēlēšanās, kas ir atspoguļota iespējā izmantot finanšu piešķīrumus Eiropas Savienības vēlēšanu kampaņās.
<P>
Nākamais ir neatkarīgā Eiropas Savienības politisko partiju pārvaldība, ar gada rezervju pārvietošanu un iespēju un iespēju veidot rezerves no pašu resursiem vairākus gadus.
<P>
Treškārt un nobeigumā, Eiropas mēroga politisko fondu veicināšana sekmēs Eiropas politisko partiju darbību. Fondi ir svarīgs instruments politisko partiju rīcības paplašināšanai un saiknes nostiprināšanai ar pilsoņiem, un tiem ir liela loma informācijas, diskusiju un politiskās apmācības ziņā.
<SPEAKER ID="288" NAME="Esko Seppänen" AFFILIATION="GUE/NGL">
(FI) Priekšsēdētājas kundze, mūsu grupā nav vienprātības par šo jautājumu. Es pārstāvu tos, kuri neuzskata, ka Eiropas partijas sekmē demokrātiju. Tās ir partiju partijas un ar to starpniecību vara vēl vairāk tiek atņemta pilsoņiem. Tās izstrādā centralizētas politikas, par kurām ir izlēmušas lielas partijas lielās valstīs.
<P>
Tās var izmantot Eiropas partiju līdzekļus, lai izplatītu centralizētu propagandu Eiropas Savienības vēlēšanās valstu līmenī. Tās saņem Eiropas partiju līdzekļus, lai veicinātu Eiropas apziņu pilsoņu vidū. Spēku centralizācijas mērķis ir izveidot pilsoņiem pret to atsaucīgāku attieksmi - padarīt tos pakļāvīgākus.
<P>
Patlaban tiek izvirzīts priekšlikums izveidot jaunu propagandas aģentu - tiesisko pamatu īpašiem Eiropas fondiem, paredzot Eiropas partiju pašu līdzekļu daļas samazināšanu un dodot tām iespēju neievērot Finanšu Regulu, kuru pārējiem ievērot ir pienākums. Atsevišķi mūsu grupas locekļi pret to iebilst.
<SPEAKER ID="289" NAME="Jens-Peter Bonde" AFFILIATION="IND/DEM">
(DA) Priekšsēdētājas kundze, es neesmu antifederālists. Es domāju, ka federālisms ir labs pārvaldes veids Vācijā, Kanādā, Šveicē un ASV. Tomēr tam ir vajadzīgi pilsoņi un joprojām nav tādu Eiropas pilsoņu, kas būtu sagatavoti Eiropas demokrātijai. Kopš es pirmo reizi tiku ievēlēts, dalība vēlēšanās ir samazinājusies no 63% līdz 46% pēdējā laikā. Iespējams, ka nākamreiz šis skaitlis būs mazāks par 40%. Eiropas plašsaziņas līdzekļi skaitā ir ļoti maz un tie ir nelieli. Tie izdzīvo no mākslīgām subsīdijām. Nav kopējas partijas ar biedriem, kas paši ir iestājušies, kas brīvprātīgi maksā biedru naudas un kas ir iesaistīti vēlēšanu programmu veidošanā. Partijas kontrolē valstu partijas un tās finansē nodokļu maksātāji. Tagad tās vēlas vairāk naudas līdzekļu un iespēju tos izmantot valstu vēlēšanās. Tas grauj vienlīdzīgas konkurences apstākļus, ir negodīgi un droši vien arī nelikumīgi, jo tādējādi tiek pārkāpts līdztiesības princips.
<P>
Partijas atbalstu pārvalda lielāko partiju biedri; mana partija pazaudēja subsīdijas jo bija vajadzīgs viena mūsu partijas biedra paraksts, kaut arī ne visi pārējo partiju biedri ir parakstījušies par savu iestāšanos partijā personīgi. Izturēšanās pret mums ir dažāda, un nav pat kritisku plašsaziņas līdzekļu, kas izvirzītu jautājumus saistībā ar diskrimināciju. Es labprāt balsotu par subsīdijām Eiropas politiskajām partijām, ja vēlētāji gribētu Eiropas demokrātiju. Sākumā piešķirot ievēlētā pilsoņu pārstāvja varu pār likumdošanas procesu un atņemot varu valdības amatpersonām un lobijiem, lai vēlētāji varētu kaut ko mainīt vēlēšanu dienā balsojot par citu partiju. Izveidot dzīvotspējīgas partijas ar noteiktajām un brīvprātīgajām biedru naudām, lai mēs varētu pēc tam piešķirt valsts atbalstu, tādu, kādu vēlētāji uzskata par pamatotu un tādu, kas nav diskriminējošs. Pašlaik vēlētāju atbalsts mums ir pārāk neliels, lai mēs varētu atļauties vēl vairāk apgrūtināt pilsoņu makus.
<SPEAKER ID="290" NAME="Manuel Lobo Antunes">
Padomes priekšsēdētājs. - (PT) Priekšsēdētājas kundze, komisār, dāmas un kungi, komisārs Wallström savu ievada runu šīm debatēm nobeidza izsakot vēlēšanos, lai mēs kopā panāktu attīstību. Mans secinājums, ko esmu guvis šajās debatēs ir, ka patiešām mēs kopā panākam attīstību. Šī varētu būt laba ziņa Padomei un Portugāles prezidentūrai un man ir jāizsaka pateicība komisāram un Eiropas Parlamentam par to, ka mēs kopā varam panākt attīstību, kuras pamatā ir priekšlikums ar ko es jūs šodien iepazīstināju.
<P>
Kā tas jau ir teikts, formai nav īpašas nozīmes, patiesā nozīme ir saturam. Saturs šajā gadījumā ir nodrošināt Eiropas politiskajām partijām papildu līdzekļus, lai tās pilnvērtīgi varētu veikt savas politiskās darbības un lai tās varētu pilnībā iesaistīt mūsu pilsoņus aizraujošajā Eiropas veidošanas procesā.
<P>
Tas ir patiesais saturs, patiesais iemesls un patiesā lietas būtība. Kā es jau teicu, es varu tikai priecāties par to, ka trīs iestādes ir spējušas panākt vienošanos par to kā panākt virzību šajā sakarībā. Ja atļaujat man izteikties atklāti, man jāsaka arī, ka tas, ka mēs varējām šo vienošanos panākt Portugāles prezidentūras laikā ir svarīgākais aspekts man un Portugāles valdībai, jo mūsu prezidentūras laiks drīzumā beidzas.
<P>
Man ir jums jāsaka trīs lietas. Pirmkārt, mēs ceram drīzumā saņemt Revīzijas Palātas atzinumu un ka līdz ar to šo jautājumu mēs varēsim ātri atrisināt. Otrkārt, deputāts šodien teica, ka ir atsevišķas politiskas partijas, kuras būtu jāizslēdz no jauno regulu darbības jomas: šajā gadījumā visas nav atbilstošas. Nobeigumā es ļoti sirsnīgi vēlētos atgādināt mūsu apņemšanos darīt visu, ko mēs varam izdarīt, lai šo procesu nobeigtu līdz šī gada beigām.
<SPEAKER ID="291" NAME="Jo Leinen">
referents. - (DE) Priekšsēdētājas kundze, Padome tikko kā paziņoja, ka ir panākta plaša vienošanās par šīs regulas saturu. Ceturtdien pirms balsojuma par šo jautājumu es ierosināšu balsojumu atlikt, lai mēs varētu panākt vienošanos pirmajā lasījumā pirms šī gada beigām, iespējams, decembra plenārsēdē.
<SPEAKER ID="292" NAME="Priekšsēdētājs">
Es esmu atzīmējis informāciju, ko jūs mums sniedzāt, Leinen kungs un mums ir mūsu debates jāizbeidz ar komisāra Wallström runu.
<SPEAKER ID="293" NAME="Margot Wallström">
Komisijas priekšsēdētāja vietniece. - Priekšsēdētājas kundze, Lobo Antunes kungs, es katrā ziņā uzskatu, ka jums ir jāpieņem visa atzinība, kas jums pienākas, jo, cerams, līdz šā gada beigām mēs spēsim slēgt šo konkrēto lietu. Pēc tam, es domāju, mums jāiedzer glāze vīna vai portvīna, lai nosvinētu Portugāles prezidentūras sasniegumus šajā ļoti nozīmīgajā lietā.
<P>
Ja R. Helmer būtu palicis plenārsēžu zālē, es vērstos pie viņa un teiktu, ka viņš ir dzīvs pierādījums tam, kā strādā Eiropas demokrātija, jo no Eiropas nodokļu maksātāju naudas tiek finansēta viņa alga, lai viņš atrastos šeit un izteiktu iebildumus, lai paustu savu nostāju pret Eiropas Savienību un mums visiem. Mēs esam viesmīlīgi pret viņu, mēs pieņemam viņu, jo viņa viedoklis arī ir nepieciešams šajās debatēs.
<P>
Tāpēc tiem, kas izsaka iebildumus, arī ir ļoti svarīga nozīme šajā plenārsēžu zālē saistībā ar Eiropas politiskajām debatēm. Tas ir tieši tas pamatojums, kas visām politiskajām partijām dod iespēju veidot un veicināt Eiropas politiskos fondus, piedalīties aktīvās debatēs, kurās var izteikties abas puses, paužot jebkādus dažādus viedokļus. Un mēs to darām atklāti un pārredzami attiecībā uz kritērijiem, noteikumiem, juridisko pamatu, kas jāpiemēro šajā lietā. Attiecībā uz šo konkrēto priekšlikumu nav nekādu noslēpumu.
<P>
Tādā situācijā, kāda tā ir patlaban, visas 10 pašreizējās politiskās partijas Eiropas līmenī ir izveidojušas politiskos fondus, kas atspoguļo ļoti plašo politisko uzskatu un programmu klāstu.
<P>
Tas var vienīgi veicināt šīs aktīvās un daudzveidīgās debates par Eiropas politikas jautājumiem, un tas sekmēs Eiropas tuvināšanos iedzīvotājiem.
<SPEAKER ID="294" NAME="Priekšsēdētājs">
Debates ir slēgtas.
<P>
Balsojums notiks ceturtdien.
<P>
Rakstiskas deklarācijas (Reglamenta 142. pants)
<SPEAKER ID="295" NAME="Alexandra Dobolyi  " AFFILIATION="PSE">
rakstiski. - (HU) Man šķiet, ka Komisijas ieteikums ir svarīgs un, ka tas parāda ceļu mūsu virzībai. Eiropas poliskajām partijām ir svarīga loma Eiropas Savienības līmeņa politikā. Tām ir nozīmīga loma ne vien Eiropas Savienības politiskajā dzīvē, bet arī Eiropas valsts sektora veidošanā plašāk, tādēļ man šķiet, ka to lomas un darbības noteikšana no jauna ir aktuāla.
<P>
Svarīgākais jautājums ir vai mums jāatbalsta šo Eiropas politisko partiju iniciatīvas, lai iedrošinātu pilsoņus iesaistīties Eiropas Savienības demokrātiskajā dzīvē un Eiropas Savienības veidošanā. Es domāju, ka ir nepieciešams un iespējams pieņemt pasākumus, lai nostiprinātu un paplašinātu politisko dialogu: nodrošinot pilsoņiem iespējas visplašāk piedalīties Eiropas Savienības demokrātiskajā dzīvē, iesaistot arī jaunus cilvēkus, lai panāktu to, ka visi ir uzklausīti.
<P>
Es vēlētos šeit atgādināt, ka viens no Eiropas Savienībai uzstādītajiem politiskajiem mērķiem ir sekmēt un atbalstīt Eiropas sabiedrības dzīvi. Lai to izdarītu, viens no elementiem, kas uzsvērts Komisijas dokumentā ir sniegt atbalstu Eiropas līmeņa politiskajiem fondiem, kas sniedz palīdzību vai atbalstu un papildina politisko grupu darbības, ar kurām tie ir saistīti, dažādu iniciatīvu, piemēram, Eiropas semināru, apmācību un konferenču rīkošanas veidā.
<P>
Visbeidzot Eiropas līmeņa fondi tāpat var nodrošināt efektīvu finanšu sistēmu sadarbībai starp valstu politiskajiem fondiem un Eiropas līmeņa pasniedzējiem, ieskaitot citus pārstāvjus no jaunatnes organizācijām un pilsoniskās sabiedrības.
