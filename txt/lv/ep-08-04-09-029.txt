<CHAPTER ID="029">
2009. gada budžeta pamatnostādnes - ( I, II, IV, V, VI, VII, VIII un IX iedaļas) (debates) 
<SPEAKER ID="328" NAME="Priekšsēdētāja">
Nākamais punkts ir Lewandowski kunga ziņojums par 2009. gada budžeta pamatnostādnēm - (I, II, IV, V, VI, VII, VIII un IX iedaļa).
<SPEAKER ID="329" NAME="Janusz Lewandowski">
referents. - (PL) Priekšsēdētājas kundze! Šodien, pieņemot un apspriežot pamatnostādnes, un rīt, balsojot par Pamatnostādnēm 2009. gadam, mēs speram pirmo soli budžeta procedūrā, kas novirzās no iepriekšējo gadu procedūras vismaz divējādi.
<P>
Pirmā novirze ir tāda, ka mēs pārbaudām jaunu sadarbības formulu starp Parlamenta administrāciju un Budžeta komiteju; mēs pret to attiecamies kā pret izmēģinājuma projektu, tomēr tam ir jāatbilst vispār saistošajiem budžeta procedūras principiem pēc Lisabonas līguma stāšanās spēkā. Otrkārt, 2009. gads nes jaunus izaicinājumus, kurus neviens neapšauba. Viens no šiem izaicinājumiem, protams, ir Lisabonas līguma stāšanās spēkā un līdz ar to arī Eiropas Parlamenta koplēmuma pilnvaru fundamentāla paplašināšana, kas dod Parlamentam iespēju darboties kā īstai likumdevēja iestādei. Otrkārt, šis ir vēlēšanu gads, tādēļ būs ar vēlēšanām saistīti izdevumi, un zināmas izmaksas - bez acīmredzamajiem ietaupījumiem - būs saistītas ar pašreizējā Parlamenta sasaukuma beigām. Treškārt, stāsies spēkā Deputātu nolikums, kas palielinās personāla izmaksu slogu, mūsu izmaksu slogu Eiropas Parlamenta budžetā.
<P>
Daudzos no šiem jautājumiem mums jau ir zināmas aplēses, zināmi aprēķini, jo mums ir jāzina ne tikai principi, bet arī prognozes un pirmais provizoriskais budžets 2009. gadam. Tomēr vissvarīgākajā jomā - citiem vārdiem sakot, jomā, kas saistīta ar Eiropas Parlamenta pilnvaru palielināšanu pēc Lisabonas līguma stāšanās spēkā - mums pašlaik ir darba grupa, kas noteiks, kādas papildu izmaksas var būt ar to saistītas.
<P>
Apzinoties īpašos izaicinājumus, kas mūs gaida 2009. gadā, mēs tajā pašā laikā nevaram atbrīvot sevi no pienākuma taupīgi pārvaldīt Eiropas nodokļu maksātāju naudu, tas ir, no zināmiem pašu noteiktiem ierobežojumiem, kurus mēs sagaidīsim arī no citām Eiropas iestādēm. Administrācijas paplašināšana vēlēšanu gadā, bez šaubām, nav vēsts, kuru vēlas dzirdēt Eiropas vēlētāji - vēlētāji, pie kuriem mēs vēršamies, lai atjaunotu Eiropas Parlamenta mandātu. Nākamais svarīgais pamatnostādņu aspekts ir iekšējās saistības, lai meklētu iespējas pārkārtot pašreizējos cilvēkresursus un nevis palielināt personālu un lai pievērstos tām funkcijām, kuras iezīmēs Eiropas Parlamenta nākotni, kuru mēs apzīmējam ar vārdu "koriģēšana” un kas ir saistīta ar likumdošanu.
<P>
Šodien mums ir jāapspriež un mums vajadzētu apspriest jautājumu, kuram ir zināma rezonanse plašsaziņas līdzekļos un kuram, bez šaubām, ir arī ne tikai budžeta dimensijas. Mums ir vajadzīgi reizē trīs jauni noteikumi. Pirmais ir Deputātu nolikuma īstenošana ar skaidru budžeta dimensiju; otrais ir jauni pensiju fonda principi; un trešais ir noteikumi par palīgu darbu, kuriem ir jābūt tik pārredzamiem, lai tie neradītu kārdinājumus un neizraisītu aizdomas, kas apvij Eiropas Parlamentu.
<P>
Kā referents es ierosinu šo materiālu īpaši saistīt ar mūsu Parlamenta 2007. gada 25. oktobra rezolūciju un Eiropas Parlamenta Prezidija un Priekšsēdētāju konferences vienprātīgajiem lēmumiem. Es zinu, ka pašlaik lielāku ziņkāri izraisa aprēķini un nevis pamatnostādnes, un tādēļ es paļaujos uz to, ka rītdienas balsojumā par šo dokumentu nebūs aizķeršanās.
<SPEAKER ID="330" NAME="Monica Maria Iacob-Ridzi">
PPE-DE grupas vārdā. - (RO) Mūsu iestādes budžeta pamatnostādnes 2009. gadam ir dokuments, kas būs pamats Eiropas Parlamenta budžeta noteikšanai šoruden.
<P>
Tomēr reizē ar summām un programmām šā gada budžeta pamatnostādnes liek apspriest arī kādu jautājumu, kuru es uzskatu par ļoti svarīgu - Eiropas Parlamenta palīgu tiesiskais stāvoklis. Es vēlētos pateikties Lewandowski kungam arī par šā jautājuma risināšanu.
<P>
Es uzskatu, ka ir pienācis laiks vecajai sistēmai kļūt skaidrākai un pārredzamākai un sniegt šiem jaunajiem cilvēkiem tādas pašas sociālās un nodokļu tiesības kā citiem iestādes personāla dalībniekiem. Attiecībā uz to pastāv Eiropas Kopienu Civildienesta noteikumi, ļoti visaptverošs dokuments, kas nodrošina Eiropas Savienības iestādēs strādājošajam personālam atbilstīgu sociālo aizsardzību.
<P>
Lielākā daļa parlamentāro palīgu ir arī ārvalstu pilsoņi valstī, kurā tie strādā, un, attiecīgi, viņiem ir jānodrošina arī aizsardzība, ko sniedz visiem starptautiskajās organizācijās nodarbinātajiem cilvēkiem. Es nedomāju, ka ir normāli tādi gadījumi, kad Beļģijas valsts nosaka papildu nodokļu saistības palīgiem, ņemot vērā to, ka viņi maksā visus nodokļus un sociālās apdrošināšanas nodevas savās valstīs.
<P>
Parlamentam joprojām ir vajadzīgi skaidri noteikumi par asistentiem attiecībā uz tādām situācijām kā slimība vai arī maternitāte. Dažās rezolūcijās Eiropas Parlaments jau ir lūdzis Ģenerālsekretariātu un darba grupu Deputātu nolikuma un palīgu jautājumā izstrādāt jaunus noteikumus, kas atrisinās problēmas, ar kādām pašlaik sastopas palīgi.
<P>
Es uzskatu, ka mēs esam atbildīgi Eiropas iedzīvotāju priekšā par skaidriem un pārredzamiem noteikumiem šajā iestādē.
<SPEAKER ID="331" NAME="Thijs Berman">
PSE grupas vārdā. - (NL) Priekšsēdētājas kundze! Eiropas Parlamenta budžets 2009. gadam būs ļoti īpašs, jo šim Parlamentam pirmo reizi būs koplēmuma tiesības gandrīz visās jomās, ja jaunais Līgums stāsies spēkā 2009. gadā. Lisabonas līgums panāk to, ko vairāk nekā pirms piecdesmit gadiem prasīja un nesaņēma mūsu priekšgājēji - ne tikai padomdevēja pilnvaras, ne tikai piekrišanas procedūras, bet arī Parlamenta koplēmums un kontrole gandrīz visās Briseles politikas jomās.
<P>
Tādēļ tieksme prasīt lielāku personālu ir ļoti liela. Koplēmums nozīmē sarežģītāku procedūru katrā komitejā, bet tas nozīmē divkāršu darba slodzi. Tādēļ šis budžets ir piesardzīgs, un tas ir labi. Ja ir vajadzīgs papildu personāls, notiek kadru pārvietošanas mēģinājumi. Tiks piesaistīts tikai neliels skaits jaunu darbinieku - tiešām, to būtu grūti attaisnot, ja jau tagad ir gandrīz 6 000 darbinieku.
<P>
Parlamenta darbs tiešām ir jāpadara redzamāks. Pēc vasaras darbu sāks tīmekļa TV, un Sociāldemokrātu grupas Eiropas Parlamenta vārdā es ceru, ka raidījumu veidotāju komanda ir neatkarīga un tai ir pilnīga brīvība rādīt šeit notiekošās debates. Mēs esam parādā šo atklātību mūsu vēlētājiem. Mēs esam parādā vēlētājiem arī iespēju pilnīgi pārbaudīt mūsu izdevumus un cilvēkresursu labu pārvaldību.
<P>
Palīgiem ir jābūt pienācīgiem līgumiem ar sociālo aizsardzību un pensijas noteikumiem, kādi ir parasti Eiropas iestādē. Vismaz viens no desmit personāla dalībniekiem šeit strādā bez jebkādas sociālās aizsardzības. Tam ir jāmainās. Vēlams šā gada beigās ir jāievieš personāla nolikums, un ir neticami, ka no Eiropas Tautas partijas (Kristīgo demokrātu) un Eiropas Demokrātu puses ir mēģinājumi iebilst pret to, iebilst pret Eiropas Savienības sociālo garu, solidaritātes garu.
<P>
Ir jāturpina darbs pie ilgtermiņa stratēģijām, piemēram, attiecībā uz ēku pirkšanu un tehnoloģiskajiem jauninājumiem. Deputātu nolikums ietekmē arī budžetu. Subsīdijas Saharova fondam Maskavā nedrīkst būt nekas vairāk kā atsevišķi gadījumi, un šā Parlamenta galvenais uzdevums nav Eiropas vēstures muzeju finansēšana; šādi izdevumi jāuzņemas Eiropas budžetam. Ir vajadzīgas papildu debates šajā jautājumā.
<SPEAKER ID="332" NAME="Anne E. Jensen">
ALDE grupas vārdā. - (DA) Priekšsēdētājas kundze! Es vēlētos sākt ar pateicību Lewandowski kungam par labo ziņojumu un izteikt apmierinātību ar jauno procedūru, acīm redzami atklātāko dialogu un komitejas savlaicīgu informēšanu. Kā Parlaments vairākas reizes jau minēja, 2009. gads ir īpašs gads. Pat tad, ja visas valstis neratificēs Lisabonas līgumu, budžeta veidošanā mums ir jāņem vērā, ka tas stājas spēkā 2009. gadā.
<P>
Eiropas Parlamenta jaunās pilnvaras - piešķirot tam, piemēram, ietekmi uz lauksaimniecības budžetu un juridisko politiku - nozīmēs dažu tā prioritāšu pielāgošanu jaunajiem pienākumiem. Tad vēl ir Eiropas Parlamenta vēlēšanas un Deputātu nolikums, kas arī ietekmē budžetu.
<P>
Eiropas Liberāļu un demokrātu apvienības grupa ir apmierināta ar Parlamenta budžeta projektu, kurā ES administratīvie izdevumi joprojām paliek 20 % robežās. Nav garantijas, ka tas būs izdarāms nākamajos gados, bet ir svarīgi saglabāt kontroli pār administratīvajiem izdevumiem.
<P>
Es vēlētos izteikt arī ALDE grupas patieso gandarījumu ar jauna modeļa izveidi deputātu palīgu atalgošanai. Mūsu grupa jau sen vēlējās redzēt nolikumu par deputātu palīgiem. Administrācijas pārņemšana ir pareizais risinājums Parlamentam, un tas ir atspoguļots 2009. gada budžetā.
<P>
Iepriekšējo desmit gadu laikā ir panākti ievērojami ietaupījumi, pārdodot ēkas, bet es piekrītu, ka tagad mēs esam sasnieguši punktu, kad šī politika ir jāpārskata, un ēku politika kopumā ir jāpakļauj pārbaudei. Mums vēl ir jāredz priekšlikums par iestādēm, bet tas ir iemesls paturēt acīs arī šo iestāžu arvien pieaugošos izdevumus par ēkām.
<P>
Nobeigumā, joprojām svarīgs ir jautājums par nākamā ES ārlietu ministra un Eiropas Padomes priekšsēdētāja finansēšanu, bet mēs atgriezīsimies pie tā vēlāk.
<SPEAKER ID="333" NAME="Wiesław Stefan Kuc">
UEN grupas vārdā. - (PL) Priekšsēdētājas kundze! Referenta Lewandowski kunga izklāstītās 2009. gada budžeta procedūras pamatnostādnes principā attiecas uz Eiropas Parlamentu, un pastāv iespējas tās piemērot arī citur.
<P>
Ņemot vērā pieņemtos finanšu ierobežojumus un ārkārtīgi lielos uzdevumus, kas saistīti ar Lisabonas līgumu, Parlamenta vēlēšanām, Deputātu nolikuma grozījumiem un ierosināto nolikumu par palīgiem, 2009. gads būs ļoti grūts gads. Ir daudz nezināmo, tādēļ vissvarīgākais jautājums būs pamatnostādņu īstenošana. Vajadzību un saistīto izmaksu detalizēta analīze dos mums iespēju iekļauties finanšu sistēmā un vienlaikus nodrošinās netraucētu Parlamenta darbību un jauno uzdevumu izpildi. Mūsu politiskā grupa balsos par ziņojumu.
<SPEAKER ID="334" NAME="Gérard Onesta">
Verts/ALE grupas vārdā. - (FR) Priekšsēdētājas kundze! 2009. gads nes daudz jauna, un tādēļ ir arī daudz neskaidrību un briesmu. Tas prasīs visas referenta, Budžeta komitejas bijušā priekšsēdētāja, spējas, lai tiktu galā ar šo izaicinājumu.
<P>
Jaunais Līgums divkāršos Parlamenta koplēmuma apjomu. Iedomājieties, kāds darbs tam būs vajadzīgs, it īpaši saistībā ar budžetu. Jaunais Deputātu nolikums. Pašlaik pilnīgi nezināms: kuras valstis atļaus saviem turpmāk ievēlētajiem pārstāvjiem iekļauties šajā jaunajā sistēmā, un kuri no ievēlētajiem pārstāvjiem gribēs to darīt? Vēlēšanu kampaņa, jauns prakses kodekss, īpaši palīgiem.
<P>
Es esmu lūdzis to Prezidijam gandrīz desmit gadus un priecājos, redzot, ka šī lieta beidzot ir nokārtota. Tomēr tas ir diezgan vienkārši, jo mēs visi zinām par paketi, kas neko nemaksās nodokļu maksātājiem - Briselē strādājošo palīgu pārvietošana uz Kopienas bāzi un tādi, kuri tiešā Parlamenta uzraudzībā apmaksā palīgus, kuri strādā vēlēšanu apgabalos. Šim nolūkam ir jābūt pastāvīgam budžetam, jo godīgums nemaksā neko, tas prasa tikai nelielu politisku piepūli.
<P>
Es dedzīgi atbalstu arī jaunas darba metodes it īpaši jautājumos par ēkām, jo, tāpat kā daudzus deputātus pēc konkursiem, mani vienmēr pārsteidz, cik apbrīnojami augstas ir būvniecības izmaksas, ja ir runa par Eiropas iestāžu būvdarbiem. Ja mēs tiešām gribam ietaupīt, iespējams, nevajag tulkot visu, ko es nupat teicu, maltiešu, latviešu un ungāru valodā, jo pēc astoņiem mēnešiem to neviens nelasīs, un tas ietaupītu EUR 17 miljonus gadā.
<SPEAKER ID="335" NAME="Esko Seppänen">
GUE/NGL grupas vārdā. - (FI) Priekšsēdētājas kundze! Lewandowski kunga ziņojums ir rāms skats uz Parlamenta budžeta apjomu. Sociāldemokrāti un Zaļie ir ierosinājuši pavisam nevajadzīgus grozījumus, kuri nozīmētu mazāku kontroli pār naudas tērēšanu.
<P>
Ziņojumā paustais viedoklis par "Eiropas vēstures māju” atbilst pareizajām nostādnēm, kad referents apgalvo, ka šāds projekts nav jāfinansē Parlamentam pat tad, ja tā ir pašreizējā priekšsēdētāja ideja.
<P>
Ziņojumā pieņemta arī nostāja attiecībā uz Komisijas budžetu. Ir izteikta piezīme, ka tās administratīvajos izdevumos nav iekļauti aptuveni 2 000 ārštata darbinieku, kuri strādā Komisijas aģentūrās. Šie izdevumi nav iekļauti kopējā summā, no kuras 20 % ir atskaitīti lietošanai Parlamentam. Parlaments nevar tādā pašā veidā izmantot ārštata darbiniekus savam darbam, un tam ir jāfinansē arī Eiropas politiskās partijas pašam no sava budžeta.
<SPEAKER ID="336" NAME="Sergej Kozlík" AFFILIATION="NI">
(SK) Es pievienojos referenta un Budžeta komitejas viedoklim, ka Eiropas Parlamenta 2009. gada budžeta sagatavošanas prioritāte ir ievērot Parlamenta pienākumu paplašināšanos pēc Lisabonas līguma ratifikācijas.
<P>
Īpaši svarīgs ir Eiropas Parlamenta jaunais uzdevums piedalīties likumdošanas procesā vienlīdzīgi ar Eiropas Savienības Padomi. Kaut gan pāreja no apspriežu procedūras uz koplēmuma procedūru ne vienmēr nozīmēs divkāršu darba slodzi parlamentārajām komitejām, mums ir jāatceras, ka koplēmuma pilnvaru palielināšana būs nepieredzēts notikums un Parlaments uzņemsies atbildību par tiesību aktu izstrādi. Tādēļ ir pienācīgi jāfinansē Eiropas Parlamenta politiskās prioritātes. Protams, mums ir jācenšas ietaupīt naudu, kur vien tas iespējams, bet tikai ar nosacījumu, ka budžets joprojām būs adekvāts.
<SPEAKER ID="337" NAME="Brigitte Douay" AFFILIATION="PSE">
(FR) Priekšsēdētājas kundze! Lewandowski kunga ļoti izsmeļošajā ziņojumā mani īpaši interesēja Parlamenta budžets šim vēlēšanu gadam, kas ietekmē šīs iestādes komunikācijas politiku.
<P>
Komunikācijas uzlabošana Eiropas iedzīvotājiem bija viena no Parlamenta 2009. gada prioritātēm. Lai justos vairāk iesaistīti nākamajās vēlēšanās un iegūtu iespējami labāku rezultātu, Eiropas Parlamenta deputātiem ir svarīgi būt cieši saistītiem ar decentralizēto informācijas kampaņu dalībvalstīs.
<P>
Mēs ceram, ka šajā kampaņā tiks pilnībā iesaistīti arī vietējie plašsaziņas līdzekļi, jo tiem ir galvenā loma informācijas izplatīšanā. Tādēļ Parlamenta komunikācijas budžetam un 2009. gadā plānotajiem pasākumiem ir jānodrošina, lai tie būtu interesanti un tieši skartu Eiropas iedzīvotājus, kuriem nereti šķiet, ka Eiropas iestādes ir pārāk attālinātas.
<P>
Ievērojiet, ka, vispārēji runājot, šie pasākumi ir 2008. gadā sākto un finansēto pasākumu turpinājums. Mēs ceram, ka drīz darbosies arī jaunais apmeklētāju centrs un tīmekļa TV, lai sniegtu labāku informāciju par Parlamenta darbu un uzlabotu attiecības starp iedzīvotājiem un Eiropas Savienību.
<SPEAKER ID="338" NAME="Valdis Dombrovskis" AFFILIATION="PPE-DE">
(LV) Sagatavojot 2009. gada Eiropas Parlamenta budžetu, atkal ir aktualizējies jautājums par kopējo budžeta izdevumu līmeni un vai tam nevajadzētu pārsniegt divdesmit procentus no kopējiem ES administratīvajiem izdevumiem. Tāpēc es gribētu paust atbalstu ziņotāju pieejai, ka Eiropas Parlamenta budžeta izdevumu līmenim jābalstās uz pamatotām vajadzībām pēc to rūpīgas izvērtēšanas. Protams, 2009. gads nesīs ievērojamas pārmaiņas Eiropas Parlamenta darbā. Līdz ar Lisabonas līguma ratifikāciju ievērojami palielināsies likumdošanas darba apjoms, papildu izmaksas radīs deputātu atalgojuma sistēmas maiņa, kā arī sabiedrības informēšanas kampaņa saistībā ar Eiropas Parlamenta vēlēšanām.
<P>
Tomēr, koncentrējoties uz pamatdarbības sfērām, rūpīgi izanalizējot budžeta pieprasījumus, kā arī izvērtējot iekšējās kadru pārdales iespējas pirms jaunas štatu vietu radīšanas, Eiropas Parlamenta budžeta izdevumu līmeni ir iespējams noturēt divdesmit procentu robežās. Vēl aizvien nav izsmeltas visas iespējas ierobežot nelietderīgu papīra un energoresursu patēriņu Eiropas Parlamentā. Varu paust gandarījumu, ka pagājušajā gadā tika atbalstīts priekšlikums samazināt atsevišķu dokumentu papīra versiju apriti, nosakot, ka šo dokumentu papīra versijas ir pieejamas pēc pieprasījuma, nevis automātiski izplatītas visiem deputātiem un darbiniekiem. Priekšlikuma īstenošana ļauj ietaupīt vairāk nekā trīs miljonus papīra lapu gadā. Šo principu var attiecināt uz vēl vairākiem dokumentu veidiem. Runājot par nākamā gada Eiropas Parlamenta budžetu, nevar apiet jautājumu par parlamentārās palīdzības izdevumiem, tāpēc aicinu Eiropas Parlamenta Prezidija izveidoto darba grupu nākt klajā ar priekšlikumiem, kas šo izdevumu izmaksu padarītu caurspīdīgāku un vieglāk kontrolējamu. Paldies par uzmanību!
<SPEAKER ID="339" NAME="Zbigniew Krzysztof Kuźmiuk" AFFILIATION="UEN">
(PL) Priekšsēdētājas kundze! Šajās debatēs ir trīs jautājumi, kuriem es vēlētos pievērst uzmanību.
<P>
Pirmkārt, atsevišķās ES valstīs strauji paaugstinās inflācijas līmenis, un tā rezultātā vidējais inflācijas līmenis ES 2008. gadā būs aptuveni 4 %, un tādējādi izdevumu indeksēšana 2 % gadā nozīmē izdevumu samazināšanos.
<P>
Otrkārt, Lisabonas līguma pieņemšanas sekas būs arī Eiropas Parlamenta pilnvaru palielināšana, koplēmuma procedūra visās jomās un arī dalībvalstu parlamentu pilnvaras, kas izraisīs Eiropas Parlamenta darba izmaksu strauju palielināšanos.
<P>
Trešais un pēdējais - 2009. gads ir Eiropas Parlamenta vēlēšanu gads. Līdz šim šo vēlētāju aktivitāte šajās vēlēšanās ir bijusi ļoti zema, it īpaši jaunajās dalībvalstīs. Tādēļ ir vajadzīgi papildu izdevumi informācijas kampaņai, kas vērsta galvenokārt uz reģionālajiem un vietējiem plašsaziņas līdzekļiem, ar kuru palīdzību visefektīvāk var vērsties pie vēlētājiem.
<SPEAKER ID="340" NAME="Ingeborg Gräßle" AFFILIATION="PPE-DE">
(DE) Priekšsēdētājas kundze, dāmas un kungi! Es vēlētos izmantot iespēju un aicināt atbalstīt Eiropas Tautas partijas (Kristīgo demokrātu) un Eiropas Demokrātu grupas iesniegto grozījumu par sekretariāta atalgojumu. Es zinu, ka Zaļo un Eiropas Brīvās apvienības grupa un Sociāldemokrātu grupa Eiropas Parlamentā ir iesniegušas vēl vienu grozījumu; mūsu grozījuma formulējums ir tāds pats kā Prezidija un Priekšsēdētāju konferences lēmumos, kur visu grupu priekšsēdētāji vienprātīgi balsoja par atbalstu. Es tiešām nedomāju, ka ir godīgi tagad teikt par Budžeta komiteju, ka tā atkal attaisno savu reputāciju par pievēršanos pašas lietām. Zaļo/ALE grupas grozījumā ir runa par nolikumu par deputātu palīgiem. Tas būs Prezidija grozījuma rezultāts, tas ir, būs pieejams sarunu rezultāts ar Padomi.
<P>
Arī mēs vēlamies šo nolikumu par deputātu palīgiem, bet mēs vēl nezinām, vai mēs to saņemsim un vai mēs pat varēsim vienoties ar Padomi. Tādēļ es vēlētos lūgt, lai šīs frāzes rezultātā netiktu noraidīts Prezidija formulējums. Manuprāt, ir ļoti svarīgi, lai mēs šajā Parlamentā darbotos tik vienprātīgi, cik vien tas iespējams, un lieki nestrīdētos par detaļām, kuras neesam pilnvaroti noteikt. Tādēļ es sirsnīgi lūdzu apstiprināt mūsu grozījumu. Nav pievienots vai izlaists neviens vārds.
<SPEAKER ID="341" NAME="Janusz Lewandowski">
referents. - (PL) Priekšsēdētājas kundze! Es vēlētos pateikties visiem, kuri piedalījās šajās debatēs.
<P>
Problēma, kura visbiežāk parādījās šajās debatēs - līdzās 2009. gada īpašajiem izaicinājumiem un nepieciešamībai taupīgi izlietot nodokļu maksātāju naudu - noteikti bija deputātu palīgu problēma. Es vēlos novērst, ka šī problēma tiek atrisināta, pārvēršot to par konkurējošu politisko grupu kaujas lauku, jo visas mūsu Parlamenta grupas vieno apziņa, ka šī problēma ir jāatrisina tā, lai būtu likvidēts kārdinājums iesaistīties korupcijā un novērstas aizdomas, kas apņem šo jautājumu, tomēr tajā pašā laikā ņemot vērā Eiropas Savienības 27 dalībvalstu dažādību.
<P>
Es vēlētos apliecināt kolēģim Kuźmiuk kungam, ka izdevumus paredzēts palielināt par 4.8 %, tātad, iespējams, augstāk par Eiropas inflācijas līmeni. Tagad es gribētu novēlēt Gräßle kundzei veiksmīgi pabeigt ziņojumus pirms pusnakts.
<SPEAKER ID="342" NAME="Priekšsēdētāja">
Debates ir slēgtas.
<P>
Balsojums notiks rīt, ceturtdien, 2008. gada 10. aprīlī.
<SPEAKER ID="998" NAME="Jean-Pierre Audy  " AFFILIATION="PPE-DE">
rakstiski. - (FR) Sākumā es vēlētos izteikt atzinību par mana poļu kolēģa Lewandowski kunga lielisko darbu pie 2009. gada ,,pārējo iestāžu” budžeta pamatnostādnēm, proti, ne tikai Eiropas Parlamenta, bet arī Padomes, Eiropas Kopienu Tiesas, Revīzijas palātas, Eiropas Ekonomikas un sociālās komitejas, Reģionu komitejas, Eiropas ombuda un Eiropas Datu aizsardzības uzraudzītāja budžetiem.
<P>
Šajā dokumentā ir aplūkotas galvenās problēmas, kas būs Parlamenta darba kārtībā 2009. gadā it īpaši pēc Lisabonas līguma stāšanās spēkā. Ir jādara viss, lai nodrošinātu, ka budžetā tiek ņemta vērā Parlamenta pienākumu paplašināšanās pēc Lisabonas līguma ratifikācijas. Tomēr es vēlos uzzināt, vai pirms budžeta procedūras ir jāveic Eiropas Parlamenta darbā iesaistīto cilvēkresursu revīzija. Eiropas Parlamenta politiskie vadītāji kļūst arvien nozīmīgāki, un ir svarīgi, lai Eiropas Parlamenta deputātiem būtu līdzekļi pilnīgi neatkarīgam darbam.
<P>
Šķiet, ka pašlaik piešķirtie līdzekļi vairs neatbilst plašākajiem politiskajiem pienākumiem, kurus veic Eiropas Parlaments un kurus tam turpmāk būs jāuzņemas, lai pienācīgi pārstāvētu Eiropas iedzīvotājus.
