<CHAPTER ID="003-02">
2. Cilvēktiesību pārkāpumi Ķīnā, jo īpaši Liu Xiaobo lieta
<SPEAKER ID="063" NAME="Priekšsēdētājs">
Nākamais darba kārtības punkts ir debates par septiņiem rezolūcijas priekšlikumiem par cilvēktiesību pārkāpumiem Ķīnā, jo īpaši Liu Xiaobo lieta.
<SPEAKER ID="064" NAME="Renate Weber">
autore. - Priekšsēdētāja kungs, pagājušajā mēnesī Liu Xiaobo, plaši pazīstamais rakstnieks un politiskais aktīvists, tika notiesāts uz 11 gadiem cietumā par "musināšanu gāzt valsts varu”. Viņu arestēja vairāk nekā pirms gada, kad viņš bija izstrādājis Hartas 08 projektu, kuru parakstīja pāri par 10 000 vienkāršo Ķīnas pilsoņu, prasot nodrošināt demokrātiskā sabiedrībā vispārpieņemtas tiesības - vārda brīvību, atklātas vēlēšanas un tiesiskumu.
<P>
Liu Xiaobo apsūdzība, kas tika argumentēta vienīgi ar viņa miermīlīgajām iniciatīvām, un pret viņu vērstā tiesiskā vardarbība nekādā ziņā nav savienojamas ar starptautiski atzītām cilvēktiesību normām un pamatbrīvībām. Tādēļ mums stingri jāpieprasa Liu Xiaobo tūlītēja un bezierunu atbrīvošana.
<P>
Pēdējos gados attiecības starp Eiropas Savienību un Ķīnu galvenokārt bijušas orientētas uz ekonomisko aspektu, kas ir aizēnojis šīs valsts demokrātijas un rupjos cilvēktiesību pārkāpumus, kuri sistemātiski notiek Ķīnā.
<P>
Pirms dažām dienām policija pirmo reizi oficiāli atzina, ka slavenais cilvēktiesību advokāts un 2008. gada Nobela Miera prēmijas nominants Gao Zhisheng pazudis gadu pēc tam, kad Ķīnas varas iestādes viņu aizturēja. Daudzi cilvēki raizējas, ka viņš varētu būt miris. Pirms dažām nedēļām Ķīnas valdība atstāja neievērotu ES aicinājumu nesodīt ar nāvi kādu britu pilsoni.
<P>
Ir īpaši satraucoši vērot, kā Ķīnas valdība ignorē starptautiskās saistības cilvēktiesību jomā. Ir arī jābrīnās, kādēļ šādos apstākļos Ķīna ir izvirzījusi savu kandidātu ANO Cilvēktiesību padomē - vai tas ir tādēļ, lai leģitimizētu veidu, kādā tā apspiež cilvēktiesības?
<P>
Ķīnas valdība 2009. gada aprīlī publicēja valsts programmu cilvēktiesību jomā - garu dokumentu, kas, šķiet, nav nekas vairāk kā tikai aprakstīts papīrs. Par to nav šaubu. Šī sasaukuma Eiropas Parlamentam ir pienākums vispusīgi izvērtēt rezultātus, kādi panākti ES un Ķīnas dialogā par cilvēktiesībām.
<SPEAKER ID="065" NAME="Tunne Kelam">
autors. - Priekšsēdētāja kungs, Ķīna demonstrē iespaidīgu ekonomikas progresu. Tomēr daļēji šis progress ir panākts, lietojot metodes, kas ir kliedzošā konfliktā ar vispārpieņemtajām normām. Veltīgas ir izrādījušās cerības, ka Olimpiskās spēles motivēs Ķīnas varas iestādes izrādīt lielāku cieņu pret demokrātiskām normām. Tieši pretēji, ir pieauguši represiju gadījumi, un mums par šo faktu ir jāizdara secinājumi.
<P>
Šodien Eiropas Parlamentā atskan balsis, kas raizējas par to, kāds liktenis ir piemeklējis ievērojamo cilvēktiesību aktīvistu un izglītoto cilvēku Liu Xiaobo, kas parakstīja Hartu 08, kurā tiek prasīta konstitucionāla reforma un cilvēktiesību nodrošināšana. Šo hartu ir drosmīgi parakstījuši vairāk nekā 10 000 Ķīnas pilsoņu. Pagājušajā gadā Liu Xiaobo tika notiesāts uz 11 gadiem ieslodzījumā. Šodien mēs prasām viņa tūlītēju un bezierunu atbrīvošanu. Mēs apliecinām solidaritāti ar Ķīnas pilsoņiem viņu miermīlīgajās akcijās, atbalstot demokrātiskās reformas un cilvēktiesību nodrošināšanu, ko Ķīnas valdība tautai ir apsolījusi.
<SPEAKER ID="066" NAME="Véronique De Keyser" LANGUAGE="FR">
Priekšsēdētāja kungs, steidzamas rezolūcijas vienmēr ir bijušas kaut kādu grūtību izpausmes, jo bieži vien tās drīzāk atspoguļo politisku nevarību, nevis ārkārtēju nepieciešamību humānajā jomā. Pārkāpumu nosaukšanas un kaunināšanas stratēģija, ko mēs katru mēnesi piemērojam, ir pēdējā cerība. Tā nepārprotami nozīmē to, ka visi pārējie dialoga vai spiediena izdarīšanas līdzekļi ir izrādījušies neefektīvi un ka, atzīdami savu nespēju rīkoties, mēs nosodām.
<P>
Ķīnas gadījumā es neesmu pārliecināta, ka steidzamu rezolūciju skaita palielināšana - mēs tādas esam sagatavojuši 2009. gada martā, 2009. gada novembrī, 2010. gada janvārī, 2010. gada martā un plānojam vēl vienu rezolūciju - ir produktīva. Es atzīstu, ka Ķīnai ir grūtības pārejas uz demokrātiju vadībā, bet uzskatu, ka, izvirzot demokrātiju par mērķi, nemitīgi uzbrukumi nav pareiza stratēģija. Ir citi, pārliecinošāki, politiski instrumenti.
<P>
Es biju pirmā, kas pieprasīja sagatavot rezolūciju par uiguriem un diemžēl loloja veltīgas cerības, ka šādā veidā varēs izvairīties no nāvessodiem. Mūsu grupas vārdā es vēlētos atbalstīt Liu Xiaobo, nesen notiesāto Tjaņaņmeņas disidentu, kura vienīgais noziegums ir viņa alkas pēc demokrātijas. Es tomēr noraidu tādu praksi, ka mēs Ķīnu ik pēc pāris mēnešiem kauninām, jo tādā veidā mēs nepiespiedīsim to padoties. Būtībā jārīkojas tieši pretēji, jo šai valstij, kura ir galvenā tirdzniecības partnere, kurai ir pastāvīga vieta ANO Drošības padomē, kurā notiek spraiga izaugsme un kura ir ceļā uz demokrātiskām pārmaiņām, kas mums nepieciešamas, lai apkarotu klimata pārmaiņas, jābūt partnerei, kurai gan jāpasaka dažas rūgtas patiesības, bet kura ir jāciena par tās pūliņiem. Lūk, šī cieņa ir tas aspekts, kas nav izlasāms rezolūcijā.
<P>
Šo politisko iemeslu dēļ mana grupa atturējās parakstīt rezolūciju. Tomēr, lai izpaliktu neskaidrības jautājumā par cilvēktiesībām, kuras es vērtēju tikpat augsti, kā tās vērtējat jūs, mana grupa balsos par visiem grozījumiem, kas attiecas uz šo jautājumu. Balsojuma galīgais iznākums būs atkarīgs no mūsu iesniegtajiem grozījumiem.
<SPEAKER ID="067" NAME="Marie-Christine Vergiat">
autore. - (FR) Priekšsēdētāja kungs, Ķīna ir liela valsts ar bagātu vēsturi un milzīgu attīstības potenciālu. Pekina kā Olimpisko spēļu viesu uzņēmēja neattaisnoja dažu cilvēku cerības.
<P>
Ir ļoti svarīgi, lai Eiropas Savienība spētu saglabāt attiecības ar Ķīnu. Eiropas Parlamenta deputātu pienākums ir skaļi un nepārprotami pateikt, ko mēs uzskatām par svarīgu un kas ir mums nepieņemams.
<P>
Stāvoklis cilvēktiesību jomā Ķīnā mums nav pieņemams. Spilgts piemērs tam ir Liu Xiaobo lieta, kurā viņš ir atzīts par vainīgu, jo kopā ar vairāk nekā 10 000 līdzpilsoņu viņš pieprasīja īstenot valstī demokrātiskas reformas. Es uzdrīkstos teikt, ka, manuprāt, jau tas vien ir sasniegums, nevis noziegums, ka šajā valstī ir panākta šāda kopēja rīcība.
<P>
Mums jāpieprasa Xiaobo kunga un visu to vīriešu un sieviešu atbrīvošana, kuri, tāpat kā viņš, tiek vārdzināti ieslodzījumā tādēļ, ka ir pastrādājuši tikai vienu noziegumu - aizstāvējuši vārda brīvību, proti, vienu no vissvarīgākajām cilvēktiesībām.
<P>
Viens no maniem kolēģiem deputātiem minēja, ka pavisam nesen kāds Lielbritānijas pilsonis tika sodīts ar nāvi, lai gan viņš bija garīgi slims. Šī ir pirmā reize vairāk nekā 50 gadu laikā, kad eiropietim ir piespriests nāvessods Ķīnā. Patiesi, vārda brīvība jo dienas, jo vairāk tiek noniecināta, kā to nesen mums atklāja Google vietne, kam, par spīti visam, tomēr ir tāda operatora reputācija, kurš interneta lietotājiem nodrošina varbūt ne pašu labāko, bet vismaz arī ne pašu sliktāko aizsardzību.
<P>
Ir vispārzināms fakts, ka, lai izvietotos Ķīnā, operatoriem jāizpilda Ķīnas iestāžu prasība uzstādīt programmatūras filtrus, kurai pat Google beidzot ir piekritis. Mēs nevaram piekrist tam, ka valdība nodarbojas ar pirātismu internetā un aizliedz interneta lietotājiem brīvi paust savu viedokli.
<P>
Eiropas iestādēm šai sakarībā ir jāapvieno spēki un jārīkojas. Ķīnas interneta lietotājiem jābūt iespējai piekļūt necenzētai informācijai. Eiropas Savienībai ir pienākums atbalstīt interneta pakalpojumu uzņēmumus, kas atsakās palīdzēt Ķīnas iestādēm cenzēt internetu vai, vēl ļaunāk, apcietināt cilvēktiesību aizstāvjus, demokrātus vai pat žurnālistus, kā tas notika gadījumā ar Xiaobo kungu 2005. gada aprīlī.
<P>
Visbeidzot, dāmas un kungi, es nevaru beigt savu runu, neliekot jums atcerēties, ka simtiem ķīniešu jauniešu gāja bojā Tjaņaņmeņas laukumā 1989. gada 3. jūnija naktī. Tas notika pirms 20 gadiem, un šo skumjo gadadienu mums būs tas gods pieminēt, tā parādot cieņu šiem jaunajiem cilvēkiem, kas kļuva par upuriem. Tomēr ne visi 1989. gada notikumi ir pelnījuši šādu uzmanību.
<SPEAKER ID="068" NAME="Charles Tannock">
autors. - Priekšsēdētāja kungs, tas, ka mēs Parlamentā atkal debatējam par cilvēktiesību pārkāpumiem Ķīnā, norāda, ka komunistu autoritārā vadība Pekinā ir apņēmusies apspiest ikvienu politisko opozīciju.
<P>
Tomēr tas mūs nedrīkst atturēt no šo jautājumu izvirzīšanas Parlamentā. Es uzskatu, ka to darīt ne vien ir mūsu pienākums, bet mēs to esam parādā cilvēktiesību pārkāpumu upuriem Ķīnā - tādiem kā Liu Xiaobo -, kuriem vairumā gadījumu ir atņemtas balsstiesības. Tādēļ mēs šodien atkal debatējam par šo jautājumu.
<P>
Patiesi, 2008. gada Saharova balvas piešķiršana Hu Jia parādīja pasaulei, cik nopietna ir Eiropas Parlamenta deputātu attieksme pret cilvēktiesību jautājumu Ķīnā. Mūsu attieksme ir nopietna, jo Ķīna patiesi mums ir svarīga. Tās plašā teritorija un ietekme pasaulē, tās militārais spēks un ekonomiskā vara spiež Eiropas Savienību meklēt stratēģisko partnerību, kas pamatotos uz savstarpēju cieņu un paļāvību.
<P>
Varbūt beidzot mūsu attiecību ar Ķīnu pamatā būs mūsu kopējās demokrātiskās vērtības, cilvēktiesības un tiesiskums - uz to mēs varam tikai cerēt. Manuprāt, mēs visi tomēr ceram sagaidīt dienu, kad tās patiesi būs ikdienā ieraugāmas vērtības Ķīnas Tautas Republikā. Daži uzskata, ka šādi ideāli tā vai citādi ir sveši Āzijai. Es vienmēr skatos uz demokrātisko Taivānu un plašo Indiju ar tās demokrātiskajām sekulārajām tradīcijām, kuras dzīvo un plaukst brīvā sabiedrībā, un būtībā par melīgu uzskatu domu, ka ĶTR nevar būt demokrātiska.
<SPEAKER ID="069" NAME="Heidi Hautala">
autore. - (FI) Priekšsēdētāja kungs, Liu Xiaobo lietā svarīgi ir tas, ka patlaban 10 000 cilvēku ir atklāti izteikuši savu atbalstu viņam, un, manuprāt, Eiropas Parlamentam jāatzīst, ka šie cilvēki rīkojušies drosmīgi, un jāuzteic viņi par to.
<P>
Tai pašā laikā mums jāatgādina sev, ka Ķīna pati ir devusi solījumus uzlabot cilvēktiesību situāciju. Ķīna mēģināja pievienoties Cilvēktiesību padomei, sakot, ka tā ir apņēmusies veicināt un aizsargāt cilvēktiesības un ka tā aizstāvēs visaugstākos standartus šajā jomā. Tātad šie ir Ķīnas pašas solījumi ANO, un uz tiem mums vajadzētu atsaukties.
<P>
Arī šajā rezolūcijā ir pieminēti ES un Ķīnas dialogi cilvēktiesību jomā, un, lai arī cik optimistiski mēs gribētu būt, galīgais iznākums ir tāds, ka tiem gandrīz nav nekādas nozīmes. Arī Eiropas Savienības iestādēm ir savstarpēji jāvienojas, kā uzlabot savas stratēģijas un likt Ķīnai saprast, ka tās saistības attiecībā uz cilvēktiesību ievērošanu skar arī mūs un ka mūsu sadarbība nākotnē ir pilnībā atkarīga no cilvēktiesību jautājuma risināšanas.
<P>
Visbeidzot, mēs varētu vaicāt, kāpēc Eiropas Savienības politika attiecībā uz Ķīnu ir tik neskaidra un nekonsekventa un ko mēs varētu šajā sakarā darīt. Eiropas Parlaments no savas puses noteikti atbalstīs Komisiju kopējos centienos izveidot jaunu stratēģiju ar Ķīnu.
<SPEAKER ID="070" NAME="Cristian Dan Preda" LANGUAGE="RO">
"Mums vajadzētu atbrīvoties no paraduma uzskatīt vārdus par noziegumiem.” Liu Xiaobo to stingri pateica Hartā 08 - politiskajā manifestā, kuram viņš pievērsa sabiedrības uzmanību un kuru atbalstīja, kā jau tika teikts, tūkstošiem Ķīnas iedzīvotāju. Liu Xiaobo notiesāja uz 11 gadiem ieslodzījumā, un par šo paziņojumu, kā arī par to, ka viņš nerimtīgi atbalstīja cilvēktiesību ievērošanu, viņam tiks atņemtas politiskās tiesības uz turpmākiem diviem gadiem. Es uzskatu, ka šis ir simptomātisks sods, ko nosaka Ķīnas varas iestādes, pastiprinot savu kampaņu pret cilvēktiesību aktīvistiem. Papildu pierādījums tam ir šosvētdien klajā nākušais paziņojums, ka arī Tzu Yong Jun, Tjaņaņmeņas laukuma kustības līderis, ticis notiesāts uz deviņiem gadiem cietumā.
<P>
Tādēļ es uzskatu, ka ir svarīgi izvirzīt tematu par cilvēktiesībām nākamajā Eiropas Savienības un Ķīnas samitā, kā noteikts rezolūcijas 9. pantā.
<P>
Es uzskatu, kā jau Hautala kundze iepriekš ierosināja, ka ar dialogu nepietiek, lai risinātu jautājumus cilvēktiesību jomā. Šim cilvēktiesību jautājumam jāpievēršas samita sanāksmēs, jo dialogs līdz šim nav devis nekādus rezultātus.
<SPEAKER ID="071" NAME="Zigmantas Balčytis">
S&D grupas vārdā. - Priekšsēdētāja kungs, Eiropas Savienība patlaban risina sarunas ar Ķīnu par jaunu pamatnolīgumu, kurā nospraudīs turpmāko ceļu ekonomisko attiecību attīstīšanai ar šo valsti.
<P>
Šīs attiecības būs ļoti ciešas, tomēr mēs nedrīkstam aizvērt acis atkārtotu cilvēktiesību pārkāpumu priekšā, un mums jāciena tiesiskums.
<P>
Eiropas Savienībai jāpastiprina ES un Ķīnas dialogs cilvēktiesību jomā. Šis dialogs, kas tika iedibināts 2000. gadā, izrādījies neefektīvs. Eiropas Savienībai un īpaši tās Augstajam pārstāvim jānodrošina koordinēta un efektīva ES kopējā ārpolitika attiecībās ar Ķīnu. Šīs politikas pamatā jābūt cieņai pret cilvēktiesībām.
<SPEAKER ID="072" NAME="Helga Trüpel" LANGUAGE="DE">
Priekšsēdētāja kungs, kad Ķīna tika izraudzīta par Olimpisko spēļu norises vietu, es sākotnēji cerēju, ka visi Ķīnas solījumi uzlabot cilvēktiesību situāciju varbūt patiesi īstenosies.
<P>
Tomēr Olimpisko spēļu laikā un pēc tām mums diemžēl bija jāatzīst, ka uzlabojumu nebija, bet bija drīzāk cilvēktiesību situācijas pasliktināšanās. Tagad pēc sprieduma pasludināšanas Liu Xiaobo mēs pat esam bijuši liecinieki tam, ka policija aizliedz homoseksuālu personu sarīkojumu, kas nepārprotami draud ar politiskā leduslaikmeta iestāšanos Ķīnas disidentiem, cilvēktiesību aizstāvjiem un homoseksuālām personām.
<P>
Tādēļ mēs prasām nekavējoties atbrīvot Liu Xiaobo un citus cilvēktiesību aizstāvjus, un mēs īpaši aicinām Ķīnu - ja tā vēlas kļūt par atzītu partneri starptautiskajā kopienā - pārtraukt histēriskos cenzūras pasākumus un uzraudzības metožu piemērošanu.
<P>
Tas, protams, it sevišķi attiecas uz interneta cenzūru. Mēs nevaram pieņemt to, ka notiek interneta satura politiska cenzūra. Cilvēka pamattiesību būtisks aspekts ir vārda brīvības aizstāvēšana visās pasaules valstīs. Cilvēktiesības ir vispārējas un nedalāmas gan Eiropā, gan ASV, gan Sudānā un Ķīnā. Ķīnas Tautas Republikai pie tā būs jāpierod, ja tā tiešām grib panākt citādu attieksmi no mūsu puses.
<P>
Es esmu cieši pārliecināta, ka mums, eiropiešiem, samitos oficiālo attiecību kontekstā Ķīnai skaidri jāpasaka, ka sakarā ar to, ka mūs interesē sadarbība klimata aizsardzības politikas jomā, vides aizsardzības politikas jomā un finanšu tirgu regulēšanas jomā, Ķīnai ir steidzami jāmaina sava politika cilvēktiesību jomā.
<SPEAKER ID="073" NAME="Lorenzo Fontana" LANGUAGE="IT">
Priekšsēdētāja kungs, dāmas un kungi, viena no svarīgākajām problēmām attiecībā uz cilvēktiesībām Ķīnā ir piespiedu darba izmantošana Laogai - Ķīnas koncentrācijas nometnēs.
<P>
Šis jautājums, nemaz jau nerunājot par to, ka piespiedu darbs ir īsts modernās verdzības paveids, konkrēti skar Eiropas ekonomiku. Būtībā ir skaidrs, ka ļoti daudzas lietas, kuras nāk no Ķīnas tirgus, ražo ieslodzītie Laogai nometnēs, kur ir nepārprotami zemas darbaspēka izmaksas, kas rada negodīgu konkurenci attiecībā uz Eiropā ražotām precēm.
<P>
Atbilstoši Amerikas Savienoto Valstu pieredzei, kas jau ir pieņēmusi dažus likumus, ar kuriem aizliedz importēt Laogai ražotās preces, arī Eiropa var un tai vajadzētu darīt visu iespējamo, lai aizkavētu to preču ienākšanu tirgū, kas pilnībā vai daļēji tiek ražotas, izmantojot piespiedu darbu.
<P>
Pirmkārt, jānovada kampaņa, lai palielinātu sabiedrības informētību par šo jautājumu; otrkārt, visiem ražojumiem, kas tiek ievesti Eiropā, jānosaka tādas pašas higiēnas un drošuma normas, kādas tiek prasītas Eiropas ražojumiem; jāievieš marķēšanas tiesību akti, lai nodrošinātu preču izsekojamību.
<P>
Turklāt uzņēmējiem, kuri veic ieguldījumus Ķīnā, jāliek precīzi ievērot darba ņēmēju tiesību likumus. Visbeidzot, mums jāievieš likumi un galvenokārt jānodrošina, lai tos ievērotu, tā ka būtu absolūts aizliegums importēt preces, kas ražotas, izmantojot piespiedu darbu.
<P>
Es esmu pārliecināts, ka tikai šādā veidā mēs patiesi varam palīdzēt Ķīnas tautai tās cīņā par cilvēktiesību ievērošanu. Ja to nepaveiksim, mēs būsim līdzvainīgie, kas šiem cilvēkiem liedz baudīt viņiem pienākošos brīvību.
<SPEAKER ID="074" NAME="Edward McMillan-Scott" AFFILIATION="NI">
Priekšsēdētāja kungs, man ir tas gods būt Eiropas Parlamenta priekšsēdētāja vietniekam, kas atbild par demokrātiju un cilvēktiesību ievērošanu. Rezolūcijā pamatoti uzmanība tiek pievērsta Hartas 08 galvenajam autoram Liu Xiaobo. Hartas redakcija angļu valodā ir pieejama manā tīmekļa vietnē charter08.eu.
<P>
Pēc manas pēdējās vizītes Pekinā 2006. gada maijā visi disidenti, ar kuriem man bija tikšanās, tika arestēti, ieslodzīti cietumā un dažos gadījumos spīdzināti; piemēram, Hu Jia vēl aizvien atrodas apcietinājumā, un viņam vajadzīga medicīniskā palīdzība. Īpaši jāpiemin Gao Zhisheng, kurš, kā stāsta, pazuda pēc trīsarpus gadu apcietinājuma, mājas aresta un spīdzināšanas, kas bija par iemeslu tam, ka viņš divas reizes mēģināja izdarīt pašnāvību. Gao Zhisheng atklātās vēstules valdošajam režīmam 2005. gadā noteica Hartas 08 toni. Viņa veiktā izmeklēšana par garīgās budistu grupas Falun Gong vajāšanu izraisīja plašu atbalstu visā Ķīnā. Es uzskatu, ka valsts varas iestādēm tagad būtu jāuzrāda Gao Zhisheng atrašanās vieta un viņš jāatbrīvo.
<P>
Nevienam nevajadzētu šaubīties par to, ka Eiropas Parlaments neatteiksies no idejas par reformām Ķīnā un, protams, Tibetā.
<SPEAKER ID="075" NAME="Eija-Riitta Korhola" AFFILIATION="PPE">
(FI) Priekšsēdētāja kungs, ir pilnīgi nepieņemami, ka ES un Ķīnas attiecībās komerciālās intereses ir nostādītas priviliģētā stāvoklī, bet neatlaidīgā prasība ievērot cilvēktiesības un attīstīt demokrātiju vairāk vai mazāk tiek iestarpināta sirsnīgas sasveicināšanās laikā tikšanās reizēs.
<P>
Es ar interesi sekoju informācijas meklētāja uzņēmuma Google drosmei, kā arī tā plāniem pārtraukt sadarbību ar Ķīnas iestādēm interneta tīmekļa lappušu filtrēšanas un cenzūras dēļ un pat atstāt šo valsti. Tai pašā laikā Google nepārprotami prasa, lai Ķīnas interneta lietotājiem tiktu nodrošināta vārda brīvība.
<P>
Es pievienojos savu kolēģu deputātu bažām saistībā ar attieksmi pret Liu Xiaobo un citiem ķīniešu sirdsapziņas cietumniekiem, un es ceru, ka Padome un Komisija ņems Liu Xiaobo lietu savā aizgādībā ES un Ķīnas sanāksmē, kas notiks nākamajā vasarā. Patlaban apspriestajos nolīgumos būtu skaidri jāpasaka, ka turpmākā attīstība tirdzniecības attiecībās ar Ķīnu tiks operatīvi sasaistīta ar politisko dialogu un cilvēktiesību ievērošanu.
<SPEAKER ID="076" NAME="Gesine Meissner" AFFILIATION="ALDE">
(DE) Priekšsēdētāja kungs, mēs esam runājuši par dažādiem aspektiem saistībā ar to, kā būtu labāk runāt ar Ķīnu un izdarīt uz to spiedienu, jo skaidri redzams, ka ir ļoti maz iespēju, kā šo valsti iespaidot. De Keyser kundze teica, ka šī iemesla dēļ viņas grupa ir atturējusies parakstīt rezolūcijas priekšlikumu. Es gan nedomāju, ka šādā veidā lietas virzīsies uz priekšu. Tieši Eiropas Savienībai, kas ir iekļāvusi jautājumu par cilvēktiesībām Eiropas Savienības Pamattiesību hartā un Lisabonas līgumā, jāturpina norādīt uz cilvēku pamattiesību pārkāpumiem. Patlaban mums nav citas izvēles. Kad izdomāsim kaut ko labāku, es būšu pirmā, kas to atbalstīs.
<P>
Tomēr mums jārunā ne tikai par Liu Xiaobo; mums jārunā arī par Gao Zhisheng, kas ir pazudis un, kā tagad dzirdam, iespējams, izdarījis pašnāvību. Cilvēkiem šķiet, ka viņš varbūt ticis nogalināts kādā briesmīgā veidā. Tā nedrīkst šo lietu atstāt. Jau tad, kad notika gatavošanās Olimpiskajām spēlēm, mēs atklājām, ka, braukšana uz Ķīnu un kontaktu dibināšana pilnīgi neko nemaina cilvēktiesību situācijas jomā. Mēs visi cerējām, ka mainīs, bet nekas nenotika. Tādēļ mēs nedrīkstam atslābināt mūsu neatlaidīgos aicinājumus.
<SPEAKER ID="077" NAME="Neelie Kroes">
Komisijas locekle. - Priekšsēdētāja kungs, ES ir nepārprotami izteikusi savas dziļās bažas attiecībā uz neatbilstīgo spriedumu - 11 gadu ilgu apcietinājumu - ievērojamajam cilvēktiesību aizstāvim Liu Xiaobo par to, ka viņš bija autors Hartai 08 - projektam par demokrātiskām un uz tiesībām pamatotām reformām Ķīnā, kā arī par to, ka viņš internetā publicēja virkni eseju par cilvēktiesību jautājumiem.
<P>
Mēs piešķiram lielu nozīmi domas un vārda brīvībai, kas ir, kā mums visiem zināms, mūsu demokrātiskās sistēmas pamats. Spriedums Liu kunga lietā ir pilnīgi nesavienojams ar vārda brīvības tiesībām, kas ir iekļautas Starptautiskajā paktā par pilsoniskajām un politiskajām tiesībām, kuru parakstījusi arī Ķīna. Starp citu, mēs pievienojamies arī seksuālās izpausmes un orientācijas tiesību aizsardzībai, kā to minēja Trüpel kundze.
<P>
Eiropas Savienība mēģināja novērot tiesas procesu, bet mūsu novērotāji diemžēl netika ielaisti tiesas zālē. Mums tomēr ļāva sīki iepazīties ar tiesas procesa gaitu, kas liecina, ka Liu kungam netika dota pienācīgas aizstāvības iespēja un ka viņa tiesāšana nebija godīga. Eiropas Savienība turpinās pieprasīt Ķīnas valdībai atbrīvot Liu kungu bez nosacījumiem un pārtraukt citu Hartas 08 parakstītāju vārdzināšanu un turēšanu apcietinājumā.
<P>
Mūsu vispārējā politika attiecībā uz Ķīnu ir konstruktīvas saistības mūsu stratēģiskajā partnerībā. Pagātnē mēs dažkārt atzinīgi vērtējām Ķīnas virzību sociālo un ekonomisko tiesību jomā, kā arī nesen uzsākto Ķīnas rīcības programmu cilvēktiesību ievērošanas veicināšanai, bet, no otras puses, mums ir ļoti lielas bažas saistībā ar pilsoņu un politiskajām tiesībām un virkni neseno notikumu, kurus godājamie Parlamenta deputāti ir izvirzījuši rezolūcijas projektā.
<P>
Eiropas Savienības saistības cilvēktiesību jomā tiek izklāstītas mūsu politisko tikšanos laikā un it sevišķi mūsu un Ķīnas iestāžu cilvēktiesību dialoga laikā. Mūsu pēdējā tikšanās, kā jūs zināt, notika Pekinā pagājušā gada 20. novembrī. Mūsu stiprās attiecības ļauj mums šos jautājumus apspriest atklāti. Pagājušajā gadā cilvēktiesību jautājums tika apspriests 12. Eiropas Savienības un Ķīnas samitā Nanjingā gan diskusijās, gan preses konferencē.
<P>
Vergiat kundze un Korhola kundze pieskārās jautājumam par kiberuzbrukumiem uzņēmumam Google. Komisija uzskata, ka tie ir vēl viens satraucošs mēģinājums ierobežot vārda brīvību Ķīnā. Protams, mēs rūpīgi pārraugām šo situāciju. Mēs saprotam, ka turpinās Google un Ķīnas iestāžu apspriedes. Mēs modri uzmanīsim, vai līdzīgi uzbrukumi neskars ES uzņēmumus.
<P>
Parlaments var būt drošs, ka mēs turpināsim runāt par šiem jautājumiem arī augstākajā līmenī un atgādināsim Ķīnas Tautas Republikai par starptautiskajām saistībām cilvēktiesību jomā. Mēs arī atgādināsim par Ķīnas konstitucionālajām garantijām vārda brīvībai. Mums visiem mērķis ir atvērtāka un pārredzamāka Ķīna, kas ievēro starptautiskos standartus par cilvēktiesībām un kopīgi strādā, lai sāktu risināt pasaules mēroga problēmas. Lai to panāktu, mums jāturpina attīstīt mūsu stratēģisko partnerību.
<P>
Es gribētu atbildēt uz De Keyser kundzes jautājumu. Eiropas Savienība ir asi un nepārprotami nosodījusi Lielbritānijas pilsoņa Akmal Shaikh sodīšanu ar nāvi. Eiropas Savienība dziļi nožēlo to, ka Ķīna neņēma vērā tās un Apvienotās Karalistes atkārtotos aicinājumus mīkstināt Shaikh kungam pasludināto spriedumu.
<SPEAKER ID="078" NAME="Priekšsēdētājs">
Debates tiek slēgtas.
<P>
Balsojums notiks plkst. 12.00.
<P>
Rakstiskas deklarācijas (Reglamenta 149. pants)
<SPEAKER ID="996" NAME="Cătălin Sorin Ivan  " LANGUAGE="RO">
Tiesības uz dzīvību, kā arī uz vārda un domas brīvību veido Eiropas integrācijas un mūsu pasaules redzējuma pamatu. Ja viens no mūsu partneriem, šajā gadījumā Ķīna, atkārtoti pārkāpj šīs tiesības, mūsu pienākums ir paust savu attieksmi. Tomēr mēs nedrīkstam ne vainot, ne kaunināt, mēs nedrīkstam apvainot Ķīnu un ignorēt tās kultūras un civilizācijas dažādības, kas mūs atšķir. Šī rezolūcija par cilvēktiesību pārkāpumiem Ķīnā, jo īpaši attiecībā uz Liu Xiaobo, liecina par vienkāršotu pieeju jautājumiem, ar kuriem saskaras Ķīnas sabiedrība. Mēs, protams, nepieņēmām savu nostāju pretēji cilvēktiesību nepārkāpšanas principam, kas ir rezolūcijas pamatprincips un ko mēs nešauboties atbalstām. Mūsu nostāja būtībā ir pretošanās veidam, kādā mūsu attieksme rezolūcijā ir izteikta. Lai mēs iegūtu vēlamos rezultātus, mums ES un Ķīnas attiecībās ir jāsaglabā no konfliktiem brīva gaisotne. Tas ir vienīgais veids, kā mēs varam veicināt Ķīnas attīstību ceļā uz tādu sabiedrību, kura piešķir lielu nozīmi cilvēktiesību ievērošanai.
<SPEAKER ID="079" NAME="Anneli Jäätteenmäki  " AFFILIATION="ALDE">
rakstiski. - "Neesi ļauns!” Tāda ir plaši pazīstamā Google devīze. Uzņēmums tika kritizēts par tā gadiem ilgi piekopto politiku Ķīnā, jo šī politika lika apšaubīt minēto devīzi. Cilvēktiesību aizstāvju grupas apsūdzēja Google par palīdzību Ķīnas valdībai tās pilsoņu un it sevišķi cilvēktiesību aizstāvju represēšanā. Jādomā, ka Google turpmāk nebūs tik ļauns. Google lēmums uzstādīt Ķīnā meklēšanas programmatūru bez filtriem ir pelnījis vislielāko atzinību. Paziņojot par izmaiņām savā politikā attiecībā uz Ķīnu, Google riskē zaudēt peļņu lielākajā interneta tirgū pasaulē un, iespējams, pamet gandrīz 400 miljonu lietotāju. Šajā īpašajā gadījumā Google apliecina, ka liels daudznacionāls uzņēmums patiesi var turēties pie savas ētikas politikas. Tā kā uzņēmuma dibinātāji vēl joprojām to vada, Google ir visas iespējas apsvērt savas pamatvērtības un uzskatus katrā turpmākajā darbībā. Ja uzņēmumam Google veiksies arī turpmāk, tas liecinās par to, ka nav nekādas īpašas pretrunas starp naudas pelnīšanu un darbošanos ilgtspējīgā un humānā veidā.
<SPEAKER ID="995" NAME="Nuno Melo  " LANGUAGE="PT">
Ķīnā atkārtoti notiek cilvēktiesību pārkāpumi, un mēs nevaram tos nenosodīt. Fakts, ka ES ir viena no Ķīnas galvenajām ekonomiskajām partnerēm, uzliek mums paaugstinātu atbildību nosodīt visas darbības, ar kurām tiek pārkāptas ikviena pilsoņa tiesības, it sevišķi to tiesības, kuri aizstāv vārda brīvību un cilvēktiesības šajā valstī. Ir svarīgi, lai Ķīnas Tautas Republika ievērotu un cienītu tās saistības, ko tā uzņēmās Cilvēktiesību padomē.
<SPEAKER ID="080" NAME="Alajos Mészáros  " LANGUAGE="SK">
Jo valsts ir lielāka un ekonomiski neatkarīgāka, jo grūtāk ir pieprasīt, lai tā ievēro cilvēktiesības. Es uzskatu - ir nepieņemami, ka Eiropas Savienība savās attiecībās ar Ķīnu pirmajā vietā izvirza ekonomiskās intereses. Gandrīz katrā sanāksmē, kura notiek augstākajā diplomātiskajā līmenī, viss, ko mēs spējam darīt, ir kautrīgi atgādināt par cilvēktiesību pārkāpumiem šajā valstī. Eiropā mums diemžēl ir liela negatīva pieredze saistībā ar komunistiskajiem režīmiem, kas apspieda cilvēktiesības. Tādēļ es esmu pārliecināts, ka reālais cilvēktiesību pārkāpumu skaits ir daudz lielāks, nekā mūsu rīcībā esošā informācija vedina mūs ticēt. Tādēļ mums neatlaidīgi jāspiež Ķīna ievērot cilvēktiesības, pat ja mums nāksies upurēt ekonomiskās un politiskās intereses. Pretējā gadījumā notikumiem Ķīnā var būt nelabvēlīga ietekme uz vispārējām norisēm politiskajā situācijā Āzijā, kas atstās turpmāku iespaidu uz pasaules ekonomiku un politiku kopumā.
<SPEAKER ID="081" NAME="Wojciech Michał Olejniczak  " LANGUAGE="PL">
Es balsoju par rezolūciju, kas nosoda cilvēktiesību pārkāpumus, jo mēs nedrīkstam pieļaut vai piekrist, ka cilvēku vai pilsoņu tiesības tiek ignorētas. Rīcība, kas nodara ļaunu cilvēkiem, viņu brīvībai un tiesībām, kuras tika noteiktas pirms daudziem gadiem, ir pretēja Rietumu demokrātisko valstu pamatprincipiem. Dialogs, kas sākās starp Eiropas Savienību un Ķīnu 2000. gadā, nav devis gaidītos rezultātus. Tādēļ mums jāpavaicā sev, vai esam izdarījuši visu, ko varējām. Ja atbilde ir "nē”, mums jāpiemēro rezolūciju noteikumi par ekonomiskās sadarbības efektivitāti. Cilvēktiesībām jākļūst par pamatjautājumu Eiropas Savienības un Ķīnas dialogā, un cilvēku intereses jāstāda augstāk par ekonomiskajām interesēm.
<P>
Miera kampaņas dalībnieks un cilvēktiesību aktīvists Liu Xiaobo, kas aicināja Ķīnā nodrošināt lielāku demokrātiju, tika arestēts un tiesāts, un tas bija nepārprotams signāls, ka mūsu pašreizējie pasākumi ir neefektīvi. Tādēļ līdztekus rezolūcijām ir vērts izmantot citus līdzekļus, kas liks vairāk cienīt to, par ko cīnās Liu Xiaobo, kā arī tūkstošiem ķīniešu un daudz citu cilvēku visā pasaulē.
<P>
Pirms trīsdesmit gadiem Ķīnā sākās reformas, kas parādīja pasaulei, ka valstī kaut kas mainās, ka tā var kaut ko izdarīt sabiedrības labā. Šodien mēs sagaidām to pašu. Šodien mēs gribam iegūt tādu partneri, kas ciena mūsu valsts pamatprincipus.
