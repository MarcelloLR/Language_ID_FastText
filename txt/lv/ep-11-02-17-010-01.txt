<CHAPTER ID="010-01">
1.  Taizemes un Kambodžas robežincidenti
<SPEAKER ID="399" NAME="Priekšsēdētājs">
Nākamais darba kārtības punkts ir debates par septiņiem rezolūcijas priekšlikumiem par Taizemes un Kambodžas robežincidentiem.
<SPEAKER ID="400" NAME="Barbara Lochbihler" LANGUAGE="DE">
Priekšsēdētāja kungs! Mēneša sākumā notikušo Taizemes un Kambodžas robežincidentu dēļ starptautiskās sabiedrības uzmanība atkal ir pievērsta gadu desmitiem ilgušajam konfliktam par piekļuvi Preah Vihear templim. Lai gan bruņotie incidenti patlaban ir nedaudz mazinājušies, mums ir jāuzstāj uz šī konflikta politisku risinājumu. Dienvidaustrumāzijas valstu asociācijas (ASEAN), Apvienoto Nāciju Organizācijas un ES pienākums ir intensīvāk risināt šo jautājumu, nevis pirms rīkošanās nogaidīt, līdz situācija no jauna saasināsies.
<P>
Nesenajos incidentos tika ievainoti un gāja bojā civiliedzīvotāji un karavīri abās pusēs. Īpaši nodevīgs pasākums bija kasešu bumbu izmantošana. Šāda munīcija civiliedzīvotājiem izraisa tādus postījumus, kas ir jūtami vēl ilgi pēc munīcijas izmantošanas. Līdz 30 % kasešu munīcijas neeksplodē, bet paliek zemē kā nesprāgušas bumbas, kas eksplodē vēlāk, kad tām, iespējams, pieskaras bērni, kuri rotaļājas. Mēs aicinām Taizemi un Kambodžu nekavējoties pārtraukt šo briesmīgo ieroču izmantošanu. Tāpat aicinām abu valstu valdības parakstīt starptautisko konvenciju, ar ko aizliedz kasešu munīcijas izmantošanu.
<P>
Visbeidzot es vēlos steidzami aicināt Taizemes un Kambodžas valdības darīt visu iespējamo, lai atrisinātu šo konfliktu, neizmantojot ieročus. Civiliedzīvotāju ciešanas abās pusēs tikai turpināsies; viņi cietīs tā dēļ, ko politiķi var atrisināt sarunu ceļā, ja vien viņiem būtu attiecīga politiskā griba, nevis viņi censtos atbalstīt seklu nacionālismu abās robežas pusēs.
<SPEAKER ID="401" NAME="Marietje Schaake">
autore. - Priekšsēdētāja kungs! Kopš mēneša sākuma pie Taizemes un Kambodžas robežas netālu no Preah Vihear tempļa, kas ir iekļauts UNESCO pasaules mantojuma sarakstā, ir notikušas bruņoto spēku sadursmes. Mūsu galvenais pienākums ir aizsargāt cilvēku dzīvības, tomēr mūsu uzdevums ir rūpēties arī par kultūras mantojumu.
<P>
Īpaši satraucoši ir ziņojumi par kasešu munīcijas izmantošanu. Šie ziņojumu var būt patiesi, jo ne Taizeme, ne Kambodža nav ratificējušas Konvenciju par kasešu munīciju.
<P>
Lai novērstu turpmāku situācijas pasliktināšanos, kas varētu šo reģionu destabilizēt, abu valstu valdībām ir jāuzņemas atbildība un jāparūpējas par cilvēkiem, kuri šā konflikta dēļ ir pārvietoti.
<P>
Mēs atzinīgi vērtējam ASEAN priekšsēdētāja centienus veicināt abu valstu dialogu, lai varētu mierīgā ceļā atrisināt šo strīdu.
<P>
Taizeme un Kambodža ir piekritušas piedalīties steidzamā Dienvidaustrumāzijas valstu sanāksmē un apspriest šo konfliktu. Tāpat UNESCO ģenerāldirektors uz Bangkoku un Pnompeņu nosūtīs īpašo sūtni, lai mudinātu abas puses sadarboties ar iespējamo UNESCO misiju.
<SPEAKER ID="402" NAME="Bernd Posselt" LANGUAGE="DE">
Priekšsēdētāja kungs! Lochbihler kundzei nenoliedzami ir taisnība: pirmkārt, svarīgi ir cilvēki, mirušie un ievainotie, kā arī kasešu munīcijas skandalozā izmantošana.
<P>
Otrkārt, protams, runa ir par robežkonflikta apturēšanu, atrisināšanu mierīgā ceļā un nodrošināšanu, ka tas neizvēršas karā.
<P>
Trešais aspekts, kuru mēs arī vēlamies pieminēt, ir saistīts ar neaizstājamo pasaules kultūras mantojumu, kas ir tempļu komplekss šajā pierobežas reģionā. UNESCO līmenī par šiem jautājumiem atbild Karl von Habsburg, Parlamenta bijušais deputāts un Otto von Habsburg dēls, turklāt marta plenārsēdē, kas notiks šeit Strasbūrā, viņš ieradīsies, lai sniegtu mums detalizētāku informāciju par šo vietu. Manuprāt, aizsargājot šo kultūras mantojumu, mums patiesībā ir pastiprināti jācenšas gan viest mieru, gan aizsargāt cilvēkus. Mēs, eiropieši, ļoti labi zinām, kādus briesmīgus robus karš var atstāt kultūras ainavā. Tāpēc mums ir attiecīgi jārīkojas ikreiz, kad tiek apdraudēts pasaules kultūras mantojums.
<SPEAKER ID="403" NAME="Marc Tarabella" LANGUAGE="FR">
Priekšsēdētāja kungs, komisāra kungs, dāmas un kungi! Kopš februāra sākuma pie robežas netālu no Preah Vihear tempļa ir atsākušās sadursmes starp Kambodžas un Taizemes bruņotajiem spēkiem, jo abas valstis izvirza savas tiesības uz tempļa apkārtni. Diemžēl abām pusēm ir bijuši bojāgājušie, un vairāk nekā 3000 cilvēku, kas dzīvoja konflikta zonas tuvumā, ir bija jāevakuē.
<P>
Apvienoto Nāciju Organizācijas Starptautiskā Tiesa 1962. gadā, pamatojoties uz Francijas vēsturiskajām kartēm, atzina Kambodžas tiesības uz Preah Vihear templi un tam pieguļošo zemi. Savukārt Taizeme nekad nav atzinusi šo lēmumu. Turklāt dažus robežas posmus nenoteica, kā dēļ jau 2008. un 2009. gadā izcēlās vairāki bruņoti konflikti.
<P>
UNESCO 2008. gadā iekļāva templi pasaules mantojuma sarakstā, kas arī izraisīja Taizemes nacionālistu dusmas. Lai gan 2000. gadā tika parakstīts saprašanās memorands par zemes robežu noteikšanu, nacionālisti no Taizemes PAD aicina to atcelt, jo uzskata, ka tas ir pārāk labvēlīgs Kambodžai. Es vēlos īpaši uzsvērt pašreizējās ASEAN prezidējošās valsts Indonēzijas rīcību, proti, tā ir piedāvājusi uzņemties starpnieces lomu šajā konfliktā.
<P>
Pirmdien, 14. februārī, ANO arī mudināja abas valstis ievērot pastāvīgu pamieru, vienlaikus neparedzot ANO miera uzturētāju nosūtīšanu uz šo teritoriju. Es ceru, ka šīs divas valstis beidzot spēs mierīgi atrisināt jautājumu par teritoriju un pārtrauks šādā veidā kā ķīlniekus turēt tūkstošiem cilvēku, kuri vēlas dzīvot mierā.
<SPEAKER ID="404" NAME="Charles Tannock">
autors. - Priekšsēdētāja kungs! Paldies Dievam, mums, eiropiešiem, patlaban ne prātā nenāk doma par robežkonfliktu risināšanu ar militāriem līdzekļiem. Diemžēl to pašu nevar teikt par Taizemes un Kambodžas robežu, pie kuras pēdējās nedēļās jau vairākas reizes ir notikušas šo valstu armiju sadursmes nelielas teritorijas dēļ, par kuru notiek strīdi un kas atrodas uz šo valstu robežas sena tempļa tuvumā.
<P>
Palīdzības aģentūras ziņo, ka sadursmju dēļ ir pārvietoti apmēram 30 000 cilvēku, tāpēc šādos apstākļos nav brīnums, ka tiek nogalināti civiliedzīvotāji, lai gan abas puses strīdas par patiesajiem skaitļiem.
<P>
Kambodžas premjerministrs Hun Sen šīs sadursmes nosaucis par "īstu karu”. Šāda agresīva un musinoša retorika var tikai pasliktināt situāciju. Šā strīda īstermiņa risinājums atrodas abu valstu valdību un ANO Drošības padomes rokās, un Drošības padomei vajadzētu mudināt rast tādus risinājumus, kas novērš krīzes padziļināšanos. Ilgtermiņā, cerams, turpmāka ASEAN reģionālā integrācija palīdzēs novērst šādas sadursmes nākotnē, kā tas jau gadu desmitiem ir noticis šeit, Eiropas Savienībā.
<SPEAKER ID="405" NAME="Cristian Dan Preda" LANGUAGE="RO">
Priekšsēdētāja kungs! Otrdienas vakarā un trešdienas rītā uz Taizemes un Kambodžas robežas notika jauni, acīmredzot nelieli, incidenti. Šo divu kaimiņtautu starpā ir izveidojušās ārkārtīgi saspringtas attiecības, un es uzskatu, ka tieši tāpēc šodienas debates ir jāvērtē atzinīgi. Patiesībā vēlos pateikties Posselt kungam par viņa iniciatīvu.
<P>
Tāpat man ir žēl, ka šīs bruņotās sadursmes, kas notiek jau kopš mēneša sākuma, ir prasījušas cilvēku upurus. Jo īpaši šādā saspīlētā gaisotnē mums ir nelokāmi jāmudina abas puses darīt visu iespējamo un rīkoties atbilstoši ANO Drošības padomes prasībai izveidot ilgstošu pamieru. Lai kāds būtu Taizemes un Kambodžas domstarpību cēlonis, spēka izmantošana nav risinājums. Tāpēc es vēlos aicināt abas puses rast tūlītēju miermīlīgu risinājumu šim strīdam par teritoriju ap Preah Vihear templi.
<P>
Patiesībā vēlos atgādināt, ka 1962. gadā Starptautiskā Tiesa pieņēma nepārprotamu lēmumu, un šo strīdu var atrisināt ļoti dažādi, tostarp to var izdarīt ar ASEAN starpniecību. Saskaņā ar starptautiskajām tiesībām galvenais ir godprātīgi risināt sarunas.
<SPEAKER ID="406" NAME="Lidia Joanna Geringer de Oedenberg">
S&D grupas vārdā. - (PL) Priekšsēdētāja kungs! Preah Vihear templis, kas celts 11. gadsimtā, jau vairākkārt ir bijis vieta, kur saduras hinduisma un budisma ietekme, kā arī Sarkano khmeru armija un Lon Nol režīms. Kopš 20. gadsimta sākumā šis templis ir bijis Kambodžas un Taizemes strīda avots, un abas šīs valstis apgalvo, ka tām ir tiesības uz celtni un tai pieguļošo teritoriju, kā arī tiesības noteikt abu valstu robežu. Kopš šā gada februāra esam bijuši liecinieki šā strīda jaunākajai attīstībai.
<P>
Par spīti Starptautiskās Tiesas Hāgā spriedumam, kurā teikts, ka templis pieder Kambodžai, vairāki jautājumi joprojām nav atrisināti. Abu valstu valdībām ir jādara viss iespējamais, lai rastu kompromisu, kas dotu pamatu pastāvīgam nolīgumam. Pirms pusotras nedēļas abu valstu armijas apšaudīja viena otru; šī konflikta atkārtošanās nav pieņemama ne no attiecīgā reģiona iedzīvotāju aspekta, kuriem draud nāve, ne arī no tempļa aspekta, kurš ir bojāts, lai gan iekļauts UNESCO pasaules mantojuma sarakstā. UNESCO jau piedāvāja palīdzību, gluži tāpat kā Dienvidaustrumāzijas valstu asociācija. Šodien šim aicinājumam pievienojās arī Eiropas Parlaments. Ieejas biļete Preah Vihear templī maksā piecus dolārus. Es gribētu pajautāt, kāda ir vairāk nekā 100 gadu ilgušā Kambodžas un Taizemes konflikta cena?
<SPEAKER ID="407" NAME="Kristiina Ojuland">
ALDE grupas vārdā. - Priekšsēdētāja kungs! Man šķiet šausmīgi, ka 21. gadsimtā joprojām pastāv tādi politiskie spēki, kas funkcionē atbilstoši 19. gadsimta paradigmai. Pieaugošais nacionālisms daudzās pasaules daļās izraisa konfliktus, kuru pamatā ir etniskā piederība, kā arī reliģija.
<P>
Taizemes un Kambodžas valdībām ir jāņem vērā, ka robežincidenti ietekmē mieru un stabilitāti šajā reģionā, kā arī abu valstu attiecības. Pat ja starp valstīm joprojām pastāv neatrisināti politiskie jautājumi, tam nevajadzētu atspoguļoties cilvēku savstarpējos kontaktos. Pretējā gadījumā pastāv iespēja, ka pieaugs nacionālisms un ksenofobija.
<P>
Situāciju uz Taizemes un Kambodžas robežas vajadzētu atrisināt miermīlīgi un saskaņā ar Starptautiskās Tiesas 1962. gada spriedumu. Jau tā šā gada sākumā ir bijis pārāk daudz asinsizliešanas pasaulē.
<SPEAKER ID="408" NAME="Ryszard Czarnecki" LANGUAGE="PL">
Priekšsēdētāja kungs! Tas ir īpašs Eiropas Savienības spēks, proti, mēs neesam egoisti, mēs spējam paskatīties pāri savam eiropiešu degungalam un pavērot, kas notiek ārpus Eiropas un arī tālajā eksotiskajā Āzijā. Kā jau pareizi tika minēts, šis konflikts patiesībā ir ildzis jau vairāk nekā gadsimtu. Tomēr labi, ka šajā sakarā savs sakāmais ir arī Eiropas Savienībai un Eiropas Parlamentam, kas patiesībā ir Eiropas Savienības sirds. Tas ir labi tāpēc, ka mums ir jāpiedalās jebkurās debatēs par cilvēktiesībām, par šo ļoti svarīgo jautājumu, un šis konflikts pilnīgi noteikti parāda to, ka cilvēki ir gājuši bojā un patlaban cīnās, lai gan rezultāti nav tik nāvējoši, par lietām, kuras, iespējams, varēja izlemt daudz miermīlīgākā ceļā. Ir labi, ka Eiropas Parlaments iesaistās šā jautājuma risināšanā.
<SPEAKER ID="409" NAME="Jaroslav Paška" LANGUAGE="SK">
Priekšsēdētāja kungs! Ar Starptautiskās Tiesas 1962. gada 15. jūnija lēmumu noteica, ka Preah Vihear templis ietilpst Kambodžas suverenitātē. Taizemes valdības pienākums ir respektēt šo faktu un necensties ar militāra spēka palīdzību mainīt starptautiski atzītas robežas. Tajā pašā laikā Kambodžas valdības pienākums ir neliegt lūdzējiem no Taizemes piekļuvi templim.
<P>
Ja viena no strīdus pusēm tiecas pārkāpt likuma robežas un īstenot savas intereses ar spēka palīdzību, tad ir jāmobilizē starptautiskās iestādes un jāsūta skaidrs mutisks vēstījums par to, ka pasaule vēlas dzīvot stabilos politiskos apstākļos un nevēlas, lai strīdi tiktu risināti militārā ceļā.
<P>
Tāpēc ir svarīgi mobilizēt attiecīgās vietējās starptautiskās iestādes, lai novērstu nevajadzīga konflikta izplatīšanos un civiliedzīvotāju traumēšanu. ASEAN prezidējošās valsts Indonēzijas piedāvājums būt par starpnieku šajā robežkonfliktā ir vislabākais veids, kā spert pirmo soli pretī situācijas atrisināšanai.
<SPEAKER ID="410" NAME="Bogusław Sonik" AFFILIATION="PPE">
(PL) Priekšsēdētāja kungs! UNESCO mēģina glābt pasaules mantojuma sarakstā iekļauto Preah Vihear templi un finansēt tā saglabāšanu. Tomēr Taizeme un Kambodža ne tikai nerespektē šos centienus, bet arī pārkāpj Starptautisko Konvenciju par kultūras vērtību aizsardzību bruņota konflikta gadījumā, kas ir saistoša abām valstīm. Manuprāt, šāda neapdomība var nozīmēt tādas celtnes sabrukšanu, kas ir pastāvējusi kopš 11. gadsimta.
<P>
Tomēr, manuprāt, šim piemēram vispirms vajadzētu raisīt jautājumu par atbildību. Nedrīkst atkārtoties tas, kas 2001. gadā notika Afganistānā, kad tika iznīcināta unikāla Budas statuja. To izraisīja ne tikai Taliban reliģiskais fanātisms, bet arī nepietiekama rietumu valstu iesaistīšanās. Pasaules kultūras mantojuma iznīcināšana nedrīkst palikt nesodīta. Šis jautājums ir tik svarīgs, ka pēc analoģijas ar Starptautisko Krimināltiesu Hāgā, kas tiesā kara noziedzniekus, vajadzētu izveidot arī tādu iestādi, kas nodod tiesai tos, kuri iznīcina nenovērtējamus pieminekļus.
<SPEAKER ID="411" NAME="Pino Arlacchi" AFFILIATION="S&amp;D">
Priekšsēdētāja kungs! Rezolūcija par Taizemes un Kambodžas robežincidentiem nosoda bruņoto konfliktu un mudina abas valstis pārtraukt sadursmes, samazināt saspīlējumu un pieņemt ASEAN un Apvienoto Nāciju Organizācijas starpniecību.
<P>
Šis ir pilnīgi nepamatots konflikts. Kā ASEAN dalībvalstis Kambodža un Taizeme 1976. gadā parakstīja Līgumu par draudzību un sadarbību, ar ko tās apņemas atteikties no spēka izmantošanas dalībvalstu attiecībās un mierīgā ceļā atrisināt starpvalstu strīdus. Šis konflikts ir nepamatots arī tāpēc, ka 1962. gadā Starptautiskā Tiesa lēma, ka Preah Vihear templis, kas atrodas tuvu pašreizējai sadursmju vietai, pieder Kambodžai.
<P>
Pastāv daudz iemeslu, kas liek domāt, ka šis bruņotais incidents ir saistīts ar Taizemes nacionālistu degsmi, ko vada pārstāvji no valdības, kuri provocē sadursmi, lai izdabātu nelokāmiem vēlētājiem, ņemot vērā šā gada vēlēšanas.
<SPEAKER ID="412" NAME="Monica Luisa Macovei" AFFILIATION="PPE">
Priekšsēdētāja kungs! Taizemes un Kambodžas robežincidentu dēļ bojā gājuši apmēram 1000 cilvēku un vēl 30 000 ir tikuši pārvietoti. Mēs paužam nožēlu par zaudētajām dzīvībām un par prioritāti izvirzām turpmāk novērst jebkādus šādus zaudējumus.
<P>
Tāpat es paužu bažas par kasešu munīcijas iespējamo izmantošanu un gribu aicināt abas valstis atturēties no tā. Cilvēku nogalināšana un viņu dzīvību apdraudēšana nav risinājums. Tāpēc mēs cieši atbalstām visas puses, kuras patlaban cenšas rast risinājumu un apturēt vardarbību. Mēs iestājamies par mieru un mudinām to ieviest.
<SPEAKER ID="413" NAME="Elena Băsescu" AFFILIATION="PPE">
(RO) Priekšsēdētāja kungs! Arī es vēlos pievienoties saviem kolēģiem, kuri aicina rast mierīgu risinājumu saspringtajai situācijai uz Taizemes un Kambodžas robežas. Sadursmes, kas izcēlās mēneša sākumā, iezīmē senāka konflikta atsākšanos par UNESCO templi, kurš atrodas uz šo abu valstu robežas. Jāuzsver, ka ar Starptautiskās Tiesas 1962. gada lēmumu tika apstiprināts, ka šis piemineklis pieder Kambodžai, un varas iestādēm šis lēmums ir jārespektē. Lai gan Tiesa patiešām nenoteica robežas teritorijai ap templi, es uzskatu, ka Taizeme un Kambodža spēj panākt saprašanos sarunu ceļā, nevis lietojot ieročus.
<P>
Sadursmes šajā teritorijā apdraud ne tikai UNESCO pieminekli, bet arī iedzīvotājus. Robežkonflikts vienmēr rada nestabilitāti. Tāpēc es atbalstu abu valstu valdību iniciatīvu divpusēji atrisināt šo jautājumu. Manuprāt, mieru var veicināt projekts, ar ko paredz izveidot buferzonu, tādējādi novēršot iznīcības izplatīšanos.
<SPEAKER ID="414" NAME="Corina Creţu" AFFILIATION="S&amp;D">
(RO) Priekšsēdētāja kungs! Arī es vēlos paust nožēlu par zaudētajām cilvēku dzīvībām, īpaši nevainīgo civiliedzīvotāju upuriem. Tāpat mani satrauc tas, ka Taizemes un Kambodžas robežincidentu dēļ tūkstošiem cilvēku bija spiesti pamest mājas. Kā jau rezumēts kopējā rezolūcijas priekšlikumā, pastāv starptautisks tiesiskais regulējums, kas abām valstīm jāņem vērā.
<P>
Es uzskatu, ka, sekojot Eiropas Parlamenta aicinājumam, Augstajai pārstāvei ārlietās ir jābūt īpaši stingrai šajā jautājumā. Vēl nopietnākas sekas var atstāt kasešu munīcijas izmantošana. Es uzskatu, ka mūsu pienākums ir pieprasīt, lai Taizeme un Kambodža ratificē konvenciju, ar ko aizliedz šāda veida ieroču izmantošanu.
<SPEAKER ID="415" NAME="Anneli Jäätteenmäki" AFFILIATION="ALDE">
Priekšsēdētāja kungs! Šī situācija vēlreiz atgādina Eiropas Savienībai to, cik nozīmīga ir starpniecība un konfliktu novēršana. Lai varētu pilnībā izmantot savu "maigo varu”, ES ir vairāk jāiegulda konfliktu novēršanā. Ir pienācis brīdis priekšsēdētāja vietniecei/ Augstajai pārstāvei Catherine Ashton nākt klajā ar iniciatīvu izveidot ticamu starpniecības un konfliktu novēršanas kapacitāti. Tam nepieciešama saskaņota politika, kas ir kā labs atgādinājums ES dalībvalstīm.
<SPEAKER ID="416" NAME="Raül Romeva i Rueda" AFFILIATION="Verts/ALE">
(ES) Priekšsēdētāja kungs! Arī es vēlos izmantot iespēju uzsvērt divus jautājumus, kas jau tika minēti un kurus es uzskatu par būtiskiem.
<P>
Pirmais ir saistīts ar to, ka gan Taizeme, gan Kambodža izmanto kasešu bumbas un ka abām šim valstīm ir jāratificē Starptautiskā Konvencija par kasešu munīciju.
<P>
Otrais jautājums arī ir saistīts ar to, ko mēs šajās debatēs par steidzamiem jautājumiem bieži pārrunājam. Tas saistīts ar vārda brīvību, galvenokārt internetā.
<P>
Es uzskatu, ka Taizemes politiskās sistēmas nespēks un trauslums atklāj dažas nopietnas problēmas. Piemēram, tiesas process, kas notika par Chiranuch Premchaiporn tīmekļa vietnē pausto kritiku pret karalisko ģimeni. Par komentāriem atbildīgā persona ir tikusi atbrīvota, tomēr par tīmekļa vietni atbildīgā persona joprojām nav atbrīvota.
<P>
Tāpat es uzskatu, ka ir jānorāda uz nepieciešamību ievērot vārda brīvību un galvenokārt biedrošanās brīvību abās šajās valstīs.
<SPEAKER ID="417" NAME="Seán Kelly" AFFILIATION="PPE">
Priekšsēdētāja kungs! Diemžēl šis strīds ir jau vairāk nekā gadsimtu sens. Tas atsākās 2008. gada jūnijā un kopš šā mēneša sākuma ir saasinājies. Daudziem ir dažādi viedokļi par to, kāpēc tam vajadzēja saasināties šajā konkrētajā brīdī. Ir tādi, kas uzskata, ka asinskāri taizemiešu ģenerāļi izmanto šo situāciju kā ieganstu tam, lai gāztu valdību un atceltu šajā gadā paredzētās vēlēšanas.
<P>
Lai kā arī nebūtu, šim strīdam - īpaši, ja uz to paraugās no attāluma, - vajadzētu būt atrisināmam. Tas nav nozīmīgs strīds, īpaši tad, ja Apvienoto Nāciju Organizācija izmantos savas pilnvaras un ietekmi, lai ieviestu trīs lietas, proti, pirmkārt, vienošanos par kasešu munīcijas izmantošanas pārtraukšanu; otrkārt, pastāvīgu pamieru; un, treškārt, nepieciešamības gadījumā karaspēka izvietošanu nolūkā pārraudzīt pamieru. Ja iepriekš minētais notiks, tad šo strīdu varēs atrisināt.
<SPEAKER ID="418" NAME="Siim Kallas">
Komisijas priekšsēdētāja vietnieks. - Priekšsēdētāja kungs! Es apliecinu, ka Komisija rūpīgi seko līdzi notikumiem pie Taizemes un Kambodžas robežas.
<P>
Komisijas priekšsēdētāja vietniece/ Augstā pārstāve ārlietās un drošības politikas jautājumos Ashton kundze 2011. gada 7. februārī pauda bažas par bruņotajām sadursmēm. Viņa aicināja abas puses darīt visu iespējamo, veikt visus nepieciešamos pasākumus, lai samazinātu saspīlējumu un atsāktu dialogu, lai mierīgi izšķirtu domstarpības.
<P>
Apvienoto Nāciju Organizācijas Drošības padomē 2011. gada 14. februārī tika pārrunāti aspekti, kas tika minēti Parlamenta rezolūcijas projektā; tas notika Taizemes, Kambodžas un Indonēzijas ārlietu ministru klātbūtnē, turklāt Indonēzijas ārlietu ministrs tur atradās kā pašreizējais ASEAN priekšsēdētājs.
<P>
Mēs piekrītam ANO ģenerālsekretāra vietnieka B. L. Pascoe secinājumam, ka šī situācija ir patiešām nopietna. Te nav runa tikai par pasaules kultūras mantojuma pieminekli. Runa ir arī par gan šķietamām, gan īstām nacionālajām un kultūras identitātēm, kā arī nacionālo lepnumu. Vēl svarīgāk ir tas, ka runa ir par cilvēku dzīvībām un reģionālo stabilitāti.
<P>
Ir divi jautājumi, proti, ko šis reģions var darīt, lai mainītu situāciju, un kā ES var palīdzēt panākt miermīlīgu vienošanos? Ir acīmredzams, ka bruņotie spēki šādu konfliktu nevar atrisināt. Te nozīmīga loma jāuzņemas ASEAN, un mēs esam gandarīti, redzot, ka ASEAN uzņemas atbildību.
<P>
Indonēzijas ārlietu ministrs pamatoti piesauca Līgumu par draudzību un sadarbību. Visām šā līguma pusēm domstarpības ir jārisina mierīgā ceļā. Mēs atzinīgi vērtējam Indonēzijas lēmumu 2011. gada 22. februārī Džakartā sasaukt īpašu ASEAN ārlietu ministru sanāksmi šajā jautājumā.
<P>
Apvienoto Nāciju Organizācijā valda plaša vienprātība par to, ka nedrīkst zaudēt kontroli pār šo jautājumu. Drošības padomes locekļi ir aicinājuši abas puses atteikties no provokācijām un neizvērst militāru spēku gar robežu.
<P>
Kļūst skaidrs, ka reģionālie centieni nodrošina visdaudzsološāko līdzekli mierīgai konflikta risināšanai. Attiecībā uz ES tas nozīmē, ka tai pilnībā jāatbalsta ASEAN.
<P>
Šim notikumam rūpīgi seko arī Ārējās darbības dienests, un tas izvērtēs iespējas, kā palīdzēt ASEAN, ja šāda palīdzība būs atbilstoša un tiks lūgta.
<SPEAKER ID="419" NAME="Priekšsēdētājs">
Debates tiek slēgtas.
<P>
Balsošana notiks pēc pēdējām debatēm.
