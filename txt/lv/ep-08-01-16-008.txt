<CHAPTER ID="008">
Situācija Kenijā (debates)
<SPEAKER ID="233" NAME="Priekšsēdētājs">
Nākamais jautājums ir padomes un Komisijas paziņojumi par situāciju Kenijā.
<SPEAKER ID="234" NAME="Janez Lenarčič">
Padomes priekšsēdētājs. - Esmu ļoti gandarīts, ka Eiropas Parlaments šodien pārrunās situāciju Kenijā, kā arī apspriedīs ierosināto rezolūciju par pašreizējo situāciju šajā valstī.
<P>
Jau tas vien, ka Eiropas Parlaments ir nosūtījis vēlēšanu novērošanas misiju A. Lambsdorff vadībā un Parlamenta delegāciju, kuru vadīja J. Mulder, bija ļoti nopietns signāls tam, ka Eiropas Parlamentu ieinteresē situācija Kenijā.
<P>
Kā zināms, vēlēšanas Kenijā notika 27. decembrī. Lielā Kenijas vēlētāju aktivitāte liecina, ka Kenijas iedzīvotāji atbalsta demokrātijas procesu un uzticas šim procesam.
<P>
Eiropas Savienības vēlēšanu novērošanas misija, ko vadīja A. Lambsdorff, atradās norises vietā. Tā brīdināja par vairākiem pārkāpumiem balsu skaitīšanas un reģistrēšanas procesā šo vēlēšanu laikā. Šie pārkāpumi rada nopietnas šaubas par vēlēšanu rezultātiem. Kā zināms, pēc rezultātu paziņošanas galvaspilsētā Nairobi un citviet Kenijā sākās vardarbība.
<P>
Opozīcijas līdera R. Odinge atbalstītāji vairākkārt iesaistījās sadursmēs ar drošības spēkiem, kā arī uzbruka prezidenta M. Kibaki atbalstītājiem. Drošības spēki uz ļaužu masām atklāja uguni. Citējot ANO Augstās komisāres cilvēktiesību jautājumos Louise Arbour teikto, drošības spēki atbildēja "ar pārmērīgu vardarbību”.
<P>
Dzīvību zaudēja vismaz 600 cilvēku, un gandrīz ceturtdaļmiljons iedzīvotāju tika pārvietoti, - un tas notika Kenijā, valstī, uz kuru parasti dodas bēgļi no kaimiņvalstīm - Somālijas un Dienvidsudānas.
<P>
Tas ir ietekmējis ekonomiku ne tikai Kenijā, bet arī tās kaimiņvalstīs, it īpaši tajās, kurām nav savas izejas uz jūru. Tā ir traģēdija. Vienlaikus tas ir smags trieciens demokrātijas procesam un visam Āfrikas kontinentam, kur Kenija tika uzskatīta par paraugu.
<P>
Eiropas Savienība ir nosodījusi Kenijā notiekošo vardarbību. Mēs aicinājām Kenijas vadītājus censties kliedēt šaubas par vēlēšanu norises pareizību, bet vispirms uzsākt dialogu un rast politisku risinājumu. Protams, mēs reaģējām uz Kenijas iedzīvotāju humanitārajām vajadzībām. Eiropas Savienība pateicas par vidutāja misiju Ganas prezidentam J. A. Kufuor, kurš ir arī Āfrikas Savienības priekšsēdētājs.
<P>
Mēs arī izteicām atbalstu ievērojamu Āfrikas līderu grupai, ko vada bijušais Apvienoto Nāciju Organizācijas ģenerālsekretārs Kofi Annan, kam drīzumā jāierodas Nairobi. Pa šo laiku prezidents M. Kibaki ir iecēlis savu valdību, nekonsultējoties ar opozīcijas līderi R. Odinga. Viņš savukārt aicināja trīs dienu laikā Kenijā sarīkot masu demonstrācijas.
<P>
Bet ir arī kāda laba ziņa - vakar notika Kenijas parlamenta pirmā sēde. Par parlamenta priekšsēdētāju ievēlēja opozīcijas kandidātu. Tas ir iepriecinoši, jo liecina, ka šajā valstī tomēr ievēro zināmus demokrātijas principus un ka opozīcijai tomēr ir balsstiesības.
<P>
Attiecībā uz Eiropas Savienību ir pilnīgi skaidrs, ka normāli ekonomiskie sakari ar Keniju nebūs iespējami, kamēr nebūs panākts politisks kompromiss. Šim kompromisam jānoved pie galīgā risinājuma - Kenijas iedzīvotāju gribas respektēšanas, viņu uzticības iegūšanas un stabilitātes atjaunošanas Kenijā.
<P>
Eiropas Savienības vārdā es varu teikt, ka viss, kas notika pēc Kenijas vēlēšanām, liecina par lielu vilšanos, un situācija joprojām ir satraucoša. Tomēr tā nav salīdzināma ar to Kenijas iedzīvotāju vilšanos, kuri masveidā piedalījās vēlēšanās, cerēdami uz labāku nākotni.
<SPEAKER ID="235" NAME="Louis Michel">
Komisijas loceklis. - (FR) Priekšsēdētāja kungs, dāmas un kungi! Eiropas Komisija nepārprotami pauž nopietnas bažas par dziļo krīzi, kādu pašlaik piedzīvo Kenija. Turklāt dienu pēc vēlēšanām, pamanījuši brīdinošos signālus par draudošo haosu, it īpaši pēc notikumiem balsu skaitīšanas laikā, mēs iesaistījāmies un nodibinājām kontaktus ar abu pušu pārstāvjiem - gan ar vairākumu, gan opozīciju. Te man jāteic, ka man nebija nekādu problēmu tieši un personiski sazināties ar R. Odinga. Turpretī ar M. Kibaki kopš tā brīža man nav izdevies tieši un personiski sazināties, par spīti vairākkārtējiem mēģinājumiem, un tas ir pārsteidzoši, ņemot vērā to, cik vienkārši varēja ar viņu sazināties pirms tam. Tas skaidri norāda uz valdošo saspīlējumu.
<P>
Pēcvēlēšanu nemieri, kuru laikā gāja bojā vairāk nekā 600 cilvēku un vairāk nekā 250 000 bija spiesti pamest savas mājvietas, nepārprotami norāda uz Kenijas iedzīvotāju neapmierinātību un dusmām, kas vērstas pret samilzušajām sociāli ekonomiskās nevienlīdzības un korupcijas problēmām, kuras kaitē Kenijas sabiedrībai un draud ar konfrontāciju starp etniskajām kopienām. Tomēr šīs vēlēšanas arī akcentēja Kenijas iedzīvotāju demokrātiskos centienus. Šos centienus aizēnoja vēlēšanu dienā pieļautie pārkāpumi, kas radīja nopietnas šaubas par oficiālo rezultātu ticamību. Mēs pilnībā piekrītam Eiropas Savienības vēlēšanu novērošanas misijas secinājumiem un deklarācijām, un es ļoti vēlētos izteikt atzinību šīs misijas vadītājam, deputātam Alexander Lambsdorff par izcili paveikto darbu, jo pat tādas starptautiskās iestādes, kuras nepieder pie ES un kuru pozīcija sākumā nebija tik kategoriska un dažos aspektos nebija tik objektīva, beigās atbalstīja A. Lambsdorff novērojumus un secinājumus.
<P>
Komisijas nostāja attiecībā uz politisko situāciju Kenijā ir nepārprotami skaidra. Kenijas politiskajiem līderiem nekavējoties jāizvērtē sava atbildība un stingri jāapņemas steidzami rast politisku noregulējumu. Pretējā gadījumā nav šaubu, ka Eiropas Savienībai nāksies pārskatīt savas attiecības ar Keniju, kuras līdz šim, jāatzīmē, ir bijušas lieliskas. Keniju uzskatīja par valsti, kura ir izvēlējusies pareizo virzienu pārvaldes, cilvēktiesību un demokrātijas ziņā un kurai ir svarīga nozīme arī reģiona stabilitātes veicināšanā. To mums vajadzētu atcerēties.
<P>
Tāpēc politiska noregulējuma meklējumi pirmkārt un galvenokārt ir Kenijas vadītāju pienākums. Tādēļ nekavējoties jāpārtrauc provokācijas un vardarbība ne tikai ielās, bet arī plašsaziņas līdzekļos un publiskajā telpā. Ir būtiski, lai prezidents Mwai Kibaki un opozīcijas līderis Raila Odinga vienotos par kompromisu, atzīstot, ka vēlēšanu rezultāti nav pareizi atspoguļoti varas un atbildības realizācijā un ka neizbēgami vajadzīga varas dalīšana, lai novērstu politiskās krīzes turpināšanos. Šāds varas dalījums būtu pagaidu risinājums līdz brīdim, kad, piemēram, notiktu jaunas vēlēšanas.
<P>
Visbeidzot, ir svarīgi, lai Kenijas politiskā elite apzinātos steidzamo vajadzību risināt galvenās problēmas, kuru dēļ ir uzliesmojusi šī vardarbība, - vai tās būtu saistītas ar konstitucionālo varas iekārtu, valsts politisko pārvaldi vai ar nopietnu diskrimināciju un sociāli ekonomisko nevienlīdzību.
<P>
Komisija un Eiropas Savienība kopumā pilnībā atbalsta Āfrikas starpniecību, ko uzsāka prezidents J. A. Kufuor un turpināja Kofi Annan, pateicoties Graça Machel un Benjamin Mkapa. Tās aicina prezidentu M. Kibaki un Raila Odinga cieši sadarboties, lai panāktu politisku noregulējumu. Man bija ilga saruna ar Desmond Tutu viņa starpniecības misijas laikā krīzes sākumposmā. Ļoti ilga saruna man bija arī ar Kofi Annan, kurš norādīja, ka samierināšanas procesā vispiemērotākā būtu afrikāņu vidutāju piedalīšanās. Šīs starpniecības īstenošanai esmu apsolījis gan politisku, gan finansiālu Komisijas atbalstu.
<P>
Jebkurā gadījumā mums jābūt gandarītiem, ka Kenijas parlamenta priekšsēdētāju vakar ievēlēja atbilstoši standartiem. Šajā ziņā uzskatīsim to vismaz par zināmu respektu pret konstitucionālo sistēmu. Tomēr nākamās pāris dienas būs ļoti nozīmīgas. Mēs rūpīgi uzraudzīsim situāciju un uzturēsim pastāvīgus sakarus ar afrikāņu starpniekiem. Savas attiecības ar Keniju, arī sadarbības ziņā, mēs veidosim saskaņā ar attiecīgo situāciju un abu pušu rīcību.
<P>
Pašlaik visas iespējas ir skaidras. Lai mūsu pūliņiem būtu pēc iespējas lielāki panākumi, ir vajadzīgs dialogs gan Eiropas, gan starptautiskā līmenī. Šķiet, ka starptautiskā sabiedrība pašlaik ir vienisprātis un ka nav vairs atšķirību pieejā, politiskajos virzienos vai pat stratēģijā. Tas ir svarīgi. Sākotnēji, tieši pēc vēlēšanām, tas tā nebūt nebija. Manuprāt, tas ir mūsu nopelns, un tas ir labi.
<P>
Attiecībā uz humāno situāciju Komisija reaģēja ļoti ātri. Vadoties pēc ECHO ekspertu un mūsu partneru veiktā novērtējuma, Komisija piešķīra sākotnējo ārkārtas palīdzību 5,5 miljonu eiro apmērā, lai apmierinātu pārvietoto personu vajadzību pēc ūdens, pārtikas, patvēruma un veselības aprūpes.
<SPEAKER ID="236" NAME="Maria Martens">
PPE-DE grupas vārdā. - (NL) Priekšsēdētāja kungs! Kā jau tika minēts, Kenija jau kopš 2002. gada ir nozīmīgs demokrātijas un stabilitātes paraugs šajā reģionā. Pēdējo gadu laikā šī valsts ir guvusi lielus politiskos un ekonomiskos panākumus. Vēlēšanas Kenijā parādīja, ka vairums kenijiešu izvēlas demokrātiju, nevis diktatūru. Tās parādīja, ka ievēlētiem pārstāvjiem viņi uzticas vairāk nekā militārpersonām. Tomēr šie satraucošie vardarbības uzliesmojumi ir notikuši, un pašlaik valda humanitārā krīze, kura jau prasījusi simtiem dzīvību un vairāk nekā 250 000 iedzīvotāju piespiedusi doties bēgļu gaitās. Tas noteikti atstās iespaidu uz valsts ekonomisko situāciju.
<P>
Kas būtu darāms? Eiropas Savienībai ir svarīgi sniegt maksimālu atbalstu Āfrikas līderu grupas padomei, ko iecēlusi Āfrikas Savienība un ko vada Kofi Annan. Viena no pagātnes mācībām ir tāda, ka mēs nedrīkstam domāt, ka mēs - Eiropa - varam atrisināt Āfrikas problēmas. Āfrikas problēmām vajadzīgi Āfrikas risinājumi, un es atzinīgi vērtēju to, ka Eiropas Komisija to apzinās.
<P>
Priekšsēdētāja kungs, mūsu grupa pilnībā atbalsta šo rezolūciju. Tomēr man jāpiemin vēl kāds aspekts, ko mūsu grupa uzskata par ārkārtīgi nožēlojamu. Proti, dienu pēc vēlēšanām - brīdī, kad rezultāti bija izlemti un, kā teica komisārs, pārkāpumu jau bija pārpārēm - Eiropas Komisija pārskaitīja valdībai vairāk nekā 40 miljonus eiro kā palīdzību no budžeta. Netika sagaidīts pat mūsu novērotāju komandas ziņojums, kuru, starp citu, publicēja tikai trīs dienas vēlāk.
<P>
Šis politiskais lēmums nav attaisnojams ar to, ka šis maksājums jau vienu reizi bija ticis novilcināts, lai sagaidītu vēlēšanu beigas, un ka tas vienkārši bija trešais no vairākiem maksājumiem. Šo maksājumu varēja un vajadzēja atlikt. Tas bija ārkārtīgi neveiksmīgs lēmums, vēl jo vairāk tāpēc, ka dalībvalstis savu palīdzību jau bija apturējušas. Tas vairs nedrīkst atkārtoties.
<SPEAKER ID="237" NAME="Emilio Menéndez del Valle">
PSE grupas vārdā. - (ES) Priekšsēdētāja kungs, vēl kāds pierādījums tam, ka vairums Kenijas iedzīvotāju neatbalstīja prezidentu M. Kibaki, ir tas, ka parlamenta vēlēšanās, kuras notika vienlaikus ar prezidenta vēlēšanām, R. Odinga opozīcijas partija ieguva divreiz vairāk balsu nekā M. Kibaki partija.
<P>
Kā zināms, tas ļāva R. Odinga partijai iegūt priekšsēdētāja vietu, kad vakar Nairobi pirmo reizi sapulcējās parlaments. Tikmēr 22 M. Kibaki ministri, kuri tiecās pēc parlamenta deputātu vietām, vēlēšanās cieta sakāvi.
<P>
Pēc manām domām, prezidents M. Kibaki ir atbildīgs par daudz ko vairāk, ne tikai par vēlēšanu rezultātu viltošanu. Viņa piecu gadu valdības sekas ir neapmierinātība, vilšanās un apkrāpti cilvēki. Tiesa, ekonomika ir augusi par 6 %, tomēr vairāk nekā puse iedzīvotāju joprojām dzīvo zem nabadzības sliekšņa. Tāpat vairāki kabineta ministri, kurus izteikti provokatīvā veidā iecēla M. Kibaki, ir tikuši uzskatīti par saistītiem ar korupcijas gadījumiem.
<P>
Šis prezidents, kas cenšas paturēt varu ar nelikumīgiem līdzekļiem, ir atbildīgs vēl kādā nopietnā aspektā - viņa rīcība ir izraisījusi starpetnisku konfliktu atdzimšanu, un šo spirāli apturēt būs grūti.
<P>
It kā ar to nebūtu gana, pirms divām nedēļām, kā zināms, Kenijas vēlēšanu komisijas priekšsēdētājs paziņoja, ka viņš nezina, kurš uzvarējis prezidenta vēlēšanās.
<P>
Ņemot vērā visus šos apstākļus, es uzskatu, ka būtu pilnīgi adekvāti pieprasīt organizēt jaunas vēlēšanas, kā norādīts Parlamenta kopīgā rezolūcijas priekšlikuma 11. punktā, ja neatkarīga iestāde nespēj veikt atklātu, caurspīdīgu un ticamu 27. decembra vēlēšanās nodoto balsu atkārtotu skaitīšanu.
<SPEAKER ID="238" NAME="Alexander Lambsdorff">
ALDE grupas vārdā. - (DE) Priekšsēdētāja kungs, vispirms es vēlētos pateikties Padomei un Komisijai, kā arī saviem kolēģiem, Eiropas Parlamenta deputātiem. Iestāžu starpā valda liela vienotība. Es personiski jūtos ļoti gandarīts un varu to teikt arī par savu komandu, kurā bija vairāk nekā 150 vēlēšanu novērotāji, no kuriem vismaz 50 uzturējās Kenijā ilgāk par mēnesi. Mūsu vienotība ir ļoti laba zīme.
<P>
Es vēlētos atzīmēt, ka daži no šiem novērotājiem pašlaik ir ceļā uz Pakistānu vai jau atrodas šajā valstī, kur tos gaida nākamās sarežģītās vēlēšanas. Vēlēšanu uzraudzība dažkārt ir smags un bīstams darbs. Es vēlētos izteikt vissirsnīgāko pateicību šiem ļaudīm par viņu ieguldījumu.
<P>
Lai kāda būtu jūsu nostāja, Eiropa ir kopīga vērtība. Mēs varam lepoties, kā tikko teica komisārs, ka mūsu viedokli ir atbalstījušas arī citas uzraudzības misijas, piemēram, Sadraudzības delegācija un ASV Starptautiskais republikāņu institūts. Es uzskatu, ka uzraudzības misijas darbs tādējādi ir radījis pamatu kopīgiem centieniem, kas apvieno Eiropas Savienību, Āfriku un ASV nolūkā panākt risinājumu Kenijas krīzei.
<P>
Savā rezolūcijā Eiropas Parlaments izcels tos risinājumus, kurus tas uzskata par piemērotiem. Būdams galvenais novērotājs, es nepiedalījos šajās konsultācijās. Manuprāt, mūsu misijas neitralitāte noteikti ir jāsaglabā līdz galam. Līdz galam - tātad līdz brīdim, kad tiks iesniegts mūsu galīgais ziņojums, kuru mūs patlaban sastādām.
<P>
Mūsu novērotāju profesionālais praktiskais darbs un neitralitāte bija mūsu lielākā vērtība. Neitralitāte un profesionālisms nozīmē arī to, ka savā darbā mēs vadāmies tikai no pierādījumiem. Savā secinājumā mēs atklājām, ka ir vērojama skepse attiecībā uz prezidenta vēlēšanu rezultātiem. Tā kā mēs esam uzraudzības misija, mēs nekad neesam teikuši, ka vēlēšanās ir uzvarējis kāds konkrēts kandidāts. Mēs esam minējuši tikai to, ka uzvarētāju nav iespējams noteikt.
<P>
Vēlos citēt Kenijas vēlēšanu novērotāju ziņojumu, kurā angļu valodā rakstīts:
<P>
ALDE grupas vārdā. - Mūsu skatījumā, apsverot visu vēlēšanu procesu, 2007.gada vispārējās vēlēšanas bija ticamas vismaz attiecībā uz balsošanas un balsu skaitīšanas procesu. Vēlēšanu process zaudēja ticamību, tuvojoties nobeigumam, attiecībā uz rezultātu apkopošanu un prezidenta vēlēšanu rezultātu paziņošanu.
<P>
Šo apgalvojumu izsaka vietējie Kenijas novērotāji, kuru skaits bija no 16 000 līdz 20 000 cilvēku. Tas pilnībā saskan ar mūsu konstatēto.
<P>
Tagad es vēlētos teikt ko tādu, kas attiecas uz mani, mūsu komandu un uz ikvienu: mēs ceram uz ātru krīzes situācijas atrisinājumu, vardarbības izbeigšanu un pēc iespējas drīzāku bēgļu atgriešanos dzimtenē.
<SPEAKER ID="241" NAME="Konrad Konrad Szymański" LANGUAGE="PL">
Priekšsēdētāja kungs, ministru prezident, komisār! Kenija ir kas vairāk nekā tikai prezidenta M. Kibaki vēlēšanu pārkāpumu problēma. Runa ir par civiliedzīvotāju humanitāro krīzi.
<P>
Visdramatiskākā situācija, šķiet, ir Eldoretā, Langas Svētā gara katoļu baznīcā. Tur notikušas daudzas slepkavības, kuru pamatā ir politika un etniskā izcelsme. Daudzi Kenijas iedzīvotāji ir padzīti no mājām, kuras vēlāk tika nodedzinātas. Langas kopiena 2008. gada 1. janvārī uzņēma vairāk nekā 3000 bēgļu. Šiem bēgļiem trūkst pārtikas, tīra ūdens un sanitāro ērtību. Šā gada 2. janvārī Katoļu misionāru dienesta ziņu aģentūra MISNA ziņoja, ka Langas baznīcas teritorijā patvērušies no 7000 līdz 10 000 bēgļu. Ir vajadzīga ne vien politiska starpniecība, bet arī rīcība, kas garantē etniska un reliģiska naida uzliesmojumu nepieļaušanu.
<SPEAKER ID="242" NAME="Marie-Hélène Aubert">
Verts/ALE grupas vārdā. - (FR) Priekšsēdētāja kungs! Es uzskatu, ka, ņemot vērā pašreizējo situāciju, Eiropas Savienībai jācenšas nostiprināt uzticamību attiecībā uz novērošanas misijām, ko tā nosūta uz šādām valstīm. Šajā gadījumā, kad droši novērojumi liecina, ka rezultāti ir nepārprotami viltoti un prezidents nav uzskatāms par likumīgi ievēlētu, Eiropas Savienībai vajadzētu būt konsekventai savā nostājā un sākumā vismaz atteikties atzīt prezidentu, šajā gadījumā M. Kibaki. Otrkārt, ES pēc iespējas ātrāk jāierosina un jānodrošina jaunu prezidenta vēlēšanu sarīkošana, lai prezidentu varētu ievēlēt atbilstīgi standartiem un šoreiz godīgā ceļā.
<P>
Diemžēl jau ir bijuši precedenti, īpaši Etiopijā, kad, par spīti pierādītiem krāpšanas gadījumiem, prezidents arī izmantoja spēku, lai iegūtu amatu, izraisot represīvu vardarbību. Tas, ka Eiropas Savienības pieņēma šo fait accompli, mazina novērošanas misiju sūtīšanas jēgu.
<P>
Kāda nozīme sūtīt Eiropas novērošanas misijas, kuras visi mūsu kolēģi pilda ar vislielāko nopietnību, un izdarīt secinājumus, kas tiek vienprātīgi atzīti, ja galu galā mēs paejam maliņā un pēc dažiem mēnešiem pieņemam apvērsumu, kuru izdarījis prezidents, kurš pat nevēlas nevienu uzklausīt? Vai paši savās valstīs mēs pieļautu šādu situāciju? Noteikti nē.
<P>
Tāpēc, saskaņā ar mūsu atbalstītajiem demokrātijas un vēlēšanu procesiem, mēs nedrīkstam pieļaut atšķirīgus standartus, no kuriem vienu piemēro Eiropas Savienībā un otru atbilstoši katra reģiona iedzīvotāju interesēm.
<P>
Manuprāt, Kenijas iedzīvotāji vēlas rast skaidrību šajā situācijā un pieprasa jaunas vēlēšanas, lai vairs nebūtu nekāda pamata šaubām.
<SPEAKER ID="243" NAME="Gabriele Zimmer">
GUE/NGL grupas vārdā. - (DE) Priekšsēdētāja kungs, dāmas un kungi! Mēs visi, protams, piekrītam, ka situācija Kenijā ir traģiska un ir kategoriski jāpārtrauc joprojām notiekošā vardarbība. Kenijā ir dziļa krīze, un, pēc manām domām, tai nav tikai politisks raksturs. Tās sekas patiesībā var ietekmēt situāciju arī Āfrikas kaimiņvalstīs.
<P>
Protams, Kenijā ir kūdītāji, kas varas gūšanas nolūkā cenšas izraisīt naidu starp etniskajām grupām. Taču, palasot Kenijas neatkarīgās preses jaunākos izdevumus, mēs ar gandarījumu pamanām, cik daudzi žurnālisti neatlaidīgi cenšas cīnīties par vienotību valstī, par vienotību Kenijas iedzīvotāju starpā un pret sabiedrības šķelšanos. Galvenā problēma ir tā, ka lielai Kenijas iedzīvotāju daļai nav bijis iespējas gūt labumu no Kenijas ekonomiskā uzplaukuma, un uz šī pamata var sākties nemieri. Attīstības sadarbības kontekstā mums jāuzsver fakts, ka ir bijis patiess mēģinājums panākt izmaiņas, un it īpaši jāveic praktiski pasākumi, kas vērsti pret nabadzību Kenijā.
<P>
Tāpat es uzskatu, ka diskutēt par budžeta atbalsta atcelšanu Kenijai ir problemātiski, jo tas pastiprinātu bažas par Kenijas nākotni. Komisār L. Michel, es īpaši atzinīgi vērtēju faktu, ka ES ir nepārprotami nostājusies Kofi Annan un citu Āfrikas Savienības vidutāju pusē, palīdzot risināt šos procesus saistībā ar situāciju Kenijā un ar Āfrikas politiķiem.
<SPEAKER ID="244" NAME="Valdis Dombrovskis" AFFILIATION="PPE-DE">
Priekšsēdētāja kungs, Komisāra kungs, godātie kolēģi! Vispirms es vēlētos uzteikt Kenijas iedzīvotāju lielo aktivitāti vēlēšanu dienā. Vēlēšanas raksturoja augsts dalības process un iedzīvotāju pacietība, neraugoties uz garām rindām un tehniskām problēmām atsevišķos iecirkņos. Situācija ar prezidenta vēlēšanu rezultātu apkopošanu diemžēl bija gluži citāda. Netika nodrošināta nepieciešamā caurspīdība. Daudzie pārkāpumi un informācijas neatbilstības liek apšaubīt paziņotos vēlēšanu rezultātus. Diemžēl radās iespaids, ka rezultātu apkopošana notika pēc principa - nav svarīgi, kā jūs balsojāt, svarīgi, kā mēs saskaitām. Gadījumā, ja nebūs iespējams veikt ticamu un caurspīdīgu balsu pārskatīšanu, būtu atbalstāmas ārkārtas prezidenta vēlēšanas Kenijā. Pēc vēlēšanu rezultātu paziņošanas jau iepriekš saspringtā gaisotne diemžēl pārauga vardarbībā. Prioritārais uzdevums tagad ir apturēt vardarbību un novērst humanitāro krīzi. Eiropas Savienībai ir jāatbalsta Āfrikas Savienības un Kofi Annan vadītās starpniecības misijas starp prezidentu un opozīciju, lai apturētu vardarbību un atrastu risinājumu politiskajai krīzei. Ja nepieciešams, Eiropas Savienībai jābūt gatavai turpināt šo starpniecību. Protams, Eiropas Savienībai ir jāpiešķir Kenijai nepieciešamā humanitārā palīdzība, lai atvieglotu daudzu tūkstošu bēgļu stāvokli, kuri vardarbības dēļ bija spiesti pamest savas mājas. Tomēr humanitārā palīdzība ir jāsniedz tā, lai tā tiešām sasniegtu bēgļus un nodrošinātu nepieciešamo līdzekļu izlietojuma kontroli. No šā viedokļa ir apšaubāms Eiropas Komisijas lēmums - dienu pēc vēlēšanām, neņemot vērā Eiropas Savienības novērotāju kritiku par vēlēšanu norisi, pārskaitīt EUR 40 miljonus budžeta atbalsta Kenijas valdībai. Budžeta atbalsts diemžēl nenodrošina stingru līdzekļu izlietojuma kontroli, un būtu rūpīgi jāizvērtē šādu atbalstu sniegšana apšaubāmās vēlēšanās pie varas nokļuvušam prezidentam un valdībai. Aicinu Eiropas Komisiju izvērtēt šo gadījumu un informēt Eiropas Parlamentu par pasākumiem, kas veikti, lai novērstu šādu situāciju atkārtošanos.
<SPEAKER ID="245" NAME="Glenys Kinnock" AFFILIATION="PSE">
Priekšsēdētāja kungs, ir skaidrs, ka mums jāpasaka tas, ka Kenija ir valsts, kurā vairums cilvēku patiesībā iztiek no pāris dolāriem dienā.
<P>
Pastāv milzīga neapmierinātība un nabadzība; šis stāvoklis ir radījis tur veselu armiju neapmierinātu ļaužu, kā to redzējām, jo tas, ko viņi saprot, ir, ka plaisa starp tiem, kam ir, un tiem, kam nav, Kenijā ir paplašinājusies - un tas notiek situācijā, kad IKP pieaugums ir 6 %, kā to citi ir minējuši.
<P>
Kenijā ir zemu ienākumu tautsaimniecība ar trūcīgiem resursiem. Tā ir arī valsts, kas par nožēlu grimst protežēšanā un korupcijā. Un mēs redzam, ka pašlaik, kad mēs te šodien runājam, cilvēki vāc pārtikas krājumus un cilvēki ir atkal ārā uz ielām Nairobi un citur Kenijā.
<P>
Tāpēc es vēlētos pievienoties ar savu balsi tiem, kas ir teikuši, ka ES jāaptur budžeta atbalsts Kenijai, līdz pašreizējai krīzei tiek atrasts politisks risinājums. Protams, nav pieņemams, ka EUR 40,6 miljoni tika nosūtīti dienu pēc kritikas par vēlēšanām.
<P>
Mani ļoti uzmundrina tas, ka komisārs L. Michel apliecināja mūsu komitejā pirmdien, ka budžeta atbalsts tiks nekavējoties pārskatīts. Es vēlētos dzirdēt kaut ko vairāk par to. Mums nevis jāvirza nauda caur nozaru ministriju kanāliem Kenijā, bet jāskatās, kā to darīt, sniedzot atbalstu projektiem, kas arī nodrošina, lai Kenijas trūcīgie iedzīvotāji necieš no šādas rīcības.
<P>
Pēc manām domām, mums ir skaidrāk jāliek saprast to, ka palīdzības piešķiršanai ir jābūt atkarīgai no labas pārvaldes, kā tas skaidri noteikts saskaņā ar Kotonū Partnerattiecību nolīgumiem, un to mēs neesam darījuši. Mēs par nožēlu esam izlikušies neredzam daudzus nopietnus pārmetumus par korupciju šajā valstī.
<P>
Visbeidzot, vainīgie par šo vēlēšanu kļūdainajiem rezultātiem, par ko mums ir ziņojuši novērotāji, ir jāsauc pie atbildības, un nedrīkst ļaut viņiem tikt sveikā cauri.
<P>
Es saku arī, ka Eiropas Savienībai ir jāpilda tās loma, pārraugot starpniecības procesu. Mēs esam bijuši pirmajās rindās, prasot ņemt vērā šos apsvērumus, un es gribētu, lai Padome un Eiropas Savienība ir stingrāka un konsekventāka savā attieksmē, un es gribētu gūt pārliecību, ka Kofi Annan saņem visu viņam vajadzīgo atbalstu no Eiropas un ka pēc iespējas ātrāk var izveidot jaunu vēlēšanu komisiju.
<SPEAKER ID="246" NAME="Anna Záborská" AFFILIATION="PPE-DE">
(SK) Atļaujiet man uzdot pāris jautājumu un izteikt pāris komentārus.
<P>
Kas notika ar tiem Eiropas Savienības līdzekļiem, kas kopš novembra atradās misijā Nairobi? Kāpēc pārskaitījumu aizkavēja līdz vēlēšanām un nauda tika izmaksāta dienu pēc vēlēšanām? Tobrīd bija pieejami tikai provizoriski rezultāti un jau parādījās pirmās šaubas par vēlēšanu norises ticamību. Kurš kontrolē attīstības atbalstam paredzēto ES nodokļu maksātāju līdzekļu izlietojumu? Ja bija šaubas par vēlēšanu norisi, tad vajadzēja jau iepriekš izstrādāt skaidrus noteikumus nolūkā nepiešķirt līdzekļus pirms oficiālās vēlēšanu rezultātu paziņošanas.
<P>
Kad es biju Kenijā mēnesi pirms vēlēšanām, daudzi cilvēki, līdzīgi kā komisārs, norādīja, ka šī situācija var beigties ar vardarbību. Tā kā finansiālais atbalsts ir paredzēts tautai, nosacījumi šī atbalsta piešķiršanai nedrīkst būt atkarīgi no tā, vai situācija ir stabilizējusies vai nē, pretējā gadījumā mums būtu jāpārtrauc finansiālā palīdzība daudzām valstīm, ne tikai Āfrikā.
<P>
Es iebilstu pret attīstības atbalsta izmantošanu par manipulācijas ieroci. Finansiālā atbalsta apturēšana ir politiskā spiediena veids, un cietīs tie, kuriem šī palīdzība bija adresēta. Tā ir visu Eiropas nodokļu maksātāju nauda, un cilvēki, kam mēs palīdzam, nedrīkst kļūt par politisko līderu ķīlniekiem. Nolīgumi nedrīkst būt atkarīgi no attīstības atbalsta; bieži tie nav atkarīgi pat no attieksmes pret cilvēktiesību ievērošanu. Kenijas iedzīvotājiem ir vajadzīga mūsu palīdzība, neatkarīgi no tā, vai viņi atbalsta M. Kibaki vai R .Odinga. Viņi dzīvo saspiestībā, graustos, galējā nabadzībā.
<P>
Mēs apzināmies, ka Āfrikā bija vēlēšanas. Pēc Kenijas iedzīvotāju domām, pat ja vēlēšanu rezultātu skaitīšana, iespējams, nebija precīza, rezultāti kopumā neko nebūtu mainījuši. Tāpēc nedrīkst likt ciest cilvēkiem, kas ir atkarīgi no mūsu palīdzības, turklāt es domāju par eiropiešiem, arī par slovākiem, kuri, par spīti situācijas nopietnībai, turpina īstenot divpusējos projektus. Varu galvot, ka šo projektu finansējums tiek izmantots efektīvi un bez korupcijas.
<SPEAKER ID="247" NAME="Josep Borrell Fontelles" AFFILIATION="PSE">
(ES) Priekšsēdētāja kungs! Mēs, eiropieši, nedrīkstam vienkārši teikt, ka esam ļoti noraizējušies un ceram, ka situācija atgriezīsies normālās sliedēs, jo nedrīkst pieļaut, ka atgriešanās normālās sliedēs notiek uz M. Kibaki nelikumīgās uzvaras atzīšanas rēķina.
<P>
Negodīgas vēlēšanas pārāk daudzās Āfrikas valstīs ir atņēmušas pilsoņiem jebkādu ticību un cerību uz demokrātisku sistēmu. Vēl viens šāds gadījums, šoreiz Kenijā, būtu nāvējošs Āfrikas demokrātiskajām cerībām.
<P>
Risinājums ir panākams tikai ar stingru ārēju spiedienu. Bez stingra ārējā spiediena abi līderi nepanāks nekādu vienošanos, un mums ir skaidri jāpasaka M. Kibaki, ka viņa valdība ir nelikumīga, un attiecīgi jārīkojas. Pretējā gadījumā mūsu vēlēšanu novērošanas misijām nebūtu jēgas.
<P>
Mēs runājām par Āfrikas iedzīvotāju atbildību, taču mums ir jāpatur prātā arī mūsu pašu atbildība. Pārāk ilgi esam izlikušies neredzam Kenijā notiekošo. Pārāk ilgi esam dziedājuši slavas dziesmas šai valstij kā demokrātijas paraugam, aizmirsdami par sociālo nevienlīdzību un korupciju, kas zeļ visā valstī; kopš neatkarības šī valsts ir saņēmusi palīdzību 16 miljardu dolāru apmērā, un ir bijuši tikai četri prezidenti.
<P>
Kenija maksā augstu cenu par aizsardzību un atbalstu, ko esam nodrošinājuši tās vājajām valdībām, tās nenosodīdami. Šoreiz mēs nevaram pievērt acis.
<SPEAKER ID="248" NAME="Thijs Berman" AFFILIATION="PSE">
(NL) Priekšsēdētāja kungs! Šodien ir piedzīvota kārtējā smagā policijas vardarbība pret demonstrantiem. Kenijā atkal iet bojā cilvēki. Vai šis saspīlējums var beigties, ja nenotiek jaunas prezidenta vēlēšanas? Es par to šaubos. Jebkurā gadījumā ir vajadzīga šīs vēlēšanu rezultātu viltošanas neatkarīga izmeklēšana, kuras rezultāts jāņem vērā visām pusēm, pat ja tas nozīmētu jaunas vēlēšanas.
<P>
Kenija ir ārkārtīgi liela riska priekšā. Nemieru pārtraukšana ir visu Kenijas iedzīvotāju, visa reģiona un pat pašas ES interesēs. Noraidīt dialogu tagad būtu bezatbildīgi. Turklāt viens ir skaidrs - turpmāka palīdzība no budžeta tādai nedemokrātiskai valdībai kā šī nav apspriežama.
<P>
Kofi Annan ir saslimis, un reti gadās, ka gripa piemeklē vēl nepiemērotākā brīdī. Tomēr ES nedrīkst zaudēt laiku, un ir pilnībā jāatbalsta viņa misija, piedāvājot tehnisku un finansiālu palīdzību, kur vien vajadzīgs. Protams, vidutāju funkcija pirmkārt jāpilda Āfrikas līderiem, bet, ja pirms K. Annan ierašanās rodas situācijas tālākas pasliktināšanās risks, pašai ES ir jābūt gatavai pievienoties Āfrikas Savienības grupai, bez kavēšanās nosūtot uz Nairobi augsta līmeņa delegāciju. Kenija nedrīkst kļūt par otru Somāliju. Vēl nav par vēlu.
<SPEAKER ID="249" NAME="David Martin" AFFILIATION="PSE">
Priekšsēdētāja kungs, es piekrītu J. Borrell Fontelles teiktajam, ka vienīgais labums, kas ir iegūts no situācijas pēc vēlēšanām Kenijā, ir atklāsme, ka tā saucamais Kenijas panākumu stāsts ir būvēts uz smiltīm. Lai arī ir tiesa, ka slāpes pēc demokrātijas vienkāršo Kenijas iedzīvotāju vidū ir spēcīgas un ka Kenija ir piedzīvojusi lielu ekonomisku uzplaukumu, tikpat skaidrs ir arī tas, ka gadiem ilgi valdība, kas pārraudzīja šo ekonomisko uzplaukumu, nav spējusi panākt, ka visi iedzīvotāji gūst no tā ekonomisku un sociālu labumu.
<P>
Mēs tagad zinām, ka valstī dziļas saknes ir laidis ekonomisks sajukums un ka gadiem ilgi valdības darbības pamatā ir bijusi korupcija un slikta ekonomikas pārvaldība. Kā pareizi teica G. Kinnock, jēdziens par labu pārvaldību un demokrātijas ievērošana ir priekšnosacījumi Eiropas Savienības palīdzībai. Bet pretēji tam, ko ir teikuši citi runātāji, tas nenozīmē, ka mums būtu jāpamet nelaimē. Tas nozīmē, ka mums jāpārskata mūsu palīdzības kanāli, virzot to caur aģentūrām un organizācijām, kas var nogādāt naudu nabadzīgajiem, tiem, kas ir vistrūcīgākie un visvājākie Kenijā. Skaidrs, ka mēs nevaram turpināt naudas virzīšanu, izmantojot Kenijas valdību, ja vēlēšanu rezultāti nav kārtīgi pārraudzīti un ievēroti. Mums jāsūta nepārprotama vēsts: laba pārvaldība ir priekšnosacījums palīdzībai no Eiropas Savienības.
<SPEAKER ID="250" NAME="Anders Wijkman" AFFILIATION="PPE-DE">
Priekšsēdētāja kungs, šī situācija, kā to ir atzīmējuši visi citi, ir ļoti traģiska: tā ļoti atgādina to, kas pirms dažiem gadiem notika Adisabebā.
<P>
Es šaubos, vai var atrast risinājumu bez jaunām vēlēšanām. Bet ideālā gadījumā risinājums būtu atrodams ar dialoga palīdzību Kenijā, visieteicamāk ar Āfrikas Savienības atbalstu. Bet līdz šim mēs esam redzējuši ļoti maz progresa. Laika ir maz: valsts sairst, mums runājot.
<P>
Mēs nevaram būt malā stāvētāji, ja situācija nav atrisināta. Palīdzības apturēšana pašreizējos apstākļos ir obligāta. Turklāt, ja samierināšanai nav panākumu, ES ir jānāk ar savu piedāvājumu būt par starpnieku. Vai Padome ir gatava, vai Komisija ir gatava to darīt? Ilgāka laika perspektīvā es pieļauju, ka mums nopietni jāpārskata ne tikai sava attīstības sadarbība, bet jo īpaši mūsu pārvaldības programma un it sevišķi jāpalīdz politiskām partijām kļūt par īstām partijām, un turklāt jāstiprina Kenijas parlaments kā institūcija, jo tā pašlaik ir galvenā problēma.
<SPEAKER ID="251" NAME="Colm Burke" AFFILIATION="PPE-DE">
Priekšsēdētāja kungs, kā cilvēks, kas ir apmeklējis Keniju iepriekš un it īpaši graustu rajonus Nairobi, esmu iepazinis korupciju, kas tur bija pirms šīm vēlēšanām. Es nosodu vairāk nekā 600 dzīvību traģisko zaudējumu un kritisko humāno situāciju, kas sekoja pēc 27. decembra vēlēšanām Kenijā. Es aicinu attiecīgās iestādes un ieinteresētās puses darīt visu, kas viņu spēkos, lai nestu mieru Kenijai un panāktu, ka tiek ievērotas cilvēktiesības un tiesiskums.
<P>
Sevišķi neveiksmīgi, ka Kenija, būdama viena no visstabilākajām un ekonomiski attīstītākajām valstīm Austrumāfrikā, tagad ir pagrimusi līdz tādam haosam, ka tam visticamāk būs negatīva ietekme uz kaimiņvalstīm. ES vēlēšanu novērošanas misija secināja, ka pārredzamības un pienācīgu drošības procedūru trūkums nopietni mazināja prezidenta vēlēšanu rezultātu ticamību.
<P>
Šodien R. A. Odinga opozīcijas partija ir aicinājusi vēlreiz visu tautu protestēt pret iepriekšējā mēneša prezidenta vēlēšanu rezultātu. Šīs opozīcijas demonstrācijas ilgs trīs dienas, par spīti valdības aizliegumam. Šādi protesti var novest pie turpmākas asinsizliešanas. Daudzas no šīm slepkavībām, šķiet, ir notikušas, pilnībā pamatojoties uz etniskām atšķirībām, no kurām visbriesmīgākā bija brutālais uzbrukums Eldorel pilsētas tuvumā, pēc kura vairāk nekā 30 etnisko kikuju tiek uzskatīti par mirušiem.
<P>
Es mudinu M. Kibaki ievērot savas valsts demokrātiskās saistības, kā tās ir pasludinātas Kenijas Valsts konstitūcijā un Āfrikas Cilvēktiesību un tautu tiesību hartas nostādnēs. Es aicinu ES un Eiropas Komisijas prezidentūru stingri sekot starpniecības misijai, kuru vadīs K. Annan šonedēļ, un, ja vajadzīgs, nodrošināt tūlītēju turpinājumu šīm starpniecības pūlēm ar augsta līmeņa ES delegāciju, iespējams, pēc kopējas ES-AS iniciatīvas.
<SPEAKER ID="252" NAME="Karin Scheele" AFFILIATION="PSE">
- (DE) Priekšsēdētāja kungs! Es vēlētos atgriezties pie jautājuma, ko kolēģe Glenys Kinnock uzdeva komisāram L. Michel. Kādi ir galvenie aspekti? Kā mēs to varam vizualizēt? Kādā virzienā tiek mainīts budžeta atbalsts?
<P>
Un viens papildjautājums: jādomā, ka pašreizējā budžeta atbalsta sistēmā jau ir ieviesti nosacījumi atbalsta apturēšanai tādās situācijās, kāda radās pēc Kenijas vēlēšanām?
<SPEAKER ID="253" NAME="Jan Mulder" AFFILIATION="ALDE">
(NL) Priekšsēdētāja kungs! Mēs visi esam vienisprātis, ka lielākā neveiksme Kenijas gadījumā bija prezidenta vēlēšanu procedūra. Salīdzinoši veiksmīgāk noritēja parlamenta vēlēšanas, valsts parlamenta deputātu vēlēšanas.
<P>
Jāpiekrīt komisāram L. Michel, ka vakardienas notikumi Kenijas parlamentā ir iepriecinoši; ir ievēlēts priekšsēdētājs, jo partijas un opozīcija bija pietiekami spēcīgas, lai panāktu jauna priekšsēdētāja ievēlēšanu. Tāpēc es uzskatu, ka Eiropas Parlamentam jādara viss iespējamais, lai atbalstītu un visiem spēkiem stiprinātu parlamentāro demokrātiju Kenijā. Budžeta palīdzība, kas tika piešķirta tieši nākamajā dienā pēc vēlēšanām, Eiropas Parlamentā ir raisījusi daudzkārtējus iebildumus.
<P>
Es gribētu uzdot komisāram šādu jautājumu, lai gan oficiāli tas droši vien nav atļauts. Vai lēmumus par budžeta palīdzības piešķiršanu viņš nākotnē būtu gatavs pieņemt, vadoties pēc Eiropas Parlamenta viedokļa? Manuprāt, komisāram vispirms vajadzētu noskaidrot Eiropas Parlamenta viedokli, nevis pieņemt šādu lēmumu Eiropas Attīstības fonda komitejā šaurā ierēdņu lokā. Es vēlētos saņemt skaidru atbildi uz šo jautājumu.
<SPEAKER ID="254" NAME="Filip Kaczmarek" AFFILIATION="PPE-DE">
- (PL) Priekšsēdētāja kungs! Kenijas piemērs rāda, pie kā var novest demokrātijas standartu neievērošana un cik svarīgi ir, lai vēlēšanas būtu brīvas, pārskatāmas, godīgas un taisnīgas.
<P>
Vēlēšanu zaudētāji, neatkarīgi no tā, vai viņi zaudējuši godīgā sāncensībā vai cietuši no vēlēšanu procesa rīkotāju krāpšanās, nedrīkst ķerties pie vardarbības un grautiņiem. Haotiskai cilvēku, tostarp sieviešu un bērnu, ievainošanai nav nekā kopīga ar normālu cīņu par savām tiesībām. Šāda veida problēmām vienīgais efektīvais risinājums ir pārliecināt valdošos un opozīciju, ka politikas galvenais mērķis nav vis iegūt un noturēt varu, bet ka politikas mērķis ir sniegt labumu tautai.
<P>
Tādējādi stabilitātes atjaunošanai Kenijā jāsākas ar vardarbības un grautiņu pārtraukšanu. Esmu gandarīts, ka šāds ir Āfrikas Savienības vidutāju mērķis, un Eiropas Savienībai šis process ir jāatbalsta. Es vēlētos pateikties komisāram L. Michel par to, ka viņš to ir paziņojis.
<SPEAKER ID="255" NAME="Michael Gahler" AFFILIATION="PPE-DE">
- (DE) Priekšsēdētāja kungs! Ne jau tikai pēdējā laikā ir radusies skaidrība par korupcijas mērogu Kenijā, tāpēc daudzas dalībvalstis- taisnību sakot, visas dalībvalstis - dažu pēdējo gadu laikā ir pārtraukušas atbalstu no budžeta un pat pārgājušas uz palīdzības projektiem. Patiesībā tas ir viens no iebildumiem, ar kuriem es gribētu vērsties pie Komisijas, jo Komisija acīmredzot nav darījusi dalībvalstīm zināmas šīs bažas un ir turpinājusi atbalstu no budžeta. Arī es esmu par atbalsta turpināšanu pienācīgā veidā, bet nevis tādā veidā, kas iepriekšējām struktūrām dotu iespēju pārvaldīt līdzekļus ar budžeta atbalsta palīdzību.
<P>
Esmu arī dziļi pārliecināts, ka nākotnē ir jāatbalsta iestāde, kas tagad ir apstiprināta, citiem vārdiem sakot, Kenijas parlaments. Mēs nevaram automātiski pieņemt, ka visi parlamenta deputāti rīkojas godīgi un ka korupcija nav izplatīta. Šajā ziņā man nav ilūziju. Tomēr liela atbalsta daļa mums jānovirza Kenijas politiskajām iestādēm, lai veicinātu tās parlamenta un mūsu kolēģu spēju darboties. Tad mūs būs iespējams stimulēt šos nesen apstiprinātos kolēģus nākotnē vadīt Keniju efektīvāk, nekā to ir spējusi līdzšinējā valdība.
<SPEAKER ID="256" NAME="Eoin Ryan" AFFILIATION="UEN">
Priekšsēdētāja kungs, domāju, ka tiek vispār atzīts, ka nesenajās prezidenta vēlēšanās Kenijā bija trūkumi. Man par to ir ļoti žēl, jo Kenija ir valsts, kas desmitiem gadu ir bijusi politiski stabila. Skumji par to, kas ir noticis pēdējo divu nedēļu laikā, un mēs esam redzējuši, ka vairāk nekā 600 cilvēku tika nogalināti un 250 000 cilvēku pārvietoti. Par nelaimi, vardarbībai ir etnisks raksturs.
<P>
Jautājums tagad ir šāds: ko starptautiskā sabiedrība un mēs varam darīt, lai panāktu politisko stabilitāti Kenijā, pirms situācija turpina pasliktināties? Abu pušu konstruktīvam politiskam dialogam ir jābūt galvenajai prioritātei, un es gribu piekrist pārējiem runātājiem, ka vakardiena bija pozitīva diena Kenijas Parlamentā. Tomēr bez politiskas ieinteresētības vienošanās nebūs, un Eiropas Savienība rosina uz politiskām sarunām. Priecājos, redzot, ka Kofi Annan un Tanzānijas prezidents, un Ugandas prezidents drīz būs tur, lai mēģinātu panākt kādu vienošanos.
<P>
Daudzi cilvēki, kas tika pārvietoti, ir devušies uz Ugandu, tas nozīmē, ka notikumi jau ir ietekmējuši Kenijas apkārtējos reģionus. Attiecībā uz palīdzību un to, vai Eiropas Savienība palielinās savu finansiālo atbalstu Kenijas humānajām programmām, man būtu interesanti dzirdēt komisāra L. Michel atbildi, cik daudz naudas konkrēti tiks izdots, un apliecinājumu, ka tā izdota pareizi, kā to atzīmēja iepriekšējie runātāji.
<P>
Es domāju, ka mums visiem - un it īpaši Kenijas tautai un politiķiem - vajadzētu atcerēties, ka vēsture atkal un atkal ir pierādījusi, ka tur, kur ir politisks vakuums, šo vakuumu bieži var aizpildīt ekstrēmisti, bet Kenijas tauta ir pelnījusi kaut ko labāku.
<SPEAKER ID="257" NAME="Janez Lenarčič">
Padomes priekšsēdētājs. - (SL) J. Borrel brīdināja, lai mēs neaprobežojamies vienkārši ar bažu izteikšanu. Es tam piekrītu un tāpēc gribētu atbildēt uz A. Wijkman jautājumu, vai Eiropas Savienība ir gatava palīdzēt meklēt risinājumu. Prezidentūras nostāja ir tāda, ka tai ir jābūt gatavai aktīvi palīdzēt meklēt risinājumu. Bet kādu risinājumu?
<P>
M. Martens uzsvēra, ka Āfrikas problēmām vajadzīgs Āfrikas risinājums. Arī tam es piekrītu. Citiem vārdiem sakot, Eiropas Savienība nav tā, kurai būtu jāuzspiež savi risinājumi šāda veida problēmām, - gluži otrādi. Tomēr tai jāsniedz aktīva palīdzība, meklējot piemērotu risinājumu kopā ar citiem starptautiskās sabiedrības partneriem, it īpaši tiem, ar kuriem mums ir kopīgas vērtības un uz kuriem norādīja A. Lambsdorff. Šādā nozīmē prezidentūra pieliks pūles, lai stingri atbalstītu Āfrikas ievērojamo personu grupu, ko vada bijušais ANO ģenerālsekretārs K. Annan. Mūsu viedoklis ir tāds, ka būs jāturpina arī sniegt humanitāro palīdzību, protams, atbilstīgā veidā.
<P>
Priekšsēdētāja kungs, atļaujiet man pateikties visiem cienījamajiem Parlamenta deputātiem par viņu ieguldījumu. Mēs noteikti to darīsim zināmu saviem kolēģiem Padomē. Mēs esam ļoti gandarīti, ka iestāžu vispārējā nostāja ir ļoti līdzīga. Mēs uzmanīgi sekosim notikumu attīstībai Kenijā.
<SPEAKER ID="258" NAME="Louis Michel">
Komisijas loceklis. - (FR) Priekšsēdētāja kungs! Vispirms es īsi pieminēšu 40,6 miljonu - nevis 30 miljonu - maksājumu pirms vairākiem mēnešiem, kurš veidoja otro daļu no 120 miljonu eiro programmas, kas pazīstama kā "Nabadzības mazināšanas budžeta atbalsts” [PRBS].
<P>
Lēmums par maksājumu tika atlikts, gaidot Starptautiskā Valūtas fonda PRBS programmas trešā pārskata rezultātus un ieteikumus.
<P>
Šie rezultāti kļuva zināmi novembra sākumā, un novembrī, pamatojoties uz Starptautiskā Valūtas fonda labvēlīgo atzinumu, Komisija vēstulē Kenijas finanšu ministram principā apstiprināja maksājumu 40,6 miljonu eiro apmērā.
<P>
Tomēr, ņemot vērā vēlēšanu kontekstu un risku, ka valdība šo maksājumu varētu izmantot vēlēšanu procesam, Komisija, apspriežoties ar dalībvalstīm, nolēma neveikt maksājumu pirms vēlēšanām, bet gan pēc tām, līdz finansiālo saistību pēdējam termiņam, 31. decembrim, saskaņā ar attiecīgajām procedūrām. Tāpēc tehniski maksājums tika veikts 28. decembrī.
<P>
Es saprotu tādējādi radušos neapmierinātību, taču atgādināšu, ka ziņas par pārkāpumiem sāka parādīties tikai piektdienas vakarā, 28. decembrī un sestdien, 29. decembrī, kad bija vērojama neparasta kavēšanās pēdējo 49 vēlēšanu apgabalu rezultātu nosūtīšanā (kopā bija 210 vēlēšanu apgabalu) un, kā zināms, tikai pirmdien, 1. janvārī, ņemot vērā nedēļas nogales notikumus, ES vēlēšanu novērošanas misija nāca klajā ar iepriekšējo analīzi, paziņojot, ka vēlēšanas nav atbildušas starptautiskajiem standartiem. Tādējādi tehniski vairs nebija iespējams aizkavēt vai bloķēt šo maksājumu 40,6 miljonu eiro apmērā.
<P>
Otrkārt, es gribētu minēt - jo tas ir svarīgi no argumentācijas viedokļa -, ka es piekrītu daudz kam no šeit teiktā, taču ir arī lietas, kam es nepavisam nepiekrītu. Ja kāds apgalvo, ka budžeta atbalsta tehnika vai metode ir tāda metode vai tehnika, uz kuru neattiecas nekādi noteikumi vai kontrole, tad tas ir klaji nepareizi. Es vēlētos tikai vērst uzmanību uz faktu, ka pirms pēkšņas budžeta atbalsta apturēšanas mums vispirms jāpārbauda, vai F. Kinnock un citu ierosinājums pāriet no budžeta atbalsta uz projektu atbalstu ir realizējams ātri, vai vismaz tik ātri, cik to atļauj budžeta atbalsts, lai nenostādītu cilvēkus vēl katastrofālākā situācijā trūkuma dēļ. Patiešām, ir viegli apliecināt principus, tomēr mums ir jāpārliecinās, ka šo principu īstenošanas rezultāti un sekas nepadara situāciju vēl ļaunāku.
<P>
Šajā saistībā man sakāmas divas lietas par budžeta atbalstu. Budžeta atbalsts tiek kontrolēts. Tas ir pierādāms, un budžeta atbalsts nav mazāk pārskatāms kā projektu atbalsta sistēma.
<P>
F. Kinnock kundzei un citiem varu teikt, ka ir pats par sevi saprotams - ja puses laikus nepanāk noregulējumu, lai atjaunotu kārtību un, es ceru, vienotos par iespējām rīkot jaunas vēlēšanas, kā vēlas Wittmann kungs, budžeta atbalsts, ko parasti piešķir valstīm, kas zināmā mērā atbilst noteiktiem standartiem, neapšaubāmi vairs nevarēs tikt izmantots un būs jāatrod citi atbalsta piešķiršanas veidi. Tomēr es nepiekrītu, ka mums būtu vienkārši jāaptur attīstības atbalsts Kenijai. Mums vienmēr jāpatur prātā, ka aiz šī atbalsta ir cilvēki, kuriem tas sniedz labumu. To es gribēju paskaidrot un uzskatu, ka tas bija svarīgi.
<P>
Visbeidzot, atbildēšu saistībā ar diviem citiem aspektiem. Vai vēlēšanas jārīko tūlīt pat? Manuprāt, pusēm būtu vēlams panākt vienošanos. Mēs varam izteikt tik daudz vēlmju, cik vien gribam, bet ticēt, ka vēlēšanas tiks sarīkotas nekavējoties, bez pušu vienošanās, ir nereāli. Ir jārūpējas arī par to, lai neveicinātu tādu situācijas attīstību, kas cilvēku postu padarītu pat vēl smagāku. To mums nevajadzētu aizmirst, un, manuprāt, ir jārīkojas ļoti piesardzīgi. Es atbalstu vēlēšanas, bet ar nosacījumu, ka tām pamatā ir izlīgums.
<P>
Mēs pilnībā atbalstīsim Āfrikas starpniecību, un, protams, Komisija ir starpniecības misijas rīcībā, kā norādīja Padome. Es sazinājos ar Kofi Annan, un mums bija gara diskusija. Es viņam teicu, ka mēs, arī Augstais pārstāvis, esam gatavi piedalīties starpniecības darbā. Protams, šobrīd mēs ceram, ka šo darbu galvenokārt veiks Āfrikas starpniecība. Man šķiet, ka tas mums ir jāpatur prātā.
<P>
Visbeidzot, pēdējā piebilde, atbildot uz J. Mulder jautājumu, vai gadījumā, ja Eiropas Attīstības fonds tiktu iekļauts budžetā, kā mēs ar Parlamentu prasām, budžeta atbalsts - piemēram, apjoms, metodes, kontrole, pārbaude un uzraudzība - tiktu veikts automātiski, tādējādi ievērojami vienkāršojot procedūru.
<P>
Jūs nevarat iedomāties, cik ļoti tas atvieglotu man dzīvi un cik daudzkārt efektīvāks būtu mans darbs, ja kontrole pār manu budžetu daudz tiešāk būtu atkarīga no Parlamenta lēmumiem.
<P>
Pašreizējā situācijā baidos, ka tas diemžēl nebūs iespējams, tomēr šo tematu es noteikti vēlētos apspriest. Jūsu uzdotais jautājums kārtējo reizi apliecina, ka Eiropas Attīstības fonda iekļaušana budžetā būtu ievērojams mūsu sniegtā atbalsta efektivitātes uzlabojums.
<SPEAKER ID="259" NAME="Priekšsēdētājs">
Man ir iesniegti seši rezolūcijas priekšlikumi1 saskaņā ar Reglamenta 103. panta 2. punktu.
<P>
Debates ir slēgtas.
<P>
Balsojums notiks ceturtdien, 2008. gada 17. janvārī.
<P>
Rakstiski paziņojumi (Reglamenta 142. pants)
<P>
1 Sk. protokolu.
<SPEAKER ID="260" NAME="Glyn Ford" AFFILIATION="PSE">
Mans devums šajās debatēs ir ar skumju nokrāsu. Pirms pieciem gadiem, 2002. gada decembrī, es piedalījos Eiropas Parlamenta Vēlēšanu novērotāju misijā Kenijā baroneses E. Nicholson vadībā. Toreiz vēlēšanas noritēja saskaņā ar Starptautiskajām nostādnēm, kas nodrošināja godīgumu, kurš nesa pārliecinošu uzvaru opozīcijai. Pēc izdevības tikties ar jaunievēlēto prezidentu Mwai Kibaki līdzās pārliecībai par viņa ievēlēšanas taisnīgumu mēs visi jutām, ka Kenijas nākotne izskatās gaišāka, solot jaunu lielākas efektivitātes un mazākas korupcijas ēras sākumu.
<P>
Tagad tāpat kā Džordža Orvela "Dzīvnieku fermas” nobeigumā cūkas ir kļuvušas par cilvēkiem un cilvēki - par cūkām. Režīms, kas bija tik daudzsološs, ir kļuvis tikpat korumpēts un nederīgs, cik iepriekšējais, šai procesā sagraujot cerības un nākotni miljoniem Kenijas iedzīvotāju. Es atzinīgi vērtēju ES galvenā vēlēšanu novērotāja skarbos izteikumus. Es ceru, ka Komisija rosinās samierināšanos naidīgo frakciju starpā un piedraudēs ar stingriem pasākumiem, ja nebūs iespējams vienoties.
<SPEAKER ID="261" NAME="James Nicholson  " AFFILIATION="PPE-DE">
rakstiskā formā - Es kā iepriekšējais Eiropas Parlamenta novērotājs Kenijā esmu dziļi nobažījies par notikumu pavērsienu pēc decembra vēlēšanām. Tas, ka Keniju gadiem ilgi uzskatīja par visstabilāko valsti tajā Āfrikas kontinenta daļā, rada divtik lielas bažas par notikumu attīstību. Kenija tāpat kā mana valsts ir Sadraudzības dalībvalsts. Es atbalstu priekšlikumu, ko ierosinājusi Sadraudzības novērošanas komanda, par neatkarīgu Sadraudzības tiesnešu nosūtīšanu vēlēšanu rezultātu pārskatīšanai. Mūsu pašu ES novērotāju komanda ierosināja, ka ir vajadzīga rezultātu neatkarīga pārbaude. Esmu pārliecināts, ka Kenijas tauta ticētu šādai pārbaudei, ko veiktu Sadraudzības tiesneši.
<P>
Mūsu tūlītēja prioritāte ir panākt situācijas normalizēšanos Kenijā, ar to es domāju mierīgu sabiedrību, kurā nav šaubu par demokrātisko procesu. Šīsdienas ziņa, ka drošības spēki ir lieguši opozīcijas politiķiem noturēt protesta gājienu, nevēsta neko labu. Es mudinu ES darīt visu, kas ir tās spēkos, un strādāt kopā ar citām starptautiskām organizācijām, lai panāktu, ka Kenija var atgriezties gan pie normālas dzīves, gan arī demokrātijas.
