<CHAPTER ID="005">
Programma augļu patēriņa veicināšanai skolās (Vienotās TKO regulas grozījumi) (debates) 
<SPEAKER ID="084" NAME="Priekšsēdētājs">
Nākamais punkts ir Niels Busk ziņojums Lauksaimniecības un lauku attīstības komitejas vārdā par priekšlikumu Padomes regulai, ar kuru groza Regulu (EK) Nr. 1290/2005 par kopējās lauksaimniecības politikas finansēšanu un Regulu (EK) Nr. 1234/2007, ar ko izveido lauksaimniecības tirgu kopīgu organizāciju un paredz īpašus noteikumus dažiem lauksaimniecības produktiem (Vienotā TKO regula), lai izveidotu Programmu augļu patēriņa veicināšanai skolās - C6-0315/2008 -.
<SPEAKER ID="085" NAME="Niels Busk">
referents. - (DA) Priekšsēdētāja kungs, komisāre Fischer-Boel, ministr Barnier, dāmas un kungi, Komisija ir iesniegusi ārkārtīgi konstruktīvu priekšlikumu saistībā ar programmas augļu patēriņa veicināšanai skolās īstenošanu, lai cīnītos ar satraucošo pieaugošās aptaukošanās tendenci Eiropas skolēnu vidū. Tas ir priekšlikums, kuru es atzinīgi vērtēju. Pasaules Veselības organizācija (PVO) iesaka bērniem apēst 400 g augļu un dārzeņu dienā. Diemžēl tikai daži bērni ievēro šo rekomendāciju. Eiropas Savienībā 22 miljoniem bērnu ir liekais svars un apmēram 5 miljoniem ir ļoti liels liekais svars. Šajā saistībā sliktākais ir tas, ka šis skaitlis katru gadu pieaug par 400 000. Lielāks augļu un dārzeņu patēriņš samazina daudzu slimību risku un pasargā no liekā svara un ļoti liela liekā svara veidošanās. Ēšanas paradumi izveidojas bērnībā, un ir novērots, ka bērni, kuri iemācās ēst daudz augļu un dārzeņu, turpina to darīt arī tad, kad ir pieauguši. Tādēļ ir ārkārtīgi svarīgi, lai mēs iejaucamies jau agrīnā stadijā, ja vēlamies ietekmēt mūsu bērnu ēšanas paradumus.
<P>
Pārmērīgs svars rada lielāku risku saslimt ar sirds un asinsvadu slimībām, diabētu, augstu asinsspiedienu un atsevišķām vēža formām. Šīs slimības ir arvien pieaugošs drauds sabiedrības veselībai Eiropas Savienībā, un ārstēšanās izmaksas būtiski ietekmē dalībvalstu veselības aizsardzības budžetu. Komisija atsaucas uz savu ietekmes novērtējumu, kurā tika veikti divi pētījumi, kas atklāja saikni starp veselības aprūpes izdevumiem un nepietiekamu augļu un dārzeņu patēriņu. Izdevumus programmai augļu patēriņa veicināšanai skolās būtu jāskata no šāda aspekta, tāpēc programma radīs reālu ietaupījumu dalībvalstu veselības aizsardzības budžetos. Tādēļ kopumā tā pozitīvi ietekmēs ne tikai sabiedrības veselību, bet arī Eiropas tautsaimniecību. Līdz nebūsim sasnieguši mērķi, kad katrs bērns apēdīs 400 g augļu dienā, būs tā - jo vairāk augļu bērni apēdīs, jo lielāks būs ietaupījums. Tāpēc profilakse ir lētāka nekā ārstēšana.
<P>
Kā referents es piedāvāju četrkāršot summu, kuru šim mērķim plānots piešķirt no Kopienas budžeta. Komisijas sākotnējais priekšlikums par EUR 90 miljoniem diemžēl nodrošinātu tikai vienu augli reizi nedēļā 30 nedēļu garumā bērniem vecumā no 6 līdz 10 gadiem. Tas ir nepietiekami, lai programma atstātu jūtamu ietekmi uz bērnu ēšanas paradumiem. Viens auglis reizi nedēļā nav pietiekami, lai izmainītu ēšanas paradumus vai ietekmētu sabiedrības veselību. Optimālais risinājums būtu visiem bērniem saņemt vienu augli katru skolas dienu. Tādēļ ir vajadzīgs mobilizēt vairāk līdzekļu Kopienas budžetā.
<P>
Vairums deputātu Lauksaimniecības un lauku attīstības komitejā piekrita mobilizēt EUR 500 miljonus un iztikt bez valstu līdzfinansējuma. Es tam nepiekrītu. Tādēļ ceru, ka šodienas balsojumā varam atrisināt šo jautājumu, jo manas grupas vārdā esmu atkārtoti nodevis izskatīšanai piedāvājumu par EUR 360 miljonu mobilizēšanu. To būtu jāpapildina ar dalībvalstu ieguldījumu, tādējādi kopumā nodrošinot daudz lielāku summu nekā EUR 500 miljoni.
<P>
Vairums deputātu Lauksaimniecības un lauku attīstības komitejā vienojās arī par to, ka programmas ietvaros būtu jāizmanto tikai Eiropas Savienībā audzēti augļi un dārzeņi. Manuprāt, tas ir pārāk protekcioniski un padarīs šo programmu ļoti birokrātisku. Tādēļ dalībvalstīm pašām jāizlemj, kuri augļi no Komisijas apkopotā saraksta ir jāiekļauj programmā.
<SPEAKER ID="086" NAME="Michel Barnier">
Padomes priekšsēdētājs. - (FR) Priekšsēdētāja kungs, mēs prezidentūrā esam priecīgi apspriest šo programmu ar Eiropas Parlamentu, kā to piedāvā Eiropas Komisija un personīgi Fischer Boel kundze, kurai izsaku cieņu par paveikto. Tā ir svarīga programma mūsu jaunāko pilsoņu pareiza uztura veicināšanai, un tā ir praktisks un efektīvs pasākums cīņā ar pieaugošo aptaukošanos jaunu cilvēku vidū.
<P>
Busk kungs tikko nosauca skaitļus, kurus varu apstiprināt - Eiropā katrs piektais bērns ir ar lieko svaru vai uz aptaukošanās robežas. Bērnu aptaukošanās Eiropā pieaug par 2 % gadā. Tādēļ mums jāmudina jaunieši dažādot uzturu un patērēt vairāk augļus un dārzeņus.
<P>
Dāmas un kungi, es uzskatu, ka šīs visu atbalstītās programmas īstenošana parāda to svarīgo nozīmi, kāda kopējai lauksaimniecības politikai ir veselīgu un kvalitatīvu produktu patēriņa un, vēl vienkāršāk, ražošanas veicināšanā. Lauksaimniecība dabiskā veidā saskaras ar diviem pretrunīgiem uzdevumiem - kvantitāti, kas bija pirmais uzdevums, kad lauksaimnieki 20. gadsimta sešdesmitajos gados parakstīja pirmo līgumu, un produktu kvalitāti un nekaitīgumu.
<P>
Tas, dāmas un kungi, pierāda, ka Eiropa var reaģēt un reaģē uz līdzpilsoņu konkrētām bažām un ka lauksaimniecība nepārprotami ir viens no svarīgākajiem uzdevumiem, ar kuriem mūsu sabiedrība saskaras. Kad mēs runājam par šo "augļu un dārzeņu” programmu, mēs runājam par jūtamu, cilvēku interesēs darbojošos Eiropu, kura koncentrējas uz tās pilsoņiem, kā eiropieši to arī sagaida.
<P>
Dāmas un kungi, šo programmu ļoti labi uzņēma Ministru padomē, un līdzšinējās debates, kuras turpināsim arī šodien un rīt, liecina, ka kopumā šajā jautājumā mēs progresējam. Mans mērķis ir panākt politisku vienošanos Padomē jau šonedēļ. Tādēļ es pievēršu uzmanību Parlamenta nostājai šajā jautājumā, lai varētu iekļaut jūsu nostāju un atbalstu Padomes debatēs.
<P>
Nobeigumā, priekšsēdētāja kungs, es vēlētos izteikt savu dziļāko pateicību jūsu referentam Busk kungam par ļoti pamatīgo un aizrautīgo darbu šajā jautājumā, un tagad būšu priecīgs uzklausīt jūs un komisāri.
<SPEAKER ID="087" NAME="Mariann Fischer Boel">
Komisijas locekle. - Priekšsēdētāja kungs, pirmkārt, ir labi just Parlamenta atbalstu manam priekšlikumam par programmu augļu patēriņa veicināšanai skolās. Kā parasti - es vēlētos pateikties komitejai un referentam Niels Busk par viņa paveikto darbu.
<P>
Pirms komentēju dažus punktus, kuri tika apspriesti šeit un arī Parlamentā, vēlos pateikt pāris vārdus par tēmu, kura nesen diezgan plaši tika apspriesta Padomē. Vairākas dalībvalstis ir lūgušas iespēju dažos gadījumos prasīt vecāku ieguldījumu programmā. Argumenti par un pret nav nepārprotami. Galu galā Komisija piekrita, ka dalībvalstis dažos gadījumos var pieprasīt vecāku līdzfinansējumu.
<P>
No otras puses, es neredzu iemeslu šādu risinājumu uzspiest visām dalībvalstīm. Tādēļ mēs dalībvalstīm ļausim izvēlēties, vai tās vēlas izmantot šādu iespēju. Veicot programmas izvērtējumu 2012. gadā, galveno uzmanību pievērsīsim galavērtībai, kāda būs iegūta no vecāku ieguldījumiem.
<P>
Jau no paša sākuma esmu teikusi, ka pašreizējie priekšlikumi neatrisinās jauniešu aptaukošanās problēmas Eiropā, bet uzskatu, ka tie palīdzēs raidīt skaidru signālu no Komisijas puses, ka ir svarīgi iemācīt labus ēšanas paradumus mūsu jauniešiem.
<P>
Kas attiecas uz kopējo budžetu, mēs esam piešķīruši EUR 90 miljonus. Esmu redzējusi vairākus atšķirīgus skaitļus, kā Niels Busk jau pareizi minēja - no EUR 500 miljoniem līdz EUR 360 miljoniem -, bet mūsu piedāvātie EUR 90 miljoni noteikti nav iekalti akmenī attiecībā uz nākotni. Domāju, ka 2012. gadā veicamajā novērtējumā par visu programmu kopumā mums jāņem vērā arī tas, vai nebūs nepieciešams palielināt budžetu. Uzskatu, ka ir svarīgi parādīt, ka esam gatavi pārdalīt līdzekļus. Ja kādā no dalībvalstīm ir naudas līdzekļu pārpalikums, to var pārdalīt. Ceru, ka tādā veidā tērēsim naudas līdzekļus labākajā iespējamā veidā.
<P>
Kas attiecas uz izdalīšanai paredzētajiem augļiem un dārzeņiem, domāju, ka ir pilnīgi droši atstāt šo jautājumu dalībvalstu ziņā. Vai tās vēlas izmantot pārstrādātu pārtiku vai vietējos augļus un dārzeņus, vai pat vēlas iespēju dalīt Āfrikas, Karību jūras reģiona un Klusā okeāna valstu banānus saviem bērniem - galīgais lēmums noteikti jāpieņem pašām dalībvalstīm. Uzskatu, ka šādā veidā mēs sasniegsim labāko iespējamo rezultātu. Ceru uz auglīgu diskusiju šajā jautājumā.
<SPEAKER ID="088" NAME="Maria Petre">
PPE-DE grupas vārdā. - (RO) Priekšsēdētāja kungs, komisāre, Barnier kungs, vispirms es vēlētos pateikties referentam par paveikto darbu un pieliktajām pūlēm, lai apvienotu dažādos viedokļus.
<P>
Mēs visi piekrītam, ka šī programma ir ļoti svarīga, lai iemācītu bērniem veselīgus paradumus un tādējādi cīnītos pret aptaukošanos, kā arī palīdzētu ģimenēm, kuras nevar atļauties pirkt augļus saviem bērniem.
<P>
Es atbalstu Komisijas priekšlikumu, bet uzskatu, ka to obligāti jāuzlabo. Piedāvātais ikgadējais finansējums EUR 90 miljonu apmērā nav pietiekams. Jau piešķirto līdzekļu papildināšana ir viens no priekšnosacījumiem, lai šī programma būtu veiksmīga. Uzskatu arī, ka vismaz programmas sākumposmā būtu jāievieš Lauksaimniecības un lauku attīstības komitejas priekšlikums atteikties no vecāku ieguldījumiem.
<P>
Programmas ietvaros es vēlos ierosināt arī svaigu, Kopienas teritorijā ražotu tradicionālo augļu izmantošanu. Vēlos uzsvērt, ka dalībvalstīm jāprecizē izdalāmie augļi, ņemot vērā vietējā ražojuma sezonālos augļus un dārzeņus.
<P>
Saskaņā ar subsidiaritātes principu dalībvalstīm, nosakot mērķgrupas, vajadzētu būt pietiekamai rīcības brīvībai, lai, paturot prātā viņu vajadzības, piegādātu skolām paredzētos augļus pēc iespējas lielākam patērētāju lokam. Programmai vajadzētu arī likt jaunajiem patērētājiem novērtēt augļus un dārzeņus un tādējādi pozitīvi ietekmēt sabiedrības veselību un cīņu pret bērnu nabadzību, it īpaši jaunajās dalībvalstīs.
<P>
Var veikt kopīgus pasākumus dažu produktu patēriņa veicināšanai, kuri apvienoti ar papildu pasākumiem veselības un uztura izglītošnas jomā, lai iedrošinātu vietējos ražotājus, it īpaši kalnu reģionos.
<SPEAKER ID="089" NAME="María Isabel Salinas García">
PSE grupas vārdā. - (ES) Priekšsēdētāja kungs, augļu un dārzeņu nozare jau sen gaidīja šo programmu ne tikai grūtību dēļ, ar kurām tā saskaras, bet arī satraucošā patēriņa krituma dēļ.
<P>
Šī programma ir paredzēta sabiedrības veselības uzlabošanai, tādēļ uzskatu, ka tai ir jābūt Eiropas programmai, kas pilnībā finansēta no Kopienas līdzekļiem. Nepiekrītu, ka vecākiem būtu jāiegulda finansēšanā, jo notiks tas pats, kas parasti - tie bērni, kuru vecāki varēs atļauties ieguldīt, skolās ēdīs augļus un dārzeņus, savukārt tie, kuru vecāki to nevarēs atļauties, paliks ārpus programmas.
<P>
Tādēļ programma jāfinansē no Kopienas līdzekļiem tādā veidā, lai to varētu piemērot visiem vienādi. Īpaši vēlos atzīmēt, ka uzsvaram jābūt uz izglītojošiem pasākumiem. Programma ir izveidota nevis tādēļ, lai bērni vienkārši ēstu ābolus, bet tādēļ, lai viņi zinātu, kādus ābolus viņi ēd un kāda ir šo ābolu uzturvērtība, un viņiem būtu jāapzinās šī augļa labvēlīgā ietekme uz viņu veselību un attīstību.
<P>
Protams, augļiem jāatbilst visām kvalitātes garantijām, un priekšroka jādod sezonālajiem augļiem, ja iespējams. Es arī, kur tas iespējams, atbalstu Kopienā ražoto augļu un dārzeņu dalīšanu.
<P>
Uzskatu, ka šīs programmas labvēlīgā ietekme būs redzama nekavējoties, tādēļ aplaudēju šai programmai un apsveicu komisāri par tās ieviešanu. Šī ietekme būs redzama ne tikai mūsu bērnu pašreizējā un nākotnes veselībā un zināšanās par pārtiku, bet, kas arī ir ļoti svarīgi, augļu un dārzeņu nozarē. Tā ir produktīva nozare, kas veido arī daļu no Eiropas kultūras mantojuma un kas ļauj izbaudīt sabalansētu, veselīgu un daudzveidīgu uzturu.
<P>
Jūtu, ka ir vērts uzticēties šai programmai un ieguldīt tajā, lai izplatītu augļus un dārzeņus skolās. Manuprāt, budžets ir zināmā mērā ierobežots, tādēļ atkārtošu, ka atbalstu šo mērķtiecīgo programmu kā pilnībā Kopienas finansētu projektu.
<SPEAKER ID="090" NAME="Donato Tommaso Veraldi">
ALDE grupas vārdā. - (IT) Priekšsēdētāja kungs, dāmas un kungi, es ļoti novērtēju Busk kunga pozitīvo un apdomāto darbu, izstrādājot šo priekšlikumu, kurš veido daļu no augļu un dārzeņu tirgus kopējās organizācijas reformas, kas tiek veikta, lai palielinātu nozares konkurētspēju, atbilstību tirgum un cīnītos ar patēriņa kritumu.
<P>
Piedāvātā programma augļu un dārzeņu patēriņa veicināšanai skolās aicinātu jauniešus ēst augļus un tādējādi palielinātu to patēriņu. Piedevām bezmaksas augļu un dārzeņu dalīšana skolās palīdzētu cīnīties ar skolēnu liekā svara problēmu - diemžēl ir labi zināms fakts, ka vairāk nekā 22 miljonus bērnu skar aptaukošanās problēmas.
<P>
Lai efektīvi īstenotu programmu augļu patēriņa veicināšanai skolās, ir svarīgi, ka Kopienas atbalsts nosedz arī visas saistītās loģistikas izmaksas, piemēram, atbilstošu transporta līdzekļu iegādi, kuras pretējā gadījumā tiktu segtas no skolu budžeta vai skolēnu ģimeņu līdzekļiem. Tādēļ papildu finansējumam būtu jānāk no attiecīgo valstu līdzekļiem un būtu jāattiecas tikai uz jaunām programmām un esošo programmu pagarinājumiem.
<SPEAKER ID="091" NAME="Alyn Smith">
Verts/ALE grupas vārdā. - Priekšsēdētāja kungs, nav nekas, kas šajā priekšlikumā varētu nepatikt, un es vēlos uzslavēt mūsu referentu par šī priekšlikuma izklāstu, it īpaši ņemot vērā vēlēšanu tuvumu. Domāju, ka jebkurš politiķis šajā telpā, raugoties uz nākamā gada jūniju, atbalstīs Eiropas bērnu ēšanas paradumu uzlabošanu un Eiropas vietējo augļu patēriņu. Tās ir labas ziņas arī Eiropas lauksaimniekiem, jo rada vietējo tirgu. Tās ir labas ziņas nākotnes veselības aizsardzības budžetam un, kas vēl svarīgāk, pašiem bērniem.
<P>
Ja mēs mudināsim bērnus ēst veselīgi jau no bērnības, viņi šo paradumu turpinās. Somija ir nodemonstrējusi un pierādījusi, ka enerģiska iejaukšanās jau bērnībā ir izšķiroša, un tas ir apsveicami. Ja mēs nedaudz pārdomāsim lauksaimniecības budžetu tagad, mēs izveidosim uzkrājumus veselības aizsardzības budžetā nākotnē. Tā kā esmu no Skotijas, man ar kaunu jāatzīst, ka esam īpaši ieinteresēti šajā programmā, jo 21 % skolēnu - jeb katrs piektais pamatskolas skolēns - ir ar lieko svaru. Tas ir pilnīgi nepieņemami. Mēs nevaram pieļaut turpmāku aptaukošanās pieaugumu nākotnē, tādēļ šī programma ir daļa no risinājuma, par ko vēlos uzslavēt Parlamentu. Kopumā tās ir labas ziņas.
<SPEAKER ID="092" NAME="Bairbre de Brún">
GUE/NGL grupas vārdā. - (GA) - Priekšsēdētāja kungs, šis priekšlikums realizēs Eiropas Savienības mērķus kopējās lauksaimniecības politikas (KLP) jomā un izveidos finansējuma struktūru iniciatīvām, kas vērstas uz bērnu patērētā augļu un dārzeņu daudzuma palielināšanu. Tas palīdzēs cīnīties ar bērnu aptaukošanos, kā arī ilgtermiņā palīdzēs mūsu augļu un dārzeņu audzētājiem.
<P>
Ēšanas paradumi un modeļi izveidojas dzīves pirmajos gados. Tādēļ ir svarīgi, ka varam veicināt veselīgākus bērnu ēšanas paradumus. Dalībvalstīm jābūt iespējai izvēlēties labāko metodi.
<P>
Pētījumi liecina, ka neveselīgākie ēšanas paradumi ir mājsaimniecībās ar zemiem ienākumiem. Tādēļ bezmaksas augļu un dārzeņu izdalīšana skolās varētu būtiski ietekmēt bērnu ēšanas paradumus.
<P>
Es vēlos pateikties Niels Busk kungam par ziņojumu un komisārei par paveikto darbu.
<SPEAKER ID="093" NAME="Jeffrey Titford">
IND/DEM grupas vārdā. - Priekšsēdētāja kungs, šis projekts tiek pasniegts kā projekts, kurš rūpējas tikai par bērnu veselību. Tomēr tā patiesais saturs ir Briseles pārliekā protekcionisma, apsēstības ar vēlmi kontrolēt, vienkārši atklātas propagandas un tirgus noregulēšanas satraucošs sajaukums. Protekcioniskajai Briselei patīk kontrolēt visu, arī to, ko ēdam. Uzņemoties atbildību par bērnu ēdināšanu skolās, tā sper pirmo nozīmīgo soli šajā virzienā. Propaganda izpaužas tādējādi, ka katrs auglis tiks marķēts ar Eiropas Savienības logotipu un visu projektu pavadīs milzīga publicitātes kampaņa.
<P>
Kas attiecas uz augļu tirgu, saprotu, ka tiks radītas daudzas diskriminācijas iespējas, piemēram, obligātās normas attiecībā uz to, ka visiem augļiem jābūt ražotiem Eiropas Savienībā. Attiecībā uz banāniem tas varētu acumirklī no programmas izslēgt britu piegādātājus, kuri savus banānus iegūst no Britu Sadraudzības Karību reģiona valstīm, un piedāvāt jaunas vilinošas iespējas Francijas salām Gvadelupai un Martinikai.
<SPEAKER ID="094" NAME="Christa Klaß" AFFILIATION="PPE-DE">
(DE) Priekšsēdētāja kungs, komisāre, ministr, dāmas un kungi, mēs nepārtraukti dzirdam skaļus saukļus. Mums saka, ka esam aptaukojušies, mūsu bērni ir aptaukojušies, mēs ēdam nepareizu pārtiku un patērējam pārāk maz augļu un dārzeņu.
<P>
Piecas porcijas jeb 400 g augļu un dārzeņu dienā ir ieteicamā dienas deva veselīgam un sabalansētam uzturam. Ne vienmēr ir viegli to ievērot. Pārtikai jābūt veselīgai, sātīgai, garšīgai un pēc iespējas lētākai. Tomēr mūsdienu straujais dzīves ritms nozīmē, ka mums bieži vien ir grūti sabalansēt ģimenes un darba prasības, tāpēc mums ne vienmēr ir laiks gatavot un mēs izvēlamies pusfabrikātus vai gatavus produktus. Šāda rīcība nav nepareiza, ja vien apzināmies svaigu augļu un dārzeņu nozīmi.
<P>
Cilvēki, kas iemācās ēst daudz augļu un dārzeņu jau bērnībā, turpinās patērēt veselīgu uzturu arī turpmāk dzīvē. Tādēļ es nepārprotami atbalstu Komisijas priekšlikumu par programmu augļu patēriņa veicināšanai skolās ar kopējo finansējumu EUR 90 miljonu apmērā. Kāda lieliska ideja, komisāre! Tomēr, kā jau esat atzinusi noteikumos, dalībvalstīm jāļauj organizēt programmu saskaņā ar prasībām viņu valstīs. Jābūt iespējai izplatīt attiecīgā reģiona un sezonas produktus. Dalībvalstīm arī jāizstrādā stratēģija, lai noteiktu labāko veidu, kā īstenot programmu augļu patēriņa veicināšanai skolās un integrēt to mācību plānā. Veselīgs uzturs ir daļa no vispārējās izglītības. Bērniem jāmācās, ka, piemēram, burkānus var ēst ne tikai vārītā veidā, bet arī zupās, salātos, kūkās vai ceptos ēdienos. Viņiem jāzina, kā garšo kartupelis, ja tas nav pārstrādāts čipsos. Viņu interesi par vietējā ražojuma pārtiku vajadzētu veicināt dažādos veidos.
<P>
Informācija ir vienīgais veids, kā ielikt pamatus veselīga uztura lietošanai. Zināšanas ir svarīgākais faktors veselīga dzīvesveida nodrošināšanai. Programma augļu patēriņa veicināšanai skolās šajā sakarībā var dot ievērojamu ieguldījumu.
<SPEAKER ID="095" NAME="Csaba Sándor Tabajdi" AFFILIATION="PSE">
(HU) Barnier kungs, komisāre, arī šai iniciatīvai, tāpat kā ikvienai citai, ir daudzi autori. Galu galā uz Homēra dzimtās pilsētas titulu arī pretendēja septiņas pilsētas. Daudzi uzskata, ka šī ir viņu iniciatīva. Pamatojoties uz stenogrammu, esmu lepns, ka 2005. gada 10. maija debatēs par augļu un dārzeņu tirgus reformu es piedāvāju šo programmu, un es vēlos pateikties komisārei par tās īstenošanu.
<P>
Tie, kas uzstājās pirms manis, izskaidroja, kāpēc šī programma ir tik svarīga. Tā ir būtiska gan no sociālā aspekta, gan arī tādēļ, lai izglītotu jaunus cilvēkus uztura kultūras jautājumos. Šis bumbieris ir no Francijas, bet es to neēdīšu, jo šeit to ir aizliegts ēst. Ir ļoti svarīgi, lai tad, kad jaunieši skolā saņem augļus ar Eiropas Savienības logotipu, viņi zinātu - jau no bērnības -, ka tos var droši lietot, ka tie nav pilni ar ķīmiskām vielām, bet ir pēc iespējas bioloģiski audzēti.
<P>
Mācīsim bērniem uztura kultūru, jo tas ir ļoti svarīgs uzdevums. Par to es apsveicu Busk kungu. Es neēdīšu [šo bumbieri], jo nevēlos pārkāpt noteikumus, bet es uzskatu, ka ikviens no mums var būt lepns par šo programmu. Paldies par uzmanību!
<SPEAKER ID="096" NAME="Marian Harkin" AFFILIATION="ALDE">
Priekšsēdētāja kungs, dažreiz ir lieliski ienākt šajā sēžu zālē un atbalstīt patiešām labu Eiropas priekšlikumu, un, par spīti Titford kunga centieniem sabojāt mūsu labo humoru, šī ir viena no tādām dienām. Šis priekšlikums atrisina tik daudzus jautājumus. Tas veicina veselīgas ēšanas paradumus bērnu un pusaudžu vidū. Tas uzlabo jauno eiropiešu kopējo veselības stāvokli. Tas nodrošina, ka Eiropas Savienības nauda tiks tērēta projektam, kas jau ir devis pozitīvus rezultātus vairākās dalībvalstīs, un tas ir praktisks un paveicams priekšlikums.
<P>
Esmu labi pazīstama ar līdzīgu programmu Īrijā, kura saucas "Food Dudes”, jo par to man regulāri stāsta mazdēls. Ir pierādījies, ka šī programma ir efektīva, ar ilgtermiņa rezultātiem vecuma grupā no 4 līdz 12 gadiem, un šie rezultāti ir pārliecinoši neatkarīgi no dzimuma, skolas lieluma un sociālekonomiskajiem faktoriem. Tādēļ mēs šo programmu veidojam uz stabiliem pamatiem.
<P>
Ar prieku atbalstu Kopienas finansējuma palielinājumu un īpaši uzsveru bioloģiski audzētu un vietējā ražojuma augļu un dārzeņu nozīmi. Vēlos apsveikt komisāri un mūsu referentu Niels Busk kungu, kā arī priecājos dzirdēt Padomes viedokli. Šis priekšlikums sniegs pozitīvu ieguldījumu dzīves un veselības kvalitātē Eiropas Savienībā.
<SPEAKER ID="097" NAME="Hélène Goudin" AFFILIATION="IND/DEM">
(SV) Priekšsēdētāja kungs, tas, ka augļi un dārzeņi ir svarīgi cilvēkiem, nav nekāds jaunums, tāpat ir labi zināms, ka tie ir svarīga uztura sastāvdaļa bērniem. Augļu izsniegšana skolās bērniem ir laba lieta. Tā ir laba veselībai un nodrošina tik ļoti vajadzīgo enerģijas papildinājumu.
<P>
Tomēr ko patiesībā sevī ietver priekšlikums, par kuru debatējam? Patiesībā no Eiropas Savienības puses tā ir tīra propaganda. Šīs iniciatīvas mērķis ir iegūt lētus politiskos punktus, tajā pašā laikā pārliecinot bērnus par Eiropas Savienības labajām īpašībām. Lauksaimniecības un lauku attīstības komiteja ir iesniegusi vairākus absurdus priekšlikumus, arī apgalvojumu, ka Eiropas augļi ir labāki par citiem augļiem. Tiks izdalīti tikai Eiropas Savienības augļi, piemēram, banāni no attālinātajiem reģioniem. Tas ir negatīvs protekcionisms. Tās mērķis ir mācīt bērniem, ka Eiropas Savienība ir laba un tās augļi ir vēl labāki. Komisijai un Eiropas Parlamentam būtu jākaunas.
<SPEAKER ID="098" NAME="James Nicholson" AFFILIATION="PPE-DE">
Priekšsēdētāja kungs, ar Busk kunga laipnu atļauju es ēdu ābolu. Viņš ārpusē dala ābolus, tādēļ, ja kāds no deputātiem vēlas aiziet un paņemt kādu, esmu pārliecināts, ka Busk kungs ar lielāko prieku viņus uzcienās.
<P>
Uzskatu, ka tas ir izcils ziņojums. Kā Harkin kundze jau teica, mēs bieži nākam uz šo sēžu zāli, bet ne vienmēr redzam tik labu iniciatīvu. Tomēr mums jāpiešķir vairāk līdzekļu, lai nodrošinātu, ka mūsu jaunatne var piekļūt šai iespējai, piedalīties tajā un izmantot to pilnībā, jo šis ir viens no tiem retajiem gadījumiem, kad mēs tiešām varam kaut ko piedāvāt. Mēs sūdzamies par situāciju un presē un citos plašsaziņas līdzekļos lasām, cik nopietnas ir skolēnu aptaukošanās un tamlīdzīgas problēmas. Mūsu šodienas jaunieši ir lieliski cilvēki, bet uz viņiem laikam tiek izdarīts daudz lielāks spiediens nekā uz mums kādreiz. Uzskatu, ka šī ir viena no iespējām, kad varam dot viņiem veselīgu uzturu. Uztveru to ar prieku, atbalstu un izsaku savus apsveikumus.
<SPEAKER ID="099" NAME="Silvia-Adriana Ţicău" AFFILIATION="PSE">
- (RO) Priekšsēdētāja kungs, komisāre, Eiropas Komisija piedāvā piešķirt EUR 90 miljonus no Kopienas budžeta programmai, kurā katrs bērns vecumā no 6 līdz 10 gadiem saņems vienu porciju augļu vai dārzeņu katru nedēļu.
<P>
Es vēlos mudināt dalībvalstis paplašināt programmu un tās finansējumu gan Eiropas, gan katras valsts līmenī, lai ikviens bērns, arī pirmsskolas vecuma bērni, saņemtu augļu porciju katru dienu. Ceru, ka mēs visi vienosimies par budžeta palielinājumu līdz EUR 500 miljoniem. Atbalstu to, ka programma attieksies tikai uz augļiem un dārzeņiem, kas ražoti Eiropas Savienībā. Tiem jābūt sezonas augļiem un dārzeņiem, kas audzēti vietējās bioloģiskajās lauksamniecībās.
<P>
Vēlos izklāstīt līdzīgu iniciatīvu, kuru Rumānijas valdība uzsāka 2003. gadā, visiem pirmsskolas vecuma bērniem un pamatskolas skolēniem izsniedzot glāzi piena un svaigu maizīti katru skolas dienu. Pareiza uztura mācīšana skolas un pirmsskolas vecuma bērniem ir daļa no veselības izglītības, kāda mums jāsniedz jaunajai paaudzei.
<SPEAKER ID="100" NAME="Zdzisław Zbigniew Podkański" AFFILIATION="UEN">
(PL) Priekšsēdētāja kungs, nodrošināt pamatskolas un vidusskolas skolēnus ar augļiem nepārprotami ir laba ideja, jo tai ir ne tikai ekonomiska nozīme, bet arī daudz plašāka sociāla nozīme. Tas ir tādēļ, ka tā ievieš veselīgus ēšanas paradumus un tādējādi uzlabo sabiedrības kopējo veselības stāvokli. Nav šaubu, ka EUR 90 miljoni ir pārāk maz programmas pilnvērtīgai darbībai. Tādēļ vietējo iestāžu, skolu pārvalžu, kā arī visas sabiedrības iesaistīšanās būtu vēlama. Ceru, ka programma par augļu patēriņa veicināšanu skolās tiks plaši atbalstīta un ka Busk kunga pūles nebūs bijušas veltas.
<SPEAKER ID="101" NAME="Ilda Figueiredo" AFFILIATION="GUE/NGL">
(PT) Mēs vēlētos izcelt, cik svarīgi ir izveidot pilnvērtīgu programmu svaigu sezonas augļu un dārzeņu izdalīšanai skolās bez maksas un katru dienu, priekšroku dodot pirmsskolas vecuma bērniem un pamatskolas skolēniem. Šī programma ir ļoti būtiska, ņemot vērā tās pozitīvo ietekmi uz veselīgas ēšanas paradumiem, sabiedrības veselību, cīņu ar bērnu nabadzību un iedrošinājumu un stimulu patērēt produktus, kas ražoti vietējās lauksaimniecībās, tajā skaitā kalnu reģionus.
<P>
Tas prasa daudz lielāku finansējumu, nekā piedāvā Eiropas Komisija. Tāpēc, komisāre, būtu jāņem vērā Lauksaimniecības un lauku attīstības komitejas iesniegtie priekšlikumi, kuru izstrādē piedalījāmies arī mēs. Vēlos arī apsveikt mūsu referentu par paveikto darbu.
<SPEAKER ID="102" NAME="Neil Parish" AFFILIATION="PPE-DE">
Priekšsēdētāja kungs, es atzinīgi vērtēju komisāres priekšlikumu par augļu patēriņa veicināšanu skolās. Ir ļoti svarīgi, lai šī programma sāktu darboties. Es arī piekrītu, ka ir vajadzīga subsidiaritāte, jo mēs vēlamies sistēmu, kas nav pārāk birokrātiska, lai mēs to patiešām varētu skolās ieviest. Uzskatu, ka mums arī jābūt elastīgiem attiecībā uz augļiem, kurus dalīsim, jo dažos gadalaikos būs grūti iegūt svaigus augļus, tādēļ laiku pa laikam būs vajadzība pēc pārstrādātiem augļiem. Neaizrausimies ar dažādu ierobežojumu ieviešanu, bet labāk vienkārši apstiprināsim šo programmu.
<P>
Uzskatu arī, ka viens vai divi Parlamenta priekšlikumi par vajadzīgā finansējuma apmēru ir par daudz. Jo, ja mums būtu lemšanas tiesības šajā Parlamentā, mums būtu jāpiedalās gan budžeta izstrādāšanā, gan procesā. Ja vēlamies būt šī Parlamenta uzticības cienīgi, ļaujiet mums virzīt tādu programmu, ko spējam finansēt un kas dod augļus skolām un skolēniem, kuriem tas visvairāk vajadzīgs, un viņi turpinās patērēt augļus arī turpmāk. Tāda ir programma.
<P>
Ļaujiet atbildēt Titford kungam, ka mani neuztrauc, vai augļi un dārzeņi būs no Eiropas, Lielbritānijas, Francijas vai kādas citas vietas - svarīgi, ka skolām paredzētie augļi tiešām nonāks mūsu skolās.
<SPEAKER ID="103" NAME="Christel Schaldemose" AFFILIATION="PSE">
(DA) Priekšsēdētāja kungs, dāmas un kungi, principā esmu pret lauksaimniecības atbalstu un jebkuru tā atvasinājumu, bet, kad runa ir par mūsu bērnu veselības uzlabošanu, uzskatu, ka mums patiesībā būtu jāiegulda milzīgs darbs šajā jomā. Visas organizācijas, kas cīnās pret dažādām slimībām, ir nepārprotami ieteikušas ieviest programmu augļu patēriņa veicināšanai skolās. Pat neliels daudzums augļu ietekmē veselību. Tāpēc es no visas sirds atbalstu Komisijas priekšlikumu. Tomēr uzskatu, ka augļiem un veselībai jābūt centrālajam jautājumam. Tādēļ esmu pret Lauksaimniecības un lauku atbalsta komitejas priekšlikumu, ka augļiem jābūt tikai no Eiropas Savienības. Tas ir absolūti nepareizi. Uzskatu, ka galvenā uzmanība jāpievērš bērnu veselībai, nevis lauksaimniecības ekonomikai.
<SPEAKER ID="104" NAME="Michel Barnier" LANGUAGE="FR">
Priekšsēdētāja kungs, es tikai vēlos īsi paust savas domas par secinājumiem, kas ir izskanējuši šajās ārkārtīgi dzīvīgajās un vienprātīgajās debatēs. Kopumā, es uzskatu, tās atspoguļo ļoti oriģinālo Busk kunga un de Lange kundzes iniciatīvu. Debates parāda, ka šai Eiropas Komisijas piedāvātajai programmai, kuras mērķis ir mudināt jaunos eiropiešus patērēt vairāk augļu un dārzeņu, ir patiesi vienprātīgs atbalsts. Varu jums, dāmas un kungi, apstiprināt, ka arī Ministru padome atbalsta šo apņemšanos un mēs centīsimies panākt vienprātību, pamatojoties uz nostāju, kuru jūs pieņemsiet kopā ar Padomi attiecībā uz plašāku darbības jomu.
<P>
Atgriezīšos tikai pie četriem svarīgākajiem punktiem jūsu komentāros. Pirmkārt, kas attiecas uz budžeta līdzekļu piešķiršanu šai programmai, Parlamenta proaktīvā pieeja skaidri liecina, ka uzticaties šai iniciatīvai, un esmu priecīgs par to. Es ziņošu Padomei par šo priekšlikumu un piekrītu Fischer Boel kundzei, ka summa EUR 90 miljoni, kas minēta priekšlikumā, kā viņa teica, nav iekalta akmenī.
<P>
Otrs punkts, kuru vēlos pieminēt, ir mūsu galvenās rūpes dot jauniešiem vērtīgus augļus un piedāvāt viņiem veselīgus produktus bez pievienota cukura.
<P>
Trešais punkts attiecas uz vietējo produktu patēriņa veicināšanu, lai uzlabotu izpratni par Kopienas produktu kvalitāti. Runājot par Casaca kunga tikko izteiktajām bažām par visattālākajiem reģioniem, es vēlos iebilst, ka Kopienas tirgū ir produkti no šiem visattālākajiem reģioniem, kuri ir Eiropas Savienības neatņemama daļa, un tie ir augstas kvalitātes produkti. To var saprast arī no jūsu apsvērumiem, un šīs bažas tiek paustas arī Ministru padomē.
<P>
Visbeidzot, jūs izteicāt viedokli, kas atbilst arī Padomes viedoklim, proti, šādai rīcībai ir vajadzīga Kopienas struktūra, kāda tika izklāstīta jums, bet mums arī dalībvalstīm jādod vajadzīgā pielāgošanās iespēja un elastīgums, lai šo programmu īstenotu pēc iespējas pietuvināti kopienām, asociācijām un pilsoņiem.
<P>
Dāmas un kungi, apkopojot šos četrus punktus, vēlos atkārtot, ka šī laikus izstrādātā iniciatīva ir, protams, ierobežota no budžeta viedokļa, bet tā ir iniciatīva, kas simbolizē pozitīvu un proaktīvu Eiropu, tādu Eiropu, kura apzinās mūsu sabiedrības jaunos uzdevumus, un, galvenais, dāmas un kungi, Eiropu, kura ienāks skolās un par kuru Eiropas jaunieši runās un domās labvēlīgi.
<P>
Uzskatu, ka tēls, kuru veidojam ar šīs Komisijas iniciatīvas starpniecību, ir viens no pozitīvas Eiropas piemēriem, kura galveno uzmanību pievērš pilsoņiem. Tas ir tas, ko vēlas Eiropas pilsoņi.
<SPEAKER ID="105" NAME="Mariann Fischer Boel">
Komisijas locekle. - Priekšsēdētāja kungs, es vēlos pateikties par jūsu lielo atbalstu šim svarīgajam priekšlikumam.
<P>
Ļaujiet iebilst Titford kunga un Goudin kundzes apgalvojumam, ka šis priekšlikums ir propaganda, - tās ir pilnīgas muļķības.
<P>
(Aplausi)
<P>
Programmas mērķis, kā daudzi no jums minēja, ir ierādīt veselīgas ēšanas paradumus mūsu bērniem. Esmu pilnīgi pārliecināta, ka, darot to gudri un izmantojot pieredzi, kas gūta no Īrijas "Food Dudes” programmas, mēs varam izdarīt daudz. Tad 2012. gadā redzēsim, vai varam šo sistēmu turpmāk uzlabot.
<P>
Es pilnībā piekrītu Salinas García kundzei, ka mēs varam šo programmu izmantot izglītojošos nolūkos, ne tikai lai mācītu bērniem ēst vairāk augļu un dārzeņu, bet arī lai censtos izskaidrot, no kurienes šie augļi un dārzeņi nāk, cik tas ir svarīgi utt.
<P>
Ceru, tāpat kā Michel Barnier, ka Padomē tiks atrasts pareizais risinājums, kā arī tiks dots ieguldījums mūsu jauniešu veselībā.
<SPEAKER ID="106" NAME="Niels Busk">
referents. - (DA) Priekšsēdētāja kungs, vēlos pateikties par lielo pozitīvo ieguldījumu un šajā sakarā vēlos pateikties arī jums, komisāre, par jūsu īpaši konstruktīvo sadarbību. To arī varēja sagaidīt, jo vienmēr esam labi sastrādājušies ar jums un jūsu Ministru kabinetu. Vēlos pateikties arī jums, ministr. Bija milzīgs prieks sadarboties ar jums un Franciju kā prezidentvalsti, jo jūs veltījāt ārkārtīgi daudz laika, lai tiešām iedziļinātos jautājumos. Prezidentvalstīm tam ne vienmēr ir laiks. Es arī vēlētos atgādināt visiem šeit Parlamentā, ka visi debašu dalībnieki aicināja mobilizēt vairāk nekā EUR 90 miljonus. Vēlos to jums atgādināt ar vienu vienīgu nodomu - ja mēs nemobilizēsim vairāk līdzekļu, šī programma pārvērtīsies par milzīgu administratīvu aparātu ar ļoti nelielu daudzumu izdalīto augļu. Mēs nedrīkstam to pieļaut, ja mēs tiešām vēlamies mainīt bērnu ēšanas paradumus, kas diemžēl ir ļoti vajadzīgs.
<SPEAKER ID="107" NAME="Priekšsēdētājs">
Debates tiek slēgtas.
<P>
Balsojums notiks otrdien, 2008. gada 18. novembrī.
<P>
Rakstiskas deklarācijas (Reglamenta 142. pants)
<SPEAKER ID="108" NAME="Ivo Belet  " AFFILIATION="PPE-DE">
rakstiski. - (NL) Mēs esam pārliecināti, ka mums jāizmanto sava autoritāte, lai atbalstītu projektus, kuri paredz apgādāt skolēnus līdz 12 gadu vecumam ar vienu augli dienā. Skolām ir izšķiroša nozīme bērnu izglītošanā par veselīgu dzīvesveidu. Veselīga pārtika un pietiekami daudz fizisko aktivitāšu ļauj novērst aptaukošanos. Bērni, kas jau skolas laikā pieradīs ēst augļus, tos ēdīs arī tad, kad būs pieauguši. Daudzas skolas jau tagad pieliek milzīgas pūles, lai katru dienu varētu piedāvāt bērniem augļus, bet tam atvēlētie līdzekļi ir pārāk ierobežoti. Tādēļ ir svarīgs Eiropas finansiālais atbalsts, lai skolas varētu piedāvāt bērniem augļus.
<P>
Tāpēc mēs vērsīsimies pie Eiropas Komisijas un Padomes ar emocionālu aicinājumu atbalstīt budžeta palielinājumu šim nolūkam. Galu galā mēs riskējam ar bērnu veselību, turklāt iztērētie līdzekļi ar laiku tiks atgūti.
<SPEAKER ID="109" NAME="Šarūnas Birutis  " AFFILIATION="ALDE">
rakstiski. - (LT) Šīs programmas īstenošanā svarīgi ir piemērot subsidiaritātes principu, kas dalībvalstīm pašām ļauj izlemt, kāda vecuma bērni tiks iekļauti Programmā augļu patēriņa veicināšanai skolās, kā arī kādi augļi un dārzeņi jāpiegādā. Es arī domāju, ka prioritāte būtu jāpiešķir Kopienas izcelsmes produktiem. Tomēr mums nevajadzētu atteikties no produktiem, kuru izcelsmes vieta ir ārpus Kopienas, jo pretējā gadījumā mēs pārkāpsim konkurences un Pasaules Tirdzniecības organizācijas noteikumus.
<P>
Tā kā es domāju, ka šīs programmas administrēšanai vajadzētu būt pēc iespējas vienkāršai, tad es ierosinu atmest stratēģijas sagatavošanas noteikumus. Pārāk stingra ir prasība sagatavot valsts stratēģiju viena pasākuma īstenošanai, kuram atvēlēts neliels budžets. Stratēģijas sagatavošanas prasības vietā varētu būt prasība sagatavot nacionālos administrēšanas noteikumus, kuros iekļauti atsevišķi nosacījumi, kas izklāstīti Komisijas iesniegtajos stratēģijas īstenošanas noteikumos. Es gribētu mudināt ikvienu padomāt par stratēģijas organizēšanas nepieciešamību, gatavojot programmas īstenošanas noteikumus (šis punkts ir svarīgs Lietuvai saistībā ar administrēšanu).
<P>
Programmas augļu patēriņa veicināšanai skolās īstenošanā vajadzētu piesaistīt papildu līdzekļus no valstu budžetiem, jo dalībvalstīm šī programma daļēji jāfinansē. Lai kāda arī būtu pašreizējā finanšu krīze, mums ir jāraugās, lai bērnu un jauniešu veselības aizsardzība tiktu nodrošināta ilgtermiņā. Nenovelsim atbildības nastu no saviem pleciem.
<SPEAKER ID="110" NAME="Magor Imre Csibi  " AFFILIATION="ALDE">
rakstiski. - (RO) Priekšlikums regulai par augļu piegādi bērniem skolās ir viena no Komisijas iniciatīvām, kas paredz cīnīties pret aptaukošanos un veicināt veselīgas diētas ievērošanu.
<P>
Komisijas ierosinātais EUR 90 miljonu lielais budžets noteikti izrādīsies nepietiekams šīs programmas mērķu sasniegšanai. ALDE grupas iniciatīva par Kopienas finansējuma palielināšanu līdz EUR 360 miljoniem ir svarīgs solis pareizajā virzienā. Dalībvalstis savukārt dos savu ieguldījumu, lai galīgais budžets sasniegtu EUR 720 miljonus. Es uzskatu, ka programmu varēs īstenot tikai ar šādu budžetu. Tad mēs skolēniem vecumā no 6 līdz 10 gadiem katru nedēļu varēsim piedāvāt ieteicamo skaitu augļu porciju.
<P>
Līdztekus tam es gribu mudināt izglītības iestādes ieviest mācību plānā uztura mācības stundas, kurās teorētiski tiktu izskaidrota veselīgas diētas nozīme. Tikai ar kopīgām un saskaņotām pūlēm mēs spēsim mainīt nākamo paaudžu ēšanas paradumus.
<SPEAKER ID="997" NAME="Urszula Gacek  " AFFILIATION="PPE-DE">
rakstiski. Es esmu laimīga, ka varu atbalstīt šo programmu par skolēnu apgādi ar augļiem, kura veicinās veselīgāku ēšanas paradumu nostiprināšanos. Cerams, ka šis projekts mudinās Eiropas sabiedrības jaunākos locekļus pārveidot savu ēšanas modeli. Ilgstoši pētījumi rāda, ka bērnībā iemantotie ēšanas paradumi saglabājas turpmākajā dzīvē. Tie spēj ietekmēt ne tikai attiecīgās paaudzes bērnus, bet arī viņu bērnus. Vēl interesantāk ir tas, ka bērnu izvēlētie produkti ietekmē viņu vecāku ēšanas paradumus. Cerēsim, ka šī vērtīgā programma mācīs mums, kā kļūt veselīgākiem un mundrākiem.
<SPEAKER ID="111" NAME="Bogdan Golik  " AFFILIATION="PSE">
rakstiski. - (PL) Esmu apmierināts, ka mēs veidojam Kopienas programmu, lai skolās rosinātu bērnus ēst augļus. Šīs programmas pozitīvo ietekmi var aplūkot no daudziem aspektiem: no sociālā, ekonomiskā un finanšu aspekta.
<P>
Es kā Parlamenta Lauksaimniecības un lauku attīstības komitejas loceklis saprotu, ka programma noteikti labvēlīgi ietekmēs Eiropas lauksaimniecību un augļkopību tādā veidā, ka Eiropā palielināsies pieprasījums pēc augļiem un tiks uzturēts augsts ražošanas līmenis. Es esmu arī tēvs, un kā tēvs es šajā programmā saskatu skaitļos grūti izsakāmu panākumu, un tas ir - jaunās paaudzes veselība. Augļu un dārzeņu proporcijas palielināšanai skolas vecuma bērnu uzturā ir milzīga nozīme, jo šajā laikā veidojas bērnu ēšanas paradumi.
<P>
Polijā viens cilvēks dienā patērē apmēram 250 g augļu un dārzeņu. Šis ir viens no zemākajiem augļu un dārzeņu patēriņa līmeņiem Kopienā. Vēl tikai Čehijā, Latvijā un Slovākijā cilvēki patērē mazāk. Kopienā viens cilvēks vidēji patērē 380 g dienā, bet Pasaules Veselības organizācija un Pārtikas un lauksaimniecības organizācija iesaka lietot 400 g augļu un dārzeņu dienā. Tādās valstīs kā Polija ir nepieciešama liela reklāmas kampaņa, lai bērnus skolās rosinātu ēst augļus.
<P>
Es ceru, ka Programma augļu patēriņa veicināšanai skolās drīzumā tiks sekmīgi ieviesta visās Eiropas Savienības izglītības iestādēs un kļūs par pastāvīgu Eiropas Savienības izglītības politikas daļu.
<SPEAKER ID="112" NAME="Gyula Hegyi  " AFFILIATION="PSE">
rakstiski. - (HU) Eiropas Savienības vēlme atbalstīt augļu patēriņu skolās noteikti ir vērtējama atzinīgi. Veselīgas pārtikas lietošana bērnībā ļauj cerēt uz veselīgu dzīvesveidu turpmākajā dzīvē. Pareizi izglītots bērns popularizēs veselīgu pārtiku arī savas ģimenes un draugu vidū. Tiem, kas atbild par šo programmu, stingri arī jāuzrauga, kādi augļi bērniem tiek piedāvāti.
<P>
Tā būtu nopietna kļūda, ja skolām piegādātu ar pesticīdiem piesārņotus augļus, kurus veikalos nevar pārdot, un ja tādējādi tiktu pārtraukta programmas īstenošana. Tādēļ programma jāizveido tā, lai skolas saņemtu tikai veselīgus augļus, kuros pesticīdu līmenis ir labu tiesu zem maksimāli pieļaujamā līmeņa. Rūpējoties par veselīgu pārtiku, tāpat būtu vēlams vispirms izmantot Kopienas līdzekļus tam, lai sagādātu vietējās izcelsmes augļus, kuros ir zemāks cukura līmenis un vairāk šķiedrvielu, nevis piedāvātu, piemēram, banānus.
<SPEAKER ID="113" NAME="Marusya Ivanova Lyubcheva  " AFFILIATION="PSE">
rakstiski. - (BG) Komisāra kungs, Programma augļu patēriņa veicināšanai skolās ir ļoti svarīgs solis vairākos aspektos, jo tā
<P>
nodrošina bērniem veselīgu un sabalansētu uzturu;
<P>
pasargā no slimībām;
<P>
izveido jaunajai paaudzei jaunu ēšanas modeli, kas pakāpeniski aizstās ātro uzkodu modeli.
<P>
Jaunā programma ir saistīta ne tikai ar augļu patēriņu, bet arī ar veselīga un sabalansēta uztura paradumu veidošanu. Ir daudz speciālistu, kas, pamatojoties uz attiecīgajiem kritērijiem, spēj pateikt, kādi augļi ir piemēroti.
<P>
No otras puses, Programma augļu patēriņa veicināšanai skolās nodrošinās reālu atbalstu lauksaimniecības produktu ražotājiem un finansiālu palīdzību dalībvalstīm. Tas ir īpaši svarīgi jaunajām dalībvalstīm, kurām, neskatoties uz to pūlēm, ir grūtības nodrošināt skolās bērnu ēdināšanu. Bulgārijā, piemērām, darbojas valsts subsidēta skolnieku ēdināšanas programma, bet tā nespēj apmierināt visu skolēnu vajadzības, un Eiropas Savienības palīdzība būs ārkārtīgi noderīga. Protams, mums jāpanāk, lai programmā iekļautu bioloģiski audzētus produktus un lai programma tiktu efektīvi īstenota.
<SPEAKER ID="114" NAME="Dumitru Oprea  " AFFILIATION="PPE-DE">
rakstiski. Mūsdienu cilvēks cieš no nepareiza uztura izraisītām slimībām, kuras var ārstēt, ievērojot pareizu diētu.
<P>
Es atbalstu augļu piegādi skolām. Rumānijas skolās jau no 2002. gada bērniem par brīvu dod glāzi piena un maizīti. Ja sākumā mēs to varējām piedāvāt tikai pamatskolas bērniem, tad no 2006. gada mēs to piedāvājam arī sākumskolas bērniem, bet no 2007. gada - vidusskolēniem. Tādējādi Eiropas Programma augļu patēriņa veicināšanai skolās papildinās mūsu iepriekš minēto programmu.
<P>
Šis pasākums dod daudzus labumus. Es vēlētos pieminēt tikai divus.
<P>
Pasaules Veselības organizācija iesaka bērniem līdz 11 gadu vecumam patērēt vismaz 400 g augļu un dārzeņu dienā. Šai sakarā es domāju arī par Eiropas Parlamenta 2008. gada 25. septembra rezolūciju par Balto grāmatu attiecībā uz uzturu, lieko svaru un veselības jautājumiem, kas saistīti ar aptaukošanos. Neaizmirsīsim, ka pārtikai un tam, kā mēs ēdam, ir izšķirīga nozīme mūsu veselības saglabāšanā.
<P>
Tiks samazinātas atšķirības: bērni nāk no dažādiem sociāliem un ekonomiskiem slāņiem, un daļa bērnu nāk no ļoti nelabvēlīgām ģimenēm.
<SPEAKER ID="115" NAME="Siiri Oviir  " AFFILIATION="ALDE">
rakstiski. - (ET) Baltajā grāmatā par uzturu, lieko svaru un aptaukošanos, ko šogad pieņēma arī Eiropas Parlaments, eksperti uzsvēruši, ka Eiropā pašlaik ir 22 miljoni bērnu ar lieko svaru un 5 miljoni aptaukojušos bērnu. Šie eksperti uzskata, ka nākamajā gadā šiem bērniem piepulcēsies vēl 1,3 miljoni bērnu.
<P>
Pasaules Veselības organizācijas izdotajā Pasaules Veselības ziņojumā nepietiekams augļu un dārzeņu patēriņš minēts kā viens no septiņiem riskiem veselībai. Šai sakarā Parlaments reiz ierosināja Eiropas Komisijai iekļaut nepieciešamos finanšu līdzekļus ES budžetā šim nolūkam.
<P>
Šodien Eiropas Komisija ir sagatavojusi rezerves pasākumu, kas atbalsta mūsu toreizējo iniciatīvu. Tāpat kā skolu piena programma arī šis pasākums ļaus piedāvāt ES skolēniem vecumā no 6 līdz 10 gadiem augļus un dārzeņus no 2009./2010. mācību gada.
<P>
Tas noteikti ir ieguldījums nākotnei, kurš palīdzēs novērst vai samazināt veselības aprūpes izdevumus, kas rodas no neveselīgiem ēšanas paradumiem. Es ceru, ka Eiropas Komisija vēlreiz būs gatava izskatīt sagatavotos priekšlikumus un palielināt pašreizējai augļu un dārzeņu programmai paredzētos līdzekļus no EUR 90 miljoniem līdz EUR 500 miljoniem.
<P>
Pateicos par uzmanību!
<SPEAKER ID="116" NAME="Daciana Octavia Sârbu  " AFFILIATION="PSE">
rakstiski. - (RO) Komisijas priekšlikums par augļu patēriņu skolās labvēlīgi ietekmēs Eiropas Savienības pilsoņu veselību un dos nozīmīgu ieguldījumu katras dalībvalsts ekonomiskajā un sociālajā attīstībā. Ēšanas paradumi sakņojas bērnībā, un tie var saglabāties visu cilvēka dzīvi.
<P>
Skola ir vispiemērotākā vieta, kur sākt mācīt pareizus ēšanas paradumus, jo skola ir otrā autoritāte - pēc ģimenes -, kam ir tiešs kontakts ar bērnu un būtiska ietekme uz viņu.
<P>
Šai programmai kopā ar skolu piena programmu būs daudz panākumu, jo šī programma skolēnos radīs priekšstatu par to, kādas ir priekšrocības veselīgam uzturam, kurā iekļauti augļi un dārzeņi. Lai programma varētu sasniegt tai paredzēto mērķi, proti, pasargāt no slimībām, kas rodas no pārēšanās, nepietiekamas barības vai diabēta pieaugušo vecumā, bērni pirmām kārtām jāizglīto un jāmudina ēst barību, kurai ir paaugstināta uzturvērtība.
<P>
Parlamenta ierosinātie grozījumi par EUR 500 miljonu piešķiršanu gadā Programmas augļu patēriņa veicināšanai skolās finansēšanai būtiski papildinās Komisijas tekstu un atbalstīs lauksaimniecisko ražošanu Eiropas Savienībā.
