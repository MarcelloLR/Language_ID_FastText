<CHAPTER ID="021">
Vienas minūtes uzstāšanās (Reglamenta 150. pants)
<SPEAKER ID="146" NAME="Priekšsēdētājs">
Nākamais darba kārtības punkts ir vienas minūtes uzstāšanās par politiski svarīgiem jautājumiem.
<SPEAKER ID="147" NAME="Maria do Céu Patrão Neves" AFFILIATION="PPE">
(PT) Priekšsēdētāja kungs, 17. februārī Póvoa do Varzim reģionā viesuļvētra izpostīja siltumnīcas 50 lauksaimniekiem, kuri aprēķinājuši, ka viņiem nodarīti zaudējumi EUR 1,5 miljonu apmērā. Tikai dažu sekunžu laikā viesuļvētra iznīcināja mēnešiem ilga darba augļus un daudzu gadu investīcijas. Lauksaimniekiem vajadzēs iesēt jaunas labības, un paies mēneši, līdz tie varēs pārdot savu produkciju tirgū. Šos lauksaimniekus jau iepriekš, 2010. gada 27. februārī, skāra cita vētra. Toreiz tie cieta vairāk nekā EUR 4 miljonus lielus zaudējumus, uz kuriem varas iestādes joprojām nav nekādā veidā reaģējušas.
<P>
Statistika parāda dārzeņu ražošanas būtisko ietekmi uz vietējo ekonomiku - kopumā reģionā tas apdraud 2000 ģimenes, aptuveni 5000 iedzīvotājus un 10 000 darba vietu, kas tieši vai netieši ir saistīti ar šo jomu. Šādi ekstrēmi laika apstākļi tiek novēroti arvien biežāk un rada nopietnu apdraudējumu šādai ražošanai. Ja tā netiks subsidēta, apdrošināšanas iegādes izmaksas padarīs šīs aktivitātes dzīvotnespējīgas.
<P>
Šajā kontekstā es uzskatu, ka Eiropas Savienībai vajadzētu izvērtēt iespējas izveidot vienotu minimālo apdrošināšanas līmeni visiem lauksaimniekiem, kā arī noteikt kritērijus atbilstībai Solidaritātes fondam. Ir svarīgi ņemt vērā reģionālo dimensiju, jo pretējā gadījumā reģioni, kuri saskaras ar nopietnām stihiskām nelaimēm, var tikt izslēgti no atbalsta saņēmēju loka, tā kā netiktu sasniegta dalībvalstij noteiktā kopējā robeža.
<SPEAKER ID="148" NAME="Priekšsēdētājs">
Patrão Neves kundze, es vēlos norādīt, ka uzstājoties jūs runājat ilgāk par atļauto laiku un turklāt runājat ļoti ātri, kas apgrūtina tulku darbu. Vai jūs, lūdzu, varētu izteikties koncentrētāk?
<SPEAKER ID="149" NAME="Monika Smolková" AFFILIATION="S&amp;D">
(SK) Priekšsēdētāja kungs, pagājušajā nedēļā Slovākijas premjerministra vietnieks un bijušais Eiropas komisārs Ján Figeľ Briselē apsprieda finanšu resursu EUR 350 miljonu apmērā pārlikšanu no darbības programmām "Informāciju sabiedrība, zinātne un izpēte” un "Izglītība un iekļaušana” uz darbības programmu "Transports”.
<P>
Autoceļu būvēšana tik tiešām ir nepieciešama. Tomēr tajā pašā laikā mēs esam pieņēmuši ES 2020 stratēģiju, un, it īpaši krīzes laikā, mums vajadzētu apzināties, ka barjeru novēršana nodarbinātības palielināšanai, jaunu sociālo risku izvērtēšana un uzsvara likšana uz izglītību, zinātni un pētniecību ir primārie priekšnosacījumi ekonomikas izaugsmei.
<P>
Finanšu līdzekļu pārlikšanai ir nepieciešama visu komisāru piekrišana. Es vēlētos kopā ar Slovākijas skolotājiem, zinātniekiem un citiem Slovākijas pilsoņiem, kas nepiekrīt šai līdzekļu pārlikšanai, izteikt pārliecību, ka Eiropas komisāri aizsargās nodarbinātību, izglītību, zinātni un pētniecību, kuras ieguvums no šiem EUR 350 miljoniem būtu milzīgs, savukārt transporta jomā tas būtu tikai 11 kilometri autoceļa, lai cik arī nepieciešami tie būtu.
<SPEAKER ID="150" NAME="Ramon Tremosa i Balcells" AFFILIATION="ALDE">
Priekšsēdētāja kungs, Valensijas reģionālā valdība ir slēgusi Katalonijas sabiedriskās televīzijas kanālu (TV3) Valensijā. Šī rīcība ne tikai ir pretrunā ar Eiropas direktīvām par valodu daudzveidību, Reģionālo un mazākumtautību valodu hartu un Spānijas konstitūciju, bet Katalonijas televīzijas slēgšana ir arī tiešs uzbrukums kultūru brālībai, kas ar vienas valodas palīdzību vieno kataloniešus un valensiešus.
<P>
Valensijas reģionālā valdība šobrīd ir ieviesusi aizliedzošas sankcijas privātajai asociācijai Acció Cultural del País Valencià, kura 20 gadus atpakaļ uzstādīja TV retranslatorus, un pieprasa tos slēgt.
<P>
Es vēlos arī paziņot, ka Spānijas parlamentā ir iesniegta 615 000 iedzīvotāju parakstīta tautas likumdošanas iniciatīva par Katalonijas televīzijas pārraides atjaunošanu. Spānijas sociālistu valdībai tā ir jāņem vērā, bet joprojām nekas nav darīts lietas labā.
<SPEAKER ID="151" NAME="Michail Tremopoulos" AFFILIATION="Verts/ALE">
(EL) Priekšsēdētāja kungs, dāmas un kungi, Eiropas Komisija un pārējais atbalsta mehānisms Grieķijā nesen paziņoja par valdības apņemšanos līdz 2015. gadam iegūt EUR 50 miljardus no valsts īpašumu pārdošanas.
<P>
Komisijas pārstāvis Deruz kungs savā paziņojumā ir norādījis, ka Grieķijas ekonomikas reālākais risinājums ir visaptveroša valsts īpašumu privatizācija. Tomēr Grieķijas valsts īpašumi nav viendabīgi - komerciālie īpašumi, piemēram, ēkas, kuras nenodrošina sabiedriskas funkcijas, ir viens jautājums, savukārt radikālas zemes izmantojuma izmaiņas uz vides rēķina ir pavisam kas cits, jo tas apdraud brīvās zemes, piemēram, veco Atēnu lidostu, kuras paredzētas, lai kompensētu zaļo zonu nepietiekamību pilsētās, kurās ir mazāk nekā 3 kvadrātmetri zaļās zonas uz vienu iedzīvotāju, kamēr Eiropas vidējais rādītājs ir 10 kvadrātmetri zaļās zonas uz vienu iedzīvotāju.
<P>
Ir apdraudētas arī videi īpaši svarīgas zonas, piemēram, Nestas upes delta, kurā jau ir paziņots par tūkstošiem akru zemes izmantošanu tūrisma mērķiem. Šādas zemes izmantojuma izmaiņas, apdraudot svarīgas vides funkcijas, ir pretrunā ar visām ilgtspējīgas attīstības definīcijām. Krīze un parāds neatceļ nākamo paaudžu tiesības uz svarīgām dabīgas vides zonām un iespējām veidot ilgtspējīgas pilsētas.
<SPEAKER ID="153" NAME="Marek Henryk Migalski" AFFILIATION="ECR">
(PL) Priekšsēdētāja kungs, es paužu nožēlu, ka McMillan-Scott kungs vairs nav sēdes vadītājs, jo man bija lūgums viņam saistībā ar cilvēktiesībām, par kurām viņš izrādīja īpašu interesi. Kā jūs visi zināt, 19. decembrī notikušajām vēlēšanām Baltkrievijā sekoja virkne apcietināšanu. Situācijas dīvainumu pastiprina fakts, ka tika apcietināti visi prezidenta amata kandidāti, kas bija opozīcijā Lukašenko kungam. Ales Mikhalevich tika atbrīvots no cietuma 19. februārī - viņš bija viens no konkurējošajiem kandidātiem. Viņš apstiprināja, ka tika spīdzināts. Es aiztaupīšu jums šīs spīdzināšanas detalizētu aprakstu. Pietiks pateikt to, ka tā bija ļoti smaga. Tādēļ, ņemot vērā to, ka šonedēļ ir plānots pieņemt rezolūciju par šo jautājumu, es vēlētos lūgt visu Parlamentu un īpaši McMillan-Scott kungu, kuram cilvēktiesības ir īpaši tuvas, izteikties par šo jautājumu pilnīgi nepārprotami un empātiski, kā arī pieprasīt pārtraukt šādu apkaunojošu praksi. Paldies.
<SPEAKER ID="154" NAME="Priekšsēdētājs">
Paldies, Migalski kungs. McMillan-Scott kungs klausījās jūs no tribīnes, bet mēs visi esam ļoti ieinteresēti cilvēktiesībās.
<P>
Jūs runājat par spīdzināšanu, un es varu apliecināt, ka arī sēdes šī brīža vadītājs, kuram kādreiz tika norauti pirkstu nagi, ir ļoti ieinteresēts cilvēktiesību jautājumos, jo mēs jau esam piedzīvojuši gadījumus, kas līdzinās jūsu aprakstītajiem, un tāpēc es vēlos jums apliecināt, ka esmu ļoti ieinteresēts.
<SPEAKER ID="155" NAME="Miguel Portas" AFFILIATION="GUE/NGL">
(PT) Priekšsēdētāja kungs, šī gada sākumā parādījās dziesma. Šī dziesma nosodīja nejēdzīgo pasauli, kurā ir nepieciešams iegūt zināšanas, lai kļūtu par vergu, - mūsu pasauli. Dažu stundu laikā šī dziesma kļuva par manas valsts himnu. Tad ieradās četri jauni cilvēki. Viņi izmantoja Facebook tīklu, lai uzsāktu protestu ar mērķi apvienot, es citēju, "bez darba palikušos, [...] vergus, kas tikai saucas citā vārdā, apakšuzņēmējus, īstermiņa līgumos nodarbinātos, neregulārā darba veicējus, praktikantus un tos, kas strādā, lai iegūtu darba pieredzi”, citiem vārdiem sakot, paaudzes, kas manā valstī iegrūž sevi parādos zināšanu apgūšanas vārdā, kas gandrīz vai paši maksā par iespēju strādāt un kas spiesti izdzīvot ar EUR 500 mēnesī.
<P>
Jau vairāk nekā 40 000 cilvēku ir internetā pierakstījušies apmeklēt demonstrāciju, kas notiks šajā sestdienā. Būtu labi, ja šī hierarhiskā Eiropa ieklausītos cilvēkos, kas ir atmetuši bailes un klusēšanu un ir noguruši no nedrošības, ko mēs tiem esam uzspieduši. Dziesmas tekstā ir teikts, ka viņi ir "es vairs to nespēju paciest” paaudze, un viņiem ir pilnīga taisnība.
<SPEAKER ID="156" NAME="Nikolaos Salavrakos" AFFILIATION="EFD">
(EL) Priekšsēdētāja kungs, es runāšu par Lībijas jautājumu. Šajā valstī notiekošā sacelšanās, kas seko Tunisijas un Ēģiptes piemēriem, ir daudz asiņaināka un ir kļuvusi traģiska. No pirmā acu uzmetiena pilsoniskās sabiedrības reakcija pret režīmu izskatās spontāna un ideoloģiski neitrāla. Tā ir vērsta pret režīmu, kurš acīmredzami nespēj atrisināt hroniskas problēmas izaugsmes un fundamentāla sociālā taisnīguma jomās. Eiropai ir būtiska interese šajā reģionā. Lībijā, kura ir trešā lielākā naftas ražotājvalsts Āfrikā, darbojas daudzi Eiropas uzņēmumi - britu, itāļu, franču un lieli grieķu uzņēmumi. Šī nestabilitāte negatīvi ietekmē tirgu, un naftas cenas jau ir sasniegušas savu augstāko līmeni.
<P>
Es uzskatu, ka pašreizējā situācijā Eiropai vajadzētu pievērst īpašu uzmanību, pirmkārt, bēgļu plūsmas pieaugumam no Lībijas un visas Ziemeļāfrikas un, otrkārt, virziena maiņas izraisītajām sekām visu Eiropas valstu budžetos un ekonomiskās krīzes padziļināšanai.
<P>
Papildus ir jāizvērtē iemesli, kā arī jāreaģē uz Eiropā notiekošo, respektīvi, jānodrošina gados jauni cilvēki ar darbu un iespējām, jo gados jauniem cilvēkiem islāma valstīs nebija cerību, kas arī noveda pie šādas rīcības, un mēs varēsim redzēt, kas notiks šeit.
<SPEAKER ID="157" NAME="Corneliu Vadim Tudor" AFFILIATION="NI">
(RO) Priekšsēdētāja kungs, pēdējās dažās dienās Rumānijas valdošā partija ir pieņēmusi normālai praksei neatbilstošu lēmumu - viņi ir nobalsojuši par klaiņojošu suņu eitanāziju. Es aicinu Eiropas Tautas partiju, jo tā pamatojas uz Kristīgo demokrātu doktrīnu, - lūdzu, mudiniet savus kolēģus no Rumānijas Demokrātisko liberāļu partijas neaptraipīt savas rokas ar nevainīgu būtņu asinīm. Jēzus Kristus mīlēja dzīvniekus; "man patīk žēlastība un ne upuris,” teica Pestītājs. Es apelēju arī pie pārējiem deputātiem, jo gandrīz katram no jums ir vismaz viens suns mājās, kuru jūs mīlat kā eņģeli.
<P>
Rumānija diemžēl atgriežas viduslaiku tumsonībā un barbarismā. Šodien T. Băsescu režīms atļauj suņu eitanāziju, bet rīt tiks atļauta cilvēku eitanāzija. Turklāt suņu nogalināšana ir izdevīgs bizness mafijai. Palīdziet novērst Rumānijas pārvēršanu par Idi Amin Ugandu. Lai kādi iemesli tiktu piesaukti, daži no pieejamiem risinājumiem ir miermīlīgi un civilizēti, un vēsture pierāda, ka noziegumi nekad neko nav atrisinājuši.
<SPEAKER ID="158" NAME="Eleni Theocharous" AFFILIATION="PPE">
(EL) Priekšsēdētāja kungs, komisār, dāmas un kungi, mūsu galvenā uzmanība ir bijusi pievērsta tautas sacelšanās kustībām Ziemeļāfrikā. Tomēr mums nevajadzētu aizmirst arī par Turcijas kipriešu sacelšanos okupētajā Kiprā. Tā ir ļoti svarīga sacelšanās, un tagad Turcijas kipriešu balsis sadzirdēs arī tie, kas līdz šim tās nedzirdēja.
<P>
Turcijas kiprieši protestē pret ekonomiskām problēmām, ko tiem rada turku okupācija, pret kolonizētāju klātbūtni, kuri rada izmaiņas iedzīvotāju demogrāfijā un izzušanas draudus, kā arī pret islāma izplatīšanos, ceļot simtiem mošeju un R. T. Erdoğan sūtot reliģiskos skolotājus uz okupēto Kipru; un viņi cīnās par izdzīvošanu zem Kipras Republikas karoga.
<P>
Turcijas kiprieši sacīja "nē” K. Annana plānam; tie nebija Turcijas kiprieši, kas balsoja par K. Annana plānu, kurš uz visiem laikiem sadalīja Kipru. Tāpēc es uzskatu, ka mums ir jāieklausās mūsu tautiešu, Turcijas kipriešu, protestos.
<SPEAKER ID="159" NAME="Mario Pirillo" AFFILIATION="S&amp;D">
(IT) Priekšsēdētāja kungs, dāmas un kungi, situācija ar zilās tunzivs nozveju Vidusjūrā joprojām nodara neskaitāmus ekonomiskos zaudējumus zvejniecības kopienām. Itālijas valdība stingri ievēroja ICCAT lēmumus un samazināja zilās tunzivs nozvejas kvotas tikai komerciālajai zvejai, faktiski palielinot nozvejas daudzumu atpūtas zvejai, tādējādi radot absurdu pasākumu, kas ir neizdevīgs tikai zvejniekiem, kuriem bez tā jau ir jāpiedzīvo grūti laiki.
<P>
Šajā ziņā es vēlētos atgādināt par negatīvo ietekmi uz nozari, kad netika pieņemts lēmums piešķirt atkāpi snitkas zvejai. Es ceru, ka viens no rezultātiem gaidāmajā sanāksmē, kurā piedalīsies arī šeit klātesošais komisārs Damanaki, būs atļauja 2011. gadā atjaunot snitkas zveju vismaz noteiktos reģionos, piemēram, Kalabrijas Schiavonea un Corigliano Calabro, kā arī pārskatīšanas iespēja 2012. gadā.
<SPEAKER ID="160" NAME="Sonia Alfano" AFFILIATION="ALDE">
(IT) Priekšsēdētāja kungs, dāmas un kungi, es uzskatu, ka notikumi Tuvajos un Vidējos Austrumos skaidri parāda Eiropas institūcijām, ka tās nevar turpināt ignorēt pamattiesību un valstu konstitūciju pārkāpumus. Lūdzu, piedodiet man, bet esmu kārtējo reizi spiests ziņot par kaunpilnām darbībām, kuras veic Itālijas valdošais vairākums, cenšoties glābt Berlusconi kungu no tikko sāktā tiesas procesa, kurā viņš tiek apsūdzēts tādos smagos noziegumos kā, piemēram, izspiešana un bērnu prostitūcijas izmantošana.
<P>
Itālijas valdošais vairākums faktiski aicināja konstitucionālo tiesu izlemt, kurai tiesai vajadzētu tiesāt Berlusconi kungu. Konstitucionālā tiesa, protams, noraidīs tiesneša lēmumu, pamatojoties uz personiskiem apsvērumiem, tomēr mēs nevaram turpmāk ignorēt Berlusconi kunga neskaitāmos uzbrukumus Itālijas demokrātijai un tiesu sistēmas neatkarībai.
<P>
Daudzi kolēģi jau ir parakstījuši petīciju, kas sūtītu skaidru signālu Itālijas tautai no tās Eiropas Parlamenta deputātiem. Priekšsēdētāja kungs, interesanta sakritība ir tas, ka laikā, kad Berlusconi kungs gadiem ilgi uzbrūk tiesu sistēmai, tieslietu ministrs Alfano ir atklāti ieradies Strasbūrā, lai ziņotu par plāniem paaugstināt tiesu sistēmas efektivitāti, tajā pat laikā neatrodot laiku tikties ar Eiropas Parlamentu. Varbūt viņam ir bail no neērtiem jautājumiem, kurus tautas pārstāvji varētu uzdot par Itālijas tiesu sistēmu un par centieniem iznīcināt tās neatkarību?
<SPEAKER ID="161" NAME="Oldřich Vlasák" AFFILIATION="ECR">
(CS) Priekšsēdētāja kungs, es vēlētos šeit, Eiropas Parlamentā, vērst jūsu uzmanību uz pagājušajā nedēļā pieņemto Eiropas Kopienu Tiesas spriedumu lietā C-236/09. Saskaņā ar šo spriedumu, no nākošā gada 21. decembra vairs nebūs pieļaujama atšķirīga attieksme pret apdrošināšanas pircējiem atkarībā no dzimuma. Šajā gadījumā ir skaidrs, ka Eiropas Savienības direktīva un tās interpretācija ir aizgājusi pārāk tālu, jo tā ir pretrunā dabas likumiem, un tam būs būtiski negatīva ietekme uz apdrošināšanas nozari. Tas ir tikpat neloģiski, kā likt apdrošināšanas uzņēmumiem vairs neņemt vērā to, ka ēka atrodas kalnā vai applūstošā pļavā, vai arī ņemt vērā transportlīdzekļa vadītāja izraisīto avāriju skaitu, aprēķinot apdrošināšanas prēmiju nedzīvības apdrošināšanas polisēm. Galu galā ne tikai demogrāfi apzinās, ka attīstītās sabiedrībās vīriešu mirstības koeficients praktiski visos vecumos ir augstāks nekā sievietēm, un daudzos gadījumos pat ievērojami pārsniedz to. Turklāt sievietes parasti dzīvo par 10 % ilgāk. Čehijas Republikā paredzamais vīriešu dzīves ilgums ir 73 gadi, savukārt sievietēm - 80 gadi. Noliegt šo patiesību un izmantot Briseles direktīvu, lai uzliktu apdrošināšanas uzņēmumiem pienākumu nepiekopt diferencētu attieksmi pret sievietēm un vīriešiem, ir pretrunā ar statistisko datu teoriju un diskriminē noteiktas apdrošināšanas pircēju grupas. Tā rezultātā sievietēm būs jāmaksā lielākas prēmijas un vīrieši saņems mazākas pensijas.
<SPEAKER ID="162" NAME="João Ferreira" AFFILIATION="GUE/NGL">
(PT) Priekšsēdētāja kungs, tā saukto "taupības” pasākumu sociālās sekas ar katru dienu pasliktinās. Finanšu sektors un lielie uzņēmumi turpina uzkrāt milzīgu peļņu, un joprojām ar valsts parāda procentu likmju maksājumiem tiek izspiesta pēdējā pilīte no tādu valstu kā Portugāle resursiem. Šajā kontekstā mums ir jāuzdod jautājums - cik ilgi vēl Eiropas Savienības vadītāji turpinās savilkt cilpu? Viņi tagad piedāvā tā saucamo "Konkurētspējas paktu” - kārtējos uzbrukumus algām un sociālajām tiesībām, palielinātu pensionēšanās vecumu un arvien nedrošākus darbus. Turklāt viņi vēlas to visu uzspiest, izmantojot ekonomisko pārvaldību, kas ir pretrunā ar cilvēku vēlmēm.
<P>
Tomēr strādājošo pastāvīgā un pieaugošā cīņa Eiropā parāda, ka šī civilizācijas došanās atpakaļgaitā nav nenovēršama un ka ir iespējams un nepieciešams cits ceļš. Mēs kārtējo reizi vēlamies viņus apsveikt par viņu drosmi un apņēmību. Neskaitāmās cīņas, streiki, protesti un demonstrācijas ir pamats cerībai un ticībai labākai nākotnei, īpaši atzīmējot Portugāles Darba ņēmēju vispārējās konfederācijas (CGTP) 19. martā plānoto demonstrāciju.
<SPEAKER ID="163" NAME="Angelika Werthmann" AFFILIATION="NI">
Priekšsēdētāja kungs, kipriešu dzīves apstākļi Kipras ziemeļos, kandidātvalsts Turcijas armijas okupētajā daļā, ir nepieņemami. Piemēram, mēs saskaramies ar ilgstošiem cilvēktiesību pārkāpumiem. Turcija pārceļ cilvēkus uz šo Kipras daļu un tādējādi ir atbildīga par nopietnām demogrāfiskām izmaiņām. Turcijas kiprieši jau ir kļuvusi par mazākumtautību paši savā zemē, un ir mainīti daudzu ciematu sākotnējie nosaukumi.
<P>
Pēdējās nedēļās ir notikušas divi mītiņi. Atbildot uz janvāra mītiņu, Turcija mutiski pazemoja Turcijas kipriešus, kā arī nomainīja Kipras ziemeļu daļas vēstnieku, lai varētu iecelt gubernatoru. Tādēļ es lūdzu jums, priekšsēdētāja kungs, veikt nepieciešamos pasākumus, pirms Eiropas teritorija ir zaudēta Turcijai, kā arī pārliecināties, ka KTOS ģenerālsekretārs Elcil kungs ir drošībā savā zemē.
<SPEAKER ID="164" NAME="Georgios Koumoutsakos" AFFILIATION="PPE">
(EL) Priekšsēdētāja kungs, komisāra kungs, dažas stundas atpakaļ Moody's kredītu reitingu aģentūra kārtējo reizi samazināja Grieķijas ekonomikas reitingu. Es esmu Grieķijas opozīcijas partijas biedrs un vēlos paziņot, ka mēs esam ļoti kritiski pret valdības ekonomikas politiku. Tomēr šis Moody's lēmums ir absolūti nepamatots. Tas tika pieņemts tikai vienu dienu pirms sešu mēnešu obligāciju izsoles, kurai ir kritiska nozīme Grieķijai, kā arī dažas dienas pirms izšķirošajām Eiropas Padomes sanāksmēm, kuras paredzētas 11. un 22. martā un kurās tiks pieņemti svarīgi lēmumi.
<P>
No šiem kredītreitingu aģentūru patvaļīgajiem reitingiem cieš ne tikai Grieķija. Ir nepieciešams ieviest regulējumu šīm kredītreitingu aģentūrām. Uzstājoties šeit, es vēlētos pateikt dažus vārdus par marta padomes sanāksmēm - marts ir izšķirošs eiro zonai un Eiropas Savienībai kopumā. Neveiksme radīs nopietnas problēmas Savienībā. Neveiksmes gadījumā tirgi saņems smagu triecienu, un mums tas ir jānovērš; mēs nevaram kavēties ne mirkli.
<SPEAKER ID="165" NAME="Ioan Enciu" AFFILIATION="S&amp;D">
(RO) Priekšsēdētāja kungs, reaģējot uz paziņojumu no NVO Koalīcijas struktūrfondiem, es vēlētos vērst Eiropas institūciju uzmanību uz ļoti vājo struktūrfondu pārvaldību Rumānijā, it īpaši, Cilvēkresursu nozares rīcības programmā. Rumānijas valdība un premjerministrs personiski ir apņēmušies uzlabot šo līdzekļu izmantošanas nosacījumus. Diemžēl rezultātu praktiski nav. Rumānijas struktūrfondu pārvaldības iestāde ne tikai nepalīdz šo fondu saņēmējiem, bet arī rada grūtības piekļūt šiem fondiem.
<P>
Pārkāpumi ir neskaitāmi - sākot ar netaisnīgām izmaiņām dotāciju līgumos un beidzot ar nepamatoti aizkavētiem maksājumiem un necaurspīdīgu fondu piešķiršanu, pamatojoties uz politisko piederību. Es vēlētos izmantot šo izdevību, lai lūgtu Eiropas Komisijai pēc iespējas drīzāk iejaukties un kontrolēt Rumānijā par ES fondu pārvaldību atbildīgo aģentūru darbību. Tikai ārēja iejaukšanās var pārtraukt visos līmeņos jau ilgstoši notiekošo ļaunprātīgo izmantošanu, kuru veic varas pārstāvji, par kuriem pastāvīgi ziņo tie, kuriem jābūt labuma guvējiem no šiem fondiem, un NVO.
<SPEAKER ID="166" NAME="Pat the Cope Gallagher" AFFILIATION="ALDE">
Priekšsēdētāja kungs, Īrijas Starptautiskais fonds ir bijis ļoti nozīmīgs manas valsts miera un samierināšanas procesos.
<P>
Kopš tā dibināšanas 1986. gadā fonds ir nodrošinājis vairāk nekā EUR 838 miljonus dažādiem projektiem gan Ziemeļīrijā, gan blakus esošajās grāfistēs. Tas joprojām atbalsta projektus ekonomiski nelabvēlīgajos reģionos. Pagājušā nedēļā tas piešķīra EUR 9,8 miljonus izglītības un kopienu iniciatīvu atbalstam Ziemeļīrijas Donegolas, Monahanas un Sligo grāfistēs.
<P>
Tomēr šobrīd valda daudz neskaidrību par nākotni. ASV Pārstāvju palāta nesen Īrijas Starptautisko fondu iekļāva ASV ārzemju budžeta kopējā samazinājuma plānā. Es ceru, ka mūsu topošais premjerministrs Taoiseach aktualizēs šo jautājumu laikā, kad Vašingtonā svinēs Svētā Patrika dienu.
<P>
(GA) Gan Eiropas Savienība, gan arī Īrija un Lielbritānija ir norādījusi, ka vēlas pagarināt Īrijas Starptautiskā fonda programmu. Un, kaut gan Amerikas Savienoto Valstu sniegtais atbalsts šim fondam ir ļoti svarīgs, Eiropas Savienībai, kā arī Īrijas un Lielbritānijas valdībām nav pamata neturpināt tā finansēšanu ierobežotā un mērķtiecīgā veidā.
<SPEAKER ID="168" NAME="Ryszard Czarnecki" AFFILIATION="ECR">
(PL) Priekšsēdētāja kungs, pagājušā svētdienā Lietuvā notika pašvaldību vēlēšanas. Poļu mazākumtautību pārstāvošs veidojums guva lieliskus panākumus, kaut arī poļi Lietuvā tiek diskriminēti jau daudzus gadus. Diemžēl 50 gadus atpakaļ, Padomju Savienības laikā, atņemtā zeme joprojām nav viņiem atdota. Nacionālās izglītības iegūšanas iespējas poļiem ir lielā mērā ierobežotas. To vārdi tiek piespiedu kārtā izkropļoti - tos nav atļauts rakstīt atbilstoši poļu gramatikai. Turklāt viņiem nav atļauts izvietot pilsētu un ielu nosaukumus poļu valodā, kas ir pretrunā ar Eiropas standartiem un Eiropas Padomes regulām. Es lūdzu Eiropas Parlamentu risināt jautājumu par poļu situāciju Lietuvā, jo tā ir acīmredzama to manu tautiešu diskriminācija, kuri dzīvo šajā valstī, un tā, es uzsveru, ir pretrunā ar Eiropas standartiem.
<SPEAKER ID="169" NAME="Willy Meyer" AFFILIATION="GUE/NGL">
(ES) Priekšsēdētāja kungs, komisāra kungs, es vēlētos steidzami izteikt manas grupas iebildumus pret Padomes pieņemto lēmumu uz vēl vienu gadu pagarināt ES un Marokas Zvejas partnerības līgumu, kā to ieteica darīt Komisija.
<P>
Mēs esam pret šo lēmumu, jo Rietumsahāras neautonomās teritorijas ūdeņi joprojām ir iekļauti šajā līgumā. Kā mēs visi zinām, šī teritorija ir viena no retajām Āfrikas teritorijām, kura joprojām nav dekolonizēta un kuras dekolonizāciju atbalsta Apvienoto Nāciju Organizācija. Tie nav Marokas teritoriālie ūdeņi. Tie nepieder Marokai, un tāpēc Eiropas Savienībai nevajadzētu iekļaut Rietumsahāras teritoriālos ūdeņus šajā līgumā.
<P>
To nosaka gan starptautisko tiesu spriedumi, gan arī starptautiskās tiesības, kuras paredz, ka šie ūdeņi nepieder Marokai. Parlamenta juridiskie dienesti ir norādījuši savus iebildumus, jo iepriekš spēkā esošā zvejas līguma ieguvumi nenonāca līdz Rietumsahāras iedzīvotājiem. Tāpēc no tiesiskā aspekta mēs esam pret šādu lēmumu.
<P>
Dāmas un kungi, es uzskatu, ka mums ir jābūt ļoti uzmanīgiem un jāņem vērā Tunisijas, Ēģiptes un Lībijas pieredze, un Eiropas Savienībai ir jābūt daudz stingrākai nostājai, pieprasot starptautisko tiesību ievērošanu.
<SPEAKER ID="170" NAME="Nuno Teixeira" AFFILIATION="PPE">
(PT) Priekšsēdētāja kungs, komisāra kungs, Eiropas Parlaments drīzumā tiks aicināts pieņemt lēmumu par izmaiņām Salu un nomaļo reģionu īpašu iespēju programmā (POSEI), kura tikai izveidota, lai risinātu Eiropas Savienības attālāko reģionu problēmas. Šī reforma ir rezultāts - ne tikai nepieciešamībai piemērot to Lisabonas līguma jaunajam juridiskajam ietvaram, bet arī jo īpaši, lai tās noteikumus piemērotu elastīgāk.
<P>
Lisabonas līgums atzīst attālāko reģionu neizdevīgo stāvokli un ierobežojumus, un tieši tāpēc mums ir jāpiemēro un jāatjaunina esošā sistēma gan dimensiju, gan arī satura ziņā, ņemot vērā izaicinājumus, ar kuriem saskaras attālākie reģioni. Madeiras gadījumā es runāju tieši par nepieciešamību likvidēt pārstrādāto produktu eksporta un transportēšanas barjeras, kuras dramatiski ierobežo agrorūpniecības nozares attīstību un izaugsmi. Īpaši apdraudēta ir banānu audzēšana, jo pakāpeniski tiek atvērti trešo valstu tirgi, bet apdraudēta ir arī vīna un piena ražošana. Teritoriālās kohēzijas mērķis ir Eiropas Savienības reģionu harmoniska attīstība, un izmaiņas POSEI arī veicinātu šo attīstību.
<SPEAKER ID="171" NAME="Gerard Batten" AFFILIATION="EFD">
Priekšsēdētāja kungs, es vēlētos pastāstīt jaunākos notikumus saistībā ar Eiropas apcietināšanas orderi.
<P>
Daudzi cilvēki ir izdoti gadījumos, kad pret viņiem nav reālu pierādījumu. Tiesas nav spējīgas izskatīt pierādījumus un nevar novērst nepamatotas izdošanas. Tagad ir noticis jauns pagrieziens. Mans vēlētājs Dr Miguel-Ángel Meizoso var tikt izdots Spānijai, bet nevis par noziegumu, par kuru viņam celta apsūdzība, bet gan saistībā ar izmeklēšanu saistībā ar noziegumu, kuru viņš, iespējams, varētu izdarīt nākotnē. Dr Meizoso jau 20 gadus dzīvo Londonā, un viņa dzīve tiks izpostīta, jo kāda untuma dēļ lietu izmeklējošais miertiesnesis izmeklē noziegumu, kurš nav noticis. Ja kāds par to šaubās, es ar prieku sniegšu īsu ieskatu šajā lietā.
<P>
Kad šis Parlaments beidzot uzņemsies atbildību un diskutēs par netaisnībām, kas tiek pastrādātas, izmantojot Eiropas apcietināšanas orderi?
<SPEAKER ID="172" NAME="Eduard Kukan" AFFILIATION="PPE">
(SK) Priekšsēdētāja kungs, ES pēc iespējas ātrāk ir jāpieņem pamata pozīcija attiecībā uz Baltkrieviju. Mēs nevaram komunicēt ar režīmu, kurā ir iespējami politiskie ieslodzītie un kurā nav pieejama pilsoniskās sabiedrības vārda brīvība, nedz arī brīvi plašsaziņas līdzekļi.
<P>
Situācija pēc vēlēšanām ir parādījusi, ka A. Lukašenko vara nav neierobežota. ES vajadzētu to izmantot un palīdzēt valstij atbrīvoties no šī autoritārā režīma. Īpaša iezīme šeit ir arī postkomunistisko valstu atbildība, pamatojoties uz to pieredzi ar līdzīgiem režīmiem kā Baltkrievijā.
<P>
Tādēļ mūsu pozīcijai ir jābūt principiālai un balstītai uz vērtībām. ES ir jāsper soļi, lai izolētu par balsu viltošanu atbildīgos cilvēkus, lai pārtrauktu kontaktēšanos ar režīma augsta ranga funkcionāriem un lai iesaldētu viņu aktīvus.
<P>
No otras puses, ir nepieciešamība paplašināt draugu loku, kuri dod priekšroku ES atbalstītajām vērtībām un principiem. Mums pēc iespējas ātrāk ir jāpiedāvā alternatīva esošajiem notikumiem, pamatojoties uz faktu, ka valstīm ar autoritāru režīmu nav nākotnes Eiropā.
<SPEAKER ID="173" NAME="Constance Le Grip" AFFILIATION="PPE">
(FR) Priekšsēdētāja kungs, komisāra kungs, es vēlētos veltīt vienu minūti konverģences un konkurētspējas paktam. Līdz ar tuvojošos eiro zonas augstākā līmeņa sanāksmi 11. martā, es uzskatu par svarīgu uzsvērt, ka konverģences un konkurētspējas pakta ideja pati par sevi ir ļoti laba un vēlama.
<P>
Noskaidrosim vienu lietu. Ir skaidrs, vismaz man, ka konkurētspējas pakta pašreizējā versija, kura tiek apspriesta, par kuru tiek risinātas sarunas un kura tiek izvērtēta, nav un nebūs kārtējais dokuments vai labu nodomu litānija, kura nekad netiks reāli ieviesta. Tas ir svinīgs paziņojums, ka mēs plānojam tālāk attīstīt savas monetārās savienības ekonomiskos aspektus.
<P>
Tas būs lēciens pretim eiro zonas ekonomiku lielākai konverģencei, kā arī plašāka mēroga politiskai koordinācijai, it īpaši valstu kompetences jautājumos, kad tie kalpo kā nozīmīgi konkurētspēju veicinoši faktori. Globālās ekonomiskās cīņas intensitāte nosaka, ka mūsu pasaules reģiona konkurētspējas palielināšana ir vitāli nepieciešama. Lai to panāktu, būs nepieciešams intensificēt cīņu pret valsts parādu, stabilizēt mūsu valūtu un daudz rūpīgāk sakārtot mūsu ekonomiskās, sociālās un nodokļu sistēmas.
<P>
Starpvaldību metode pēdējā laikā ir bijusi ļoti postoša un pretrunā ar Kopienu metodi. Es uzskatu, ka šīs debates ir salīdzinoši sterilas un bezjēdzīgas, un tās pilnīgi noteikti nav sasaistītas ar mūsu pilsoņu rūpēm. Es, tāpat kā priekšsēdētājs Van Rompuy, uzskatu, ka mums vajadzētu veidot Eiropas pieeju vai neveidot to vispār.
<SPEAKER ID="174" NAME="Czesław Adam Siekierski" AFFILIATION="PPE">
(PL) Priekšsēdētāja kungs, es uzskatu, ka šī ir unikāla sagadīšanās, jo es vēlos runāt par to pašu tēmu. Konkurētspējas pakta mērķis ir apvienot eiro zonas ekonomikas, izmantojot tālejošas strukturālās reformas, un tā galvenais uzdevums ir paaugstināt eiro zonas konkurētspēju un stiprināt starptautisko uzticību eiro zonai. Kaut gan paktā nav iekļauta virkne noderīgu mērķu, kas cita starpā atsauktos uz cīņu pret deficītiem un pensiju sistēmas reformām, mums ir jāapzinās tā radītie riski. Pirmkārt, pašas iniciatīvas paziņošanas veids, nekonsultējoties ar pārējo valstu valdībām, rada bīstamu precedentu; tas faktiski iedibina stereotipu par klusu franču-vācu tandēmu, kurš lemj par galvenajiem ES jautājumiem, nejautājot viedokli saviem partneriem. Otrkārt, projekts daudzās valstīs tiek uzskatīts par kārtējo mēģinājumu izveidot divu ātrumu Eiropu, kuras kodolu veidotu ekonomiski konkurētspējīgākās valstis. Jāatzīst, ka pakta iniciatori uzaicināja piedalīties arī valstis, kas neietilpst eiro zonā, tomēr nepastāv nekādu šaubu, ka tas vienkārši bija taktisks gājiens. Izvērtējot protekcionisma noskaņojuma riskus daudzās eiro zonas valstīs, mēs varam pieņemt, ka pakta stingro prasību uzspiešanas rezultātā eiro zona kļūs par apdraudējumu vai ierobežojumu kopējam ES tirgum. Paldies.
<SPEAKER ID="175" NAME="Priekšsēdētājs">
Ar to šis darba kārtības punkts tiek slēgts.
