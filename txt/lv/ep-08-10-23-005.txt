<CHAPTER ID="005">
Priekšsēdētāja paziņojumi
<SPEAKER ID="044" NAME="Priekšsēdētājs">
Dāmas un kungi, pirms divdesmit gadiem, 1988. gadā, Eiropas Parlaments nodibināja Saharova balvu par domas brīvību, kuru kopš tā laika piešķir katru gadu.
<P>
Pēdējo divdesmit gadu laikā mēs esam godinājuši izcilas organizācijas vai personas, kuras ir veltījušas savu dzīvi tam, lai aizstāvētu cilvēktiesības un pamatbrīvības, un kuras savās valstīs un visā pasaulē ir cīnījušās pret neiecietību, fanātismu un apspiešanu. Pirmā persona, kura saņēma šo balvu, bija Nelson Mandela, ar kuru es tikšos nākamnedēļ Johannesburgā, kur esmu aicināts uzstāties Visāfrikas Parlamentā.
<P>
Šogad Priekšsēdētāju konferencē 2008. gada Saharova balvu nolēma piešķirt Hu Jia, kā norādīts Ārlietu komitejas lēmuma priekšlikumā - "Ķīnas un Tibetas apslāpēto balsu vārdā”.
<P>
(Aplausi)
<P>
Hu Jia ir dzimis 1973. gada 25. jūlijā Pekinā, un viņš ir viens no kaismīgākajiem cilvēktiesību aizstāvjiem Ķīnas Tautas Republikā. Pret šo apņēmīgo aktīvistu ir vērstas daudzas apsūdzības, kam par iemeslu ir viņa nodošanās vides aizsardzībai, cīņai pret apdraudējumu, ko rada HIV un AIDS, un centieni nodrošināt cilvēktiesību ievērošanu.
<P>
Hu Jia 2007. gada 27. decembrī tika noteikts mājas arests par centieniem gāzt valsts varu. 2008. gada 3. aprīlī viņam piesprieda trīs gadu cietumsodu.
<P>
Tagad Hu Jia savā vieninieku kamerā cīnās ar slimību. Viņš cieš no aknu cirozes, bet, cik mums zināms, viņam ir liegta pieeja pamata medicīniskajai aprūpei.
<P>
Patvaļīgais Hu Jia arests un notiesāšana izraisīja sašutumu visā pasaulē. Piešķirot Saharova balvu Hu Jia, Eiropas Parlaments pārliecinoši un apņēmīgi pauž atzinību par cīņu par brīvību, ko ik dienu īsteno visi cilvēktiesību aizstāvji Ķīnā.
<P>
(Aplausi)
<P>
Dāmas un kungi, vēlos paust vēl vienu īsu paziņojumu. Rītdien, 24. oktobrī, mēs atzīmēsim Apvienoto Nāciju 63. gadadienu. Šajā sakarā vēlos uzsvērt sadarbības starp Eiropas Savienību, Eiropas Parlamentu un dažādām ANO institūcijām un programmām apmēru, apņēmību un panākumus.
<P>
Pavisam nesen publikācijā ar nosaukumu "Dzīves kvalitātes uzlabošana”, kuras kopiju jūs visi esat saņēmuši, bija atspoguļots gadu gaitā īstenoto sadarbību kopsavilkums. Pēdējo nedēļu laikā mēs esam pieredzējuši smaga perioda uzsākšanos visā pasaulē, īpaši saistībā ar finanšu krīzi un tās radikālo ietekmi uz pasaules ekonomiku.
<P>
Šajā sakarā jo sevišķi īpaša nozīme ir Eiropas Savienības daudzpusējas sapratnes un solidaritātes pamatvērtībām. Tas attiecas arī uz mūsu apņemšanos un atbildību saistībā ar jaunattīstības valstīm. Būtiska loma šajā ziņā būs arī starptautiskajai konferencei par attīstības finansēšanu, kas notiks novembrī. Neskatoties uz to, ka saskaramies ar ievērojamām problēmām, mēs nedrīkstam no redzesloka pazaudēt jaunattīstības valstu intereses.
