<CHAPTER ID="012">
Darba kārtība
<SPEAKER ID="017" NAME="Priekšsēdētājs">
Visiem tika izdalīts galīgais darba kārtības projekts, ko ceturtdien, 2010. gada 4. martā, izstrādāja Priekšsēdētāju konference. Ir ierosināti turpmāk minētie grozījumi.
<P>
Pirmdiena
<P>
Grozījumi nav ierosināti.
<P>
Otrdiena
<P>
Grozījumi nav ierosināti.
<P>
Trešdiena
<P>
Zaļo un Eiropas Brīvās apvienības grupa un Eiropas Apvienotā kreiso un Ziemeļvalstu Zaļo kreiso spēku konfederālā grupa ir pieprasījušas iekļaut darba kārtībā Komisijas paziņojumu par ģenētiski modificēto kartupeļu šķirni ,Amflora'.
<SPEAKER ID="018" NAME="Rebecca Harms" AFFILIATION="Verts/ALE">
(DE) Priekšsēdētāja kungs, dāmas un kungi, priekšlikumu iekļaut darba kārtībā jautājumu par atļauju audzēt ģenētiski modificēto kartupeļu šķirni ,Amflora' atkārtoti paudām vairāku iemeslu dēļ. Kad atbildība par ģenētiski modificēto organismu audzēšanas un izplatīšanas atļaušanu tika uzticēta veselības komisāram, iedzīvotāji, manuprāt, domāja, ka mūsu rīcība attiecībā uz šādu ģenētiski modificētu organismu atļaušanu būs daudz apdomīgāka. Tomēr patiesā situācija ir citāda. Manuprāt, to, ka tik drīz pēc jaunā Komisijas sastāva izveidošanas veselības komisārs, atļaujot šīs kartupeļu šķirnes audzēšanu, ir klaji ignorējis Pasaules Veselības organizācijas paustās bažas, var uzskatīt par nosodāmu rīcību.
<P>
Iepriekšējā pilnvaru termiņa laikā Padomes un Komisijas starpā bieži bija nesaskaņas saistībā ar atļauju piešķiršanas kārtību, jo daudzas dalībvalstis neatbalstīja Komisijas priekšsēdētāja Barroso virzīto kampaņu. Mēs vienojāmies, ka izstrādāsim citu, piesardzīgāku, atļauju piešķiršanas kārtību. Kāpēc tā joprojām nav izstrādāta? Tā kā lielākā daļa iedzīvotāju iebilst pret šiem ģenētiski modificētajiem organismiem, mūsu pienākums ir šīsnedēļas debatēs iekļaut jautājumu par šo atļauju piešķiršanu un kampaņu, kura, iespējams, joprojām tiek virzīta, lai mūs ietekmētu.
<P>
(Priekšsēdētājs pārtrauca runātāju)
<P>
Es lūdzu par šo jautājumu veikt balsošanu pēc saraksta.
<SPEAKER ID="019" NAME="Francesco Enrico Speroni" AFFILIATION="EFD">
(IT) Priekšsēdētāja kungs, dāmas un kungi, es uzskatu, ka neatkarīgi no vērtējumiem, ko varētu sniegt atsevišķi deputāti vai politiskās grupas, mums ir jābūt iespējai paust savu viedokli par šādu nozīmīgu jautājumu. Mēs bieži apspriežam jautājumus, kas ir svarīgi, tomēr diezgan mazā mērā attiecas uz Eiropas Savienību. Šis jautājums attiecas tieši uz mums un uz mūsu vēlētājiem, tāpēc es uzskatu, ka tas ir jāiekļauj darba kārtībā.
<SPEAKER ID="020" NAME="Martin Schulz" AFFILIATION="S&amp;D">
(DE) Priekšsēdētāja kungs, es pievienojos kolēģes Rebecca Harms paustajām bažām un vēlos atzīmēt, ka daudzās dalībvalstīs patlaban notiek ārkārtīgi spraigas diskusijas par šo jautājumu. Šī iemesla dēļ es jau pagājušajā nedēļā Priekšsēdētāju konferencē norādīju un šodien vēlos atkārtot, ka nav mērķtiecīgi organizēt sasteigtas debates, kamēr nav izstrādāta rezolūcija, jo tām ir paredzams nesekmīgs rezultāts.
<P>
Daudz lietderīgāk būtu aicināt kompetento komiteju iecelt referentu, kas nodarbotos ar jautājumiem, kuri saistīti ar atļauju piešķiršanas procesu un arī ar šī procesa tehniskajiem aspektiem.
<P>
Bija nepieciešami astoņi gadi, līdz Komisija nolēma dot šo atļauju. Šis jautājums tika risināts astoņus gadus. Saskaņā ar ES tiesībām Komisija lēmumu pieņēma ar balsu vairākumu. Mūsu uzdevums tagad ir apsvērt, vai uz šādi pieņemtiem lēmumiem ir jāattiecina Parlamenta tiesības tiem nepiekrist un vai Parlamentam ir tiesības šādu vispusīgu lēmumu atsaukt.
<P>
Šī iemesla dēļ ir jāieceļ referents, kas pārbaudīs šos mehānismus un nepieciešamības gadījumā sagatavos ziņojumu, lai mēs Parlamentā varētu panākt deputātu vairākumu un tādējādi nodrošināt, ka, pamatojoties uz noslēgto iestāžu nolīgumu, Komisija gada laikā nāk klajā ar tiesību akta priekšlikumu. Uzskatu, ka minētie pasākumi būtu daudz lietderīgāki par šādām sasteigtām debatēm.
<P>
(Priekšsēdētājs pārtrauca runātāju)
<SPEAKER ID="021" NAME="Priekšsēdētājs">
Lūdzu, ievērojiet noteikumus. Reglaments paredz, ka uzstāšanās ilgums ir viena minūte, un tas attiecas gan uz runām, kurās pieprasījums tiek atbalstīts, gan uz runām, kurās tas netiek atbalstīts. Aicinu iekļauties šajā laikā, jo pretējā gadījumā netiek ievērota darba kārtība un Reglaments. Lūdzu, ņemiet to vērā.
<P>
No Eiropas Apvienotās kreiso un Ziemeļvalstu Zaļo kreiso spēku konfederālās grupas un arī no Harms kundzes esmu saņēmis pieprasījumu veikt balsošanu pēc saraksta. Tagad mēs balsosim.
<P>
(Parlaments šo pieprasījumu noraidīja)
<P>
(Tādējādi darba kārtība tika noteikta)
