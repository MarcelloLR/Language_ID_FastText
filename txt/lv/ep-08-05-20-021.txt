<CHAPTER ID="021">
Metāliska dzīvsudraba eksporta aizliegums un droša glabāšana (debates)
<SPEAKER ID="497" NAME="Priekšsēdētājs">
Nākamais punkts ir Vides, sabiedrības veselības un pārtikas nekaitīguma komitejas ieteikums Komisijai otrajam lasījumam attiecībā uz Padomes kopējo nostāju, lai pieņemtu Eiropas Parlamenta un Padomes regulu par metāliskā dzīvsudraba eksporta aizliegumu un drošu glabāšanu
<P>
(11488/1/2007 - C6-0034/2008 -
<P>
(Referents: Dimitrios Papadimoulis).
<SPEAKER ID="498" NAME="Dimitrios Papadimoulis" LANGUAGE="EL">
Priekšsēdētāja kungs! Sākumā atļaujiet man pateikties ēnu referentiem no visām politiskajām grupām. Ja nebūtu viņu sadarbības un ieguldījuma, es nebūtu panācis apmierinošu kompromisu ar Padomi.
<P>
Ja kompromisa tekstu pieņems tieši tādu, par kādu ir panākta vienošanās ar Padomi, un bez grozījumiem, kas to vājina, tas var būt ievērojams solis virzībā uz Kopienas stratēģiju attiecībā uz dzīvsudrabu. Šis teksts pārtrauks ne tikai metāliskā dzīvsudraba, bet arī dažu svarīgu dzīvsudraba savienojumu eksportu, kurus lielos daudzumos ražo ES.
<P>
Es ir dzīvsudraba galvenā eksportētāja; katru gadu tā piegādā aptuveni 1 000 tonnas no pašlaik pasaulē piegādātajām 3 600 tonnām. Ierosinātā regula, kuru mēs pašlaik apspriežam, galvenokārt attiecas uz 12 000 tonnām dzīvsudraba, kas turpmākajos gados kļūs liekas, un tā sagatavos ceļu turpmākajiem starptautiska mēroga pasākumiem. Neaizmirsīsim, ka dzīvsudrabs ir pasaules mēroga piesārņotājs, kas nepazīst robežas. Darbs ar to ir prioritāra un starptautiska lieta. Šī regula ievērojami veicinās ES vadošās lomas nostiprināšanu sarunās, kas notiks ANO Vides programmas aizgādnībā, kā arī starptautiska līguma pieņemšanu attiecībā uz dzīvsudrabu.
<P>
Kompromisa teksta svarīgākais noteikums ir šāds:
<P>
tas paplašina eksporta aizlieguma darbības jomu, attiecoties ne tikai uz metālisko dzīvsudrabu, bet arī uz cinobra rūdu, dzīvsudraba hlorīdu, dzīvsudraba oksīdu un maisījumiem, kuru sastāvā dzīvsudrabs pārsniedz 95 % no svara.
<P>
Noteikti ir aizliegts jaukt metālisko dzīvsudrabu ar citām vielām eksporta nolūkiem.
<P>
Ir ierosināts dzīvsudraba un dažu dzīvsudraba maisījumu eksports.
<P>
Uzņēmumiem, kas strādā hlora-sārmu un gāzes attīrīšanas nozarē, ir noteikts pienākums paziņot Komisijai un publicēt informāciju par glabāšanā esošā vai apglabāšanai nodotā dzīvsudraba daudzumu.
<P>
Ir iekļauta pārskata klauzula, ar kuru Komisijai pieprasa atkārtoti pārbaudīt stāvokli un ziņot par to Eiropas Parlamentam un Padomei ne vēlāk kā līdz 2013. gada 15. martam. Klauzulā ir iekļauti priekšlikumi par papildu pasākumiem.
<P>
Ir panākta vienošanās, ka līdz 2010. gada 1. janvārim ir jāorganizē informācijas apmaiņas pasākumi, apsverot iespēju aizliegt visu to produktu eksportu, kuru sastāvā ir dzīvsudrabs.
<P>
Nobeigumā, saskaņā ar pieņemto tekstu dzīvsudrabu, ko vairs neizmanto hlora-sārmu nozarē vai ražo citos rūpniecības uzņēmumos, uzskatīs par atkritumiem un nogādās drošā uzglabāšanā. Mums ir izdevies arī ieviest noteikumus par metāliskā dzīvsudraba pieņemšanu pirms galīgās apglabāšanas, pamatojoties uz pētījumiem par tā cietināšanu.
<P>
Dāmas un kungi! Nobeigumā atļaujiet man pateikt, ka, manuprāt, kompromisa teksts, par kuru mēs vienojāmies ar Padomi, ir ļoti svarīgs, ja to pieņem bez grozījumiem, kas atgrieztu mūs izejas punktā un ievērojami aizkavētu pasākumus vides un sabiedrības veselības aizsardzībai. Es ticu, ka rītdienas balsojumā mēs spersim soli uz priekšu, un tas nodrošinās sabiedrības veselības un vides apmierinošu aizsardzības līmeni.
<SPEAKER ID="499" NAME="Stavros Dimas" LANGUAGE="EL">
Priekšsēdētāja kungs, dāmas un kungi! Es vēlētos izteikt pateicību un apsveikumus referentam Papadiomulis kungam par šo lielisko devumu Regulai par metāliskā dzīvsudraba eksporta aizliegumu, kā arī Vides, sabiedrības veselības un pārtikas nekaitīguma komitejas locekļiem par viņu pozitīvo un konstruktīvo ieguldījumu.
<P>
Šī regula īsteno divas no procedūrām, kuras Komisija min 2005. gada paziņojumā Eiropas Parlamentam un Padomei par Kopienas stratēģiju attiecībā uz dzīvsudrabu. Šīs regulas pieņemšana būs pavērsiens, jo tā aizliegs metāliskā dzīvsudraba eksportu no Kopienas - un tas ir ne mazāk kā 25 % no pasaules piegādēm.
<P>
Ierosinātās regulas galvenais mērķis ir ierobežot dzīvsudraba piegādi pasaulē, aizliedzot metāliskā dzīvsudraba eksportu no ES un nogādājot to drošā glabāšanā.
<P>
Regulas galvenokārt attiecas uz 12 000 tonnām dzīvsudraba, kuras kļūs liekas nākamajos gados, jo pakāpeniski tiks pārtraukta dzīvsudraba šūnu tehnoloģijas lietošana hlora-sārmu nozarē.
<P>
Regula aizliegs liekā dzīvsudraba izvešanu uz trešām valstīm un tā izmantošanu zelta ieguvē un tamlīdzīgās nelikumīgās darbībās, kas ievērojami veicina dzīvsudraba uzkrāšanos vidē.
<P>
Parlamenta centieni joprojām paplašināt šīs likumdošanas iniciatīvas darbības jomu un uzlabot tās tekstu ir bijuši. Tie nodrošina, ka regula tās pieņemtajā veidā kļūs par efektīvu līdzekli sabiedrības veselības un vides aizsardzībai.
<P>
Es gribētu pateikties iestādēm un visiem tiem, kuru piedalījās šajā procesā, lai panāktu vienošanos otrajā lasījumā. Es īpaši vēlos uzsvērt Eiropas Parlamenta konstruktīvo lomu, veidojot šo apmierinošo vienošanos.
<P>
Dažos svarīgos punktos Parlaments pieprasīja pārsniegt Komisijas sākotnējā priekšlikuma apjomu. Īpaši atļaujiet man uzsvērt trīs svarīgus punktus, kas atradās sarunu centrā:
<P>
? eksporta aizlieguma darbības joma;
<P>
? tā spēkā stāšanās datums;
<P>
? metāliskā dzīvsudraba droša un ekonomiski izdevīga galīgā apglabāšana.
<P>
Komisija saprot Parlamenta nodomu saglabāt optimistiskus mērķus šajos fundamentālajos jautājumos un ir gatava pieņemt ierosinātos grozījumus.
<P>
Komisija, protams, ļoti stingri uzraudzīs visu regulas noteikumu pareizu izpildi un ievērošanu un vēlreiz pārbaudīs papildu pasākumu nepieciešamību.
<P>
Šis priekšlikums dod ievērojamu ieguldījumu dzīvsudraba iedarbības samazināšanas mērķa izpildē. Tas atvieglo turpmāko pasākumu pieņemšanu starptautiskā un pasaules mērogā. Jebkurā gadījumā, notiek starptautiskas sarunas ANO Vides programmas aizgādnībā. Šīs regulas pieņemšana būs spēcīgs vēstījums par ES apņemšanos risināt šo problēmu.
<P>
Papildus jau pieņemtajiem grozījumiem Nr. 42 - 63 tika iesniegti vēl pieci jauni grozījumi attiecībā uz Spānijas Almadenas apgabala kā prioritāra reģiona izmantošanu metāliskā dzīvsudraba drošai glabāšanai. Komisija apzinās iespējamās sekas reģionā, ja tiks slēgtas dzīvsudraba raktuves. Sabiedrības MAYSA, kurai pieder šis apgabals. vadītā pētniecības programma saņem vairāk nekā EUR 2 miljonu finansējumu no LIFE fonda. Šī programma pēta metāliskā dzīvsudraba drošas apglabāšanas metodes. Tās atklājumi noderēs dzīvsudraba apglabāšanas pieņemšanas nosacījumu izstrādē saskaņā ar ierosinātās regulas 56. grozījuma noteikumiem.
<P>
Almadenas apgabalu acīmredzot var uzskatīt par dzīvsudraba drošu uzglabāšanas vietu, ja tā izpilda noteiktos nosacījumus un tai ir vajadzīgās atļaujas. Taču Komisija nevar attaisnot grozījumos Nr. 37 - 41 tikai vienam reģionam piešķirto prioritāti un tādēļ nevar pieņemt šos grozījumus.
<P>
Apkopojot var teikt, ka Eiropas Komisija var pieņemt kompromisa paketi, kā norunāts trīspusējās sarunās, porti, grozījumus Nr. 42 - 63. Tā ir apmierināta ar vienošanos par regulu otrajā lasījumā. Tomēr nav vienošanās par grozījumiem Nr. 37 - 41, un tos nevar pieņemt.
<SPEAKER ID="500" NAME="Martin Callanan">
PPE-DE grupas vārdā. - Priekšsēdētāja kungs! Vispirms atļaujiet man pateikties Papadimoulis kungam par šā ziņojuma vadīšanu cauri Parlamentam. Es ļoti labi saprotu, ka tam vajadzēja būt ļoti sarežģītam un laikietilpīgam procesam.
<P>
Tomēr esmu spiests izteikt neapmierinātību ar šā procesa noslēguma posmu, proti, ar neoficiālajām sanāksmēm ar Padomi, lai panāktu vienošanos otrajā lasījumā. Papadimoulis kungs rīkoja tās viens pats, neuzaicinot citus ēnu referentus.
<P>
Mana grupa kopumā atbalsta Padomes sākotnēji pieņemto kopīgo nostāju, jo es labi zinu par nepieciešamību censties un vienties par šīs regulas ātru īstenošanu. Mana grupa piekrīt galvenajiem punktiem, kuri radīja bažas dažām dalībvalstīm, it īpaši par nepieciešamību saglabāt drošās, pastāvīgas glabāšanas iespēju un aptuveni ievērot noteikto īstenošanas laiku.
<P>
Lielākā daļa no šiem jautājumiem ir risināti un atrisināti, taču divi īpaši jautājumi - nē. Pirmais no tiem ir Komisijas minētā Almadenas nostāja. Mēs nedomājam, ka kompromisa grozījumi sniedzas pietiekami tālu; mums šķiet, ka ir jābūt īpašām norādēm uz Almadenai, vienai no Kopienas galvenajām dzīvsudraba ieguves vietām, radītajiem sarežģījumiem, un mēs domājam, ka šie sarežģījumi ir jārisina. parlaments tos risināja abos posmos, un mēs domājam, ka tie ir jāiekļauj kopējā nostājā.
<P>
Otrs jautājums, kas man sagādā vilšanos, ir tas, ka kompromisa paketē ir īpaši iekļauta norād uz barometru eksporta iespējamo aizliegumu. Kopējā nostājā tādas norādes nebija, un mana grupa to neatbalstīja. Esmu vīlies, ka sarunu laikā Padome piekāpās Papadimoulis kungam šajā jautājumā. Tādēļ es paņēmu atpakaļ grozījumu, lai svītrotu to no galīgās paketes.
<P>
No beigumā es gribētu pateikties Komisijai, Papadimoulis kungam un īpaši Slovēnijas prezidentūrai, kuri, kā es zinu, pie šī jautājuma smagi strādāja. Tā nav viņu vaina, ka mūsu parlamentārās procedūras, manuprāt, ir nopietni jāmaina šajos jautājumos.
<SPEAKER ID="501" NAME="Miguel Angel Martínez Martínez">
PSE grupas vārdā. - (ES) Priekšsēdētāja kungs, dāmas un kungi! Sociāldemokrāti balsos solidaritātē un saskaņā ar Spānijas apgabalu Almadenu, ko smagi skars mūsu apspriestais teksts, par kuru mēs rīt gatavojamies balsot.
<P>
Almadenas apgabala un tā iedzīvotāju, manu tautiešu, iztikas avots gadsimtiem ilgi ir bijis dzīvsudrabs, kas iegūts turienes raktuvēs - šā metāla lielākajā ieguves vietā Eiropā un pasaulē. Iepriekšējos gados viņi ir cietuši ievērojamu ekonomisku un sociālu lejupslīdi, jo dažādu iemeslu dēļ dzīvsudraba ieguve tiek pakāpeniski samazināta. Tagad mēs lemjam par tā eksporta aizliegumu.
<P>
Mēs ne tikai neiebilstam pret šo procesu, bet, tā kā mēs saprotam ar to saistītos veselības aizsardzības iemeslus, mēs koncentrējam savus centienus, no vienas puses, uz iedzīvotāju zināšanu paplašināšanu attiecībā uz nepieciešamību pieņemt jauno situāciju un, no otras puses, uz tādu sistēmu izveidi, kas dotu iespēju Amadenai un tās apkārtējiem rajoniem virzīties uz priekšu ar darbības struktūras maiņas palīdzību, pamatojoties uz iedzīvotāju pieredzi un darba spējām un izmantojot īpašos dabas apstākļus.
<P>
Almadenā mēs runājam par Eiropas Savienību saistībā ar solidaritāti. Mēs paskaidrojām cilvēkiem, ka Kopienas institūcijas joprojām rūpēsies par viņiem, lai viņi saņemtu palīdzību un varētu turpināt centienus, kurus tie īsteno ar Spānijas valdības, Kastīlijas-Lamančas reģiona valdības un Siudareālas provinces padomes palīdzību, un šīs saistības apstiprina visi Parlamenta paziņojumi.
<P>
Pirmkārt, vienmēr ir doti ieteikumi piešķirt Eiropas Savienībai un Komisijai līdzekļus un mehānismus Almadenas saimnieciskās darbības struktūras maiņai, lai cilvēki neciestu tradicionālās kalnrūpniecības nozares slēgšanas dēļ. Otrkārt, ieteikts uzskatīt Almadenu pat prioritāru, apsverot direktīvā noteikto visā Eiropā esošā vai vēl ienākošā dzīvsudraba glabāšanu.
<P>
Loģikas pamatā ir gan šajā vietā uzkrātā dzīvsudraba apstrādes pieredze, gan apstāklis, ka lielākā daļa Eiropas dzīvsudraba jau tiek pilnīgi drošos apstākļos uzglabāta Almadenā. Tas tika sava laikā nolemts, un to nekādi nemainīs tas, ko mēs pieņemsim rīt. Tomēr, nenosaucot Almadenu, parlamentāro grupu panāktais vienprātīgais grozījums, kuru, šķiet, atbalsta arī Padome un Komisija, nozīmē, ka agrākās saistības joprojām ir spēkā. Kaut gan mēs būtu devuši priekšroku precīzākai norādei un tādēļ balsosim par grozījumiem, kuros tāda ir, mēs saprotam, ka pieņemtais teksts būs pietiekami atbilstošs, un joprojām atbalstām tādu teksta interpretāciju, kas Almadenas apgabalam dod iespēju konsolidēt gaidāmo sociāli ekonomisko atveseļošanos.
<SPEAKER ID="502" NAME="Marios Matsakis">
ALDE grupas vārdā. - Priekšsēdētāja kungs! Es vēlētos apsveikt Papadimoulis kungu ar šo lielisko ziņojumu un lielo darbu, kuru viņš ieguldījis, nodrošinot labu sadarbību gan ar visiem ēnu referentiem, gan ar Komisijas un Padomes pārstāvjiem.
<P>
Izskatāmā priekšlikuma mērķis ir aizliegt metāliskā dzīvsudraba izvešanu no Kopienas un nodrošināt, lai dzīvsudrabs neatgriežas tirgū un tiek droši uzglabāts saskaņā ar Kopienas stratēģijā attiecībā uz dzīvsudrabu norādīto 5 un 9. darbību; man bija gods būt referentam par šo stratēģiju, kuru Parlaments pieņēma pirms diviem gadiem. Šādi pasākumi ir vajadzīgi, lai ierobežotu turpmākos papildinājumus šā ārkārtīgi indīgā smagā metāla pasaules kopējos krājumos.
<P>
Pēc smagām sarunām ar Padomi tika panākta vienošanās, kurai, kā man zināms, piekrita visas politiskās grupas. Šīs vienošanās pamatā ir tas, ka kompromisa paketi pieņēma visi ēnu referenti. Diemžēl pēc šīs vienošanās PPE-DE un PSE grupa iesniedza grozījumus, kas, ja par tiem nobalsos, nozīmēs, ka visa kompromisu pakete sabruks un jautājumam piemēros samierināšanas procedūru, kuras rezultāts nenovēršami būs sabiedrības veselības un vides aizsardzībai pret saindēšanu ar dzīvsudrabu vajadzīgo pasākumu turpmākā novilcināšana.
<P>
Atkāpjoties no jautājuma par principu un atgriešanos pie sākotnējās vienošanās, attiecībā uz šiem grozījumiem ir arī spēcīgi būtiski argumenti, kurus referents atklāti un izteiksmīgi ir izteicis visiem EP deputātiem, un tādējādi nav vajadzības atkārtot šos argumentus tagad.
<P>
Pietiks pateikt, ka mana grupa atbalstīs un cienīs vienošanos ar referentu par kompromisa paketi un var tikai cerēt, ka cita politiskās grupas rīkosies tāpat. Atcerēsimies, ka nelieli īstermiņa vietēja vai valsts mēroga ieguvumi nedrīkst aizēnot lielus, globālus panākumus.
<P>
Nobeigumā atļaujiet man apliecināt spāņu kolēģiem, ka es pilnīgi atbalstīšu Almadenas iedzīvotāju taisnīgās prasības, kuras, manuprāt, var pilnībā izpildīt ar kompromisa paketes palīdzību un nevis pretrunā ar to.
<SPEAKER ID="503" NAME="Carl Schlyter">
Verts/ALE grupas vārdā. - (SV) Priekšsēdētāja kungs! Es gribu pateikties Papadimoulis kungam par labas sadarbības atvieglošanu. Man šķiet, ka arī sadarbība ar Padomi bija laba, kaut gan mums bija domstarpības par saturu.
<P>
Vispirms mums jānorāda, ka dzīvsudrabs ir indīgs un bīstams materiāls. Sākšu ar zināmu kritiku. Man šķiet, ka ir dīvaini tad, kad mēs aizliedzam bīstamo atkritumu eksportu un arī paši praktiski pārtraucam dzīvsudraba lietošanu, mēs cenšamies novilcināt eksporta aizliegumu, lai nozarei būtu laiks samazināt krājumus pirms to pasludināšanas par atkritumiem. Tā ir bīstama ķīmiska viela, kuru, kā mēs zinām, dabā izplata zelta skalotāji, un kura kaitēs videi citās valstīs. Es patiesi gribēju, lai aizliegums stājas spēkā daudz agrāk.
<P>
Taču kompromiss ir kompromiss. Patiesībā es varu priecāties, ka nozares brīvprātīgie pasākumi tagad ir iekļauti tiesību aktos un tādējādi tiešām tiks īstenoti, un ka eksporta aizliegums attieksies uz visām vajadzīgajām piedevām, piemēram, cinobru, oksīdiem un kalomelu. Šādi mēs vismaz iegūstam visaptverošu tiesību aktu.
<P>
Attiecībā uz to, kā mums jārīkojas ar atkritumiem, mēs runājam par samērā nelieliem daudzumiem. Iztēlojieties 10 000 tonnas šķidrā dzīvsudraba! Tas neaizņems daudz vietas, faktiski tas ievietosies šajā telpā paaugstinājuma priekšā - tas atbilst 10 kubikmetru tilpumam. Ne vairāk. Tomēr tas ir milzīgs dzīvsudraba daudzums. Patiesībā daudzas molekulas. Mēs nedrīkstam palaist brīvībā vidē nevienu no tām. ES atkritumu tiesību aktu vienīgais īstenošanas veids ir neapglabāt dzīvsudrabu pastāvīgai apglabāšanai šķidrā veidā. Tādēļ mūsu grupai šā jautājuma atrisināšanai bija ļoti nozīmīgs 7. pants, citiem vārdiem sakot, pants, kurā mēs atgriežamies pie jautājuma par atkritumu sacietināšanu. Mēs nevaram panākt pastāvīgu apglabāšanu, neizskatot šo metodi vēlreiz. Šodien mani iepriecināja elektroniskā pasta vēstule, ko atsūtīja Zviedrijas atkritumu organizācija (det svenska avfallsbolaget), kura stāsta, ka pašlaik tiek būvēts izmēģinājuma projekts, kur jau var apstrādāt 500 kg atkritumu un pārveidot tos nešķīstošā, cietā formā. Kad mēs 2010. gadā atgriezīsimies pie šī jautājuma, es varu garantēt, ka apglabāšana cietā veidā būs droša metode, kas atbilst ES tiesību aktiem.
<SPEAKER ID="504" NAME="Thomas Ulmer" AFFILIATION="PPE-DE">
- (DE) Priekšsēdētāja kungs, komisāra kungs, dāmas un kungi! Kā nupat teica Schlyter kungs, desmit tūkstoši tonnu ir ļoti liels daudzums. Lai jūs varētu iztēloties šo mērogu, pateikšu, ka ar to pietiek, lai noindētu aptuveni 4 miljonus cilvēku dienā.
<P>
Aptuveni pirms gada mēs apspriedām šo dokumentu pirmajā lasījumā. Ir izveidota apmierinoša regula par metāliskā dzīvsudraba sastāvdaļām un dzīvsudrabu. Ir nodrošināts, lai šis materiāls neatgriežas Eiropas Savienībā. Arī droša uzglabāšana ir pietiekami novērtēta. Šie ierobežojumi ir pamatoti, ņemot vērā dzīvsudraba arvien pieaugošo indīgumu, kaut gan man būtu gribējies redzēt daudz plašākus ierobežojumus daudzās jomās. Kompromiss darbojas ļoti labi, un šeit es vēlos apsveikt Papadimoulis kungu ar šo darbu. Tas nepiepilda gluži visas ieceres, tomēr tas piepilda daudzas no tām.
<P>
Kā bijušais vietējais un reģionālais politiķis arī es jūtu simpātijas pret mūsu spāņu deputātiem, kuriem ir jārod visiem pieņemams risinājums Almadenas grūtībām. Taču kompromiss ir tik vērtīgs, ka mēs nedrīkstam ļaut tam ciest sakāvi šā jautājuma dēļ. Pirms rītdienas balsojuma vajadzētu būt pietiekami daudz laika, lai Komisija sagatavotu vēl vienu atbilstīgu paziņojumu. Ir svarīgi tagad pieņemt kompromisu, jo pretējā gadījumā pastāv risks, ka mēs nepanāksim vienošanos šā Parlamenta pilnvaru laikā.
<P>
Es vēlētos minēt vēl vienu jautājumu - dzīvsudraba stratēģija vēl nav pabeigta. Komisijas divas speciālistu komitejas joprojām vērtē dzīvsudrabu kā drošu. Es nevaru piekrist šim viedoklim.
<SPEAKER ID="505" NAME="Pilar Ayuso" AFFILIATION="PPE-DE">
(ES) Priekšsēdētāja kungs, komisāra kungs! Eiropas Tautas partijas (Kristīgo demokrātu) un Eiropas Demokrātu grupa iesniedza atpakaļ dažus grozījumus, kas skar Almadenu - pasaules vecākās raktuves, un šos grozījumus pieņēma ar lielu vairākumu pirmajā lasījumā.
<P>
Almadenas raktuves ir slēgtas kopš 2003. gada. Taču Almadena ir galvenā dzīvsudraba eksportētāja Eiropas Savienībā, un tajā joprojām rit ievērojama ar dzīvsudrabu saistīta ekonomiskā darbība, jo to pārdod saskaņā ar uzņēmuma Mayasa noslēgtiem līgumiem ar citiem hlora - sārmu nozares uzņēmumiem. Šie līgumi ir spēkā līdz 2011. gada maijam.
<P>
Almadena ir skaidri jānosauc regulā, jo tas ir vienīgais apgabals Eiropas Savienībā, kuru tieši un nelabvēlīgi ietekmē eksporta aizliegums, un tādēļ, ka tajā dzīvo vislabākie dzīvsudraba apstrādes tehniķi un speciālisti.
<P>
Raktuvē ir arī iespēja uzglabāt visu Eiropas Savienības šķidro dzīvsudrabu 200 metru dziļumā, kvarcīta un vulkānisko akmeņu anklāvā, kā apliecināja Eiropas Komisijas Vides ĢD ilgtspējīgas attīstības un integrācijas direktors Mäkelä kungs un Slovēnijas vides ministrs, kurš apmeklēja šo apgabalu 2007. gada martā.
<SPEAKER ID="506" NAME="Milan Gaľa" AFFILIATION="PPE-DE">
(SK) Priekšsēdētāja kungs! Paldies, ka devāt man vārdu. Kolēģa Papadimoulis kunga ziņojumā ir minēts, ka viens no dzīvsudraba piegāžu avotiem Eiropā ir zobārstniecības amalgama. Atļaujiet nosaukt dažus interesantus skaitļus. Katru gadu Eiropas Savienības stomatologi izlieto 125 tonnas dzīvsudraba. Mūsu iedzīvotāji staigā apkārt ar vairāk nekā 1 100 tonnām dzīvsudraba mutēs. Zobārstniecības amalgamas apstrādes un izmantošanas laikā, sākotnējā pildījuma izņemšanas procesā un kremējot mirušos rodas amalgamas atkritumi, kuru sastāvā ir 50 % dzīvsudraba.
<P>
Zobārstniecībā lietotais dzīvsudrabs iekļūst atmosfērā sadzīves atkritumu sadedzināšanas laikā. Ņemot vērā iepriekš minēto, zobārstniecības prakse ieņemt tikai otro vai trešo vietu dzīvsudraba atkritumu ražošanā Eiropas Savienībā. Priecājos, ka arī tas ir atspoguļots ziņojumā.
<SPEAKER ID="507" NAME="Bogusław Liberadzki" AFFILIATION="PSE">
(PL) Kolēģis Martínez Martínez kungs iepazīstināja ar nostāju, kas ir gan Sociāldemokrātu grupas Eiropas Parlamentā, gan Spānijas viedoklis. Tādēļ es gribētu runāt ne tik daudz par dzīvsudrabu, cik par tāda reģiona piemēru, kura pamatdarbība ir pakļauta ārkārtīgi lielām pārmaiņām. Pārstāvēdams jaunu valsti, kas gājusi cauri 1990. gadu sākuma pārmaiņām, es pazīstu šo reģionu sāpīgo pieredzi. Tāpēc es vēlos ar vislielāko apmierinājumu uzsvērt, ka Eiropas Savienība un arī Parlaments negrib pamest Almadenu likteņa varā. Vai pietiks ar EUR 2 miljoniem, tas ir cits jautājums. tomēr vissvarīgākais ir tas, ka tāda ir mūsu pieeja šim jautājumam, un tā ir ļoti vērtīga.
<SPEAKER ID="508" NAME="Avril Doyle" AFFILIATION="PPE-DE">
Priekšsēdētāja kungs! Es vēlētos pateikties par ieguldījumu visiem iesaistītajiem. Nesaprotu, kāpēc referents ir pakļāvis riskam otrā lasījuma nolīgumu un regulas pieņemšanu pirms 2008. gada oktobra sarunām par Apvienoto Nāciju Organizācijas vides programmu (UNEP), kur, jācer, mēs iegūsim tiesiski saistošu nolīgumu par šo ārkārtīgi svarīgo jomu.
<P>
Viņš to ir pakļāvis riskam tādēļ, ka pārāk maz sadarbojās trīspusējo sarunu un diskusiju laikā. Varbūt komisārs saprot, kāpēc visi ēnu referenti vai vismaz galvenie ēnu referenti, kuri izrādīja interesi, neguva labumu no diskusijām šajā posmā.
<P>
Man ir nopietni ar procedūru saistīti iebildumi pret notikušo, kas polarizēja ļoti svarīgas debates uz ziņojumu, ko citā gadījumā varētu viegli pabeigt ar rītdienas balsojumu.
<SPEAKER ID="509" NAME="Stavros Dimas" LANGUAGE="EL">
Priekšsēdētāja kungs, dāmas un kungi! Saskaņā ar pieņemto tekstu dzīvsudrabu, ko turpmāk neizmantos hlora sārmu rūpniecībā un neražos citos rūpniecības uzņēmumos, uzskatīs par atkritumiem un novietos drošā glabāšanā, tiklīdz 2001. gada 15. martā stāsies spēkā eksporta aizliegums.
<P>
Ne vēlāk kā 2010. gada 1. janvārī Komisija organizēs informācijas apmaiņu starp dalībvalstīm un citām ieinteresētajām pusēm, lai apsvērtu papildu pasākumu nepieciešamību. Pamatojoties uz pieejamajiem zinātniskajiem datiem un pašreizējiem pētījumiem par dzīvsudraba drošas likvidēšanas iespējām, ne vēlāk kā 2010. gada 1. janvārī Komisija ieteikts atbilstīgās prasības attiecībā uz metāliskā dzīvsudraba pieņemšanas iekārtām un apstākļiem. Dalībvalstis pārraudzīs regulas izpildi un tās ietekmi uz tirgu un attiecīgi informēs Komisiju. Ja Komisija uzskatīs par vajadzīgu, tā var ierosināt regulas pārskatīšanu ne vēlāk kā 2013. gada 15. martā.
<P>
Ierosinātajā kompromisa paketē ir vairāki galvenie noteikumi. Vissvarīgākais no tiem ir eksporta aizlieguma attiecināšana ne tikai uz metālisko dzīvsudrabu, bet arī uz cinobra rūdu un divām parastām dzīvsudraba sastāvdaļām - dzīvsudraba hlorīdu un dzīvsudraba oksīdu. Kā iepriekš teica Papadimoulis kungs, ir jāaizliedz arī tādu savienojumu eksports, kuros dzīvsudrabs pārsniedz 95 % no svara.
<P>
Ir kategoriski aizliegts jaukt metālisko dzīvsudrabu ar citām vielām, lai eksportētu metālisko dzīvsudrabu. Ir pieņemts pārskatīts grafiks, kas patiesībā ir stingrāks nekā sākotnējā priekšlikumā paredzētais, tajā pašā laikā nodrošinot pietiekami daudz laika atbilstīgu pasākumu īstenošanai katrā posmā. Ir noteikumi par pētniecībā un attīstībā un medicīniskiem vai analītiskiem mērķiem izmantoto dzīvsudraba savienojumu izņēmuma stāvokli.
<P>
Hlora sārmu un gāzes attīrīšanas nozares uzņēmumiem ir uzlikts par pienākumu paziņot Komisijai un publicēt informāciju par glabāšanā esošā vai likvidēšanai nodotā dzīvsudraba daudzumu. Pārskatīšanas klauzulā pieprasīts, lai Komisija ne vēlāk kā līdz 2013. gada 15. martam atkārtoti pārbauda stāvokli un sniedz ziņojumu par šo jautājumu Eiropas Parlamentam un Padomei, ierosinot papildu pasākumus, ja uzskata tos par nepieciešamiem. Komisija var garantēt Parlamentam, ka regulas īstenošana tiks stingri pārraudzīta un savlaicīgi tiks ierosināti vajadzīgie papildu pasākumi.
<P>
Vienlaikus Komisija īsteno citas procedūras, uz kurām attiecas dzīvsudraba stratēģija. Tā enerģiski piedalās sarunās par starptautisku pasākumu īstenošanu saskaņā ar ANO vides programmu. Šīs regulas pieņemšana pirms 2008. gada oktobrī paredzētajām sarunām par ierosināto starptautisko rīcību parādīs ES apņēmību un noteiktību. Tas notiek izdevīgā laikā un palielina ES uzticamību partneru acīs. Tādēļ mums ir ļoti svarīgi vienoties par šo kompromisa tekstu.
<P>
Nobeigumā, priekšsēdētāja kungs, Komisija spēj pieņemt ierosinātos kompromisa grozījumus Nr. 42 - 63, kā norunāts trīspusējās sarunās. Kā teicu, Almadenas apgabalu acīmredzot varētu uzskatīt par drošu dzīvsudraba uzglabāšanai, ja tas izpilda noteiktos nosacījumus un tam ir vajadzīgās atļaujas. Taču Komisija nevar attaisnot prioritāti, kas piešķirta tikai vienai grozījumos Nr. 37 - 41 ierosinātajai jomai.
<SPEAKER ID="510" NAME="Dimitrios Papadimoulis" LANGUAGE="EL">
Priekšsēdētāja kungs! Es vēlreiz sirsnīgi pateicos referentiem no visām politiskajām grupām. Ja nebūtu viņu efektīvās sadarbības šā ilgā darba katrā solī un katrā šā veiksmīgā trīspusējā dialoga posmā (un lai cik efektīva arī nebūtu diskusija), mēs nebūtu panākuši pašlaik redzamo apmierinošo kompromisu.
<P>
Dāmas un kungi! Padomes sākotnējā nostājā bija iekļauts tikai viens no Eiropas Parlamenta grozījumiem. Mūsu priekšā esošais kompromiss liecina, ka vienošanās ar Padomi ir iekļautas Eiropas Parlamenta pirmajā lasījumā pieņemtās svarīgās nostādnes un Komisijas konstruktīvais ieguldījums. Mums ir jāaizsargā šie sasniegumi. Es varu spāņu kolēģu saprast bažas un jautājumus attiecībā uz Almadenu; atļaujiet atgādināt, ka mēs pieņēmām šo redakciju pirmajā lasījumā pēc mana ieteikuma. Taču mums ir jābūt pilnīgi reālistiskiem. Ne Padome, ne Komisija nepieņem šo priekšlikumu, un pat Spānijas valdība neizvirzīja šādu pieprasījumu Padomē. Ja Eiropas Parlaments Almadenas jautājumā pārcenšas, mēs riskējam iznīcināt Parlamenta panākto ievērojamo progresu un palaist garām iespēju izmantot apmierinoša kompromisa priekšrocības. Mēs nokavēsim arī sabiedrības veselības un vides aizsardzības pasākumu pieņemšanu, jo pašreizējā Parlamenta pilnvaras beidzas pēc gada. Pastāv nopietnas briesmas, ka Padome atgriezīsies sākuma pozīcijā, kas ir sākotnējā nostāja un atrodas ļoti tālu no mūsu pirmajā lasījumā pieņemtās nostājas. vēlreiz pateicos ēnu referentiem, Padomes un Komisijas pārstāvjiem par kopīgo darbu, ko mēs esam veikuši, lai panāktu šo vienošanos.
<SPEAKER ID="511" NAME="Avril Doyle" AFFILIATION="PPE-DE">
Priekšsēdētāja kungs! Es būtu pateicīga, ja uz manu jautājumu varētu atbildēt vai nu Komisija, vai referents, tomēr es saprotu, ka tā nav. Varbūt tas jau ir paziņojums pats par sevi.
<SPEAKER ID="512" NAME="Priekšsēdētājs">
iespējams, viņi to izdarīs rakstiski.
<P>
Debates ir slēgtas.
<P>
Balsošana notiks rīt.
<P>
Rakstiskas deklarācijas (Reglamenta 142. pants)
<SPEAKER ID="513" NAME="Gyula Hegyi" AFFILIATION="PSE">
, raksta. - (HU) Dzīvsudrabs ir viens no visplašāk pazīstamajiem un bīstamajiem smagajiem metāliem. Tas bojā nervu sistēmu un imūnsistēmu un īpaši apdraud bērnus un zīdaiņus. Es atzinīgi vērtēju ierosmi aizliegt dzīvsudraba eksportu, jo, neraugoties uz iepriekšējos gados noteiktajiem ierobežojumiem, tā izmantošana nav ievērojami samazinājusies. Gluži pretēji, tā ir pārvietojusies no attīstītās pasaules uz jaunattīstības valstīm. Eiropas Savienība ir pasaules lielākā eksportētāja, un tādēļ ja šie noteikumi stāsies spēkā, mēs varam sagaidīt dzīvsudraba izmantošanas samazināšanu visā pasaulē.
<P>
Izmantojot dzīvsudrabu, tas var iekļūt arī pārtikā, kas pēc tam parādās Eiropas Savienības tirgos. Tādēļ mēs esam ne tikai starptautiski atbildīgi par dzīvsudraba piesārņojuma samazināšanu jaunattīstības valstīs; tas ir arī mūsu interesēs.
<P>
Es uzskatu par savu personīgo un Sociāldemokrātu grupas Eiropas Parlamentā panākumu to, ka eksporta aizliegums attiecas arī uz dzīvsudraba hlorīdu (kalomelu), ņemot vērā, ka dzīvsudrabu var viegli pārveidot par kalomelu un tā atgūšanas iespējas no kalomela ir ļoti mazas. Ja mēs neiekļausim šo noteikumu, metāliskā dzīvsudraba eksportētāji varēs vienkārši izvairīties no regulas noteikumu izpildes.
