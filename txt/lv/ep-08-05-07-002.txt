<CHAPTER ID="002">
Priekšsēdētāja paziņojums
<SPEAKER ID="006" NAME="Priekšsēdētājs">
Dāmas un kungi, mēs visi esam informēti par postošo tropu ciklonu Nargis, kurš pagājušajā sestdienā postīja Birmu/Mjanmu. Tā bija traģēdija, kurā desmitiem tūkstošu cilvēku zaudēja dzīvības, simtiem tūkstošu zaudēja mājas, un valsts visblīvāk apdzīvoto apgabalu infrastruktūra tika iznīcināta. Šī ir lielākā katastrofa, kādu valsts jebkad ir piedzīvojusi, un vēl nav zināms, cik dzīvību ir zaudēts, kāds ir postījumu apjoms.
<P>
Valstī valdošā militārā hunta acīmredzot nav spējusi pilnībā atrisināt šo situāciju. Nekādi preventīvie pasākumi nav veikti, un iedzīvotāji nav saņēmuši pienācīgu atbalstu.
<P>
Lai gan ir labas ziņas, ka referendums par Konstitūciju vissmagāk no ciklona cietušajos reģionos (Rangūnas un Iravadī upes deltas rajonos) ir atcelts līdz 24. maijam, tomēr, ja valdības interese par saviem iedzīvotājiem tiek vērsta uz steidzamu humāno palīdzību un tūlītēju rīcību, tad šim lēmumam ir jāattiecas uz visu valsti.
<P>
Vietējās iestādes ir norādījušas, ka tās labprāt pieņems starptautisko palīdzību. Tas ir jāuzskata par labas gribas žestu, un mēs ceram, ka valdība atbalstīs starptautiskās palīdzības pasākumus.
<P>
Eiropas Savienība jau ir uzsākusi neatliekamos atbalsta pasākumus. Nākamajā plenārsēdē Strasbūrā mēs dzirdēsim Eiropas Komisijas ziņojumu par sniegto humāno palīdzību un par apstākļiem palīdzības nodrošināšanā.
<P>
Birmas/Mjanmas pilsoņi pelna mūsu patiesu solidaritāti. Tādēļ es Eiropas Parlamenta vārdā no visas sirds gribētu izteikt mūsu atbalstu un gribētu piebilst, ka šoreiz mēs domājam arī par mūsu Saharova balvas ieguvēju Aung San Suu Kyi. Mēs solidarizējamies un pieprasām viņas atbrīvošanu, lai viņa varētu cīnīties par savas tautas brīvību un demokrātiju savā valstī.
