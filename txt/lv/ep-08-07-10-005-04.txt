<CHAPTER ID="005-04">
4. Romu uzskaite pēc etniskās piederības Itālijā (balsošana) 
<P>
- Pirms balsošanas:
<SPEAKER ID="022" NAME="Jacques Barrot">
Komisijas priekšsēdētāja vietnieks. - Priekšsēdētājas kundze, dāmas un kungi, pirmdienas vakarā jums bija debates par plašsaziņas līdzekļu ziņojumiem, ka Itālijas iestādes noņems pirkstu nospiedumus klejotāju apmetņu iedzīvotājiem. Es, protams, varu apstiprināt Komisijas nostāju, ko pirmdien ieskicēja komisārs V. Špidla, kas konkrēti atsaucās uz vēstuli, kuru es Itālijas iestādēm nosūtīju 3. jūlijā. Šajās debatēs M. Schulz pauda uzskatu, par kuru man jāinformē Eiropas Parlaments.
<P>
Turklāt - tā kā G. Deprez ir šeit, es varu sacīt to Pilsoņu brīvību, tieslietu un iekšlietu komitejai - es informēju biroju un koordinatorus. Vakar, priekšsēdētājas kundze, ja es pareizi sapratu, Priekšsēdētāju konference gribēja, lai es sniedzu īsu ziņojumu, informējot Parlamentu par jaunākajām ziņām. Es īsumā pārskatīšu Komisijas veiktos pasākumus, kas, protams, ir ārkārtīgi piesardzīgi, kad rodas šādi jautājumi. Es satikos ar E. Ronchi 26. maijā. Es 3. jūlijā lūdzu Itālijas valdību paskaidrot pasākumu nolūku un samērīgumu. Neformālās padomes laikā mums bija sākotnējā tikšanās ar R. Maroni Kannās. R. Maroni ir Itālijas iekšlietu ministrs.
<P>
Šajā sanāksmē R. Maroni paskaidroja, ka uzskaite tiks izmantota, lai pārbaudītu tiesības uz sociālās labklājības pabalstiem klejotāju apmetņu iedzīvotājiem. Viņš paskaidroja, ka pirkstu nospiedumi tiks ņemti tikai tad, ja nebūs iespējams noteikt identitāti citiem līdzekļiem, un ka bērniem pirkstu nospiedumi tiks ņemti tikai ar tiesas rīkojumu.
<P>
(Troksnis)
<P>
Es tikai atkārtoju to, ko teica ministrs. Es jums tūlīt pateikšu, ko es darīju. Viņš teica, ka viņš ir lūdzis atcelt jebkādu uzskaiti pēc reliģiskās vai etniskās piederības un ka Itālijas valdība sadarbībā ar Unicef ir iedarbinājusi rīcības plānu nepilngadīgo izglītībai. Tomēr man jāsaka, ka Itālijas valdība ir piekritusi nosūtīt ziņojumu par situāciju jūlija beigās, kas ir ārkārtīgi svarīgs.
<P>
Pēc šīs neformālās sanāksmes es lūdzu Tiesiskuma, brīvības un drošības ģenerāldirektorāta ģenerāldirektoru Jonathan Faull uzrakstīt Itālijas iestādēm, lai iegūtu šīs informācijas rakstisku apstiprinājumu, un lūgt papildu paskaidrojumu par jūlija beigās sagaidāmo ziņojumu. Vēstule tika nosūtīta 9. jūlijā. Vēlu vakarvakarā mans personāls Briselē saņēma pagaidu atbildi. Šis dokuments sniedz paskaidrojumu par etniskās un reliģiskās piederības identifikāciju.
<P>
Attiecībā uz pārējiem aspektiem es šobrīd nevaru pasacīt, vai šobrīd tie pilnīgi atbild uz Komisijas uzdotajiem jautājumiem. Mūsu nodoms ir iegūt visu nepieciešamo informāciju par pirkstu nospiedumu noņemšanas procesu. Kāds ir pirkstu nospiedumu ņemšanas mērķis un kā pirkstu nospiedumi tiks apstrādāti? Kāds ir tiesiskais pamatojums, kas atļauj šāda veida personas datu apstrādi? Vai šie dati tiks glabāti? Kā tie tiks glabāti? Vai tos var izmantot citiem mērķiem? Vai cilvēkiem, kam tiek ņemti pirkstu nospiedumi, tiek sniegta iepriekšēja rakstiska informācija?
<P>
Attiecībā uz bērniem mēs pieprasījām apstiprinājumu ziņojumiem, ka tiem, kas jaunāki par 14 gadiem, pirkstu nospiedumi tiks ņemti tikai tad, ja to sankcionēs tiesnesis viņu identitātes noteikšanas nolūkiem.
<P>
Mēs jautājām arī par situāciju 17 Itālijas reģionos, kurus neietekmē ārkārtas dekrēts.
<P>
Noslēgumā mēs pieprasījām sūtīt tekstus, pasākumus, lēmumus un leģislatīvus, reglamentējošus vai administratīvus aktus, kas dos mums priekšstatu par situāciju. Tas jānolemj jums, vai mēs plānojam sekot šim jautājumam ar visu nepieciešamo modrību un, protams, vai mēs veidojam nepieciešamo dialogu ar Itālijas iestādēm.
<P>
Tātad, priekšsēdētājas kundze, Komisija grib, lai šis jautājums tiek izskatīts pārskatāmi un respektējot pamattiesības un Kopienas tiesības. Mūsu loma ir rīkoties kā Līgumu sargam, objektīvi pārbaudot, ja mums ir visa atbilstošā informācija, vai Itālija ir pareizi piemērojusi Kopienas tiesības, kas jāpiemēro šajos gadījumos.
<P>
Vispārīgi runājot, kā komisārs V. Špidla paskaidroja, es esmu pārliecināts - un to es teicu Itālijas valdībai - ka nepieciešams atrast efektīvus risinājumus tieši tām problēmām, ar kurām saskaras tieši romi, it īpaši romu bērni, kas ir nabadzības un atstumtības situācijas galvenie upuri. Romiem jāpalīdz un nevis jāiezīmē viņi ar kauna zīmi; tāpēc ziņojumā, kuru tā iesniedza pagājušajā nedēļā, Komisija uzsvēra, ka Eiropas Savienībai, dalībvalstīm un pilsoniskajai sabiedrībai jāapvieno spēki, lai efektīvi saskaņotu savus centienus šim mērķim.
<SPEAKER ID="023" NAME="Manfred Weber">
PPE-DE grupas vārdā. - Priekšsēdētājas kundze, dāmas un kungi, es atsaucos uz mūsu Reglamenta 170. punktu un vēlos iesniegt priekšlikumu Eiropas Tautas partijas (Kristīgo demokrātu) un Eiropas Demokrātu grupas vārdā attiecībā uz šo balsošanu.
<P>
Ir jautājumi un politiskie uzskati, kas mūs šķeļ, bet ir arī lietas, kas mūs šajā Parlamentā vieno - ieguldījums cilvēktiesībās, cīņā pret visām rasisma formām - tāpēc mēs nedrīkstam pieļaut šķelšanos šajos jautājumos, par kuriem mēs esam vienojušies, jo citādi mēs vājināsim pašu jautājumu, kas mūs vieno. Mūsu atbildīgais komisārs Jacques Barrot ir paskaidrojis, ka, novērtējot faktus par problēmām, kuras mums var būt Itālijā, joprojām ir daži neatbildēti jautājumi.
<P>
Pašlaik mēs atsaucamies galvenokārt uz rakstiem presē, un mēs atsaucamies uz dažnedažādām anketām, kas pēdējās nedēļās tiek izplatītas Parlamentā. Tāpēc mēs, PPE-DE grupa, ierosinām, lai šodienas balsošana par rezolūciju tiktu atlikta līdz septembra sesijai, jo tad fakti būs noskaidroti, un mums jāzina, par ko mēs balsojam.
<P>
Es gribētu sacīt visiem deputātiem, kuri tam nepiekrīt, ka, ja vien jūs nemeklējat ātru sensāciju, bet jūsu mērķi ir sadarbība un visu šī Parlamenta politisko grupu, gan lielo, gan mazo, vienošanās kopīgam mērķim, lai kaut ko sasniegtu mazākumtautībām Eiropā, tad kopīgi mēs kaut ko varam sasniegt šo cilvēku labā. Tiem, kas grib tikai ātru sensāciju, grib tikai iegūt publicitāti, jābalso tagad. Mēs atbalstām atlikšanu, līdz mēs zināsim faktus par jautājumu. Man jāatzīst, ka debatēm, kuras mums bija pēdējās dienās, bija pietiekams spiediens, lai izkustinātu jautājumu no vietas. Es gribētu lūgt tos, kuri grib saņemt pienācīgas atbildes, atbalstīt priekšlikumu apspriest to septembrī.
<P>
(Aplausi labajā pusē)
<SPEAKER ID="024" NAME="Martin Schulz">
PSE grupas vārdā. - Priekšsēdētājas kundze, Sociāldemokrātu grupa Eiropas Parlamentā pirmdienas vakarā un vakar atkal lūdza Komisijai sniegt ziņojumu par tās diskusijām ar Itālijas valdību. Komisārs J. Barrot lietišķā, bet nepārprotamā veidā ziņoja, ka Itālijas valdība ir sniegusi pirmām kārtām ļoti nepilnīgu un, pēc manām domām, ne pārāk būtisku informāciju.
<P>
Jūs visi pazīstat šo anketu. Tā ir tāda veida anketa, kādu parasti izmanto, lai reģistrētu noziegumus, anketa, kas skaidri parāda, ka Itālijas valdība veic pasākumus, kādi vislabāk būtu piemēroti kriminālizmeklēšanai, bet kas noteikti nav saistīti ar bērnu aizsardzību. Spriežot pēc tā, ko J. Barrot mums tikko teica, kategoriskāk nepieciešams nekā jebkad ir pieņemt šo rezolūciju šodien, nosūtīt skaidru signālu no Eiropas Parlamenta.
<P>
(Aplausi centrā un kreisajā pusē)
<SPEAKER ID="025" NAME="Roberta Angelilli">
UEN grupas vārdā. - Priekšsēdētājas kundze, dāmas un kungi, es runāju, atbalstot M. Weber priekšlikumu, un es gribētu pateikties komisāram J. Barrot ne tikai par to, ko viņš teica šajā namā, bet arī par viņa apņemšanos vislabākā un viskonstruktīvākā veidā atrisināt situāciju, kas Itālijai ir jāatzīst kā ārkārtas situācija, kurā iesaistīti tūkstošiem cilvēku. Es apliecinu jums, ka tūkstošiem nepilngadīgo dzīvo pilnīgas pamestības apstākļos bez tiesībām uz veselības aprūpi, vakcinācijām vai izglītību.
<P>
Man šķiet, ka Komisija un Itālijas valdība strādā kopā... - priekšsēdētājas kundze, vai drīkstu pabeigt savu domu? Vai drīkstu turpināt vai man jābeidz runāt? Vai jūs, lūdzu, neatgādinātu Parlamentam, ka man ir tiesības runāt? - Es teicu, ka Komisija un valdība ietur pareizo virzienu, un es jo īpaši uzskatu, ka mēs nedrīkstam balsot par rezolūciju, kas ir pārpilna neprecizitātēm, faktiskām kļūdām no juridiskā viedokļa, t.i., pārpilna juridiskām nepatiesībām. Tāpēc tā ir pilnībā politiska rezolūcija, bez pamatojuma faktos.
<P>
Cita starpā es gribētu atgādināt Parlamentam - un es tuvojos noslēgumam - ka, lai arī komisārs J. Barrot šodien bija ārkārtīgi pārliecināts, pirms trim dienām komisārs V. Špidla teica, ka viņam vēl jālasa tiesību akts, kas, kā es domāju, sastāv no ne vairāk kā divām lappusēm. Tāpēc, ja tiem kreisajā pusē katrā ziņā jāizsaka priekšlaicīgs spriedums par valdības metodēm, es uzskatu, ka tas ir absolūti nelikumīgi.
<P>
(Parlaments noraidīja pieprasījumu atlikt balsošanu)
<P>
Pirms balsošanas par grozījumu Nr. 10:
<SPEAKER ID="027" NAME="Marco Cappato" AFFILIATION="ALDE">
Priekšsēdētājas kundze, pievienot "katrā atsevišķā gadījumā” grozījuma otrajā daļā, kur mēs prasām izmantot parastās, nediskriminējošās identifikācijas procedūras. Tātad angliski "izmantot katrā atsevišķā gadījumā parastās, nediskriminējošās...”.
<P>
(Mutiskais grozījums tika pieņemts)
