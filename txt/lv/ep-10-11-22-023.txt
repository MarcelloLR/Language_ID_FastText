<CHAPTER ID="023">
Civilmilitārā sadarbība un civilo un militāro spēju attīstīšana (īss izklāsts) 
<SPEAKER ID="242" NAME="Priekšsēdētāja">
Nākamais darba kārtības punkts ir Christian Ehler ziņojums par civilmilitāro sadarbību un civilo un militāro spēju attīstīšanu Ārlietu komitejas vārdā.
<SPEAKER ID="243" NAME="Christian Ehler" LANGUAGE="DE">
Priekšsēdētājas kundze, komisāres kundze, dāmas un kungi! Starptautiskā līmenī Eiropas Savienības dalībvalstis ir apņēmušās sniegt būtisku ieguldījumu civilo un militāro krīžu pārvarēšanas spēju attīstīšanā visā pasaulē. Tomēr daudzos gadījumos mēs tikai vārdos atzīstam šīs saistības, kuras ir vairākkārt uzsvērtas gan Helsinku augstākā līmeņa sanāksmes pamatmērķī, gan arī citos dokumentos. Es vēlos nepārprotami norādīt, ka 25 % no pozīcijām, kuras dalībvalstis ir apstiprinājušas dalībai ES civilajās misijās, proti, tādās kā EULEX un EUPOL, dalībvalstis nav iesaistījušās. Civilās un militārās struktūras un mērķi, kurus dalībvalstis ir atkārtoti formulējušas, neatbilst faktiskajai situācijai. Tādēļ Eiropas Parlaments ir nolēmis sagatavot patstāvīgu ziņojumu par civilo un militāro struktūru izveidošanu un koordinēšanu Eiropas Savienībā.
<P>
Parlaments šajā ziņojumā ir atkārtoti uzsvēris, ka konkrētas Eiropas Savienības civilās un militārās spējas ir viens no svarīgākajiem ES ārpolitikas, kā arī kopējās drošības un aizsardzības politikas instrumentiem. Kas attiecas uz Parlamenta pienākumiem saskaņā ar Lisabonas procesu, mēs esam izmantojuši citu pieeju. Mēs nesākām ar ziņojuma izstrādi, bet izstrādājām tam empīrisku pamatojumu. Pamatojoties uz minētajiem skaitļiem, mēs esam izstrādājuši konkrētus priekšlikumus, tādējādi panākot Ārlietu komitejas locekļu vairākuma atbalstu. Stratēģiskajā līmenī ir izvirzīti konkrēti priekšlikumi ar mērķi nodrošināt vienlīdzīgu partnerību starp jaunā Eiropas Ārējās darbības dienesta militārajām un civilajām struktūrām. Savukārt operatīvajā līmenī mēs esam apņēmušies izveidot pastāvīgu Eiropas operāciju štābu, kurā darbinieki no visām dalībvalstīm nodarbotos ar pievilcīgas stimulēšanas sistēmas izveidi, lai rosinātu valstu ekspertus piedalīties šādās operācijās, kā arī izveidotu personāla rezerves turpmākām vajadzībām.
<P>
Mēs esam izvirzījuši konkrētus priekšlikumus par civilā un militārā personāla mācībām. Ir ierosināti priekšlikumi misiju sākotnējai finansēšanai, piemēram, izveidojot līguma 41. pantā minēto sākumfondu, kā arī attiecībā uz krīžu pārvarēšanas instrumentiem, pievēršot īpašu uzmanību turpmākas sadarbības veicināšanai starp policijas vienībām un militārajiem spēkiem. Kā piemēru tam var minēt Eiropas policijas vienības. Tomēr rodas jautājums, kā panākt šo divu instrumentu saskanīgu darbību konkrētu operāciju gadījumos un kā nošķirt tikai militāra rakstura operācijas no civilām.
<P>
Mēs esam ierosinājuši priekšlikumus attiecībā uz kaujas vienībām, un aicinām izstrādāt jaunu pieeju šā jautājuma risināšanai. Mēs vēlamies, lai šīs kaujas vienības tiktu finansētas saskaņā ar Athena mehānismu. Saskaņā ar Oslo norādījumiem mēs aicinām turpmāk pilnveidot kaujas vienību spējas, lai tās varētu piedalīties civilajās misijās, kā arī ierosinām paplašināt kaujas vienību misijas definīciju. Mēs risinām jautājumus, kas saistīti ar pētniecību un tehnoloģijām, divējādi lietojamām spējām, kā arī attiecībā uz civilo un militāro misiju iekļaušanu Drošības pētniecības programmā Eiropas Savienības Pētniecības pamatprogrammas ietvaros. Mēs risinām konkrētus jautājumus, kas attiecas uz aprīkojumu, uzkrāšanu, kā arī uz starptautisko sadarbību ar ANO un NATO. Mums galvenokārt ir jāraugās, lai nenotiktu nevajadzīga dublēšanās, jāveicina pašreizējo struktūru izmantošana, jārisina jautājums par kopīgu gaisa transporta spēju konsolidāciju un arī par efektīvāku Berlin Plus vienošanās īstenošanu, lai, abām organizācijām iesaistoties krīžu pārvarēšanā, to sadarbība būtu ciešāka.
<P>
Citiem vārdiem sakot, Parlaments ir rīkojies saskaņā ar saviem jaunajiem uzdevumiem un pienākumiem. Ziņojumu atbalstīja vairums Ārlietu komitejas locekļu, un tas ir vērā ņemams ieguldījums Eiropas Savienības civilo un militāro struktūru turpmākajā izveidē.
<SPEAKER ID="244" NAME="Csanád Szegedi" AFFILIATION="NI">
(HU) Priekšsēdētājas kundze, dāmas un kungi! Pirmkārt, mums ir jānoskaidro, vai ir svarīgi, lai civilie un militārie spēki izvērstu ciešu savstarpējo sadarbību. Mana un manas partijas Jobbik -- Kustība par labāku Ungāriju -- atbilde ir nepārprotama. Jā, mēs uzskatām, ka civiliedzīvotāju un militāro iestāžu sadarbība ir svarīga. Kā labu Ungārijas piemēru tam var minēt Magyar Gárda (Ungāru gvardi), kas tika izveidota 2007. gadā un veiksmīgi sadarbojās ar militārajām iestādēm gan plūdu novēršanā, gan palīdzot tiem, kuri plūdu dēļ cieta no sarkanajām dūņām, kā arī nododot asinis un izdalot maizi, citiem vārdiem sakot, piedaloties sociālajā darbā. Jūs jautāsiet, kādu atalgojumu viņi saņēma - valsts apbalvojumu vai varbūt atzinību? Viņi nesaņēma neko, bet gan pateicību par šo cilvēku pašaizliedzību, Ungārijas valdība aizstāja ar grūti izprotama lēmuma pieņemšanu -- izformēt šo gvardi. Tādēļ, lai uzsāktu civilo un militāro spēku savstarpējo sadarbību, mums ir pienācīgi jāgodā tie, kuri darbojas šādās organizācijās, kāda ir Ungāru gvardi. Cilvēkiem, kuri vēlas tajās strādāt, apliecinot mīlestību pret savu valsti un tautu, kā arī aizsargājot vidi, ir jānodrošina šāda iespēja, un viņi ir pelnījuši saņemt sabiedrības novērtējumu.
<SPEAKER ID="245" NAME="Martin Ehrenhauser" AFFILIATION="NI">
(DE) Priekšsēdētājas kundze! Civilo un militāro spēku sadarbība nav nekas jauns. Kā piemēru tam var minēt pirms kāda laika izveidoto Padomes komandcentru, kurš jau ir apkopojis informāciju militārajā un civilās aizsardzības jomā. Pašreiz Situāciju centrs tiks pārcelts uz Ārējās darbības dienestu. Manuprāt, ir jāuzsver, ka Eiropas Savienība starptautiskajā arēnā ir sasniegusi augstu līmeni ar saviem civilajiem mehānismiem, un tādējādi tā izpelnījusies lielu atzinību. Tomēr es uzskatu, ka mums ir skaidri jānodala civilās pilnvaras no militārajām.
<P>
Es vēlos nedaudz pieskarties tam, ko pirms brīža minēja Szegedi kungs. Es esmu nopietni nobažījies par Ungārijas Jobbik partijas nesen organizēto gājienu Austrijā, Burgenlandes provincē, demonstrējot šautenes un durkļus. Manuprāt, tas nav pieņemams un es pilnībā noraidu šādas darbības, jo tās nešaubīgi ir pretrunā Eiropas principiem.
<P>
(Runātājs piekrita atbildēt uz jautājumu, kas uzdots, paceļot zilo kartīti, saskaņā ar Reglamenta 149. panta 8. punktu)
<SPEAKER ID="246" NAME="Csanád Szegedi" AFFILIATION="NI">
(HU) Priekšsēdētājas kundze! Es vēlos teikt ļoti īsu atbildi. Tas, ko apgalvo mans kolēģis deputāts, ir meli. Ne Jobbik -- Kustība par labāku Ungāriju --, ne Ungāru gvarde nav izdarījuši nevienu noziegumu, par ko jebkurš var viegli pārliecināties. Ne minētā partija, ne gvarde nekad nav ignorējuši tiesību aktus. Minētais apmelojums ir uzskatāms par daļu no neoliberālās politiskās propagandas, lai viņus nomelnotu, jo ne Ungāru gvarde, ne Jobbik pārstāvji nav bijuši konfliktā ar likumu, un mēs turpināsim rīkoties saskaņā ar to.
<SPEAKER ID="247" NAME="Martin Ehrenhauser" AFFILIATION="NI">
(DE) Priekšsēdētājas kundze! Es neesmu teicis, ka Jobbik partija ir veikusi kriminālsodāmas darbības. Tomēr es apgalvoju, ka ir notikusi mērķtiecīga mobilizācija ar šautenēm un durkļiem Burgenlandē. Jūs nenoliedzāt, ka tā tas patiesi bija.
<SPEAKER ID="248" NAME="Maria Damanaki">
Komisijas locekle. - Priekšsēdētājas kundze! Es pievērsīšos ziņojumam, jo tas ir īpaši lietderīgs un svarīgs ziņojums. Es vēlos pateikties Ehrenhauser kungam par viņa ieguldījumu.
<P>
Ziņojums ir lietderīgs, jo galvenā uzmanība tajā ir pamatoti vērsta uz civilmilitārās sadarbības galveno aspektu, kas ir Komisijas prioritāte. Šā ziņojuma galvenie jautājumi ir saistīti ar ES visaptverošu pieeju krīzes pārvarēšanā. Ārējās darbības dienesta izveide ir konkrēts minētās Komisijas prioritātes izpausmes veids. Šī dienesta koncepcija, kuru atbalsta Augstā pārstāve, tiek īstenota tādā pašā veidā, kāds ir ierosināts ziņojumā, proti, paredzot Eiropas kopējās drošības un aizsardzības politikas struktūru pārcelšanu uz Ārējās darbības dienestu.
<P>
Mēs pilnībā atbalstām civilo spēju pilnveidošanu, lai nodrošinātu pienācīgu līdzsvaru starp resursiem. Ir panākta vienošanās par kārtību, kādā notiks darbinieku pieņemšana darbā, lai Ārējās darbības dienestam nodrošinātu personālu ar vajadzīgo pieredzi. Kā jau zināms, līdz šim tas nebija iespējams.
<P>
Ir ņemti vērā vairāki ziņojuma punkti un uzsāktas konkrētas darbības. Tas jo īpaši attiecas uz civilmilitārās sinerģijas veicināšanu, ES kaujas vienību piemērotāku izmantojamību, mācībām, finansēšanu, kā arī sadarbību ar galvenajiem partneriem, jo īpaši, NATO un Apvienoto Nāciju Organizāciju. Mēs atbalstām arī ES un ANO attiecību stiprināšanu.
<P>
Kopā mēs jau esam daudz paveikuši. Pagājušajā sestdienā Lisabonā Augstā pārstāve vēlreiz tikās ar ANO ģenerālsekretāru. Kā vakar tika atzīts Lisabonā rīkotajā NATO augstākā līmeņa sanāksmē, attiecības starp ES un NATO ir īpaši svarīgs jautājums. Mēs atbalstām arī visu praktisko pasākumu īstenošanu, kuri var stiprināt ES un NATO sadarbību konkrētās jomās, jo īpaši sadarbību tajos gadījumos, kad abi spēlētāji atrodas vienā arēnā.
<P>
Komisija un Augstā pārstāve cer sadarboties ar Parlamentu, lai risinātu šo svarīgo jautājumu par civilmilitāro sadarbību.
<SPEAKER ID="249" NAME="Priekšsēdētāja">
Debates tiek slēgtas.
<P>
Balsošana notiks otrdien, 2010. gada 23. novembrī.
<P>
Rakstiskas deklarācijas (Reglamenta 149. pants)
<SPEAKER ID="992" NAME="Krzysztof Lisek" LANGUAGE="PL">
Civilmilitārā sadarbība, kā arī civilo un militāro spēju pilnveidošana, ir Eiropas kopējās drošības un aizsardzības politikas viens no svarīgākajiem aspektiem. Diemžēl daudzi ar to saistītie aspekti joprojām ir plānošanas posmā. Apspriedēs par šo jautājumu dalībvalstis vienojās, ka minētā mērķa sasniegšanai ir vajadzīgi lieli ieguldījumi. Pašreiz plāni nav īstenoti un struktūras joprojām nav pilnībā izveidotas. Ņemot vērā dabas katastrofu, terora aktu un ārpus ES robežām notiekošo konfliktu pieaugošos draudus, es ceru, ka šis ziņojums veicinās civilmilitāro sadarbību, kā arī civilo un militāro spēju izmantošanu. Šajā ziņojumā ir ietverti praktiski ieteikumi, tostarp attiecībā uz civilo un militāro struktūru izveidi Eiropas Ārējās darbības dienestā, kaujas vienību un Eiropas Žandarmērijas spēku izmantošanu, krīžu pārvarēšanas optimizāciju, kā arī nākamās pamatprogrammas līdzekļu izlietojumu. Visu iepriekš minēto darbību mērķis ir nodrošināt līdzekļu efektīvāku izmantošanu, lai pilnībā īstenotu civilmilitāro sadarbību. Vēl viens svarīgs mērķis ir izvairīties no darbību dublēšanās misijās, kurās piedalās NATO kopā ar ES spēkiem. Es ceru, ka ziņojums būs vērā ņemams stimuls, lai uzsāktu efektīvu civilo un militāro struktūru veidošanu. Baronesei Ashton ir jānodrošina, lai iespējami drīz tiktu īstenoti ziņojumā ietvertie ieteikumi.
<SPEAKER ID="250" NAME="Petru Constantin Luhan" LANGUAGE="RO">
Eiropas Savienībai ir ātri jāreaģē krīzes situācijās, tādēļ ir vajadzīga tās civilo un militāro struktūru efektīvāka koordinēšana. Pastāvīga ES operāciju štāba izveide līdzās Civilās plānošanas un īstenošanas centram, uzlabotu civilmilitāro koordināciju. Attiecībā uz ziņojumā izvirzīto prasību dalībvalstīm darīt pieejamas savas civilās spējas, lai iespējami drīz gūtu faktiskus panākumus, tad es vēlos uzsvērt, ka civilajā jomā Rumānija aktīvi veic pasākumus, lai sasniegtu Civilo pamatmērķi 2010. gadam. Izvērtējot dalībvalstu līdzdalību ES civilajās misijās, Rumānija ir ierindojusies trešajā vietā un sniedz savu ieguldījumu, nodrošinot tādus darbiniekus, kā policijas amatpersonas, militāros policistus, kareivjus, diplomātus, tiesnešus un cilvēktiesību ekspertus. Attiecībā uz valsts civilo spēju stratēģijas pieņemšanu, tad arī šajā ziņā Rumānija ir apsteigusi pārējās dalībvalstis.
