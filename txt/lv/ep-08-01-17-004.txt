<CHAPTER ID="004">
Interneta pārvaldes foruma rezultāti (Riodežaneiro, 2007. gada 12. un 15. novembris) (debates)
<SPEAKER ID="043" NAME="Priekšsēdētāja">
Nākamais punkts ir Komisijas paziņojums par Interneta pārvaldības foruma rezultātiem Riodežaneiro pagājušajā novembrī.
<SPEAKER ID="044" NAME="Meglena Kuneva">
, Komisijas locekle. - Priekšsēdētājas kundze, doma par Interneta pārvaldības forumu (IPF) radās Pasaules sammitā par informācijas sabiedrību Tunisā 2005. gada novembrī, un tika iecerēts, ka tas būs kā nesaistošs forums daudzu ieinteresēto pušu diskusijai par politiku.
<P>
Komisija atbalsta šādas veida forumu. Līdz šim ir notikušas divas sēdes: 2006. gadā Atēnās un 2007. gadā Riodežaneiro. Komisija atzinīgi vērtē jebkāda veida forumu. Komisija arī atzinīgi vērtē Parlamenta piedalīšanos forumā un pateicas par teicamo sadarbību abās sanāksmēs.
<P>
Līdzīgi kā iepriekšējā gadā, sanāksme Riodežaneiro nodrošināja lielisku pamatu bagātinošai apmaiņai, kas ļāva savākt plašu viedokļu spektru par būtiskiem jautājumiem.
<P>
Tāpēc Komisija redz, ka ir vērts atbalstīt galvenās foruma iezīmes, it īpaši dažādu ieinteresēto pārstāvju piedalīšanos un foruma nesaistošo raksturu.
<P>
Es gribētu arī ļoti pateikties jums, ka devāt man iespēju pateikt kaut ko konkrētāku par IPF (mēs esam pieņēmuši šo saīsinājumu), kas notika novembrī Riodežaneiro.
<P>
Vispirms es vēlos pateikties C. Trautmann, M. Harbour, Badia i Cutchet un G. Hökmark, kuri pārstāvēja Parlamentu šajā sanāksmē, par viņu aktīvo piedalīšanos un par teicamās sadarbības turpināšanu. Tas ļāva mums - arī šogad - kopā izcelt vairākas Eiropas prioritātes, tādas kā runas brīvība, digitālās plaisas pārvarēšana, drošība un bērna aizsardzība tiešsaistē.
<P>
Eiropai ir svarīgi izvirzīt šādus jautājumus starptautiskās darba kārtības priekšplānā regulāri. Komisija atbalsta IPF. Šī koncepcija, kura tika izstrādāta Pasaules sammita par informācijas sabiedrību laikā, vēl arvien ir ļoti vērtīga, un visi minētie jautājumi lielā mērā nāk par labu tam, ko mēs mēģinām aktivizēt kā darbības šajā īpašajā jomā.
<P>
Tiešām, par plaša spektra ar internetu saistītiem tematiem dalībnieku skaits - aptuveni 3 100 - skaidri rāda, ka ir patiesa ieinteresētība, lai būtu šāda vieta diskusijām.
<P>
Tas, ka nav nekāda apstiprināta dokumenta par foruma rezultātiem, jāuztver kā procesa spēks, nevis vājums. Šis forums dod iespēju atklātai domu apmaiņai, nespiežot aizstāvēt kādu īpašu rezultātu saistošā dokumentā.
<P>
Tas var var būt pamats, lai labāk saprastu cits cita bažas un sagatavotu ceļu kopēju risinājumu atrašanai. Dinamiskas koalīcijas, kas radušās forumā, ir piemērs tam, ka IPF var darboties kā platforma, kur cilvēki, kam ir kopējas intereses, var tālāk sadarboties.
<P>
Tādējādi Riodežaneiro Interneta pārvaldes foruma sanāksme atkal deva lielisku pamatu bagātinošai apmaiņai, kas ļāva savākt plašu viedokļu spektru par būtiskiem jautājumiem.
<P>
Es vēlos arī vēlreiz pateikties deputātiem un ceru, ka mēs turpināsim mūsu lielisko sadarbību, jo tā ir viena no visdaudzsološākajām jomām mūsu nākamajā darbībā.
<SPEAKER ID="045" NAME="Gunnar Hökmark">
PPE-DE grupas vārdā. - Priekšsēdētājas kundze, ir svarīgi pasvītrot straujo maiņu, ko ir izsaukusi interneta un IKT lietošana ne tikai atsevišķām sabiedrībām, bet arī pasaulei. Visos sabiedrības sektoros interneta ietekme ir mainījusi modeļus un iespējas. Tas ir svarīgi, lai saglabātu perspektīvi nākotnei, jo interneta spēks ir bijis tā neatkarīgais raksturs, tā iespējas un tā spēja piemēroties dažādām iespējām un prasībām sabiedrībā, balstoties uz daudziem dažādiem dalībniekiem un operatoriem.
<P>
Tas ir svarīgi, jo, kad mēs skatāmies nākotnē, mums jānodrošina, lai to var izmantot plaisas pārvarēšanai starp valstīm un cilvēkiem un, lai palīdzētu cīnīties pret nabadzību un atbalstīt attīstību - tas ir izšķirīgi svarīgi tūkstošgades mērķiem, piemēram. Jaunas tehnoloģijas ienākšana arī jāizmanto, lai nodrošinātu, ka lielākam skaitam cilvēku kļūst vieglāk lietot internetu, lielākā skaitā sabiedrību.
<P>
Mums Eiropas Savienībā jākoncentrē uzmanība uz trim svarīgām lietām. Pirmkārt, mums jānodrošina, ka esam apņēmības pilni un atbalstām IPF procesu un tā neatkarīgo un nesaistošo raksturu. Tam ir dziļa nozīme, jo tas ir labs process, kas ir daudz dinamiskāks, ja ir neatkarīgs un nesaistošs.
<P>
Otrkārt, mums jādod ieguldījums nākamā IPF sagatavošanai Deli un jānodrošina, ka mēs diskutējam ar parlamentāriešiem un pilsonisko sabiedrību, lai pasvītrotu tā neatkarību, kā arī iespējas. Treškārt, mums jānodrošina, ka internets ir garantēta brīvība un vārda brīvība.
<SPEAKER ID="046" NAME="Catherine Trautmann" LANGUAGE="FR">
Priekšsēdētājas kundze, dāmas un kungi, Otrs Interneta pārvaldes forums notika Riodežaneiro pagājušā gada 12.-15. novembrī, un to apmeklēja 2 100 cilvēku no visiem pieciem kontinentiem, pārstāvot ieinteresētās interneta puses no visiem publiskajiem un privātajiem sektoriem.
<P>
Forums sniedz labvēlīgu kontekstu nākamo IKT problēmu risinājumiem. Uz kopējas kultūras un partnerības pamata tas piedāvā lēmumus, kas jāpieņem nākamajos pasaules sammitos par informācijas sabiedrību papildus lēmumiem, kas jāpieņem mūsu pašu valstīm.
<P>
Tas arī dod iespēju atklāti pārdomāt interneta komplekso raksturu un ieviest savlaicīgus nosacījumus tā tehniskajiem, ētiskiem un tiesiskiem ierobežojumiem, jo pastāv lielas bažas papildus jautājumiem, kas ir tuvu ES sirdīm: digitālās plaisas samazināšana, vārda brīvība tīmeklī un bērna aizsardzība. Es varētu minēt arī radiofrekvenču mikroshēmas (RFID), radio frekvenču identifikāciju, īsi sakot, lietu interneta veidošanu, tīkla pārslodzes riskus līdz 2010.-2012. gadam, digitalizāciju, it īpaši kultūras precēm, sekas, kas rodas sakarā ar intelektuālā īpašuma aizsardzību un, visbeidzot, IKT pieejamības uzlabošanu mazāk attīstītām valstīm.
<P>
Eiropa noteikti ir laikā veikusi likumdošanas procesu. Tas ir pamudinājums mums, eiropiešiem, bet mēs nedrīkstam atslābt. Daudzi no šiem juridiskajiem un regulatīvajiem jautājumiem tiek uzlaboti arī, pārskatot Telecom paketi.
<P>
Šajā sakarā es vēlos iestāties par jaunu posmu mērķtiecīgā politiskā un uz nākotni orientētā darbā, jo īpaši, veidojot Eiropas IPF, kurā iesaistītos valstu parlamenti un vietējās iestādes: Eiropas forums, īstenots līdz 2009. gadam un varbūt pasaules forums Eiropā, pateicoties Lietuvas pieteikumam uz 2010. gadu.
<P>
Es kā delegācijas vadītāja vēlos pateikties visiem deputātiem, kolēģiem un ierēdņiem par viņu darbu un par viņu pieejamību. Rezolūcija, par kuru mēs balsosim, ir virzības plāns. Es esmu gandarīta, ka tas bauda visu grupu atbalstu Parlamentā. Arī citas Parlamenta komitejas ir laipni lūgtas pieslieties šim darbības kursam, un es vēlos pateikties Komisijai un lūdzu tās deputātus sniegt atbalstu V, Reding. Nobeidzot es gribu lūgt Padomi paredzēt tās darba kārtībā attiecības ar Indiju un gatavošanos jaunajam Deli forumam, un es vēlos rosināt visas dalībvalstis piedalīties aktīvā sadarbībā.
<SPEAKER ID="047" NAME="Toomas Savi">
, ALDE grupas vārdā. - Priekšsēdētājas kundze, citu jautājumu starpā tika apspriesta interneta sabiedriskā pakalpojuma vērtība Riodežaneiro, 2007. gada 13. novembrī. Mūsdienās visierobežotākais resurss Eiropas pilsoņiem ir laiks, un dalībvalstu valdībām ir būtiski svarīgi sabiedriskos pakalpojumus ieviest internetā.
<P>
Mana dzimtene Igaunija ir daudz izdarījusi šajā jomā: e-balsošana, e-nodokļu deklarācijas un e-reģistrs ir tikai daži no veiksmīgajiem e-projektu piemēriem, kurus varētu īstenot visā Eiropā.
<P>
Es zinu, ka ir daudz vieglāk reformēt mazu valsti, kur aptuveni 66 % iedzīvotāju izmanto internetu. Tomēr pūles sabiedrisko pakalpojumu pārvietošanai uz internetu atmaksājas.
<P>
Viens no demokrātijas funkcionēšanas priekšnosacījumiem ir piedalīšanās. E-risinājumi nodrošina iespēju piedalīties ar minimālu piepūli: nav rindu vai ierēdņu, kas izmanto sava amata priekšrocības. Internets dod pilsoņiem lielāku neatkarību un nodrošina viņu lietu kārtošanā objektivitāti.
<P>
Tomēr ir būtiski sākt šādu izglītošanu ar skolas sākuma posmu. No otras puses datorprasmei ir veicies, kur esperanto cieta sakāvi - tā ir kļuvusi par visuniversālāko valodu, - un ir jāveltī pūles ne tikai, lai pārvarētu digitālo plaisu reģionālā un globālā līmenī, bet turot prātā dažādās vecuma grupas un sociālos slāņus.
<P>
Visbeidzot, Eiropas Parlaments bieži, šķiet, nodarbojas ar dokumentu producēšanu milzīgos daudzumos. Kāpēc neatjaunināt mūsu demokrātijas rīkus un neieviest bezpapīra pārvaldi?
<SPEAKER ID="048" NAME="Ryszard Czarnecki" LANGUAGE="PL">
Priekšsēdētājas kundze, internets ir līdzīgs nazim. Nazis ir jālieto mūsu dienišķās maizes griešanai, bet to var lietot arī nogalināšanai. Ir grūti iedomāties mūsdienu pasauli bez interneta un mūsu darba dzīvi bez interneta, bet internetu var arī izmantot nepiedienīgi, piemēram, pedofili.
<P>
Eiropas Savienība tāpēc rīkojās gudri, nosakot bērna aizsardzību internetā kā prioritāti pirms diviem mēnešiem notikušajā Interneta pārvaldes forumā Brazīlijā. Mums jātiecas savienot atvērtību un interneta maksimālu pieejamību ar drošību ne tikai bērniem, bet ikvienam, kas varētu būt pakļauts riskam interneta ļaunprātīgas izmantošanas dēļ.
<P>
Ir nozīmīgi, ka nākamais Interneta pārvaldes forums notiks Deli, Indijas galvaspilsētā. Indija ir valsts, kas ir kļuvusi līdere informātikā, neskatoties uz to, ka ir samērā nabadzīga.. Tā apkalpo globālus uzņēmumus, tādējādi radot iespēju simtiem tūkstošu cilvēku uzlabot savu dzīves līmeni.
<P>
Divus priekšlikumus ir vērts atbalstīt: pirmais ir par Interneta pārvaldes foruma organizēšanu pēc diviem gadiem vienā no dalībvalstīm, Polijā, piemēram, vai varbūt Lietuvā; otrs - apsvērt pašiem sava Interneta pārvaldes foruma izveidi, sava Eiropas foruma izveidi, nevis pasaules forumu. Eiropas Parlamentam ir jābūt svarīgai lomai šajā lietā. Skaidrs, ka pieeja internetam Savienības dalībvalstīs ievērojami atšķiras. Manā valstī, Polijā, tas nav sevišķi izplatīts, lielā mērā finansiālu iemeslu dēļ. Eiropas Savienībai jārīkojas, lai nodrošinātu to, ka pieejamība ir salīdzināma, it īpaši lauku rajoniem.
<SPEAKER ID="049" NAME="Malcolm Harbour" AFFILIATION="PPE-DE">
Priekšsēdētājas kundze, es vēlētos pievienoties C. Trautmann - un es domāju, ka es runāju arī visu savu kolēģu vārdā, - izsakot pateicību Parlamenta prezidentūrai par mums doto iespēju doties kā oficiālai delegācijai.
<P>
Šo faktu īpaši atzīmēja daudzi dalībnieki. Mēs tur bijām visaktīvākie no visām politiskajām delegācijām, un tur bija vairāk Eiropas parlamentāriešu nekā citu. Tomēr mēs tagad redzam signālus, ka citi parlamenti skatās uz Interneta pārvaldes forumu un saprot, ka viņiem jāiesaistās tajā, jo tas pievēršas aktuālām sabiedrības politikas lietām, kurās viņiem ir jāiesaistās.
<P>
Manu kolēģu teiktās runās tika aplūkoti daudzi jautājumi. Es gribētu izteikt dažus vispārinātus novērojumus par to, kāds ir mans procesa redzējums, it īpaši tādēļ, ka es esmu vienīgais šī Parlamenta deputāts, kas ir apmeklējis abus pasaules sammitus par informācijas sabiedrību, un esmu piedalījies procesā kopš paša sākuma. Ir sajūta, ka Riodežaneiro forums sāk piedāvāt daudz vairāk praktisku ideju, un cilvēki sāk saprast informācijas un labākās prakses apmaiņas vērtību visapkārt zemeslodei.
<P>
Tā pamatā ir izpratne par to, ka patiesībā nevis oficiālas, starptautiskas, juridiskas struktūras būs tās, kas nodrošinās daudzus labumus, pēc kuriem mēs tiecamies. Patiesībā mums būs ļoti daudzas lietas jārisina starpvaldību sadarbības veidā un daudzos gadījumos, sadarbojoties ar brīvprātīgām jeb nevalstiskām organizācijām.
<P>
Piemēram, bērna aizsardzības gadījumā, ko iepriekšējais runātājs pieminēja, visveiksmīgākās iniciatīvas ir bijušas tās, kuras veica brīvprātīgās organizācijas - tādas kā manā valstī - Internet Watch Foundation. Bija ļoti svarīgi runāt ar cilvēkiem par šādām organizācijām.
<P>
Nobeigumā es jums došu uzskatāmu piemēru plašākā skatījumā par šādu savstarpēju apmaiņu vērtību. Es piedalījos darba seminārā par patērētāju datu aizsardzības pārkāpumu paziņojumu, par kuru tiks spriests Parlamentā kā par Eiropas likumdošanas daļu. Man ir vesela mape par to, kas ir izdarīts citās valstīs, un es teiktu Komisijai, ka tās priekšlikums pašreiz ir ārkārtēji vājš un daudz varētu iegūt, iepazīstoties ar šo informāciju. Šis ir tas praktiskais labums, ko varam iegūt no šādiem forumiem, un es esmu pārliecināts, ka šis Parlaments spēs dot savu ieguldījumu nākamā foruma darba kārtības attīstīšanā, lai padarītu to vēl efektīvāku.
<SPEAKER ID="050" NAME="Francisca Pleguezuelos Aguilar" AFFILIATION="PSE">
(ES) Priekšsēdētājas kundze, es jūtu, ka Komisāre un visi, kas esam šodien runājuši, esam vienās domās par to, cik svarīgi un sociāli un politiski ietekmīgi ir šādi forumi, kurus apmeklē arvien lielākā skaitā.
<P>
Šī iemesla dēļ es jūtu, ka mums jāapsveic pašiem sevi par to, ko esam apņēmušies darīt Eiropā. Es jūtu arī, ka mums vajadzētu izmantot politisko iespēju šoreiz, lai, kā C. Trautmann teica, apsvērtu jauno Telekomunikāciju paketi, un no šī viedokļa es domāju, ka gan Komisijai, gan Parlamentam nav jāžēlo pūles, lai ne vien piedāvātu Eiropas cilvēkiem pieeju labākajiem digitālajiem pakalpojumiem, bet arī lai vadītu informācijas sabiedrības kā sabiedriskas preces paplašināšanos uz valstīm, kurām ir vajadzīga Eiropas sadarbība un vadība.
<P>
Šajā nozīmē es jūtu, ka tas, kas te tika teikts, ir ārkārtīgi svarīgs: mums jāstrādā pie kopējām problēmām, tādām kā jūtīgums, vārda brīvība un aizsardzība, kas ir prioritāri jautājumi manā izpratnē.
<P>
Pašlaik es domāju, ir būtiski - un ar to es beigšu, priekšsēdētājas kundze, - ka mēs padarām globālos jautājumus savienojamus ar vietējiem jautājumiem. Es ticu, ka tā ir prioritāte, un tādēļ nostāja, kas izteikta rezolūcijā, kuru mēs šodien pieņemsim, ir būtiska: es ticu, ka tas būs pietiekami spēcīgs impulss Komisijai arī turpmāk iekļaut šīs prioritātes savā politiskajā darba kārtībā.
<SPEAKER ID="051" NAME="Lambert van Nistelrooij" AFFILIATION="PPE-DE">
(NL) Priekšsēdētājas kundze, es nebiju Riodežaneiro, bet es biju pirmajā konferencē Atēnās, un tur es redzēju, cik nozīmīga ir foruma formula. Šajā forumā ieinteresētās puses var kopā izzināt ierobežojumus, kas ir ļoti svarīgi un kas, iespējams, tiks izmantots globālās attiecībās turpmāk un arī pārtulkotas ES regulās.
<P>
Ir daudzi diezgan smagi jautājumi šī dialoga fonā. Es domāju par domēnu vārdiem, ikonām un Amerikas ietekmi uz to. Tam pamatā ir doma, ka mēs visi jūtam, ka ir ārkārtīgi svarīgi, lai globālais tīmeklis turpina savu īsteni globālo, nepārprotamo pieeju. Tāpēc ir svarīgi redzēt, ka šajās debatēs atkal parādās signāli par jaunu pieeju ikonām un ka tiek izskatītas partneru idejas.
<P>
Priekšsēdētājas kundze, es vēlos mazliet izgaismot vienu īpašu aspektu šodien. Es ļoti atbalstu Eiropas forumu, Eiropas Interneta pārvaldes foruma interpretāciju nākotnei, ideālā variantā pirms 2009. gada vēlēšanām. Tas , kas mums ir jādara, ir jāpanāk, lai debatēs piedalās valstu parlamenti. No dažu valstu iniciatīvām, piemēram, Apvienotās Karalistes, jūs varat redzēt, ka tie ir dzīvi jautājumi; ņemot vērā to nozīmību nākotnei, nodarbinātībai un labklājībai, kā arī informācijas brīvībai un piedalīšanās brīvībai, ir svarīgi, ka piedalās valstu parlamenti kopā ar citām Eiropas pieejā ieinteresētajām pusēm.
<P>
Es vēršos pie Komisijas ar šo: Es lasu protokolos, ka nav pietiekami daudz instrumentu vai fondu, lai atbalstītu vienu vai otru lietu, lai izvēlētos citu pieejas virzienu. Naudas ir daudz. Skatieties uz i2010, skatieties uz pētniecības programmām utt.! Es patiešām vēlētos, lai tiktu pieņemta ļoti augstsirdīga nostāja, lai izveidotu vēl skaidrāku Eiropas viedokli par šīm problēmām pirms 2009. gada vēlēšanām.
<SPEAKER ID="052" NAME="Zita Pleštinská" AFFILIATION="PPE-DE">
(SK) Paldies jums, priekšsēdētājas kundze, par doto iespēju piedalīties šajās interesantajās debatēs.
<P>
Es stingri atbalstu domu izveidot forumus par interneta pārvaldi, piedaloties Eiropas Parlamenta deputātiem. Internets šodien ir Eiropas pilsoņu neizbēgama dzīves sastāvdaļa neatkarīgi no viņu vecuma. Tomēr nelabvēlīgos rajonos ir gandrīz neiespējami atrast ātru interneta savienojumu. Ar skaudību es bieži skatos reklāmas mūsu Slovākijas sabiedriskajos un privātajos medijos par internetu ar četrreiz lielāku ātrumu un tā priekšrocībām. Tur, kur es dzīvoju, mums šīs priekšrocības nav un mūsu reālā izvēle aprobežojas ar vietējiem avotiem, kam ir nepietiekams ātrums.
<P>
Komisāre M. Kuneva, ko komisārs var izdarīt, lai panāktu, ka nelabvēlīgiem reģioniem un cilvēkiem, kas tur dzīvo, ir vienādas iespējas piedalīties digitālajā pasaulē?
<SPEAKER ID="053" NAME="Gunnar Hökmark" AFFILIATION="PPE-DE">
Priekšsēdētājas kundze, es gribu pateikt tikai vienu lietu. Es gribu pateikties C. Trautmann, kura vadīja delegāciju uz Riodežaneiro un darīja to ļoti labā veidā. Es to nepieminēju savā pirmajā runā, bet es domāju, ka ir svarīgi to pateikt. Mēs visi uzskatījām, ka viņa ir ļoti laba vadītāja. Es tikai gribēju, lai to piemin.
<SPEAKER ID="054" NAME="Meglena Kuneva">
, Komisijas locekle. - Priekšsēdētājas kundze, ļaujiet man pāriet pie nākamajiem soļiem, kas ir konkrētāki. Pēc Riodežaneiro sanāksmes notiks konsultācijas Ženēvā nākamajā mēnesī, lai savāktu viedokļus par Riodežaneiro iznākumiem un gatavošanos nākamajai sanāksmei Deli. Komisija piedalās padomdevēju grupā, kura palīdz ANO ģenerālsekretāram IPF sagatavošanā. Tā kā kopš Pasaules sammita par informācijas sabiedrību tā ir bijusi mūsu prakse, mēs, protams, informēsim deputātus par šīs sanāksmes rezultātiem. Tagad es gribētu atbildēt uz dažiem īpašiem jautājumiem, kurus uzdeva EP deputāti, sākot ar C. Trautmann.
<P>
Mēs atzinīgi vērtējam to, ka C. Trautmann savā runā atklāšanas sesijā pievērsās jautājumam par "lietu internetu” un iespēju par to runāt IPF nākamgad. Attiecībā uz C. Trautmann runas otru daļu, reģionāli IPF ir parādījušies vairākās vietās, un šķiet, ka tas ir noderīgs veids, kā pievērsties interneta pārvaldes jautājumiem, kas ir īpaši svarīgi attiecīgajam reģionam. Komisija stingri atbalsta šo ideju.
<P>
Pārejot pie T. Savi, mēs pilnībā piekrītam viņa paziņojumam, un tāpēc Komisija ir apņēmusies iesaistīties e-izmantošanas attīstībā ar plašām programmām un likumdošanu.
<P>
Atbildot R. Czarnecki, Komisija iesaistās visās iniciatīvās par bērna aizsardzību. Mēs atbalstījām šo punktu IPF darba kārtībā, un mēs grasāmies piedāvāt atjaunotu programmu par bērna aizsardzību internetā.
<SPEAKER ID="055" NAME="Priekšsēdētāja">
Lai slēgtu šīs debates, es esmu saņēmusi rezolūcijas priekšlikumu, ko parakstījušas sešas politiskās grupas saskaņā ar Reglamenta 103. panta 2. punktu.
<P>
Debates ir slēgtas.
<P>
Balsošana notiks šodien plkst. 12.00
<P>
(Sēdi pārtrauca plkst. 11.40 un atsāka plkst. 12.00)
<P>

