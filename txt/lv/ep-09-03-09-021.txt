<CHAPTER ID="021">
Komisijas rīcības plāns integrētas iekšējās kontroles struktūras ieviešanai (īss izklāsts) 
<SPEAKER ID="195" NAME="Priekšsēdētāja">
Nākamais punkts ir G. Stauner ziņojuma Komisijas rīcības plāns integrētas iekšējās kontroles struktūras ieviešanai īss izklāsts Budžeta kontroles komitejas vārdā.
<SPEAKER ID="196" NAME="Gabriele Stauner">
referente. - (DE) Priekšsēdētājas kundze, komisār, dāmas un kungi, efektīvas iekšējās kontroles princips ir vissvarīgākais budžeta princips, kas Komisijai jāņem vērā īstenojot budžetu un izlietojot finanšu līdzekļus. Jau ilgus gadus Eiropas Revīzijas palāta (ECA) un Eiropas Parlaments ir aicinājuši ieviest efektīvāku, produktīvāku budžeta līdzekļu kontroli, un ECA vairākkārt ir mēģinājusi un arī ierosinājusi meklēt risinājumus, lai nodrošinātu to, ka Komisija šos resursus izlieto atbilstīgi un ekonomiski. Tomēr jau vairākus gadus Revīzijas palāta nav spējusi iesniegt Komisijai pozitīvu ticamības deklarāciju. Man Parlamentam jāatgādina kaut vai nesenie notikumi saistībā ar pārkāpumiem Leonrdo programmas īstenošanas gaitā, kā arī citās atbalsta jomās, kurās vienmēr ir bijusi nosliece uz pārkāpumiem un, iespējams, pat blēdībām.
<P>
2006. gada janvārī Komisija pieņēma rīcības plānu integrētas iekšējās kontroles struktūras ieviešanai, kura mērķis atkal bija saņemt no Revīzijas palātas pozitīvu ticamības deklarāciju. Kā jau minēts mūsu ziņojumā, Komisija, izstrādājot šo rīcības plānu, neapšaubāmi ir nopietni centusies. Tomēr Parlamentam ir pilnīgi skaidrs, ka pasākumu īstenošana ir ievērojami aizkavējusies. Tāpēc Komisijai ir ievērojami jāpaātrina paredzēto pasākumu īstenošana, lai tuvākajā laikā Revīzijas palātas gada pārskatā mēs varētu redzēt pozitīvus rezultātus, kā arī, lai mēs - Eiropas Parlamenta deputāti - ar tīru sirdsapziņu varētu apstiprināt budžeta izpildi.
<P>
Es negribu sīkāk iztirzāt vēl aizvien neapmierinošo pasākumu īstenošanas procesu, taču es gribētu uzsvērt, ka tagad, kad saistībā ar ekonomikas atveseļošanas plānu gandrīz visi atbalsta pasākumu īstenošanas kritēriji, arī attiecībā uz steidzamas palīdzības sniegšanu, ir ievērojami atviegloti, vēl vairāk ir nepieciešami efektīvi kontroles pasākumi. Atcerieties kaut vai paredzēto struktūrfondu prasību samazināšanu un ievērojamās pārmaiņas, kas notiek saistībā ar ES Globalizācijas fonda atbilstības kritērijiem.
<P>
Protams, mēs zinām, ka visus atbalsta pasākumus, sevišķi struktūrfondu darbības jomā, īsteno cieši sadarbojoties ar dalībvalstīm, un tas ir ārkārtīgi svarīgi, lai nodrošinātu izdevumu pamatotību, taču tas arī būtiski sarežģī Komisijas kontroli.
<P>
Mēs jau gadiem ilgi zinām, ka Komisija šādas kontroles dalībvalstīs nevar veikt tā, kā varbūt gribētos un kā to pieprasa budžeta principi un Revīzijas palātas priekšstati. Parlamentam ir ļoti sarežģīti gūt galīgo pārskatu, sevišķi par dalībvalstu gada kopsavilkumiem un pārvaldības deklarācijām, ko Komisija mums pirmo reizi iesniedza 2008. gada 15. februārī, jo šajos dokumentos nav ievēroti vienoti kritēriji.
<P>
Tāpēc mēs savā ziņojumā - ko vienbalsīgi pieņēma arī Budžeta kontroles komiteja - prasām nepārtraukti ietekmēt dalībvalstis, lai tās iesniegtu pilnīgus un saprotamus datus. Es patiesi ceru, ka Komisija turpinās nopietni veikt savu uzdevumu un ieviesīs iekšējās kontroles struktūru. Liels paldies!
<SPEAKER ID="197" NAME="Jacques Barrot">
Komisijas priekšsēdētāja vietnieks. - - (FR) Priekšsēdētājas kundze, es pateicos Stauner kundzei par ziņojumu un Parlamentam par lietišķajām sarunām, sākot no brīža, kad Komisija uzsāka pildīt budžeta izpildes rīcības plānu, lai iegūtu pozitīvu ticamības deklarāciju.
<P>
Šajā saistībā Komisija uzskata, ka Revīzijas palātas izdotā ticamības deklarācija par 2007. gadu ir vislabākā, kāda jebkad ir bijusi. Šos uzlabojumus ir veicinājis rīcības plāns. Es esmu gandarīts, ka varu jums paziņot, ka 3. februārī Komisija izvirzīja pieņemšanai savu pēdējo ziņojumu par sasniegtajiem panākumiem. Kā jau Stauner kundze savā ziņojumā prasīja, rezolūcijā par budžeta izpildi jūs varēsiet ņemt vērā šo ziņojumu.
<P>
Mūsu 3. februāra paziņojums ir rīcības plāna ietekmes, sākot no 2008. gada 31. Decembra, sākotnējais novērtējums. Tajā secināts, ka pašreizējās Komisijas pilnvaru termiņa laikā ir panākts ievērojams progress. Es minēšu dažus piemērus.
<P>
Vienkāršošanas ziņā budžeta izdevumu daļa, kas izlietoti saskaņā ar to, ka piemēroti skaidrāki un vieglāki atbilstības noteikumi, ir pieaugusi par 25 % no budžeta. Ekonomikas atveseļošanas plāna pamatnostādnēs mēs ierosinām arī citus vienkāršošanas pasākumus, sevišķi attiecībā uz struktūrfondiem.
<P>
Revīzijas palāta ziņoja, ka Komisijas dienestu gada pārskati, kas noformēti saskaņā ar 3. pasākumu, ir kļuvuši skaidrāki un uzticamāki.
<P>
Komisija ir pastiprinājusi struktūrfondu finanšu korekcijas 11. pasākumam: 2008. gadā atguva kopumā 1 miljardu 500 miljonus. 2007 gadā kopumā atguva tikai 288 miljonus.
<P>
Komisijas dienesti kontroles metodēm aizvien vairāk piemēro kopējus standartus, tādējādi nodrošinot daudz labāku saskaņotību un rezultātu apmaiņu. Tas palīdz samazināt administratīvo slogu un ļauj labāk izmantot kontroles rezultātus.
<P>
Mēs turpinām pastiprināt dalībvalstu atbildību par dalīto pārvaldību - 5. pasākums - un nupat mēs otrreiz saņēmām gada revīzijas kopsavilkumus. Vienlaikus ar citām iniciatīvām Komisija turpinās veikt kontroles sistēmas uzlabošanas pasākumus.
<P>
Stauner kundzes ziņojumā uzsvērta pieļaujamā riska jēdziena galvenā loma turpmāko uzlabojumu veikšanā. Šī jēdziena mērķis ir politikas līmenī noteikt pieļaujamo līdzsvaru starp kontroles rezultātiem un to izmaksām. Ir skaidrs, ka nav iespējams panākt kļūdu līmeni, kas līdzinātos nullei, loģiskāk būtu, ja kļūdu līmenis svārstītos atkarībā no attiecīgās pārbaudāmās jomas.
<P>
Pamatojoties uz jaunāko Komisijas paziņojumu, par šo jēdzienu notiek iestāžu pārrunas. Priekšsēdētāja vietniekam S. Kallas janvārī bija iespēja apspriest šo jautājumu Parlamentā. Es gribētu uzsvērt to, cik svarīga ir šī iniciatīva, kas ļaus iestādei, kas apstiprina budžeta izpildi labāk novērtēt Komisijas ieviestās riska pārvaldības kvalitāti.
<P>
Mūsu pēdējais ziņojums liecina, ka Komisija ir pabeigusi vairāku pasākumu izpildi. Revīzijas palāta savā 2008. gada pārskatā pati veiks vairāku pasākumu ietekmes novērtējumu.
<P>
Es pateicos Stauner kundzei par ziņojumu, kas aicina mūs turpināt uzlabot mūsu grāmatvedības sistēmu.
<SPEAKER ID="198" NAME="Priekšsēdētāja">
Ar to mēs noslēdzam šo darba kārtības punktu. Balsojums notiks rītdien.
<P>
Rakstiskas deklarācijas (Reglamenta 142. pants)
<SPEAKER ID="996" NAME="Louis Grech  " AFFILIATION="PSE">
rakstiski. - Šis ziņojums, kura mērķis ir padarīt Eiropas izdevumu sistēmu pārredzamāku, efektīvāku un atbildīgāku, ir daudz piemērotāks nekā jebkad agrāk, lai ES budžetu īstenotu saskaņā ar pareizas finanšu pārvaldības principiem. Lai gūtu maksimālu labumu no mūsu politikas jomām un prioritātēm, mums vajadzīga patiesa apņemšanās ieviest pārredzamību un efektīvas iekšējās kontroles sistēmas. Turklāt es pilnībā atbalstu viedokli, ka, ja izdevumu un riska ziņā kādu pasākumu nevar apmierinoši īstenot, tad tas ir jāpārskata. Pašreizējā ekonomiskajā situācijā mēs nekādā mērā nevaram pieļaut Eiropas finanšu līdzekļu izšķērdēšanu vai ļaunprātīgu izmantošanu. Tajā pašā laikā šim procesam ir nepieciešamas vienkāršākas juridiskās prasības. Ir svarīgi vienkāršot ES līdzekļu pieprasītāju un saņēmēju administratīvo un finansiālo slogu, sevišķi tāpēc, ka daudzos gadījumos nevajadzīga birokrātija ir traucējusi efektīvai politikas īstenošanai. Parieza līdzsvara atrašana ir sarežģīts uzdevums.
