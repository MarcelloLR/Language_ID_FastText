<CHAPTER ID="016">
Bīstamo kravu iekšzemes pārvadājumi (debates) 
<SPEAKER ID="388" NAME="Priekšsēdētājs">
Nākamais punkts ir Transporta un tūrisma komitejas ieteikums otrajam lasījumam attiecībā uz Padomes kopējo nostāju, lai pieņemtu Eiropas Parlamenta un Padomes direktīvu par bīstamo kravu iekšzemes pārvadājumiem (06920/3/2008 - C6-0160/2008 - (referents Bogusław Liberadzki).
<SPEAKER ID="389" NAME="Bogusław Liberadzki">
referents. - (PL) Priekšsēdētāja kungs! Es gribētu izmantot šo iespēju, lai apsveiktu komisāru Tajani kungu šajā Parlamentā viņa jaunajā amatā. Es balsoju par jums, komisāra kungs, un esmu pārliecināts, ka rīkojos pareizi.
<P>
Direktīva par bīstamo kravu iekšzemes pārvadājumiem atjaunina četrus Komisijas lēmumus un apvieno tos vienā tiesību aktā. Tās darbības jomā ir iekļauti bīstamo kravu pārvadājumi pa iekšzemes ūdensceļiem, uz kuriem līdz šim neattiecas ES tiesību akti. Priekšlikums iekļauj Kopienas tiesību aktos arī starptautiskos noteikumus par bīstamo kravu pārvadājumiem un paplašina to darbības jomu attiecībā uz valsts mēroga pārvadājumiem. Jācer, ka rezultātā tiks panākts augsts drošības līmenis, uzlabojot vairākveidu pārvadājumus bīstamo kravu transportā.
<P>
Es gribētu atgādināt, ka pirmajā lasījumā Parlaments pieņēma 42 grozījumus. Katrā ziņā šajos grozījumos bija noteikts, ka dalībvalstis, kurās nav dzelzceļa sistēmas, ir atbrīvotas no pienākuma transponēt un īstenot šo direktīvu. Grozījumi noteica arī divu gadu pārejas periodu, lai sagatavotu šo noteikumu efektīvu īstenošanu. Turklāt tika ieviests princips, ka dalībvalstis var noteikt īpašas prasības attiecībā uz bīstamo kravu valsts un starptautiskajiem pārvadājumiem to teritorijā, ņemot vērā sauszemes transportlīdzekļu, dzelzceļa vagonu un upju kuģu īpatnības. Dalībvalstis var noteikt arī konkrētus maršrutus vai īpaša veida pārvadājumus un izveidot sevišķus noteikumus attiecībā uz bīstamo kravu pārvadājumiem pasažieru vilcienos valsts teritorijā.
<P>
Padome un Komisija pieņēma šos grozījumus. Padome uzskatīja par vajadzīgu iekļaut vēl divus grozījumus. Pirmkārt, 1. pantam ir ierosināts papildu punkts. Tas dos dalībvalstīm iespēju reglamentēt vai stingri aizliegt bīstamo kravu pārvadājumus to teritorijā ar drošību nesaistītu iemeslu dēļ. Otrkārt, Padome ierosina pievienot jaunu punktu 8. pantam, nosakot, ka Komisija sniedz finansiālu atbalstu dalībvalstīm ADR (Eiropas valstu Nolīgums par bīstamo kravu starptautiskajiem pārvadājumiem ar autotransportu), RID (Noteikumi par bīstamo kravu starptautiskajiem dzelzceļa pārvadājumiem un ADN (Eiropas valstu nolīgums par bīstamo kravu starptautiskajiem pārvadājumiem pa iekšējiem ūdensceļiem) un to grozījumu tulkošanai dalībvalstu oficiālajās valodās.
<P>
Es kā referents atbalstu abus Komisijas priekšlikumus un aicinu tos pieņemt. Nobeigumā es gribētu pateikt, cik ļoti mani iepriecināja Komisijas un Padomes efektīvā un piekāpīgā attieksme.
<SPEAKER ID="390" NAME="Antonio Tajani">
Komisijas loceklis. - (IT) Priekšsēdētāja kungs, dāmas un kungi! Pirms runāju par direktīvu, kuras referents ir Liberadzki kungs, es gribētu pateikties Parlamentam par šodien parādīto uzticību man kā Eiropas transporta komisāram. Paldies nedaudzajiem vēl klātesošajiem deputātiem, taču arī es bieži neierados uz vakara sanāksmēm. Paldies par uzticēšanos man; īpašs paldies par piedalīšanos Transporta komitejas dalībniekiem.
<P>
Jāsaka, ka es jūtos nedaudz aizkustināts. Es pirmo reizi runāju ne tik daudz no citas vietas plenārsēžu zālē - esmu pavirzījies četras vietas tālāk, - bet man noteikti ir liels gods būt šeit, un man šķiet, ka Parlamentam ir svarīgi, lai Komisijas krēslā sēdētu kāds deputāts - jo sirds dziļumos es uzskati sevi par tādu.
<P>
Atvainojiet mani par šo novirzi, priekšsēdētāja kungs, taču es domāju, ka ir pareizi sākt runu, vēlreiz pateicoties Parlamentam par to, ko tas man devis daudzajos gados, un par man parādīto uzticību, kas apstiprinājās šorīt.
<P>
Komisijas loceklis. - Priekšsēdētāja kungs, dāmas un kungi! Diemžēl mana runa šajās debatēs būs īsa. Šā teksta pirmajā lasījumā Parlaments pieņēma daudzus grozījumus, kurus kopējā nostājā atbalstīja Padome. Šajā tekstā, kas dod iespēju pieņemt priekšlikumu otrajā lasījumā, ir izvirzīti tikai dažādi tehniski papildinājumi. Transporta un tūrisma komiteja tos vienbalsīgi atbalstīja, un Komisija tiem pilnīgi piekrīt. Otrajā lasījumā iekļautie punkti dod galīgo slīpējumu priekšlikumam par bīstamo kravu pārvadājumiem. Tādējādi šis teksts ir kļuvis daudz skaidrāks attiecībā uz smalkākām detaļām, un to es vērtēju ļoti atzinīgi.
<P>
Es gribētu izmantot iespēju un īpaši pateikties referentam Liberadzki kungam par efektīvo darbu pie šī priekšlikuma. Es pateicos viņam arī par šodien man parādīto uzticību un ceru, ka es varēšu strādāt kopā ar viņu un arī visiem pārējiem šī Parlamenta deputātiem līdz parlamentāro pilnvaru beigām.
<SPEAKER ID="392" NAME="Renate Sommer">
PPE-DE grupas vārdā. - (DE) Priekšsēdētāja kungs! Es gribētu sākt ar pateicību referentam par viņa darbu un nenogurstošo gatavību apspriest šo jautājumu.
<P>
Ierosinātā direktīva par bīstamo kravu iekšzemes pārvadājumiem iekļauj starptautiskos noteikumus Kopienas tiesību aktos un paplašina to darbības jomu attiecībā uz valsts mēroga pārvadājumiem. Tā atjaunina četras direktīvas un četrus Komisijas lēmumus par bīstamo kravu transportu un sakausē tos vienā vienkāršotā tiesību aktā. Tas ir patīkams Eiropas tiesību akta piemērs, kas tiešām samazina birokrātiju un īsteno labākas tiesību aktu izstrādes principu.
<P>
Noteikumi par bīstamo kravu pārvadājumiem ir svarīgi mūsu transporta sistēmai. Kopējais bīstamo kravu pārvadājumu daudzums Eiropas Savienībā ir aptuveni 110 miljardi tonnkilometru gadā, un šo preču droša pārvadāšana ir ārkārtīgi svarīga gan satiksmes drošības, gan vides ziņā. Šie noteikumi nodrošina augstu drošības līmeni starptautiskajos un valsts mēroga pārvadājumos, piemērojot saskaņotas prasības, kuras labvēlīgi ietekmēs pārvadājumu iekšējo tirgu. Tajā pašā laikā vienoti noteikumi atvieglo pārvadājumu operatoru darbu un tādējādi uzlabo transporta savietojamību. Tiek veicināti daudzveidīgi pārvadājumu procesi.
<P>
Īpaši apsveicama, manuprāt, ir darbības jomas paplašināšana, iekļaujot iekšzemes kuģojumus. Vienoti drošības noteikumi turpmāk attieksies uz visiem ES iekšzemes ūdensceļiem. Tas uzlabos darba apstākļus uz kuģiem un palielinās pārvadājumu drošību. Tas nodrošinās ieguvumus arī vides aizsardzībā un samazinās izmaksas. Tas, iespējams, uzlabos iekšzemes kuģniecības iespējas un izredzes tirgū, savukārt samazinot mūsu ceļo noslogojumu un palīdzot aizsargāt vidi.
<P>
Padomes kopējā nostājā, kuru Transporta un tūrisma komiteja pieņēma bez grozījumiem, ir iekļauti divi grozījumi attiecībā uz Parlamenta nostāju pirmajā lasījumā. Pirmkārt, kopējā nostāja ierosināta noteikumu, kas dod dalībvalstīm iespēju reglamentēt vai stingri aizliegt bīstamo kravu pārvadājumus to teritorijā ar drošību nesaistītu iemeslu dēļ. Šis noteikums ir paskaidrojošs, un tas iekļauts tikai lielākas skaidrības nolūkā. Mums par to bija dažādas diskusijas.
<P>
Otrkārt, kopējā nostājā ir noteikts, ka Komisija sniedz finansiālu atbalstu dalībvalstīm ADR (Eiropas valstu Nolīgums par bīstamo kravu starptautiskajiem pārvadājumiem ar autotransportu), RID (Noteikumi par bīstamo kravu starptautiskajiem dzelzceļa pārvadājumiem un ADN (Eiropas valstu nolīgums par bīstamo kravu starptautiskajiem pārvadājumiem pa iekšējiem ūdensceļiem) un to grozījumu tulkošanai dalībvalstu oficiālajās valodās. Jāatzīst, ka sākumā es biju skeptiski noskaņota pret šo grozījumu. Taču Eiropas Komisija mani pārliecināja, ka šī pieeja ir ļoti svarīga, lai nodrošinātu tulkojumu kvalitāti un tādējādi atvieglotu noteikumu pareizu īstenošanu. Starp citu, tas ir arī lētāk.
<P>
Tātad, īsi sakot, mēs uzskatām, ka visi grozījumi ir pieņemami, un tas nozīmē, ka mēs tagad varam pabeigt šo svarīgo un vispārējas domstarpības neizraisošo jautājumu.
<SPEAKER ID="393" NAME="Nathalie Griesbeck">
ALDE grupas vārdā. - (FR) Priekšsēdētāja kungs, komisāra kungs, dāmas un kungi! Tagad ir mana kārta apsveikt jūs šovakar. Zināmā mērā šīs ir jūsu ugunskristības, un kā francūziete es īpaši augstu novērtēju to, ka pirmdienas vakara uzklausīšanā un šovakar jūs runājāt franču valodā, turklāt runājāt tekoši. Tas bija patiess baudījums. Es gribētu pateikties arī kolēģim Liberadzki kungam par sarunām, kuras viņš vadīja Transporta un tūrisma komitejā, pārbaudot šo priekšlikumus direktīvai par bīstamu preču pārvadājumiem.
<P>
Kā nupat paskaidrots, Parlaments jau izteica viedokli par šo priekšlikumu 2007. gada septembrī, un es, savukārt, atzinīgi vērtēju vienošanos, kas panākta ar Padomi un Komisiju, jo tas, galu galā, nozīmē, ka šāvakara sarunas apspriedes par šo tekstu daudzējādā ziņā ir tikai formalitāte. Tomēr es gribētu izmantot šo iespēju - jo mēs esam draugu vidū - un uzsvērt, ka, manuprāt, šis teksts nozīmē ievērojamu progresu attiecībā uz bīstamo kravu pārvadājumu kontroles uzlabošanu mūsu teritorijā un ka preču, it īpaši bīstamo kravu, transports rada lielas bažas mūsu iedzīvotājiem, un tas ir svarīgs ilgtspējīgas attīstības jautājums.
<P>
Bīstamās preces, kuras pašlaik pārvadā Eiropas Savienībā, ir aptuveni 10 % no visiem preču pārvadājumiem, un tas ir tiešām liels skaitlis. Tas nozīmē 110 miljardus tonnkilometru gadā, no kuriem 50 % pārvadā pa autoceļiem - tas ir milzīgs daudzums, 25 % pa dzelzceļu un 17 % pa iekšzemes ūdensceļiem.
<P>
Šī direktīva, kura paredzēta pašreizējo noteikumu atjaunināšanai, ir vēl jo vairāk slavējama šajā sarežģītajā laikā, jo tā apvieno četras direktīvas vienā tiesību aktā. Tas neapšaubāmi ir solis virzībā uz lielāku pārredzamību, un ir ļoti svarīgi, lai visi Eiropas iedzīvotāju atzīst mūsu lēmumus par saprotamiem.
<P>
Nobeigumā, arī es priecājos, ka direktīvā ir iekļauta iekšzemes kuģošana. Preču pārvadājumiem pa ūdensceļiem ir jāpievērš daudz lielāka uzmanība, jo tas ir videi draudzīgs transports, kas var sniegt atbildi uz pastāvīgo prasību mainīt Eiropas transporta sistēmas līdzsvaru. Direktīvu apvienošana vienā tiesību aktā ieviesīs lielāku skaidrību un pārredzamību noteikumos, ko piemēro pašreizējai situācijai, kad mēs ceram un lūdzam lielāku pārvadājumu savietojamību. Es atzinīgi vērtēju šo progresīvo soli it īpaši attiecībā uz pārvadājumu nozares darbiniekiem laikā, kad Eiropas Savienības darbs ne vienmēr tiek pietiekami izskaidrots un diemžēl mūsu iedzīvotāji reizēm to saprot nepareizi.
<SPEAKER ID="394" NAME="Eva Lichtenberger">
Verts/ALE grupas vārdā. - (DE) Priekšsēdētāja kungs, komisāra kungs! Zāle tiešām nav pārpildīta. Es biju domājusi, ka šis ir pietiekami svarīgs jautājums, lai piesaistītu vairāk cilvēku. Direktīvas par bīstamo kravu iekšzemes pārvadājumiem otrais lasījums atkal liek man pievērst uzmanību galvenajai problēmai, proti, ka jebkura direktīva ir tik laba, cik laba ir tās kontrole.
<P>
Mums ir nedaudz pieaudzis bīstamo kravu apjoms, kuras pārvadā dažādos veidos. Diemžēl, kā apgalvo inspektori, mēs vērojam arī paviršības pieaugumu it īpaši preču deklarēšanā. Ja pārvadājamā bīstamā krava ir deklarēta nepareizi, sekas var būt burtiski nāvējošas, ja notiek negadījums. Piemēram, ja ugunsdzēsēji nevar noteikt, ar kādu līdzekli dzēst pārvadājamo kravu, tam var būt liktenīgas sekas. Insbrukā, kas ir gandrīz mana dzimtā pilsēta, tik tikko izdevās novērst plaša mēroga katastrofu tikai pateicoties tam, ka reģiona vecākais ķīmiķis, par laimi, strādāja uz pusslodzi par ugunsdzēsēju. Tādēļ es aicinu jūs joprojām kontrolēt šo jautājumu un pārbaudīt arī domāšanu. Tas ir galvenais jautājums; tiešām, tas ir vissvarīgākais jautājums, un es izsaku šo pašu aicinājumu arī dalībvalstīm.
<P>
Es saskatu uzlabojumus saistībā ar iekšzemes ūdensceļu iekļaušanu. Ja notiek avārija, pārvadājot ķīmiskās vielas pa upi, sekas var būt ārkārtīgi ilgstošas un liktenīgas videi.
<P>
Manuprāt, ir svarīgi saglabāt un pastiprināt noteikumus attiecībā konkrētu maršrutu noteikšanu bīstamo kravu pārvadājumiem. Ja ceļā ir stāvi pakalni un ielejas, kuriem, iespējams, pievienojas ļoti intensīva satiksme noteiktos gadalaikos vai atvaļinājumu sezonas sākumā, tad ir svarīgi nodrošināties pret galvenajiem apdraudējumiem. Manuprāt, būtu pareizi un atbilstīgi paplašināt prasības par eskortu, pārvadājot īpaši bīstamas kravas, piemēram, kodīgas vielas vai sprāgstvielas. Mums ir jāturpina darbs pie šī jautājuma, jo var tikt apdraudēti arī citi ceļa lietotāji, un avārijas gadījumā rasties lieli sarežģījumi. Diemžēl veiktās pārbaudes nereti atklāj arī to, ka transportlīdzekļu stāvoklis nav īpaši labs.
<P>
Tādēļ es gribētu nobeigumā izteikt aicinājumu Parlamentam: "Direktīvas efektivitātes saglabāšanai ir vajadzīgas pārbaudes un kontrole.”
<SPEAKER ID="395" NAME="Jaromír Kohlíček">
GUE/NGL grupas vārdā. - (CS) Es gribētu apsveikt jauno komisāru. Priekšsēdētāja kungs, dāmas un kungi! Vai nu mums tas patīk vai nē, bet bīstamās kravas ir jāpārvadā Eiropas Savienībā tieši tāpat, kā ir jāpārvadā parastas kravas. Pašlaik bīstamās kravas veido aptuveni 8 % no kravu pārvadājumiem, un ir labi, ka šajā ziņojumā izvirzīts uzdevums apkopot pašreizējās direktīvas saskaņā ar spēkā esošajiem starptautiskajiem nolīgumiem. Kravu transporta saskaņošana, it īpaši attiecībā uz vairākveidu pārvadājumiem, ir ārkārtīgi svarīgs un loģisks solis, kas labvēlīgi ietekmēs ES iekšējo tirgu. Pārvadājumu drošību vislabāk panākt, apvienojot noteikumus. Šajos noteikumos skaidri jānosaka kravu marķēšana, preces jākvalificē saskaņā ar to bīstamības pakāpi.
<P>
Es varu saskatīt tehniskās direktīvas nepieciešamību un piekrītu kolēģei Lichtenberger kundzei, ka ir vajadzīga ļoti rūpīga pārbaude, lai pārliecinātos, vai saturs atbilst aprakstam. Padome pārņēma visus pirmajā lasījumā Parlamenta pieņemtos grozījumus. Kopējā nostājā ir iekļauti tikai divi nelieli grozījumi. Tie ir finansiāls atbalsts dalībvalstīm direktīvas tulkošanai attiecīgajās valsts valodās un atļauja dalībvalstīm lemt par III pielikuma prasību īstenošanu īpašos gadījumos. Direktīva palīdz sniegt tiesību aktu skaidru tulkojumu un vienkāršo to attiecībā uz pārvadājumu pa dzelzceļu, sauszemes ceļiem un iekšzemes ūdensceļiem. Manuprāt, nereti visbīstamākie ir tieši autopārvadājumi, nevis pārvadājumi pa ūdensceļiem. Tādēļ GUE/NGL grupa balsos par ierosināto direktīvu.
<SPEAKER ID="396" NAME="Robert Evans" AFFILIATION="PSE">
Priekšsēdētāja kungs! Vispirms es gribētu pateikties draugam un kolēģim Bogusław Liberadzki par viņa darbu pie šī svarīgā dokumenta. Es vēlos apsveikt ar šāvakara debiju arī mūsu jauno komisāru. Būšu atklāts pret Tajani kungu: es šodien nebalsoju par viņu. Es nebalsoju pret viņu, es neatturējos, es vienkārši nepiedalījos balsošanā. Es gribētu, lai Tajani kungs saprot, ka tas nebija nekas personīgs, tas bija vairāk protests pret sistēmu un Itālijas procedūrām.
<P>
Tomēr es respektēju viņa iecelšanu un esmu pārliecināts, ka turpmākajos mēnešos viņš centīsies darīt visu, ko spēj, lai pārliecinātu mani un pārējos par saviem lielajiem nopelniem, labajām īpašībām un kompetenci tajā lomā, kuru viņš veic šajā Parlamentā.
<P>
Man šķiet, pirms dažām dienām Īrijas vēlētāji mums parādīja, ka ne tuvu visi eiropieši atbalsta Eiropas Savienību un Eiropas sadarbību un skaidri izprot tās nozīmi un dotos ieguvumus, un to, kāpēc vispirms ir vajadzīgi Eiropas mēroga noteikumi.
<P>
Tomēr es domāju, ka arī visi tie ļaudis, kuri balsoja ,,nē”, gaidīs, lai viņu valstu valdības un arī Eiropas Savienība rūpējas par viņiem. Kaut gan tieši šis temats varētu nebūt pirmais, kas viņiem nāk prātā, patiesībā bīstamo kravu iekšzemes pārvadājumi ir svarīgs jautājums un liela atbildība, un tas prasa mūsu visu uzmanību.
<P>
Tikai tagad, pateicoties šai direktīvai, mums ir tiešām Eiropas mēroga noteikumi, kas attiecas uz bīstamo kravu pārvadājumiem, tiem pārvietojoties no vienas valsts pāri visam kontinentam.
<P>
Liberadzki kungs ļoti pareizi norādīja, ka daudzās valstīs nebija iekšēju vai valsts mēroga noteikumu. Tādējādi šis ziņojums uzliek atbildību valstu valdībām. Taču jebkurš tiesību akts ir tikai tik labs, cik laba ir tā izpilde. Tādēļ es ceru, ka Tajani kungs, cenšoties iegūt manu pilnīgi uzticību, kā starpnieks darīs visu iespējamo, lai mudinātu dalībvalstis nodrošināt šo tiesību aktu atbilstīgu pārraudzību, izpildi un, ja vajadzīgs, veikt grozījumus, un lai tie, kuri pārkāpj šo direktīvu, tiktu stingri sodīti.
<SPEAKER ID="397" NAME="Silvia-Adriana Ţicău">
PSE grupas vārdā. - (RO) Godātais prezidenta kungs, komisāra kungs! Arī es gribētu jūs apsveikt un novēlēt panākumus darbā, un es vēlos pateikt, ka mēs liekam uz jums lielas cerības.
<P>
Es gribētu apsveikt kolēģi Liberadzki kungu ar šo ziņojumu, kas ir daļa no tiesību aktu vienkāršošanas procesa un patiesībā apkopo un modernizē četras direktīvas vienā tekstā. Iepriekšējie Eiropas Savienības tiesību akti neattiecas uz bīstamo kravu jūras pārvadājumiem, ko noteica dažādu daudzpusēju nolīgumu noteikumi, kuriem pievienojās dalībvalstis.
<P>
Tādēļ ir svarīgi, lai mums būtu Kopienas noteikumi ar kopīgiem noteikumiem visām dalībvalstīm attiecībā uz bīstamo kravu pārvadājumiem visiem pārvadājumu veidiem. Šādi noteikumi dod iespēju mainīt kravu pārvadājumus no viena pārvadājumu veida uz citu. Turklāt dalībvalstis, papildinot direktīvas noteikumus, var iekļaut valsts tiesību aktos īpašas prasības papildus direktīvas attiecībā uz transportlīdzekļiem, dzelzceļa vagoniem un kuģiem, kas paredzēti pārvadājumiem pa iekšzemes ūdensceļiem.
<P>
Padomes ierosinātie grozījumi ievieš divus jaunus elementus: pirmkārt, dalībvalstis drīkst reglamentēt vai stingri aizliegt bīstamo kravu pārvadājumus pa iekšzemes ūdensceļiem ar drošību nesaistītu iemeslu dēļ. Otrais grozījums nosaka, ka Komisija ir atbildīga par finansiāla atbalsta sniegšanu dalībvalstīm, lai nodrošinātu Eiropas nolīgumu par bīstamo kravu pārvadājumiem pa autoceļiem, dzelzceļu un ūdens ceļiem tulkojumus valsts valodās.
<P>
Tomēr es uzskatu, ka visām dalībvalstīm ir jāīsteno informācijas kampaņas, lai darītu zināmus interesentiem jaunās direktīvas noteikumus. Šo noteikumu izpilde ir ļoti svarīga. Atbildīgajām iestādēm ir jānodrošina, lai bīstamo kravu pārvadājumi tiku veikti tikai saskaņā ar kopīgajiem noteikumiem un izveidotajiem ierobežojumiem.
<SPEAKER ID="398" NAME="Reinhard Rack" AFFILIATION="PPE-DE">
(DE) Priekšsēdētāja kungs, Komisijas priekšsēdētāja vietnieka kungs! Atļaujiet apsveikt jūs jaunajā amatā! Mums, bez šaubām, būs daudz iespēju turpmāk apspriest ar jums jautājumus par pārvadājumiem, un es to gaidu ar patiesu prieku. Es gribētu pateikties referentam arī par laba tiesību akta nodrošināšanu. Tagad mums ir jānodrošina, lai dalībvalstis pēc iespējas ātrāk īstenotu šo tiesību aktu, un vēl svarīgāk - kā jau šeit minēja - ir nodrošināt, lai attiecīgos valsts tiesību aktus un noteikumus pareizi piemērotu vietējā līmenī. Šeit mums ir vajadzīga atbildīgo iestāžu iesaiste un uzmanīga pieeja. Mums nevajag, lai tie, kuri atbild par pārraudzību, būtu pavirši vai iecietīgi izturētos pret pārkāpumiem.
<P>
Kā teica iepriekšējie runātāji, ir svarīgi deklarēt bīstamās kravas tā, lai būtu iespējams veikt pienācīgas pārbaudes un eskortēšanu. Tas uzlabos drošību uz mūsu autoceļiem un arī uz iekšzemes ūdensceļiem.
<SPEAKER ID="399" NAME="Wiesław Stefan Kuc" AFFILIATION="UEN">
(PL) Priekšsēdētāja kungs! Aptuveni pirms gada es, braucot pa automaģistrāli, redzēju, kā apgāžas kravas automobilis, kas veda šķidrināto gāzi. Nobraukt no maģistrāles nebija iespējams, un drīz izveidojās gara rinda. Ikviens aizturēja elpu bailēs no sprādziena. Šādi gadījumi ir ikdienišķa parādība uz Eiropas autoceļiem. Labi, ka mēs beidzot pieņemam tiesību aktu attiecībā uz šo jautājumu un ka tādējādi mūsu ceļu un dzelzceļu tīkli kļūs drošāki. Izskatāmā direktīva ir vēl viens pasākums, lai palielinātu mūsu iedzīvotāju drošību, samazinātu negadījumu skaitu un izveidotu vienotu tiesisko noteikumu kopumu.
<P>
Es gribētu pateikties Liberadzki kungam par darbu, kas nesis labumu mums visiem.
<SPEAKER ID="400" NAME="Antonio Tajani">
Komisijas loceklis. - (IT) Priekšsēdētāja kungs, dāmas un kungi! Manuprāt, ir paveikts labs darbs, pieņemot normatīvo tekstu, kas veicinās Eiropas Savienības ceļu drošības paaugstināšanu iedzīvotājiem.
<P>
Kā mēs labi zinām, bīstamo kravu pārvadājumi var būt saistīti ar apdraudējumiem. Tādēļ Eiropas Savienībai ir tiesības rīkoties, lai garantētu drošību visiem iedzīvotājiem. Atkārtoju to, ko es teicu aizvakardienas sēdes laikā: viena no manām prioritātēm ir iedzīvotāju tiesību aizsardzība. Katra Komisijas ierosme būs vērsta uz drošības radīšanu iedzīvotājiem un praktisku reakciju uz viņu bažām.
<P>
Šāvakara debašu laikā es izjutu Parlamenta spēcīgo vēlēšanos veicināt tādu tiesību aktu pieņemšanu, kas iedzīvotājiem dos iespēju drošāk pārvietoties pa ceļiem. Komisija, bez šaubām, apsola paturēt acīs īstenošanu dalībvalstīs, tāpat kā tas tiek darīts ar visiem citiem tiesību aktiem. Komisija ir Līgumu sargs, un ciktāl tas attiecas uz mani, es gatavojos stingri pildīt savus pienākumus attiecībā uz to. Tādēļ attiecībā kā uz direktīvu, ko mēs pašlaik pieņemam, tā uz visām citām, es darīšu visu, kas būs manos spēkos, lai panāktu tās īstenošanu, un pārbaudīšu, vai visas dalībvalstis to īsteno Eiropas iedzīvotāju sevišķi svarīgās interesēs.
<P>
Paldies, priekšsēdētāja kungs! Un es vēlreiz pateicos referentam par lielisko darbu un par palīdzību, lai otrajā lasījumā šis normatīvais teksts kļūtu labāks un skaidrāks.
<SPEAKER ID="401" NAME="Bogusław Liberadzki">
referents. - (PL) Priekšsēdētāja kungs! Es gribētu pateikties par paziņojumiem, sadarbību un atbalstu ēnu referentēm Sommer kundzei un Griesbeck kundzei, kā arī Evans kungam un Žicću kundzei.
<P>
Tagad es sniegšu divas atbildes uz Lichtenberger kundzes komentāriem par noteikumu īstenošanas pārraudzību. Lai dalībvalstis varētu sagatavoties jauno pasākumu efektīvai īstenošanai, ir noteikts divu gadu pārejas periods. Es gribētu uzsvērt, ka pašlaik tikai astoņas no 27 dalībvalstīm ir vienlaicīgi pieņēmušas visus trīs starptautiskos aktus - ADR, RID un ADN. Tādēļ ir lietderīgi paredzēt šo noteikumu pilnīgu īstenošanu gan attiecībā uz starptautiskajiem pārvadājumiem, gan uz šo noteikumu transponēšanu valsts pārvadājumu tiesību aktos. Esmu pārliecināts, ka mēs gūstam labus panākumus šajā jomā.
<P>
Komisāra kungs, es vēlētos vēlreiz pateikt paldies par jūsu izpratni un lūgt jūs nodot pateicību savai komandai. Bija prieks strādāt ar Komisiju un Padomi.
<SPEAKER ID="402" NAME="Priekšsēdētājs">
Debates ir slēgtas.
<P>
Balsojums notiks ceturtdien, 2008. gada 19. jūnijā.
<P>
Rakstiskas deklarācijas (Reglamenta 142. pants)
<SPEAKER ID="403" NAME="Magor Imre Csibi  " AFFILIATION="ALDE">
rakstiski. - Topošā direktīva ir liels solis virzībā uz mūsu drošības un vides aizsardzību, un tā ievieš Eiropas noteikumus par bīstamo kravu pārvadājumiem ne tikai pa ceļiem un dzelzceļiem, bet arī pa iekšzemes ūdensceļiem.
<P>
Negadījumiem uz iekšzemes ūdensceļiem var būt plaša ietekme un nopietnas sekas, piemēram, ūdens saindēšana, dzīvās dabas izzušana un apdraudējums cilvēka veselībai. Tas vēl jo vairāk ir iemesls samazināt apdraudējumus, izveidojot kopīgus noteikumus arī šim pārvadājumu veidam.
<P>
Turklāt es noteikti atbalstu, lai tiktu ieviests noteikums, ka dalībvalstis var reglamentēt vai aizliegt bīstamo kravu pārvadājumus ne tikai drošības apsvērumu dēļ. Ja mēs aplūkojam notikumus ar cianīdu, ārkārtīgi indīgu vielu, tad 14 % cianīda izplūdes gadījumu izraisīja negadījumi pārvadājumu laikā. Šie skaitļi atspoguļo cianīda pārvadājumu nedrošumu un norāda, ka ir nepieciešamas stingrākas vides un drošības normas. Tādēļ es aicinu dalībvalstis īstenot iespējami visstingrākos pasākumus cianīda pārvadājumu reglamentēšanai un, ja nepieciešams, aizliegt liela apjoma cianīda pārvadājumus valsts teritorijā. Reizēm bīstamu preču pārvadājumu samazināšana vienkārši ir visdrošākais veids, kā samazināt apdraudējumus.
