<CHAPTER ID="023">
Starptautiskie grāmatvedības standarti (debates) 
<SPEAKER ID="220" NAME="Priekšsēdētājs">
Nākamais jautājums ir priekšlikums rezolūcijai par starptautiskajiem grāmatvedības standartiem.
<SPEAKER ID="221" NAME="Pervenche Berès  " AFFILIATION="PSE">
Ekonomikas un monetārās komitejas priekšsēdētāja. - Priekšsēdētāja kungs, Komisār, sava loģika ir mūsu diskusiju secībai, jo šajās debatēs mums jānolemj, vai pieņemt Eiropas līmenī tā dēvēto SFPS 8 standartu vai ne.
<P>
Iepriekšējās debatēs 2007. gada 25. aprīlī, kad Parlamentam bija jālemj par šo standartu, mēs nepārprotami paziņojām, ka mēs uzskatām, ka nepastāv apstākļi, lai mēs to varētu darīt. Tam bija divi iemesli.
<P>
Pirmais bija tas, ka mēs tikko bijām devuši Eiropas Komisijai un Padomei ļoti skaidru vēstījumu, ka mēs uzskatām, ka konverģences process, kuru Eiropas Savienība uzsāk ar valstīm ārpus ES, lai atzītu to grāmatvedības standartus, nevar izpausties tikai viņu standartu iekopēšanā starptautiskajā standartā. Mēs arī uzskatām, ka konverģences procesam jābūt savstarpējam procesam.
<P>
Kad runa bija par SFPS 8 standartu, mums radās iespaids, ka tas nav maršruts, kuru ievēro starptautiskā organizācija, un mēs gribējām sabiedrību par to brīdināt.
<P>
Otrs iemesls tā darīt bija tas, ka daudzi cilvēki mūs brīdināja, un es uzskatu, ka pilnīgi pamatoti, par faktu, ka šis grāmatvedības standarts tika likts priekšā visiem lietotājiem, proti, revidentiem, ieguldītājiem un pārraudzītājiem, iepriekš neveicot ietekmes novērtējumu.
<P>
Tagad mēs zinām J. M. Barroso vadītās Komisijas apsēstību ar to, ka regulāri jāveic ietekmes novērtējums kā daļa no labākas reglamentēšanas, ko viņš izmanto kā ceļu karti. Mums šķiet, ka tam, kas attiecas uz Eiropas Savienības līmeni, jāattiecas arī uz pašregulējošām starptautiskām standartizācijas struktūrām. Tādēļ mēs lūdzām Komisiju veikt šo ietekmes novērtējumu pašai, trūkstot jebkādam starptautiskās struktūras veiktam novērtējumam.
<P>
Komisija izpildīja savu formālo apņemšanos, iesniedzot septembra sākumā šī ietekmes novērtējuma secinājumus Ekonomikas un monetārajai komitejai, kā norunāts. Tomēr nākotnē mums vajag atzīt, ka šī novērtējuma darbības sfēru un veidu, kādā visas puses tiek aptaujātas, neapšaubāmi vajag pārskatīt, lai uzlabotu aptaujājamo spektru tā, ka tie ir ne tikai tie, kas zināmi kā sagatavotāji, kas sagatavoja atskaites.
<P>
Vēloties virzīties uz priekšu šajās debatēs un varbūt arī dodot ieguldījumu tam, lai starptautiskie standarti kļūtu par dokumentu, uz kuru atsaucas visā pasaulē, Parlaments šodien joprojām grib pieņemt SFPS 8 standartu, un tas parāda tā nopietnību grāmatvedības standartu pieņemšanas procedūrā un arī tā atbildības sajūtu.
<P>
Tā kā sākas svarīgas diskusijas ar Amerikas Savienotajām Valstīm, lai noteiktu nosacījumus, pie kuriem tās pieņem pašas savus grāmatvedības standartus, šķiet, ka mums svarīgi parādīt savu apņēmību pašiem tā rīkoties saprotamā un atbildīgā veidā.
<P>
Es ceru, ka Parlaments rīt pieņems SFPS 8 standartu, uzsverot, ka, kad tas tiek pārstrādāts - un tas jau notiek SGSP, Starptautiskajā grāmatvedības standartu padomē - jāņem vērā vajadzība pēc precīzas finanšu informācijas par grupu darbības īstenību. Daudzas NVO ir īpaši jūtīgas pret faktu, ka, izmantojot šo informāciju, var sniegt skaidrāku grupu darbības ainu - piemēram, mīnēšana konkrētā ģeogrāfiskā rajonā vai valstī, pa valstīm, kur tas ir svarīgi - tiem, kurus ietekmē šī darbība.
<P>
Noslēgumā mans pēdējais jautājums, es gribētu atkal teikt Komisijai, ka mēs uzskatām, ka šīs procedūras rezultāts ir ļoti svarīgs pieprasījums respektēt Eiropas balsojumu kā līdzvērtības jautājums un ka tad, kad ietekmes novērtējumi ir veikti, tie atļauj visām partijām paust savus viedokļus.
<SPEAKER ID="222" NAME="Priekšsēdētājs">
Es gribētu norādīt jums, ka balsojums nenotiks rīt, bet trešdien.
<SPEAKER ID="223" NAME="Charlie McCreevy">
Komisijas loceklis. - Priekšsēdētāja kungs, es vēlos sirsnīgi pateikties Ekonomikas un monetārajai komitejai par izcilo darbu, ko tā paveikusi saistībā ar starptautiskā finanšu pārskatu standarta (SFPS) 8 pieņemšanu, par jauno standartu attiecībā uz informācijas sniegšanu par segmentiem.
<P>
Pēc tam, kad 2006. gada novembrī Starptautiskā grāmatvedības standartu padome (SGSP) izdeva standartu, sākās debates par SFPS piemērotību Eiropas kontekstā. Šīs debates bija lietderīgas. Mums bija jāpārliecinās, ka Eiropas Savienība pieņems jaunu grāmatvedības standartu galvenokārt tāpēc, lai uzlabotu finanšu informācijas kvalitāti un sekmētu Eiropas sabiedrisko labumu, nevis tikai tāpēc, lai panāktu atbilstību ar līdzīgu ASV standartu.
<P>
Pirms galīgā lēmuma pieņemšanas Komisija un Parlaments 2007. gada maijā vienojās, ka Komisijas dienesti veiks analīzi par iespējamajām sekām, ko radītu SFPS 8 pieņemšana. Iestādes noorganizēja sabiedrisko apspriešanu, kas notika jūlijā un augustā, un apkopoja ieinteresēto pušu viedokļus par izmaksu un ieguvumu savstarpējo attiecību un vispārējo ietekmi, ko radītu SFPS 8 pieņemšana. Pamatojoties uz gandrīz 200 viedokļiem, Komisijas dienesti sagatavoja ziņojumu, kas 2007. gada 10. septembrī tika iesniegts Parlamentam. Ziņojuma galvenajā secinājumā norādīts, ka SFPS 8 pieņemšanas ieguvumi atsvērtu ar to saistītos izdevumus. Turklāt man padotie darbinieki uzsvēra, ka, ātri apstiprinot SFPS 8, tiktu likvidēta nenoteiktība attiecībā uz finanšu pārskatu izskatīšanu par periodu līdz 2007. gada decembrim.
<P>
Ļaujiet man uzsvērt, ka mēs neaizmirsām par bažām, kas izteiktas attiecībā uz tā saucamās "pārvaldības pieejas” ieviešanu, kas salīdzinājumā ar pašreizējo standartu pārvaldē ieviesa vairāk iespēju saistībā ar pārskatiem par segmentiem. Dažas iesaistītās personas pauda bažas, ka SFPS 8 trūkst striktu prasību par detalizētu ģeogrāfisko informāciju, jo tā, kā jau minēts, neietver prasību sniegt pietiekami detalizētu informāciju par atsevišķām valstīm. Apspriedēs ar padotajiem atklājās, ka SFPS 8 drīzāk uzlabos šāda veida informācijas sniegšanu. Turklāt, šķiet, ka īpašas bažas, kas valda šajā jomā, gan mūsuprāt, gan atbilstīgi viedoklim, kāds ir vairumam mūsu apspriežu respondentu, nevar atrisināt, izmantojot finanšu pārskatu standartu attiecībā uz informācijas sniegšanu par segmentiem. Labāk to varētu izdarīt, ja pilnveidotu regulējumu attiecībā uz uzņēmumu sociālās atbildības aspektiem.
<P>
Mēs piekritām, ka SFPS 8 nevajadzētu pieņemt vienīgi konverģences vārdā, tomēr mēs uzskatām, ka ir būtiski skatīt šo jautājumu plašākā kontekstā saistībā ar visiem Eiropas Savienības pieņemtajiem standartiem, kas patiešām ir vispārēji. Pirms pāris gadiem mēs visi vienojāmies, ka Eiropai vajadzētu atbalstīt un veicināt tādus augstas kvalitātes standartus un vispārēju standartu kopumu kā SFPS, nevis ieviest pašai savus standartus.
<P>
Mēs strādājam, lai uzlabotu SGSP pārvaldību. Eiropas Komisija, ASV Vērtspapīru un valūtas maiņas komisija un Japānas Finanšu pakalpojumu aģentūra 7. novembrī nāca klajā ar kopīgu paziņojumu, informējot par savu vienošanos ieviest dažas izmaiņas, lai stiprinātu Starptautisko grāmatvedības standartu komitejas (SGSK) fonda iestāžu struktūru. Šo izmaiņu mērķis ir stiprināt fondu pilnvaroto personu atbildību, jo īpaši pašreizējo pašiecelšanu aizstājot ar pilnvaroto iecelšanas mehānismu, kam atbilstīgi valsts iestādes ir atbildīgas par pilnvaroto galīgo apstiprināšanu.
<P>
Kopīgajā paziņojumā arī atzīts, ka svarīgi ir turpmāk stiprināt SGSP procesuālās garantijas, ietverot ietekmes novērtējumu sagatavošanu. Šī vienošanās nodrošina drošu pamatu, lai risinātu tos jautājumus, kas Parlamentam radīja bažas. Tajā ietverti arī tie jautājumi, kas minēti Komisijas divos uzraudzības ziņojumos par ECOFIN saistībā ar SGSP pārvaldību. Mēs sadarbosimies ar Starptautisko grāmatvedības standartu komitejas fondu un starptautiskajiem partneriem, lai nākamajos mēnešos izstrādātu detalizētākus priekšlikumus. Protams, arī turpmāk visa procesa laikā mēs uzturēsim ciešu dialogu ar Eiropas Parlamentu. Esmu pārliecināts - procesa rezultāts nodrošinās, ka standarti būs atbilstīgi Eiropas vajadzībām un viegli pieņemami visām ieinteresētajām pusēm gan Eiropas, gan pasaules līmenī.
<P>
Ļaujiet man pabeigt! SFPS 8 ātra apstiprināšana ir svarīga divu iemeslu dēļ. Tā uzlabos finanšu informācijas kvalitāti un sniegs pārliecību visiem tirgus dalībniekiem. Pēdējo mēnešu apspriedes parādīja, ka ir vajadzīga Eiropas Parlamenta lielāka iesaistīšanās apstiprināšanas procesā. Komisija arī turpinās sadarboties ar SGSP, SGSK fondu un starptautiskajiem partneriem, lai nodrošinātu, ka starptautisko grāmatvedības standartu izstrādes process ir pilnībā saprotams, pārredzams un atbilst ES ieinteresēto pušu vajadzībām.
<SPEAKER ID="224" NAME="Alexander Radwan">
PPE-DE grupas vārdā. - Priekšsēdētāja kungs, Komisār, SFPS 8 process ir simptomātisks ar to, kur mēs šodien stāvam attiecībā uz SFPS ieviešanu un atbalstu tam Eiropā. Es gribētu teikt ļoti skaidri pašā sākumā tiem, kas varbūt vienmēr ieņem Parlamenta nostājai pretēju nostāju, ka Eiropas Parlamenta vairākums ir par SFPS, par globālu standartu un par šī kursa, pareizā kursa, turpināšanu.
<P>
Mums jāpārbauda SFPS process, it īpaši attiecībā uz to, vai viss ar to šobrīd ir labi: Komisija sagādā Eiropas Parlamentam standartu nekavējoties, tiek sagaidīts, ka Komisija un rūpniecība ieviesīs to samērā ātri, spiediens no rūpniecības kļūst stiprāks un stiprāks un tiem, kuriem ir pienākums pamatot to pilsoņiem, kas darbojas praktiskos apstākļos, nav dota iespēja izveidot viedokli par to.
<P>
Komisija ir norādījusi atbilstošu fāzi, bet mums būs vaļsirdīgi jārunā par to, kas tagad noticis, jo ieviešanas fāze tagad tiek atlikta uz vēlāku laiku ar atpakaļejošu spēku. Lai novērstu to, ka tas notiek nākotnē, ir vitāli svarīgi, ka likumdevējas iestādes, piemēram, Eiropas Parlaments, ir informētas par darbu īstā laikā. Es atzinīgi vērtēju Komisijas paziņojumu pagājušajā nedēļā ar SSI (Standarta maksājumu instrukcijām), japāņiem un IOSCO (Starptautisko vērtspapīru komisiju organizāciju). Tas, ko SFPS organizācija tad iesniedza izskatīšanai - attiecībā uz pašai savu pārvaldību - ir pareizs, bet sen nokavēts solis virzienā uz piemērotu leģimitāciju un pārvaldību. Mums, Eiropas Parlamentam, īpaša uzmanība jāpievērš tam, vai ievēroti demokrātiski spēles noteikumi.
<P>
Tas nenozīmē, ka Eiropas Parlamentam jābūt tieši iesaistītam, bet tikai tad, ja process darbojas pareizi, mēs varēsim nodrošināt, ka tas darbosies optimāli nākotnē, ka tiks ieviests katrs individuālais standarts - un nākotnē ar mums būs jāapspriežas par katru individuālo standartu.
<SPEAKER ID="225" NAME="Sharon Bowles">
ALDE grupas vārdā. - Priekšsēdētāja kungs, SFPS 8 pieņemšana ļaus mūsu uzņēmumiem šo standartu izmantot attiecībā uz pašreizējo finanšu gadu un pielikt punktu nenoteiktībai.
<P>
Pārvaldības pieeja ļaus mūsu uzņēmumiem ziņojumus iesniegt publiski, saglabājot to pašu struktūru, ko viņi izmantoja iekšējā sistēmā, tādējādi atvieglojot ziņojumu iesniegšanu. Standarta izmantotājiem būs pieejama informācija, kas pirms tam tika glabāta iekšējā sistēmā. Tādējādi no SFPS 8 ieviešanas iegūs gan uzņēmumi, gan investori.
<P>
Tomēr man ir zināmas bažas par ietekmes novērtējumu atbilstīgi modelim, par kuru jau runāju iepriekš. Šoreiz respondenti, šķiet, vairāk bija ražotāji, nevis lietotāji, un attiecībā uz lietotājiem neradās nekādi jautājumi par salīdzināmību. Attiecībā uz ietekmes novērtējumiem vispār jāieņem aktīvāka nostāja, bet, protams, šajā gadījumā tas nebūtu līdzējis, jo viens cerīgs respondentu sektors nelika ierosināt pamatjautājumus.
<P>
Turklāt daži ziņojumā sniegtie pamatojumi ļoti maz ko paskaidro. Man šis dokuments patiešām šķiet tāds, kas sagatavots jau pirms sanāksmēm cerībā panākt vienošanos.
<P>
Man šajā jautājumā ir britiem raksturīga nostāja - labāk izvēlos, lai mani protokoli, atbildes un ziņojumi izskatās tādi, kas sagatavoti pēc attiecīgajiem notikumiem.
<P>
Ar nožēlu jāsaka, ka Eiropas uzņēmumiem joprojām jāgaida uz šī standarta apstiprināšanu, bet nevajadzētu gaidīt, lai Parlaments sniegtu savu piekrišanu, nenosakot precīzu termiņu un neparedzot atbilstīgu informāciju, lai sagatavotu šādu novērtējumu.
<P>
Tomēr man ir gandarījums, ka nesen ir veikti uzlabojumi attiecībā uz sadarbību, un es ceru, ka šāda virzība tiks saglabāta arī turpmāk.
<SPEAKER ID="226" NAME="Piia-Noora Kauppi" AFFILIATION="PPE-DE">
Priekšsēdētāja kungs, atbilstīgu grāmatvedības standartu nozīmi nevar pārspīlēt. Mūsdienu pasaulē arvien lielāka kļūst vajadzība pēc salīdzināmas un pietiekamas informācijas investoriem, kā arī vajadzība atvieglot uzņēmējdarbību, samazinot atbilstības izmaksas.
<P>
Tādēļ es piekrītu saviem kolēģiem par to, ka šajā jautājumā svarīga ir piesardzība. Lēmumus nedrīkst pieņemt pavirši, un es patiešām domāju, ka ļoti svarīgi ir visu to kolēģu uzskati, kuri pieminēja savlaicīgu ietekmes novērtējumu kā svarīgu instrumentu, lai atrastu līdzsvarotu risinājumu un nodrošinātu, ka visas ieinteresētās puses un viņu viedokļi tiek ņemti vērā.
<P>
Parlamentam, protams, jābūt pienācīgi informētam. Vienlīdz svarīgi ir nodrošināt, ka tiek pārskatīta un pielāgota Igaunijas grāmatvedības standartu padomes darbība, lai pārvaldes iestādes varētu atbalstīt standartu izveides procesu un tā rezultātu. Galu galā tā ir vienīgā iestāde, ar kuras palīdzību mēs varam īstenot pārrobežu grāmatvedības standartu izveides procesu.
<P>
Taču, kamēr šis process nav kļuvis nevainojams, mēs nedrīkstam ļaut, ka tas kavē mūsu darbu pie tā, lai aizpildītu robus starp mums un mūsu ekonomiskajiem partneriem. Mūsdienu pasaule ir daudz vairāk savstarpēji saistīta, un mūsu interesēs ir nodrošināt, lai tās darbībā būtu iespējami mazāk traucējumu, un tādēļ svarīgi ir savienojami standarti.
<P>
Transatlantiskajā Ekonomikas padomē abas puses ļoti vēlas īstenot šo uzdevumu; SFPS un finanšu ziņojumi ir svarīgi instrumenti, lai nonāktu pie sasvstarpējas standartu atzīšanas.
<P>
Patlaban SGSP ir labākais risinājums, kas ir mūsu rīcībā. Eiropas ieinteresētajām pusēm ir jāiesaistās, un SFPS darbība ir jāuzrauga. Iespējamās kļūmes, ja tādas tiek pieļautas, var un arī vajag labot. Demokrātija, protams, prasa laiku, bet reizēm ir jālabo kļūmes. Daudzi no maniem kolēģiem minēja, ka bija ļoti svarīgi nodrošināt Parlamenta iespējas paust zināmas bažas un veikt uzlabojumus šajā procesā.
<SPEAKER ID="227" NAME="Priekšsēdētājs">
Debates tiek slēgtas.
<P>
Balsojums notiks trešdien, plkst. 12.00.
