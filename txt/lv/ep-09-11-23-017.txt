<CHAPTER ID="017">
Elektronisko komunikāciju tīklu un pakalpojumu atļaušana (debates) 
<SPEAKER ID="069" NAME="Priekšsēdētājs">
Nākamais punkts ir Trautmann kundzes ziņojums Eiropas Parlamenta Samierināšanas komitejas vārdā par Samierināšanas komitejas apstiprināto kopīgo dokumentu Eiropas Parlamenta un Padomes direktīvai, ar ko izdara grozījumus Direktīvā 2002/21/EK par kopējiem reglamentējošiem noteikumiem attiecībā uz elektronisko komunikāciju tīkliem un pakalpojumiem, Direktīvā 2002/19/EK par piekļuvi elektronisko komunikāciju tīkliem un ar tiem saistītām iekārtām un to savstarpēju savienojumu un Direktīvā 2002/20/EK par elektronisko komunikāciju tīklu un pakalpojumu atļaušanu (03677/2009 - -.
<SPEAKER ID="070" NAME="Catherine Trautmann" LANGUAGE="FR">
Priekšsēdētāja kungs, komisāre, dāmas un kungi! Mēs atkal - un, cerams, pēdējo reizi - apspriežam telekomunikāciju tiesību aktu paketi un, precīzāk, manu ziņojumu par Pamatdirektīvu, Piekļuves direktīvu un Atļauju izsniegšanas direktīvu, kuras veido pēdējo stūrakmeni.
<P>
Šī ir mana iespēja pateikties kolēģiem, it īpaši maniem līdzreferentiem Pilar del Castillo un Malcolm Harbour, Samierināšanas komitejas priekšsēdētājam A. Vidal-Quadras, Rūpniecības, pētniecības un enerģētikas komitejas priekšsēdētājam Herbert Reul un visiem iesaistītajiem Eiropas Parlamenta dienestiem. Tāpat es vēlos pateikties komisārei par viņas iesaistīšanos un sniegto atbalstu šajā laikposmā, un gribu teikt paldies arī viņas dienestiem. Visbeidzot, gribu arī teikt, ka atzinīgi novērtēju Zviedrijas prezidentūras centienus panākt apmierinošu rezultātu. Brīdi pieminēsim Ulrika Barklund Larsson kundzi.
<P>
Rītdienas balsojums būs pozitīvs signāls tiem, kuri cer uz dinamiskāku Eiropas rūpniecības politiku. Tā kā paliek spēkā otrajā lasījumā panāktā vienošanās par 99 % dokumenta teksta, es tikai apkopošu aspektus, kurus esam izvirzījuši par savu prioritāti. Galvenokārt mēs vēlējāmies saglabāt efektīvu un ilgstošu konkurenci, kā arī padarīt šo konkurenci noderīgu ekonomikas un sociālajai attīstībai visā Eiropas teritorijā attiecībā uz visu reģionu piekļuvi ātrgaitas internetam, tostarp radiofrekvenču spektra labāku pārvaldību, un visu tiesību nodrošināšanu patērētājiem.
<P>
Tas nozīmēs konsekventas darbības sistēmas izveidošanu potenciālajiem šo direktīvu lietotājiem, proti, regulatoriem, Eiropas Elektronisko komunikāciju regulatoru iestādei (BEREC) un Komisijai; juridiskās noteiktības garantēšanu, ieguldījumu veicināšanu, lai atdzīvinātu mūsu ekonomiku un padarītu tirgu dinamiskāku uzņēmējiem, patērētājiem un darba ņēmējiem, un, visbeidzot, daudzu tādu kvalitatīvu pakalpojumu izstrādāšanu, kuri būtu vairumam pieejami un kuru cenas ir noteiktas taisnīgi.
<P>
Ir svarīgi, lai mēs ievērotu nolīguma noteikumus, bet diemžēl atsevišķu dalībvalstu nesenie paziņojumi liek šaubīties, ka tās pildīs savas saistības šajā jautājumā. Es atbalstu Komisijas interpretāciju par sarunu rezultātu attiecībā uz 19. pantu. Interesanti, ka šā panta teksts ir cieši saistīts ar debatēm par 7. un 7. a pantā minētajiem mehānismiem. Būtu žēl, ja Padome, pieņemot nesaistošas deklarācijas, parādītu, ka ir gribējusi, lai vilks būtu paēdis, bet kaza dzīva, noliedzot taisnīgu pilnvaru līdzsvaru dalībvalstu BEREC un Komisijas starpā, kā tas izriet no pēdējā kompromisa teksta.
<P>
Visbeidzot, nozīmīgais punkts, ar kuru tika panākta samierināšana - 138. grozījums. Es gribētu pateikt, ka panāktais rezultāts ir viss, ko Parlaments varēja sasniegt ar pašreizējo juridisko pamatu - iekšējā tirgus saskaņošana. Šo rezultātu nedrīkst uztvert nenopietni, jo ar to visiem elektronisko sakaru lietotājiem tiek nodrošināta stabila aizsardzība viņu tiesībām uz privātumu, nevainības prezumpciju un pretrunu procedūru, neņemot vērā to, kāds ir viņu nodarījums, un pirms tiek piemērotas jebkādas sankcijas.
<P>
Es esmu gandarīta arī par Komisijas vēlmi novērtēt situāciju saistībā ar tīkla neitralitāti Eiropā un līdz gada beigām sniegt Parlamentam un Padomei piemērotus instrumentus, pamatojoties uz šā novērtējuma rezultātiem.
<P>
Tādēļ noslēgumā es gribētu visus lūgt pārdomāt minētās paketes transponēšanu. Esmu pārliecināta, ka Parlaments, kuram šī pakete ir ļoti nozīmīga, nodrošinās, lai transponēšana notiktu, ievērojot iepriekšējās vienošanās. Priekšsēdētāja kungs, tagad es uzmanīgi noklausīšos savu kolēģu runas un atkal lūgšu vārdu debašu noslēgumā.
<SPEAKER ID="072" NAME="Viviane Reding">
Komisijas locekle. - Priekšsēdētāja kungs! Šodien ir sasniegts kulminācijas punkts ļoti ilgam un bieži vien saspringtam tiesību aktu izstrādes procesam, un visu sarunu dalībnieku centieni ir devuši cerēto rezultātu. Es vēlos pateikties referentiem, komiteju priekšsēdētājiem, Samierināšanas komitejas priekšsēdētājam un locekļiem, kā arī visiem tiem Parlamenta deputātiem, kuri devuši savu ieguldījumu un dalījušies ar īpašām zināšanām.
<P>
Pieņemot reformu paketi pašreizējā formā, Eiropas Savienība iegūs reglamentējošus noteikumus, kuri ir piemēroti tādu problēmu risināšanai, kas saistītas ar strauji augošo digitālo ekonomiku, kuras pamatā ir taisnīgas cenas visiem, lai iegādātos tālruņa un interneta pieslēgumu, un tajā pašā laikā sagatavo pamatu ieguldījumiem ātrgaitas tīklos, kuri nodrošina kvalitatīvus un inovatīvus pakalpojumus.
<P>
Šie noteikumi un reformas ļaus Eiropas Savienībai iegūt vadošo lomu pasaulē elektronisko komunikāciju reglamentēšanā, ne vien uzlabojot mehānismu virzībai uz konkurētspējīga vienota tirgus izveidi, bet arī reglamentējošās politikas centrā izvirzot pilsoņu tiesības.
<P>
Saskaņošanas procesā panāktajā kompromisa dokumentā pirmo reizi ES tiesību aktos ir noteiktas interneta lietotāju pamattiesības attiecībā uz pasākumiem, kas varētu ierobežot viņu piekļuvi internetam. Tas ir ļoti svarīgs interneta brīvības nodrošinājums. Tas skaidri parāda, ka uz internetu, kurš aizvien vairāk ieņem centrālo vietu mūsu ikdienas dzīvē, attiecas tādi paši mūsu pamattiesību aizsardzības pasākumi kā uz citām darbības jomām. Iepriekšējās taisnīgās procedūras, kā arī nevainības prezumpcijas princips, tiesības uz privātumu un tiesības uz efektīvu un savlaicīgu lietas izskatīšanu tiesā - tie ir noteikumi, kuri ir ietverti jaunajā reformu paketē.
<P>
Vienlaikus reformu paketē ietverts redzējums par visiem brīvi pieejamu internetu kā reglamentējošās politikas mērķi. ES pieeja ir ļoti pragmatiska. Starp citu, citos kontinentos tā jau ir novērtēta kā vērā ņemams paraugs.
<P>
Ir pastiprināta arī patērētāju aizsardzība pret personas datu nozaudēšanu un pret surogātpastu, it īpaši pieprasot, lai operatori informētu patērētājus par personas datu aizsardzības pārkāpumiem, un nostiprinot lietotāja piekrišanas principu attiecībā uz sīkdatņu izmantošanu. Patērētāju lielāko ieguvumu vidū ir arī tiesības mainīt fiksēto vai mobilo operatoru vienas darba dienas laikā, saglabājot iepriekšējo tālruņa numuru.
<P>
Pateicoties Parlamentam, jaunie noteikumi attiecībā uz radiofrekvenču spektru liks samazināt cenas un veicinās jaunu pakalpojumu ieviešanu, tādējādi palīdzot pārvarēt "digitālo plaisu”. Parlamentam arī būs izšķiroša nozīme, ar jaunas daudzgadu radiofrekvenču spektra programmas palīdzību nosakot radiofrekvenču spektra politikas stratēģisko virzienu Eiropas līmenī. Reformas dos arī iespēju operatoriem ieguldīt jaunās paaudzes tīklos. Tas pastiprinās vēlmi efektīvi ieguldīt jaunā infrastruktūrā, ņemot vērā ieguldījumu risku, un vienlaikus nodrošinās, lai netiktu apslāpēta konkurence.
<P>
Iestāžu līmenī Eiropas regulatoru iestāde - labi zināmā BEREC - piedāvā iespēju 27 valstu regulatoriem veicināt vienotā tirgus pārredzamāku un efektīvāku darbību. Komisijas pastiprinātā aizsardzības līdzekļu uzraudzība, kuru atbalsta BEREC, konsolidēs vienoto tirgu, uzlabojot regulējuma īstenošanas saskaņotību un kvalitāti visā Eiropā un nodrošinās visiem operatoriem vienlīdzīgus konkurences apstākļus.
<P>
Neaizmirsīsim nozīmīgo vienošanos, kas tika panākta par Pamatdirektīvas 19. pantu, kas dod Komisijai lielākas saskaņošanas pilnvaras, ietverot vispārējo regulatīvo pieeju, tostarp attiecībā uz tiesiskās aizsardzības līdzekļiem. Tādējādi Komisijai ir galvenā nozīme sadarbībā ar BEREC, lai nodrošinātu Telekomunikāciju regulas konsekventu piemērošanu vienotā tirgū, ievērojot iedzīvotāju un uzņēmēju intereses.
<P>
Maija plenārsēdes laikā es jau iepazīstināju jūs ar savu deklarāciju, sakot, ka Komisija turpinās reformu īstenošanu, nākamajā gadā plaši apspriežot turpmāko vispārējo pakalpojumu jomu un to principu plašāku piemērošanu, kas attiecas uz ziņošanu par datu aizsardzības pārkāpumiem. Šodien es atkārtoti apstiprinu šo apņemšanos, protams, tikai atbilstoši pagājušajam laikposmam.
<P>
Arī Komisija no savas puses rīkosies, lai nodrošinātu, ka jaunie instrumenti vajadzības gadījumā tiek izmantoti lietderīgi. Esmu jau norādījusi, ka Komisija pārraudzīs tirgus un tehnoloģiju attīstības ietekmi uz "tīkla brīvībām” un līdz 2010. gada beigām paziņos Eiropas Parlamentam un Padomei par to, vai ir vajadzīgi papildu norādījumi. Komisija atsauksies arī uz pastāvošajām konkurences tiesību pilnvarām, lai novērstu jebkādus iespējamus pret konkurenci vērstus paņēmienus.
<P>
Es uzskatu, ka uzticība un juridiskā noteiktība, ko sniedz šīs reformas, būs izšķiroša, palīdzot elektronisko komunikāciju nozarei veicināt Eiropas ekonomikas atveseļošanu. Tādēļ es vēlos uzteikt Parlamenta atbalstu attiecībā uz tiesību aktu paketi un mudināt deputātus balsot par tās pieņemšanu.
<P>
(Aplausi)
<SPEAKER ID="073" NAME="Pilar del Castillo Vera" LANGUAGE="ES">
Priekšsēdētāja kungs, dāmas un kungi! Vispirms es vēlētos pateikties deputātiem un it īpaši referentei Trautmann kundzei par lieliski paveikto darbu. Tie, kas piedalījušies šajā procesā, saprot, cik ļoti daudz ir sasniegts šajā nobeiguma posmā, kurš sekmīgi noslēdzies saskaņošanas procesā.
<P>
Es teiktu, ka patlaban mums ir lieliska iespēja tuvināt nākotni, kura zināmā mērā ir revolucionāra vai kurai jābūt revolucionārai.
<P>
Mums beidzot ir - vai drīzumā būs - reglamentējoši noteikumi, kas būs ļoti labs pamats, lai par mūsu galvenajiem mērķiem izvirzītu interneta pilnveidošanu, digitālo sabiedrību un digitālo ekonomiku. Šis regulējums labā līmenī nodrošina patērētāju aizsardzību, veicina patērētāju tiesības un arī sniedz drošību ieguldītājiem.
<P>
Tomēr es uzskatu, ka ir ļoti svarīgi, lai mēs pārliecinoši raudzītos nākotnē. Mums ir pārliecinoši jāraugās uz laikposmu pēc 2010. gada, lai mēs varētu veltīt visas pūles digitālās darba kārtības izstrādāšanai laikposmam pēc 2010. gada. Šīs digitālās darba kārtības galvenie mērķi ir nodrošināt ikvienam - kā patērētājam un pilsonim - visus resursus, kas vajadzīgi, lai piekļūtu internetam un līdzdarbotos ar interneta starpniecību, un, protams, izveidot atvērtu un konkurētspējīgu iekšējo digitālo tirgu.
<P>
Tas ir ļoti būtisks mērķis, ja mēs vēlamies, lai Eiropas ekonomika ieņemtu savu vietu mūsdienu globalizētajā pasaulē.
<SPEAKER ID="074" NAME="Corinne Lepage" LANGUAGE="FR">
Priekšsēdētāja kungs, komisāre, dāmas un kungi! Komisāres kundze, es priecājos dzirdēt jūs sakām, ka brīvība piekļūt internetam ir jāgarantē tāpat kā pārējās pamattiesībās.
<P>
Tieši to mēs kā Parlamenta deputāti esam centušies panākt - iegūt līdzvērtīgas garantijas, proti, iepriekšēju taisnīgas tiesas procedūru.
<P>
Mums tas līdz galam neizdevās, tomēr, pateicoties mūsu referentes veikumam, šķiet, ka mēs esam ieguvuši iespējami labāko risinājumu. Tas nav nevainojams. Tas nav pilnīgs, jo tas pavērs iespēju diskusijām, no kurām mēs labprātāk būtu izvairījušies; un, ja mēs būtu runājuši tikpat skaidru valodu, kā to šobrīd daru es, strīdiem nebūtu pamata. Diemžēl mēs šajā jautājumā nepanācām kompromisu.
<P>
Tas nozīmē, ka mums jāatgriežas pie tādiem jautājumiem kā brīva piekļuve internetam, tīkla neitralitāte un veids, kādam ir jābūt noteiktam līmenim, lai brīvi piekļūtu zināšanām un informācijai tādā atvērtā sabiedrībā kā mūsējā. Tā ir daļa no tā paša jautājuma. Mēs esam spēruši pirmo soli; mums ir nozīmīgs pirmais dokuments, un tas ir iemesls, kāpēc es personīgi balsošu par to arī tad, ja pārējie atturēsies.
<P>
Tomēr mums jādara vēl vairāk, lai nodrošinātu brīvu piekļuvi atvērtai zinātnei, atklātiem pētījumiem un visiem garadarbiem, protams, paturot prātā, ka arī īpašumtiesībām literatūras, mākslas un pētījumu jomā ir jābūt aizsargātām. Tomēr nākamo gadu laikā mums noteikti būs jārod turpmāki kompromisi.
<SPEAKER ID="075" NAME="Philippe Lamberts" LANGUAGE="FR">
Priekšsēdētāja kungs, dāmas un kungi! Mēs esam gandarīti, ka Eiropas Parlamenta īstenotie pasākumi ir ļāvuši interneta lietotājiem iegūt garantētu un tagad arī skaidri formulētu aizsardzību. Ir tiesa, ka tad, ja Parlaments nebūtu divas reizes nobalsojis par 138. grozījumu, mēs nebūtu nonākuši tur, kur esam tagad. Skaidrs, ka, pateicoties tam, kompromisa dokumenta saturs ir tāds, kāds tas ir šobrīd.
<P>
Tomēr, kā jau Lepage kundze minēja, panāktais kompromisa dokuments nav pilnīgs attiecībā uz interneta lietotāju tiesību aizsardzību.
<P>
Manuprāt, mēs paveicām to, kas bija mūsu spēkos, ņemot vērā pašreizējo konstitucionālo kārtību, saskaņā ar kuru darbojas Parlaments. Tādējādi šis kompromisa dokuments paver iespēju pieņemt šo telekomunikāciju tiesību aktu paketi, kas, mūsuprāt, ir patiess progress attiecībā uz sistēmu, kuru esam mantojuši no telekomunikāciju monopolistu laikiem, kuri, par laimi, jau ir pagātne.
<P>
Taču rītdienas balsojums ir tikai sākums. Gan mums, gan dalībvalstu parlamentiem ir ļoti cieši jāuzrauga tas, kā rīt pieņemtais kompromisa dokuments tiks transponēts dalībvalstu tiesību aktos, jo mēs zinām, ka daudzas Eiropas Savienības dalībvalstis nevērīgi izturas pret sabiedrības brīvībām - it īpaši attiecībā uz internetu -, un es neesmu pārliecināts, ka tās neizvairīsies no iespējas novirzīties no tiesību normas, kuru mēs rīt pieņemsim.
<P>
Visbeidzot, Eiropas Savienībai ir pienācis laiks ieviest interneta lietotāju tiesību hartu, kurā noteiktas, protams, piekļuves tiesības, tiesības uz privātumu, vārda brīvība un tīkla neitralitāte. Mums nepietiek ar vienkāršu deklarāciju par tīkla neitralitāti.
<P>
Taisnība arī, ka mums jāpievērš īpaša uzmanība autoru un veidotāju tiesībām, lai mudinātu viņus izplatīt savus darbus internetā. Tomēr tas nedrīkst novest pie tāda nozīmīga instrumenta atņemšanas privāto interešu dēļ, kāds ir internets.
<SPEAKER ID="076" NAME="Malcolm Harbour">
ECR grupas vārdā. - Priekšsēdētāja kungs! Kā viens no trijiem referentiem, kuri ļoti cieši sadarbojās, izstrādājot šo dokumentu paketi - un tā patiešām ir pakete -, es gribētu izteikt atzinību par šo kompromisa vienošanos un uzslavēt Catherine Trautmann kundzi, kura ļoti prasmīgi vadīja sarunas. Visaptverošais galīgais dokuments, ietverot piedāvātos patērētāju tiesību tiesiskās aizsardzības līdzekļus, ir tapis, pateicoties viņas prasmei risināt sarunas.
<P>
Es atzinīgi vērtēju to, ka visas politiskās grupas, kuras piedalījās saskaņošanas procedūrā, ir atbalstījušas šo dokumentu un ka ar rītdienas balsojumu mēs beidzot varēsim atklāt visus ieguvumus, ko sniedz šī dokumentu pakete, jo nu jau būs pagājuši vairāki mēneši, kopš sākām to izstrādāt. Padome jau 26. oktobrī pieņēma manu ziņojumu par universālo pakalpojumu un lietotāju tiesībām, un dažus šā ziņojuma punktus uzsvēra Reding kundze. Es tos neatkārtošu, bet tikai pateikšu, ka tas ir nozīmīgākais sasniegums patērētājiem.
<P>
Es gribētu izteikt pāris piezīmes par dažiem mana ziņojuma elementiem un īpaši izcelt mūsu sarunas ar Padomi - priekšsēdētāja kungs, diemžēl jums nebija iespējas izteikties, bet jūs bijāt tajās aktīvi iesaistījies -, kurās tika panākti nozīmīgi uzlabojumi tādās jomās kā datu aizsardzības pārkāpumi un īpaši jautājumos par sīkdatņu izmantošanu un patērētāju tiesībām atteikties no tādu ierīču uzstādīšanas, ar kuru palīdzību var iegūt informāciju no viņu datoriem.
<P>
Komisāres kundze, mēs ļoti atzinīgi vērtējam jūsu paziņojumu par datu aizsardzības pārkāpumiem, bet man jāteic, ka biju mazliet pārsteigts, saņemot paziņojumu no 13 dalībvalstīm, kurš, manuprāt, līdzinājās 26. oktobrī parakstītās vienošanās jaunai interpretācijai. Varbūt jūs vēlāk vēlēsieties izteikt savus komentārus šajā saistībā. Es tikai gribu apstiprināt viedokli - un ceru, ka jūs man piekritīsiet, priekšsēdētāja kungs -, ka mēs esam vienojušies par nostāju. Komisija tagad pieņems šo nostāju. Ja attiecībā uz to būs vajadzīgi skaidrojumi, Komisija varēs tos sniegt. Mēs ceram, ka šī dokumentu pakete stāsies spēkā pēc iespējas ātrāk, it īpaši tīkla neitralitātes jomā, attiecībā uz kuru jūsu deklarācija ir atzinīgi novērtēta, jo mēs to neatlaidīgi centāmies panākt mūsu komitejā. Tas ir svarīgs solis uz priekšu patērētāju interesēs. Šajā saistībā es vēlos paust atzinību gan savas grupas, gan, cerams, visa Parlamenta vārdā.
<SPEAKER ID="077" NAME="Eva-Britt Svensson" LANGUAGE="SV">
Priekšsēdētāja kungs! Rīt mēs lemsim par telekomunikāciju tiesību aktu paketi. Es gribētu pateikties Trautmann kundzei un visiem tiem deputātiem, kuri cīnījās par brīvu internetu. Vispirms es vēlos pateikties visiem iedzīvotājiem, kuri izrādīja ieinteresētību šajā jautājumā. Viņi bija ļoti cieši iesaistīti, un pamatoti, jo jautājums galu galā ir par vārda brīvību un pilsoņu tiesībām un brīvībām. Pateicoties iesaistītajiem pilsoņiem, interneta lietotāju aizsardzība pret uzraudzību un ļaunprātīgu varas izmantošanu ir labāka, nekā bija sagaidāms, bet es un Eiropas Apvienotās kreiso un Ziemeļvalstu Zaļo kreiso spēku grupa uzskatām, ka ar to nepietiek.
<P>
Ir trīs iemesli, kādēļ es balsošu pret šo paketi. Pirmkārt, kompromiss - 138. grozījums - nenodrošina iedzīvotājiem pietiekamu aizsardzību pret varas iestāžu un interneta pakalpojumu sniedzēju īstenoto kontroli. Tas attiecas tikai uz kontroli pirms izslēgšanas, nevis uz juridisku kontroli. Tas varētu veicināt patvaļīgu rīcību. Dokuments neļauj dalībvalstīm ierobežot tiešo lietotāju tiesības, un tas ir labi, bet uzņēmumi var ieviest ierobežojumus, ja tie tiek ietverti līgumā.
<P>
Otrs iemesls ir tas, ka šajā kompromisa dokumentā netika iekļauti manis ieteiktie grozījumi saistībā ar interneta tiesībām, citiem vārdiem sakot, labi zināmie Pilsoņu tiesību grozījumi. Tas patiesībā rada tīklu, kurā nav iepriekš zināms, vai visiem lietotājiem būs pieeja visam tīklam, un kurā nav vienādu iespēju apskatīt visas tīmekļa vietnes. Es uzskatu, ka mums skaidri jānorāda, ka nav pieļaujams, lai internets šādi tiek ievirzīts strupceļā. Gala rezultātā pastāv risks, kas tas līdzināsies drīzāk kabeļu televīzijas kanālu apkopošanai, nevis visiem pieejamai brīvai saziņai.
<P>
Trešais iemesls ir tas, ka telekomunikāciju tiesību aktu pakete ietilpst iekšējā tirgus tiesiskajā regulējumā. Tas nenoliedzami nozīmē, ka domstarpību gadījumā lēmēja būs Eiropas Kopienu Tiesa. Eiropas Kopienu Tiesa nevar lemt par vārda brīvību. Iedzīvotājiem nepietiek ar viduvēju aizsardzību; viņiem ir vajadzīga pilnīga aizsardzība.
<SPEAKER ID="078" NAME="Jaroslav Paška" LANGUAGE="SK">
Eiropas Parlaments 2009. gada 6. maija plenārsēdē balsošanas laika beigās apstiprināja direktīvas projektu, kurā ietverti noteikumi un nosacījumi attiecībā uz elektronisko saziņu.
<P>
Tomēr plenārsēdē tika arī apstiprināts viens grozījuma priekšlikums, kuru Padome uzskatīja par grūti īstenojamu. Tādēļ saskaņošanas procedūra ilga līdz 29. septembrim, cenšoties saskaņot Padomes, Komisijas un Eiropas Parlamenta viedokļus, lai nodrošinātu, ka 138. pantā paredzētās prasības var pareizi transponēt pašreizējos Eiropas tiesību aktos.
<P>
Tāpēc es vēlos paust atzinību par Eiropas Parlamenta sarunu grupas centieniem, kā arī par Padomes un Komisijas pārstāvju lietišķo un konstruktīvo pieeju, kas ļāva panākt vienošanos par strīdīgā noteikuma formulējumu tā, lai oriģinālajā 138. pantā ietvertie mērķi un idejas tiktu pieņemami transponēti jaunajā telekomunikāciju direktīvā. Es patiesi ticu, ka pēc saskaņošanas procedūras jaunā telekomunikāciju direktīva ir sagatavota piemērošanai Eiropas sabiedriskajā dzīvē.
<SPEAKER ID="079" NAME="Herbert Reul" AFFILIATION="PPE">
(DE) Priekšsēdētāja kungs, komisāres kundze, dāmas un kungi! Tas bija smags darbs, kas noritēja divos posmos, bet tas bija tā vērts. Parlaments var lepoties ar šādu rezultātu.
<P>
Es vēlētos arī izteikt īpašu pateicību savas kolēģes Niebler kundzes vārdā - viņa diemžēl nevarēja šodien būt šeit - referentiem, del Castillo Vera kundzei, Harbour kungam un Trautmann kundzei, kā arī visiem tiem cilvēkiem, kuri palīdzēja panākt šo kompromisu. Tas bija patiesi sarežģīts uzdevums, kas nereti prasīja lielas pūles no atsevišķiem cilvēkiem un politiskajām grupām, tomēr beigās tika panākta vienprātība.
<P>
Telekomunikāciju nozare ir nozīmīga ekonomikas attīstības ziņā, jo tā nopietni stimulē nodarbinātību. Šajā nozarē tikai 2007. gadā vien apgrozījums sasniedza aptuveni 300 miljardus eiro. Tas nozīmē, ka šai nozarei būs jauns tiesiskais regulējums, kas arī ievērojami ietekmēs Eiropas Savienības ekonomikas attīstību.
<P>
Eiropu gaida nopietni izaicinājumi - ieguldīt augstas efektivitātes platjoslas tīklos un tos paplašināt. Uzņēmējdarbības nozare ir gatava rīkoties, un arī mēs vēlamies "atvērt durvis”. Ir pieņemts nopietns lēmums.
<P>
Visbeidzot, bet ne mazāk svarīgi, - mēs vēlamies radiofrekvenču spektra politiku padarīt elastīgāku, un mums ir jāizmanto digitālās dividendes. Arī šajā aspektā tika izpildīts svarīgs priekšnoteikums. Visbeidzot, mums bija jāvelta daudz pūļu, jo sākumā daudzi no mums neapzinājās problēmas un nezināja, kā risināt interneta brīvības jautājumu un kā pastiprināt iedzīvotāju tiesības internetā.
<P>
Tagad, notikumiem attīstoties, mēs esam nodrošinājuši mūsu iedzīvotāju aizsardzību daudz lielākā mērā, nekā varējām iedomāties šā procesa sākumā. ES dalībvalstu pieņemtie pasākumi saistībā ar elektroniskās komunikācijas tīklu pakalpojumu pieejamību un izmantošanu nekādā ziņā nedrīkst pārkāpt pamattiesības. Ierobežojumus var ieviest tikai saskaņā ar taisnīgu un neatkarīgu procesu. Personai ir jābūt tiesībām tikt uzklausītai un jābūt iespējai apstrīdēt lēmumu tiesā. Tas ir grozījums, kuru sākumā nebija iespējams paredzēt. Ikviens ir devis ieguldījumu šajā procesā, un es ceru, ka tādējādi visi spēs nobalsot par šiem priekšlikumiem. Liels paldies!
<SPEAKER ID="080" NAME="Christian Engström" AFFILIATION="Verts/ALE">
Priekšsēdētāja kungs! Zviedrijas Pirātu partija atbalsta saskaņošanas procedūrā panākto kompromisu. Tas nav nevainojams un nebūt nav viss, ko mēs vēlējāmies panākt, tomēr mēs uzskatām, ka tas ir solis, kas sperts pareizajā virzienā.
<P>
Nevienam nedrīkst liegt piekļuvi internetam bez iepriekšējas, taisnīgas un objektīvas procedūras, kas ietver tiesības tikt uzklausītam un kurā ievērots princips, ka neviens nav vainīgs, kamēr nav pierādīts pretējais.
<P>
Šis kompromiss ir spēcīgs signāls dalībvalstīm, ka tādas lietas kā Francijas HADOPI likums vai Mandelson metode Apvienotajā Karalistē gluži vienkārši nav pieņemamas. Tagad Francijas un Apvienotās Karalistes aktīvistiem ir jānodrošina, lai viņu valdības to ievērotu.
<P>
Savukārt Parlamentam tas bija tikai sākums. Kā tika minēts iepriekš, mums ir vajadzīga atbilstīga tiesību harta attiecībā uz internetu, kas nepārprotami liecina, ka internetam ir ļoti liela nozīme sabiedrībā, kurā ir jāievēro pilsoņu pamatbrīvības.
<P>
Tās ietver tiesības uz informācijas brīvību un tiesības uz privātumu, kas noteiktas Eiropas Savienības Pamattiesību hartā. Mums ir vajadzīga tīkla neitralitāte un politika, kura atbalstītu lieliskās iespējas, ko mums sniedz internets un jaunākās informācijas tehnoloģijas.
<P>
Eiropai ir unikāla iespēja uzņemties iniciatīvu un būt par paraugu pārējai pasaulei brīva un atvērta interneta jomā. Tā ir iespēja, kura mums jāizmanto. Ceļš ir brīvs. Šis kompromiss ir tikai pirmais solis, bet tas ir solis pareizajā virzienā. Tāpēc es mudinu visus kolēģus balsot par to.
<SPEAKER ID="081" NAME="Trevor Colman" AFFILIATION="EFD">
Priekšsēdētāja kungs! Šā paredzētā pasākuma perspektīva ir satracinājusi interneta lietotājus visās dalībvalstīs. Tas draud ar vēl nepieredzētu valsts uzraudzību, valsts iejaukšanos un komerciālu izmantošanu un cenšas atņemt interneta lietotājiem pat tiesas nodrošinātu aizsardzību.
<P>
Padome ir paziņojusi, ka Parlaments pārsniedz savas pilnvaras, nodrošinot tiesu aizsardzības saglabāšanu. Lai kā arī būtu, vai ir iespējams vēl vairāk pārsniegt šīs pilnvaras, ieviešot noteikumu, kas ļauj ierēdņiem vajāt un izsekot interneta lietotājus, pašiem neievērojot likumu.
<P>
Parlaments ieviesa 138. grozījumu starp valdībām un piemēroja šo noteikumu, lai pasargātu tās no nopietnu kļūdainu lēmumu pieņemšanas, kas birokrātiem ir ļoti raksturīgi, ja tos nepakļauj tiesas uzraudzībai. Saskaņā ar uzticamu juridisko atzinumu saskaņošanas process ir sabojājis 138. grozījuma burtu un garu. Es aicinu visus deputātus apņemties nebalsot par šo pasākumu, ja Parlaments nevar nodrošināt pienācīgus aizsardzības līdzekļus.
<SPEAKER ID="082" NAME="Gunnar Hökmark" AFFILIATION="PPE">
(SV) Priekšsēdētāja kungs! Interneta lietotāju aizsardzība ir bijusi centrālā tēma debatēs par telekomunikāciju jautājumiem. Pavasarī Svensson kundze un pārējie balsoja pret priekšlikumu, kurā prasīta lietas izskatīšana tiesā gadījumā, ja kādam ir liegta piekļuve internetam. Tagad mums ir cits risinājums, kurš paredz aizsardzību interneta lietotājiem, sniedzot skaidras norādes uz regulēšanas sistēmu, kādai jābūt katrā dalībvalstī. Manuprāt, ir svarīgi pateikt, ka atšķirība nav tajā, vai mēs vēlamies aizsargāt interneta lietotājus, bet gan tajā, vai mēs ievērojam dalībvalstu tiesības lemt par savām tiesību sistēmām.
<P>
Šajā saistībā ir interesanti, ka viena no Zviedrijas parlamenta deputātēm, kura visdedzīgāk iebilst pret Eiropas Savienību un Zviedrijas dalību tajā, vēlas to padarīt vēl pārvalstiskāku, nekā parasti ierosināts Parlamentā, jo viņa vēlas, lai Eiropas Savienība pieņemtu tiesību aktus par to, kā dalībvalstīm veidot savas tiesību sistēmas. Tas ir nozīmīgs solis, un Parlamenta vairākums iebilda pret to, jo mēs atbalstām pašreizējo kompromisa dokumentu, kurš nodrošinās labu aizsardzību interneta lietotājiem. Mēs atbalstām šo kompromisa dokumentu arī tāpēc, ka tas ļaus Eiropas patērētājiem un interneta lietotājiem vienmēr izvēlēties starp dažādiem pakalpojumu sniedzējiem un dažādiem operatoriem. Radot iespēju mainīt operatoru, ja konkrētais operators piedāvā sliktas kvalitātes pakalpojumus, patērētājiem un iedzīvotājiem tiek sniegtas vēl nebijušas pilnvaras. Svensson kundze, daudz kas ir mainījies kopš laika, kad lielie monopoli varēja noteikt iedzīvotāju tiesības apskatīt, izvēlēties un izmantot informāciju. Tās ir ārkārtīgi lielas izmaiņas, bet diemžēl Svensson kundze un, iespējams, arī pārējie balsos pret tām.
<P>
Tomēr galvenais jautājums, par kuru arī vēlos paust atzinību Trautmann kundzei un komisārei, ir tas, ka mēs tagad arī nopietni ķeramies pie spektra jautājuma un nodrošinām, lai mēs Eiropā rādītu priekšzīmi attiecībā uz digitālo dividenžu izmantošanu. Tas nesīs veiksmi un radīs iespējas Eiropas iedzīvotājiem, un ļaus Eiropas rūpniecības nozarei iegūt pasaules līderes pozīcijas. Tādējādi es un vairums Parlamenta deputātu atbalstām šo priekšlikumu, par kuru mums rīt būs jābalso.
<SPEAKER ID="083" NAME="Eva Lichtenberger" AFFILIATION="Verts/ALE">
(DE) Priekšsēdētāja kungs, dāmas un kungi! Sarežģītajām diskusijām, kas veidoja daļu no starpniecības procesa, bija viens galvenais nopietnais mērķis - noteikt pamattiesības un pamatbrīvības attiecībā uz interneta lietošanu un, pats galvenais, tiesiskuma ievērošana. Tās nedrīkst padarīt par spēkā neesošām lielo ekonomisko noteicēju interneta jomā individuālo interešu dēļ, jo tie centīsies visiem līdzekļiem saglabāt novecojušo autortiesību sistēmu, kura nav piemērota interneta laikmetam.
<P>
Mums ir vajadzīga pilnīgi jauna sistēma radošo spēku intelektuālā īpašuma tiesību aizsardzībai internetā - sistēma, kas mums jāveido visiem kopā. Tomēr attiecībā uz iedzīvotāju tiesību aizsardzību mums jābūt konsekventiem, un tas nozīmē arī īstenošanas uzraudzību dalībvalstīs. Galu galā tā bija Padome, kas neatbalstīja šo tiesību aizsardzību un būtu gribējusi, lai tās tiku pastumtas malā. Mums ir jāiesaistās šajā cīņā par varu attiecībā uz iedzīvotāju tiesību aizsardzību, un mums ir jāuzvar. Neviena dalībvalsts nedrīkst izvairīties no šīm saistībām.
<SPEAKER ID="084" NAME="Lambert van Nistelrooij" AFFILIATION="PPE">
(NL) Eiropas Parlaments ir pamatoti uzsvēris vairākus aspektus - piekļuves garantēšanu, tīkla neitralitāti un labāku pārraudzību.
<P>
Visa dokumentu pakete pašreizējā redakcijā ir izcili līdzsvarota. No vienas puses, tā ļauj mums izmantot iespējas attiecībā uz pienācīgu konkurenci, nozares izaugsmi un ekonomiskajā ziņā arī uz nodarbinātību un ekonomikas priekšrocībām. No otras puses, tajā paredzēti ļoti labi nosacījumi patērētāju aizsardzībai. Patērētājiem, kurus tur aizdomās par sodāma nodarījuma izdarīšanu, var liegt piekļuvi internetam tikai ar tiesu iestādes nolēmumu, un ir jāievēro noteikta procedūra. Mums ir arī noteikumi attiecībā uz pārsūdzību, kas apliecina, ka paredzētās cilvēktiesības tiek pienācīgi nodrošinātas.
<P>
Pagājušajā nedēļā ANO aizgādībā tika sarīkota nozīmīga konference par interneta pārvaldību, un to apmeklēja arī Eiropas Parlamenta delegāti. Atklājās, ka visa pasaule raugās uz mums, lai redzētu, kāds ir mūsu regulējums šajā jomā. Daudzās valstīs un daudzviet pasaulē valdības cenšas diktēt internetā publicējamo saturu un nosacījumus, kad iedzīvotājiem var liegt vai atļaut piekļuvi internetam. Mēs tagad veidojam laba tiesiskā regulējuma paraugu un cenšamies panākt līdzsvaru starp tirgu un iedzīvotāju aizsardzību. Nevalstiskās pilsoniskās sabiedrības organizācijas visā pasaulē vēro, kā šis jautājums tiek reglamentēts šajā tiesību aktu paketē.
<P>
Pagājušajā nedēļā man bija iespēja to redzēt savām acīm, un es gribētu norādīt, ka mēs rakstām nelielu nodaļu telekomunikāciju vēsturē. Es vēlos izteikt atzinību referentei Trautmann kundzei, kura ir paveikusi lielisku darbu, nosakot šīs robežas. Tas ir sarunu risināšanas mākslas augstākais sasniegums. Tomēr sākumā Padome nebija gatava nonākt tik tālu.
<SPEAKER ID="085" NAME="Sandrine Bélier" AFFILIATION="Verts/ALE">
(FR) Priekšsēdētāja kungs, dāmas un kungi! Padome 4. novembrī garantēja Parlamentam, ka jebkādus ierobežojumus attiecībā uz piekļuvi internetam var piemērot tikai tad, ja tiek izpildīti noteikti nosacījumi: iepriekšēja, taisnīga un objektīva procedūra; nevainīguma prezumpcijas principa garantēšana un privātuma ievērošana; Eiropas Cilvēktiesību konvencijas ievērošana. Šī vienošanās ir pirmais panākums centienos sniegt labāku aizsardzību iedzīvotājiem laikā, kad aizvien vairāk notiek atsevišķu dalībvalstu un privāto operatoru mēģinājumi mazināt elastīgas reaģēšanas principa, datu uzglabāšanas un elektroniskās informācijas apmaiņas pārraudzības nozīmi.
<P>
Tomēr ar to nepietiek. Digitālo brīvību ierobežošana un iestāšanās pret tīkla neitralitāti ir nepieņemama. 'Tas ir pretrunā Lisabonas stratēģijai un grauj Savienības pamattiesības un vērtības. Parlamentam kā vienīgajai tieši ievēlētajai Eiropas iestādei iedzīvotāju interešu aizstāvēšanai, tagad ir morāls un politisks pienākums risināt šo jautājumu un noteikt interneta lietotāju tiesības un pienākumus, lai garantētu viņiem digitālo brīvību un piekļuvi zināšanām.
<P>
Mēs balsosim par šo dokumentu, tomēr mēs nodrošināsim, lai no rītdienas šis jautājums tiktu risināts tālāk.
<SPEAKER ID="086" NAME="Paul Rübig" AFFILIATION="PPE">
(DE) Priekšsēdētāja kungs, komisāres kundze, dāmas un kungi! Vispirms es vēlos izteikt sirsnīgu pateicību komisāres kundzei. Pēdējo piecu gadu laikā pieņemtie tiesību akti telekomunikāciju jomā ir apliecinājums Eiropas nopietnajam un sistemātiskajam progresam, kas noticis, pateicoties saistību pildīšanai un zinātībai, ļaujot mums ieviest pienācīgus tiesību aktus. Šajā saistībā es vēlos pateikties saviem kolēģiem un galvenokārt referentiem.
<P>
Mēs esam redzējuši, kā parādās jaunas paaudzes tehnoloģijas, un šīm jaunās paaudzes tehnoloģijām, piemēram, ceturtās paaudzes LTE tīklam, ir jāatvēl vieta Eiropas iekšējā tirgū. Lai tas notiktu, mums ir arī saprātīgi jāizmanto digitālās dividendes, un mums ir vajadzīga tāda datu viesabonēšana, kas atbilst iekšējā tirgus vajadzībām. Manā skatījumā mums vēl ir ļoti daudz darāmā šajā jomā. Interneta brīvības jautājums ir rūpīgi un sīki iztirzāts. Es vēlētos pateikties visiem, kuri piedalījās šajās debatēs. Tomēr mums vēl ir jārisina intelektuālā īpašuma jautājums, lai nākamā pilnvaru termiņa laikā mēs varētu veikt vajadzīgos pasākumus.
<P>
Tādēļ es arī raugos uz valsts pārvaldes iestādēm, kurām BEREC ir nodrošinājusi papildu pilnvaras. Šo iestāžu uzdevums ir palīdzēt savas valsts nozarēm un patērētājiem aizstāvēt savas tiesības pārējās 26 valstīs. Šajā saistībā lielā mērā ir jārīkojas valstu regulatoriem, jo šis ir sākums digitālo komunikāciju turpmākai attīstībai Eiropā un ārpus tās, un Eiropai šajā jomā ir jāuzņemas vadošās loma starptautiskajā līmenī.
<SPEAKER ID="087" NAME="Ioan Mircea Paşcu" AFFILIATION="S&amp;D">
Priekšsēdētāja kungs! Es vēlētos mainīt šo ievirzi un vērst uzmanību uz dažiem reāliem faktiem. Ja jums ir jāziņo par nopietniem starpgadījumiem, piemēram, jūsu elektroniskās pastkastītes "uzlaušanu”, jūs varat to darīt tikai elektroniskā veidā. Jums nav iespējas runāt ar reālu personu un izveidot normālu dialogu. Ja jums rodas problēma, par kuru vēlaties ziņot tālruņa sakaru vai interneta pakalpojumu sniedzējam, jūs tiekat iesprostots automātisko atbildētāju labirintā, kurā jūs tiekat pārslēgts no viena atbildētāja uz otru, līdz uzņēmumu apmierina no jums izvilinātā naudas summa, pat tad, ja šā ziņojuma iemesls ir minētā uzņēmuma sliktā pakalpojumu kvalitāte.
<P>
Tādēļ es gribētu ieteikt, lai jaunā Komisija izskatītu šo jautājumu un izstrādātu noteikumus, kas liktu pakalpojumu sniedzējiem ieviest sistēmu, kad pēc pirmā zvana pāradresēšanas jums atbild reāla persona. Tas ietaupītu patērētāju laiku, naudu un nervus, un pakalpojuma sniedzējs joprojām varētu nopelnīt, tiesa, nedaudz mazāk, kā arī tiktu radītas papildu darbavietas.
<P>
Komisāres kundze, noslēgumā es vēlētos vērst jūsu uzmanību uz vēl kādu dzīves realitāti, proti, personas datiem, kuri patērētājiem ir jāievada, lai bez maksas lejupielādētu darbderīgu programmatūru. Kur šī informācija nonāk un kādā nolūkā tā tiek izmantota?
<SPEAKER ID="088" NAME="Axel Voss" AFFILIATION="PPE">
(DE) Priekšsēdētāja kungs! Mūsu dzīve - un it īpaši jauniešu dzīve - šodien ir ļoti lielā mērā saistīta ar internetu, un digitālā revolūcija un elektroniskās saziņas līdzekļi veicina progresu šajā jomā.
<P>
Tādēļ daudzi cilvēki uzskata, ka viegla piekļuve internetam un tiešsaistē pieejamā plašā informācija ir ļoti nepieciešama. Šajā saistībā mums nevajadzētu arī aizmirst tos cilvēkus, kuriem internets līdz šim nav bijis pieejams. Tāpēc es ļoti atzinīgi vērtēju līdz šim pieņemtos pasākumus, jo mēs tagad esam uz pareizā ceļa, lai radītu lielāku konkurenci un uzlabotu piekļuvi svarīgai informācijai. Esmu pārliecināts, ka nākotnē mums izdosies paveikt to, kas vēl palicis nepadarīts.
<SPEAKER ID="089" NAME="Seán Kelly" AFFILIATION="PPE">
Priekšsēdētāja kungs! Esmu ļoti apmierināts ar šovakar dzirdēto un vēlos izteikt atzinību referentei un komisārei par skaidro un kodolīgo ziņojuma izklāstu.
<P>
Cilvēki ir norādījuši uz šādiem nozīmīgiem aspektiem: pilsoņu tiesības, ieguldījums, kontrole, pārredzamība, vienotā tirgus konsolidācija, līdzvērtīgi konkurences apstākļi, atbildība, pienācīga konkurence un patērētāju aizsardzība. Tas ir ļoti svarīgi. Kā jau minēja van Nistelrooij kungs, mēs šovakar rakstām jaunu nodaļu telekomunikāciju vēsturē. Tagad to vajag pēc iespējas ātrāk transponēt dalībvalstu tiesību aktos un sākt īstenot. Šajā saistībā galvenie ir trīs vārdi: brīva, taisnīga un ātra piekļuve internetam; tā būs nodrošināta visiem cilvēkiem un uzņēmējiem gan Eiropas Savienības centrā, gan tās attālākajos reģionos.
<P>
Mēs esam sākuši rakstīt vēsturi. Mums tas jādara arī turpmāk, lai tas nāktu par labu visiem iedzīvotājiem. Tas ir labi padarīts darbs.
<SPEAKER ID="090" NAME="Sophia in 't Veld" AFFILIATION="ALDE">
(NL) Šajā dokumentu paketē ir ļoti daudz labu lietu, bet ir arī dažas lietas, par kurām mani joprojām māc nopietnas bažas. Tāds neapšaubāmi ir noteikums "trīs pārkāpumi un izslēgšana” (three strikes and you are out), un es joprojām nespēju saprast, kāpēc tas vispār ir ietverts šajā telekomunikāciju tiesību aktu paketē. Tas nepavisam neiederas šajā paketē. Tāpat es nesaprotu, kāpēc Eiropai ir jāpamato dalībvalstīm šāda noteikuma ieviešana. Tās pašas jau pietiekami labi saprot, kāpēc tas tiek darīts, un Eiropas norādījumi tām nav vajadzīgi. Manuprāt, tas ir vēl viens nepareizas politikas spilgts piemērs.
<P>
Mani sarūgtina tas, ka Parlamentam nav stingras nostājas attiecībā pret Padomi, un tas nespēj pateikt Padomei: mēs par to esam nobalsojuši un neatkāpsimies no tā. Es vēl aizvien neesmu izlēmusi, kā balsot, jo, kā jau teicu, šajā paketē ir arī ļoti daudz labu lietu. Tomēr tajā pašā laikā es uzskatu, ka telekomunikāciju tiesību aktu pakete kopumā līdzinās bezmērķīgam savārstījumam, un mums ir vajadzīgs skaidrojums par to, uz kurām jomām tā attiecas un uz kurām nē. Tāpēc es pieņemu, ka šis ir tikai pirmais solis, bet es vēlos vairāk aizsardzības pasākumu un garantiju, ka mēs nepaļausimies uz šo telekomunikāciju tiesību aktu paketi, lai atrisinātu problēmu, kuru gatavojas risināt ar "trīs pārkāpumi un izslēgšana” politikas palīdzību, bet tā vietā mēs lūkosim pēc labāka regulējuma, lai atalgotu un aizsargātu intelektuālos, radošos un finanšu centienus.
<SPEAKER ID="091" NAME="Lena Kolarska-Bobińska" AFFILIATION="PPE">
Priekšsēdētāja kungs! Diskusijas par 138. pantu un panākto kompromisu liecina, ka Eiropas Parlamenta deputāti ņem vērā sabiedrības viedokli un iedzīvotāju intereses un ka Parlaments aizstāv brīvību, kas saistīta ar iedzīvotāju reakciju šajā jautājumā.
<P>
Šis ir lielisks piemērs tam, kā interneta lietotāji veic uzraudzību un informē Parlamenta deputātus, pieņem nostāju, lai aizstāvētu savas tiesības un īstenotu savas vēlmes. Tas ir jāuztver kā analīzes vērts piemērs Parlamenta darbā.
<SPEAKER ID="092" NAME="Viviane Reding">
Komisijas locekle. - Priekšsēdētāja kungs! Domāju, ka varu pievienoties visiem, kuri teica, ka šī ir laba sadarbība nolūkā izstrādāt labu tiesību aktu. Neviens tiesību akts nav nevainojams; arī šis nav nevainojams, un jūs zināt, cik ļoti laikietilpīgs ir tiesību akta izstrādāšanas process - brīdī, kad mēs būsim panākuši vienošanos, pasaule jau būs progresējusi tā, ka mēs būsim spiesti sākt visu no sākuma. Tieši tāpēc mēs teicām, ka personu tiesību uz tīkla neitralitāti aizsardzība ir pirmais solis; nākamais solis autortiesību pielāgošana tiešsaistes videi. Tā kā mums nav laika gaidīt, kamēr šie noteikumi tiks īstenoti dalībvalstu tiesību aktos, es Komisijās vārdā pateicu, ka Komisija uzraudzīs tirgus un tehnoloģiju attīstības ietekmi uz tīkla brīvībām un līdz 2010. gada nogalei iesniegs ziņojumu Eiropas Parlamentam un Padomei. Tad mēs visi kopā lemsim, vai ir vajadzīgi kādi papildu pasākumi, vai arī mēs varēsim sākt dalībvalstu līmenī īstenot pašreizējos pasākumus, par kuriem rīt balsosim.
<P>
Sniegšu divas konkrētas atbildes uz diviem konkrētiem jautājumiem. Pirmā - deklarācija par 19. pantu saistībā ar saskaņošanas procedūrām. Man, tāpat kā Parlamentam, ir žēl, ka 16 dalībvalstis ir iesniegušas deklarāciju, kurā apšaubītas Komisijas pilnvaras, par kurām Parlaments un Padome vienojās saskaņā ar grozīto 19. pantu; it īpaši tas attiecas uz Komisijas pilnvarām attiecībā uz regulējošām saistībām, ko var ieviest valsts pārvaldes iestādes. Šo 16 deklarāciju dēļ Komisija arī ir sagatavojusi deklarāciju, kurā norādīts, ka, lai gan saskaņā ar šo pantu Komisija nevar pieņemt lēmumus, kas attiecas uz konkrētiem valsts pārvaldes iestāžu paziņojumiem saskaņā ar 7. a pantu, tā var pieņemt lēmumu attiecībā uz vispārējo regulatīvo pieeju, kas saistīta ar reglamentējošo pienākumu piemērošanu, uzturēšanu spēkā, grozīšanu vai atcelšanu. Parlamentam ir taisnība - vienošanās ir panākta, un mums nevajadzētu pie tās atgriezties caur "sētas durvīm”.
<P>
Otrs jautājums ir par sīkdatnēm. Tagad Komisija, tāpat kā Harbour kungs, ir pārsteigta, ka atsevišķas dalībvalstis apšauba saskaņoto dokumentu par sīkdatnēm. Teikšu atklāti, mēs vienojāmies ar Parlamentu, un mēs esam pārliecināti, ka galīgā teksta redakcija ir nepārprotama. Pirmkārt, interneta lietotājiem ir jāsniedz skaidra un vispusīga informācija, pamatojoties uz kuru, lietotājiem jādod sava piekrišana. Tas ir arī viss, un tagad tas jāpiemēro dalībvalstīs. Man nav pieņemams, ka brīdī, kad esam par visu vienojušies, kāds vēlas izlocīties, lai politikā nebūtu 100 % jāievēro vienošanās pacta sunt servanda princips. Tāds ir mans viedoklis. Tāpēc es ļoti lepojos ar Eiropas iestādēm. Manuprāt, tām ir izdevies izstrādāt ļoti labu tiesību aktu. Tām ir arī izdevies saglabāt līdzsvaru starp operatoru interesēm, proti, noteikumu ekonomisko daļu, un lietotāju interesēm - pilsoņu tiesībām, un, manuprāt, tieši par to iestājas Eiropa - par ekonomiku un sabiedrību. Šajā dokumentā mums ir izdevies to apvienot. Apsveicu visus tos, kas deva savu ieguldījumu, lai padarītu to iespējamu.
<SPEAKER ID="093" NAME="Catherine Trautmann" LANGUAGE="FR">
Priekšsēdētāja kungs! Es vēlos sirsnīgi pateikties kolēģiem, kuri piedalījās šajās debatēs, un gribu pateikt, ka viņiem izdevās ļoti labi paskaidrot, cik ļoti riskantu un sarežģītu darbu mums nācās paveikt, lai pabeigtu telekomunikāciju tiesību aktu paketi. Visbeidzot, šo darbu aizkavēja grozījums, par kuru Parlamentā vairākkārt tika vienprātīgi nobalsots, bet Padome to nepieņēma.
<P>
Es, tāpat kā citi, ceru, ka tas ir pamats, nevis nobeigums. Šajā punktā mums neizdevās vienoties tā, kā tas izdevās attiecībā uz pārējiem punktiem. Komisāre savā atbildē uzsvēra to pašu attiecībā uz 19. pantu. Es cerēju, ka mums izdosies pavirzīties tālāk, īstenojot ekonomiskās arbitrāžas procedūru attiecībā uz Eiropas regulatoriem, bet tomēr mēs nevaram visu gribēt uzreiz.
<P>
Mēs centāmies, lai mūsu darbs būtu efektīvs, godīgs un līdzsvarots; mēs vēlējāmies parādīt, ka, lai gan internetā un digitālajā sabiedrībā noteicošais faktors ir izmantošana un mobilitāte, pilsoņu tiesības nedrīkst izsmiet, noniecināt vai neievērot.
<P>
Šī ir pirmā reize, kad šāda dokumenta pirmajā pantā ir ietverta šāda atsauce, izvirzot to par pamatprincipu un sasaistot internetu ar tiesību un pamatbrīvību izmantošanu; mēs uzskatām, ka tas padara mūsu darbu atšķirīgu, pieņemot tiesību aktus kopā ar Padomi un sagatavojot tiesību aktu projektus kopā ar Komisiju.
<P>
Patiesi, mēs uzskatām, ka informācijas sabiedrībai ir jāievēro pilsoņu tiesības, tai jābūt pozitīvai gan no ekonomiskā, gan no sociālā viedokļa, un atvērtai jaunām kultūras jomām. Tāpēc mēs ceram, ka tirgus ļaus to īstenot un lietotāju tiesības tiks formulētas un nodrošinātas, un mums visiem arī būs paplašināta piekļuve internetam. Tomēr tas arī ievērojami palielina mūsu darbu tādās jomās kā autortiesības, tīkla neitralitāte un radiofrekvenču spektrs. Eiropas Parlaments atbalstīs šo darbu.
<P>
Es vēlos pateikt, ka man bija prieks strādāt kopā ar kolēģiem, un esmu gandarīta, ka šajā kompromisā ir ņemts vērā mūsu visu kopīgi izteiktais viedoklis.
<SPEAKER ID="094" NAME="Priekšsēdētājs">
Cienījamie kolēģi, varat iedomāties manu vilšanos, ka nevarēju piedalīties šajās debatēs, tāpēc es pildīšu tikai savu institucionālo lomu šo debašu noslēgumā, lai sirsnīgi sveiktu Catherine Trautmann kundzi, Pilar del Castillo Vera kundzi un Malcolm Harbour kungu par viņu veikumu. Vēlos pateikties Komisijai un īpaši komisārei V. Reding par lielisko sadarbību šā sarežģītā procesa laikā. Tāpat gribu pateikt, ka mēs šajās svarīgajās debatēs labprāt būtu redzējuši Padomi, jo, iespējams, ka tā labāk par mums visiem varētu sniegt skaidrojumu par minētajiem pārsteidzošajiem iesniegumiem un par dažiem šo debašu aspektiem.
<P>
Debates tiek slēgtas.
<P>
Balsošana notiks otrdien, 2009. gada 24. novembrī plkst. 12.00.
<P>
Rakstiskas deklarācijas (Reglamenta 149. pants)
<SPEAKER ID="999" NAME="Ivo Belet  " AFFILIATION="PPE">
rakstiski. - (NL) Priekšsēdētāja kungs! Es vēlētos skart sarežģīto jautājumu par interneta kompromisu (arī "138. grozījums”). Mūsu sagatavotā reglamentējošo dokumentu pakete sniedz maksimālu aizsardzību visiem interneta lietotājiem. Mēs esam nodrošinājuši interneta lietotāju privātuma ievērošanu, Eiropas Cilvēktiesību konvencijas piemērošanu un, vissvarīgākais, to, ka nevienam vairs nevar liegt piekļuvi internetam bez iepriekšēja neatkarīgas tiesu iestādes lēmuma. Konkrētāk, tas nozīmē, ka iejaukšanās ir pieļaujama tikai ļoti rupja pārkāpuma gadījumā. Šī tiesību norma tiek piemērota gan attiecībā uz varas iestādēm, gan interneta lietotājiem. Tomēr ar šo Eiropas tiesību aktu tiek garantēta brīva piekļuve internetam un apstiprināts de facto, ka internets ir vispārējas nozīmes pakalpojums, kuru nevienam patērētājam nedrīkst liegt bez pamatota iemesla (tāpat kā nevienam patērētājam nevar bez iemesla atslēgt gāzi, ūdeni vai elektrību). Tas, ka šis kompromiss tika panākts, saņemot visu parlamentāro delegāciju vienprātīgu apstiprinājumu, liecina, ka šī ir ļoti nozīmīga vienošanās, ar kuru patērētāju tiesības tiek izvirzītas jaunās telekomunikāciju paketes centrā.
<SPEAKER ID="998" NAME="Tiziano Motti  " LANGUAGE="IT">
Mums ir pamats būt apmierinātiem ar šodien panākto rezultātu saistībā ar telekomunikāciju paketi, jo ar to ir nostiprinātas interneta lietotāju tiesības un veicināta konkurence telekomunikāciju uzņēmumu starpā. Jaunie noteikumi nodrošinās patērētājiem lielākas tiesības, neierobežoti brīvu piekļuvi internetam un personas datu aizsardzību. Tas ir lielisks piemērs tam, kā mūsu darbs likumdošanas jomā ietekmē iedzīvotāju ikdienas dzīvi. Patiesībā internets pirmo reizi pasaulē ir radījis vidi, kurā ievēro tiesības un pamatbrīvības. Šādi tas papildinās, proporcionāli izlīdzinās un būs saskaņā ar pārējām pastāvošajām pamatbrīvībām, kuras paredzētas līgumā: dzimumu līdztiesība, cieņa pret reliģisko pārliecību un seksuālo orientāciju, bērnu tiesību aizsardzība un vārda brīvība, kas ir saskaņā ar cilvēka cieņas aizsardzību. Tagad visus pasākumus, kas ierobežo piekļuvi internetam, var piemērot tikai tad, ja tie ir uzskatāmi par "atbilstīgiem, samērīgiem un vajadzīgiem” demokrātiskā sabiedrībā. Šodien mēs apliecinājām savu piekrišanu pilnīgai interneta brīvībai, lai veicinātu elektroniskās pilsoniskās sabiedrības veidošanu, pamatbrīvības un paraugpraksi un atklātu un izolētu tos indivīdus, jo īpaši pedofilus un dzimumnoziegumu izdarītājus, kuri cenšas ļaunprātīgi izmantot šo pilnīgo brīvību.
<SPEAKER ID="997" NAME="Siiri Oviir  " LANGUAGE="ET">
Pamatdirektīvas par elektronisko komunikāciju tīkliem un pakalpojumiem grozījumu galvenais mērķis ir nostiprināt tālruņu lietotāju un interneta lietotāju tiesības, kā arī palielināt konkurenci telekomunikāciju pakalpojumu sniedzēju starpā. Patlaban elektroniskos sakarus regulē noteikumi, kas apstiprināti pirms septiņiem gadiem. Kopš tā laika šī joma ir būtiski progresējusi. Būdama juriste, es uzskatu, ka Parlaments ir pārsniedzis pilnvaras, ko tam piešķir līgums, pēdējā brīdī iesniedzot papildu priekšlikumu par izmaiņām, kas pieprasa, lai valsts pārvaldes iestādes veicinātu Eiropas Savienības pilsoņu intereses, nosakot, ka tiešo lietotāju pamattiesības un pamatbrīvības nevar ierobežot bez iepriekšēja tiesas nolēmuma. Esmu gandarīta, ka Samierināšanas komitejā notikušo diskusiju rezultātā tika rasts labāks risinājums, lai nodrošinātu dokumenta pareizību no juridiskā viedokļa, kā arī lai nodrošinātu visu lietotāju aizsardzību un respektētu dalībvalstu kompetenci. Šis lēmums mums beidzot ļauj apstiprināt izmaiņas pamatdirektīvā par elektronisko komunikāciju tīkliem un pakalpojumiem.
<SPEAKER ID="096" NAME="Bernadette Vergnaud  " LANGUAGE="FR">
Esmu iepriecināta, ka šis ilgstošais un ļoti pretrunīgais darbs beidzot ir noslēdzies; tas parāda, ka telekomunikāciju nozare ir nozīmīga ne tikai kā ekonomikas dalībniece, bet arī kā būtisks mūsdienu sabiedrības elements. Mūsu iedzīvotāji dažādās valstīs ik dienas sazinās savā starpā, un mūsu mērķis bija garantēt pakalpojumu kvalitāti, vienlaikus nodrošinot lietotāju pamattiesību ievērošanu.
<P>
Es vēlos izteikt atzinību Trautmann kundzei un sarunu grupai par panākto kompromisu, kas nepieļauj sankciju piemērošanu lietotājiem bez iepriekšējas pretrunu procedūras. Turklāt Komisija ir apņēmusies nodrošināt tīkla neitralitāti un novērst pret konkurenci vērstas, diskriminējošas darbības, ko veic operatori.
<P>
Šī vienošanās nozīmē, ka patērētājiem būs priekšrocības daudzos pozitīvos aspektos, kuri dažreiz tika panākti grūtu sarunu rezultātā. Es īpaši vēlētos uzsvērt garantētu piekļuvi un atrašanās vietas noteikšanu zvaniem uz neatliekamās palīdzības dienestu numuru (112); cilvēku ar īpašām vajadzībām uzlabotu piekļuvi pakalpojumiem; plašāku informāciju par līgumiem un norēķiniem; maksimālā laikposma noteikšanu patērētāju tālruņu zvanu pāradresācijai; un informāciju drošības pārkāpumu gadījumos saistībā ar personas datiem.
