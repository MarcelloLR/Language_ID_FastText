<CHAPTER ID="019">
Rotaļlietu drošums (debates)
<SPEAKER ID="204" NAME="Priekšsēdētāja">
Nākamais punkts ir Komisijas paziņojums par rotaļlietu drošību.
<SPEAKER ID="205" NAME="Günter Verheugen">
Komisijas priekšsēdētāja vietnieks. - (DE) Priekšsēdētājas kundze, godājamie deputāti, mēs vienmēr runājam par rotaļlietām tieši pirms Ziemassvētkiem, un tas ir loģiski, jo šis ir laiks, kad cilvēkiem rotaļlietas interesē visvairāk. Esmu pateicīgs, ka tā rīkojamies arī šogad, jo rotaļlietu drošums ir jautājums, kas interesē Parlamentu, Padomi un Komisiju, un mēs visi šajā saistībā esam noteikuši augstākās prasības.
<P>
Šā vakara debates izraisīja plašsaziņas līdzekļu paziņojumi par vienu konkrētu dalībvalsti - Vāciju. Paziņojumi sākotnēji nāk no Riska novērtēšanas federālā institūta un no Tehniskās uzraudzības asociācijas (Technischer Überwachungsverein). Neviena no šīm iestādēm nav ar Komisiju sazinājusies tieši. Arī Vācijas valdība vēl nav vērsusies pie Komisijas šajā jautājumā. Tādējādi mēs nezinām vairāk par to, ko paziņojušas šīs divas iestādes savos paziņojumos presei un ko varēja uzzināt Vācijas plašsaziņas līdzekļos. Tomēr tas ir jautājums, kas jāuztver tik nopietni, ka, pat ja mūsu rīcībā ir tikai plašsaziņas līdzekļu ziņojumi, mums tomēr šis jautājums ir jāapsver.
<P>
Mūsu rīcībā esošajos ziņojumos ietvertā analīze norāda, ka mums jārisina četri dažādi jautājumi. Uz pirmo ir viegli atbildēt. Saskaņā ar Vācijas Tehniskās uzraudzības asociācijas paziņojumu Vācijas tirgū esošo rotaļlietu būtiska daļa, kam veica testēšanu, neatbilda juridiskajiem noteikumiem, kuri ir spēkā Eiropas Savienībā. Tādā gadījumā, dāmas un kungi, noteikumi ir nepārprotami skaidri. Ja dalībvalstī tiek atklāta šāda lieta, tai par to nekavējoties jāinformē visas dalībvalstis un Eiropas Komisija un jāpiemēro vajadzīgie pasākumi. Tās var pat nekavējoties izņemt šos produktus no tirgus, un tas patiesi nozīmē no tirgus visā Eiropā, kā arī piemērot importa aizliegumu, ja šie produkti ir ražoti ārpus Eiropas Savienības. Es ceru, ka Vācijas iestādes attiecīgi ātri informēs pārējās dalībvalstis un Komisiju, izmantojot RAPEX. Ja būs nepieciešami importa aizliegumi, esiet droši, ka Komisija apstiprinās šādus aizliegumus tieši un nekavējoties. Tomēr, kā sacīju, Vācijas iestādes šādu informāciju nav mums vēl sniegušas.
<P>
Tirgus uzraudzība - un šeit man ir skaidri tas jānorāda - ir tikai dalībvalstu atbildības jomā. Ne Eiropas Komisijas, ne Parlamenta, ne arī Padomes rīcībā nav tirgus uzraudzības instrumenti. Tie ir tikai dalībvalstu rīcībā. Saskaņā ar tiesību aktiem, tostarp spēkā esošo Rotaļlietu drošuma direktīvu, to pienākums ir īstenot šo tirgus uzraudzību. Kad es izlasīju ziņas par Vāciju, kurās bija teikts, ka ir apšaubāms, vai valsts tirgus uzraudzība atbilst jaunās Rotaļlietu drošuma direktīvas prasībām, tad varu sacīt tikai vienu lietu, proti, ka tieši Vācijas valdības pienākums ir nodrošināt, ka Vācijas tirgus uzraudzības iestādes var nodrošināt atbilstību šīm prasībām. Tādējādi, manuprāt, atbilde uz šo jautājumu ir nepārprotami skaidra.
<P>
Arī otrs jautājums ir vienkāršs. Tas ir jau apspriests temats, par kuru Parlamentā bija intensīvas debates saistībā ar Rotaļlietu drošuma direktīvas pieņemšanu; svarīgais balsojums Parlamentā par šo tematu rezultātā noveda pie skaidra un nepārprotama vairākuma lēmuma balsošanā pēc saraksta. Tas bija saistīts ar jautājumu par rotaļlietu obligātu sertifikāciju, ko veic trešā puse. Šo priekšlikumu izvirzīja Vācija. Vācijas Tehniskās uzraudzības asociācija atbalstīja priekšlikumu, ko pamatoti noraidīja, jo trešās puses veikta sertifikācija nenodrošinātu papildu drošumu attiecībā uz rotaļlietām, kas parasti nav tehniski sarežģītas, jo šajā gadījumā tiktu sertificēts paraugs.
<P>
Tomēr, kad runa ir par rotaļlietām, problēma nav paraugs, bet, kā pieredze rāda, problēma ir tas, vai tiek nodrošināta atbilstība mūsu uzstādītajām augstajām prasībām visā ražošanas procesā un no visu piegādātāju un piegādes ķēdē iesaistīto puses. Tāpat kā visās citās jomā arī rotaļlietu gadījumā mēs ievērojam principu, ka ražotājam ir jāuzņemas pilna atbildība par to, lai produkts pilnībā atbilstu spēkā esošajiem tiesību aktiem. Neatkarīgi no tā, kurā pasaules daļā viņi atrodas, mēs nedrīkstam ražotājus atbrīvot no šīs atbildības.
<P>
Ja ir problēmas saistībā ar konkrētas valsts uzticamību, mums jārunā ar šo valsti par tās ražošanas nosacījumu uzlabošanu, un tieši to dara Eiropas Komisija. Es runāju par Ķīnu. Ar Ķīnu mums ir cieša saziņa attiecībā uz to, kā mēs patiesi varam nodrošināt, ka ražošanas nosacījumi šajā valstī, kas noteikti ir lielākā rotaļlietu ražotājvalsts pasaulē, atbilstu mūsu prasībām. Šajā lietā patiesi ir panākts progress, tomēr noteikti vēl daudz kas ir darāms.
<P>
Trešais jautājumu kopums ir saistīts ar ķīmiskām vielām un smagajiem metāliem rotaļlietās. Tas ir ļoti sarežģīts un grūts jautājums. Saviem kolēģiem laikā, kad noritēja darbs pie Rotaļlietu drošuma direktīvas, es noteicu politisko pamatnostādni, ka ir jānosaka pēc iespējas striktāki noteikumi - pēc iespējas striktāki! Šo nostāju atbalstīja arī Padome un Parlaments. Rezultātā Rotaļlietu drošuma direktīvā, ko ieviesīs pa posmiem, sākot no 2011. gada, iekļautās robežvērtības atspoguļoja jaunāko zinātnisko informāciju, kāda bija pieejama direktīvas pieņemšanas laikā.
<P>
Tomēr mēs apzinājāmies, ka šis process nemitīgi attīstās - zinātne, protams, vienmēr attīstās, un nemitīgi ir pieejami jauni pētījumu rezultāti un jauni konstatējumi -, un kopā mēs apzināti izstrādājām tādu direktīvas regulējumu, lai, izmantojot komitoloģijas procedūru Parlamentā, direktīvā varētu ieviest jaunākos zinātniskos konstatējumus par iepriekš nenoteiktiem riskiem un lai varētu ātri grozīt robežvērtības, kas noteiktas pārāk augstā līmenī. Saskaņā ar pašreizējo juridisko situāciju, ko pieņēmis Eiropas Parlaments, ir nepieciešama kompetentas zinātniskas komitejas dalība, lai novērtētu riskus, ko rada produkti.
<P>
Šogad divas reizes esam saņēmuši norādes, ka varētu būt pieejami jauni konstatējumi. Pirmo norādi saņēmu vēstulē, ko man atsūtīja Vācijas pārtikas, lauksaimniecības un patērētāju tiesību aizsardzības ministre šā gada pavasarī. Vēstule attiecās uz kadmiju. Es nekavējoties parūpējos, lai jautājums tiktu iesniegts zinātniskajai komitejai ne tikai saistībā ar kadmiju, bet arī citiem smagajiem metāliem. Izpētes rezultāti gaidāmi 2010. gada pirmajā pusgadā - ne vēlāk kā jūnija beigās. Ja izpētē patiesi iegūs jaunus konstatējumus, mēs nekavējoties izvirzīsim priekšlikumu padarīt striktākus direktīvas, kas vēl nav stājusies spēkā, noteikumus, lai 2011. gadā tā stājas spēkā ar ieviestām striktākām robežvērtībām.
<P>
Otrais gadījums ir samērā sarežģīts un grūti paskaidrojams. Tas attiecas uz policikliskajiem aromātiskajiem ogļūdeņražiem (PAO), ar ko saskaramies ikdienas, un mēs pat nezinām ar ko nonākam saskarsmē. Arī šajā gadījumā mēs saņēmām informāciju, ka šo policiklisko aromātisko ogļūdeņražu robežvērtība varētu būt noteikta pārāk augstā līmenī. Zinātniskā komiteja izskata šo jautājumu. Rezultāti būs gatavi laikus, lai mēs varētu ieviest izmaiņas.
<P>
Un tagad norādīšu, ka esam saskārušies ar problēmu, ko mēs kā politiķi nevaram īsti atrisināt. Šie ir tehniski un ārkārtīgi sarežģīti jautājumi. Es jums atklāti atzīšos, ka ne vienmēr saproti ļoti sarežģītas zinātniskas analīzes, ko man iesniedz. Es nedomāju, ka šajā zālē ir daudzi deputāti, pat ja visi būtu šovakar šeit, kas varētu apgalvot, ka tos saprot. Mēs tos nesaprotam, jo neesam ieguvuši attiecīgo izglītību. Tādēļ zināmā mērā mums jāuzticas mūsu ekspertiem. Un tieši šeit rodas problēma.
<P>
Mēs visi zinām, ka zinātnes vēsturē netrūkst gadījumu, kad vispārpieņemtas zināšanas ir izrādījušās nepareizas. Netrūkst arī gadījumu, kad tā saucamie mazākuma viedokļi galu galā izrādījušies pareizi. Kā mēs kā politiķi varam izlemt, ja zinātnieki nevar vienoties savā starpā? Mēs nevaram, un tas ir risks, ar ko saistīts mūsu darbs un no kā mēs nevaram izvairīties.
<P>
Šādos gadījumos Eiropas iestādēs ir noteikums, ka mēs ievērojam kompetento zinātnisko komiteju ieteikumus, un tā mēs esam rīkojušies arī šajā gadījumā. Tomēr es vēlos atklāti sacīt, ka es šo jautājumu uztveru nopietni un ka jebkādas norādes - lai cik mazas -, ka varētu būt pieejami jauni konstatējumi - un pat ja to uzzinām tikai no avīzēm - Komisija uztver tik nopietni, ka tās tiek nodotas izskatīšanai zinātniekiem.
<P>
Pēdējais jautājums ir diezgan kaitinošs. Šajā saistībā man jāsaka, ka patiesi sagaidīju, ka dalībvalsts valdībai piederošs institūts ievēros obligātās prasības attiecībā uz labu zinātnisko rīcību. Riska novērtēšanas federālā institūta Vācijas plašsaziņas līdzekļos plaši atspoguļotais apgalvojums, ka policiklisko aromātisko ogļūdeņražu gadījumā robežvērtība attiecībā uz riepām ir simts reizes striktāka par robežvērtību attiecībā uz bērnu rotaļlietām, ir vienkārši mēģinājums radīt skandālu. Tas ir vienkārši mēģinājums radīt skandālu, un zinātnieki to zina.
<P>
Patiesībā noteikumi, ko piemēro riepu ražošanai, jo īpaši ražošanas procesā izmantotajām eļļām, izriet no laikposma pirms REACH direktīvas un Rotaļlietu drošuma direktīvas pieņemšanas, un šajā gadījumā viena no vielām tiek izmantota kā robežvērtība. Tomēr šī viela atspoguļo apmēram simts citu vielu grupu. Tādējādi, jums robežvērtība ir jāreizina ar simts. Un tā jūs iegūstat robežvērtību, ko piemēro arī citiem produktiem Eiropas Savienībā.
<P>
Citiem vārdiem sakot, tā kā robežvērtības, ko piemēro konkrētu eļļu izmantošanai riepu ražošanas procesā, pamatā ir mazākais šo vielu saturs, kas nosakāms produktā, tas ir tieši tāpat arī rotaļlietu gadījumā. Saturu nosaka attiecībā uz mazāko nosakāmo saturu. Es varu tikai mudināt federālā institūtu atcelt šo maldinošo un nepamatoto apgalvojumu. Ir patiesi neciešami, ka mums jārisina šāds jautājums.
<P>
Nobeigumā vēlos sacīt, ka attiecībā uz Rotaļlietu drošuma direktīvu esam izstrādājuši dokumentu, kas saskaņā ar mūsu rīcībā esošo informāciju un pārliecību bija iespējams tā pieņemšanas laikā. Esam arī tam noteikuši tādu regulējumu, lai tajā varētu ietvert jaunus konstatējumus jebkurā laikā un lai mūsu drošuma prasības attiecībā uz rotaļlietām vienmēr atspoguļo jaunākos zinātniskos un pētnieciskos rezultātus.
<SPEAKER ID="206" NAME="Andreas Schwab" LANGUAGE="DE">
Priekšsēdētājas kundze, komisār, es vēlos jums sirsnīgi pateikties par skaidrību un ticamību, ko ieviesāt ar savu paziņojumu par robežvērtībām, par kurām notiek diskusijas. Eiropas Tautas partijas grupas (Kristīgo demokrātus) vārdā - no mūsu grupas bija arī referente par Rotaļlietu drošuma direktīvu, proti, Marianne Thyssen - es vēlos skaidri noteikt, ka mēs arī vēlamies nodrošināt un saglabāt pilnīgu aizsardzību no visām bīstamajām vielām. Mēs zinām, ka šajā saistībā mums ir īpaša atbildība attiecībā uz mūsu bērnu veselību un attiecīgi uz mūsu nākotni.
<P>
Īpaši pirms Ziemassvētkiem, kā jau jūs sacījāt, komisār, jānodrošina, ka vecāki un vecvecāki ir droši attiecībā uz to, kuras rotaļlietas ir viņu bērniem vai mazbērniem drošas un kuras viņi var tiem iegādāties. Tāpat kā jūs es arī aicinu dalībvalstu tirgus uzraudzības iestādes, jo īpaši Vācijā, pildīt savas saistības un no tirgiem izņemt bīstamās rotaļlietas. Manuprāt, toreiz mēs pieņēmām pareizo lēmumu, proti, neīstenot sertifikāciju, ko veic trešās puses un kas būtu vispārīgs kritērijs attiecībā uz rotaļlietām.
<P>
Attiecībā uz robežvērtībām līdzīgs aicinājums izskanēja pirms gada, kā jau jūs minējāt. Tolaik es jums uzrakstīju vēstuli, lūdzot jūs jautājumu nodot Komisijas zinātniskajai komitejai, un par to esmu jums ļoti pateicīgs. Toreiz es centos iegūt vairāk zinātnisku atzinumu no Vācijas un esmu tos saņēmis. Vēlos minēt vienu pētījumu, ko veica Chemisches und Veterinäruntersuchungsamt Stuttgart (Štutgartes Ķīmisko vielu un veterinārās testēšanas birojs): "Tehniski ir ļoti grūti veikt jaunajā direktīvā noteikto augstākas migrācijas robežvērtību salīdzinājumus ar robežvērtībām, kas noteiktas pirms 15 gadiem DIN EN 713.”
<P>
Tādejādi, manuprāt, es varu paskaidrot, ka tas nav lēts veids, kā nodot šo jautājumu zinātniekiem, sakot "mēs negriba šo izmeklēt dziļāk, jo nevēlamies to saprast,” bet tas ir patiess un sarežģīts strīds starp ekspertiem, un kāds Vācijas institūts nepārprotami savu viedokli pauž īpaši spēcīgi. Tomēr es jūs mudinu, komisār, darīt visu iespējamo, lai savestu kopā iesaistītos zinātniskos institūtus, lai tie varētu beidzot vienoties par zinātniski objektīvu atzinumu.
<SPEAKER ID="207" NAME="Sylvana Rapti" LANGUAGE="EL">
Priekšsēdētājas kundze, šajā laikā vecāki parasti rīkojas, lai nodrošinātu, ka Ziemassvētku vecītis ir saņēmis vēstules. Bērni šajās vēstulēs lūdz rotaļlietas. Viena no šīm rotaļlietām varētu būt šī te; tāpat kā šī te varētu būt viena no 104 rotaļlietām, ko kontrolē Vācijas federālais institūts, kas atbildīgs par risku noteikšanu patēriņa precēs.
<P>
Es nupat noklausījos, kā komisārs faktiski vainoja institūtu par tā darba darīšanu. Es noklausījos, kā viņš vainu novēla uz zinātniekiem. Es klausījos, kā viņš novēla vainu uz dalībvalstīm, kas atbildīgas par uzraudzību. Un es noklausījos tajā visā ar lielu interesi, tāpat kā es nepārtraukti viņā klausos, kad viņš stāsta - godīgi un pamatojoties uz spēcīgiem datiem -, ka katru iepriekšējo direktīvu laiku pa laikam uzlabo ar jauniem datiem. Tas vien apstiprina, ka Vācijas federālais institūts savu darbu ir pareizi padarījis. Tādēļ mums tas jāpatur prātā.
<P>
Runājot par direktīvu, to paredzēts piemērot 2011. gadā un attiecībā uz ķīmiskām vielām - 2014. gadā, kā jūs zināt. Un vēl kas: 17. decembrī, citiem vārdiem sakot, parīt, katra dalībvalsts dosies pie Komisijas, lai iesniegtu savu projektu attiecībā uz tirgus uzraudzības noteikumiem.
<P>
Šie projekti ir tieši saistīti ar Ziemassvētku tirgu. Tie ir tieši saistīti ar mūsu bērnu veselību, kuri rotaļājas ar rotaļlietām, ko viņiem iegādājamies. Visbeidzot ir ļoti svarīgi, lai katru gadu šajā laikā notiktu debates par rotaļlietām. Debatēm par rotaļlietām patiesībā būtu jānotiek cauru gadu. Tā ir Komisijas atbildība.
<SPEAKER ID="208" NAME="Jürgen Creutzmann" LANGUAGE="DE">
Priekšsēdētājas kundze, komisār, Eiropas Liberāļu un demokrātu apvienības grupa atbalsta Vācijas Riska novērtēšanas federālā institūta atzinumā paustos viedokļus par to, ka kancerogēnām vielām būtu jāpiemēro minimālā saprātīgi sasniedzamā līmeņa princips (ALARA).
<P>
Otrkārt, no tā izriet, ka Komisijai ir jāizskata, vai šis princips ir ievērots arī attiecībā uz Rotaļlietu drošuma direktīvā noteiktajām robežvērtībām.
<P>
Treškārt, ja tas nenotiks, mēs aicinām Komisiju nodrošināt, lai līdz Rotaļlietu drošuma direktīvas transponēšanai visās dalībvalstīs 2011. gadā Rotaļlietu drošuma direktīvā robežvērtības tiek noteiktas tā, ka novērš jebkādu risku bērnu veselībai, ko rada mīkstinošas vielas rotaļlietās.
<P>
Ceturtkārt, attiecībā uz rotaļlietu pieejamajām daļām ir jāīsteno Rotaļlietu drošuma direktīvā ietvertais princips, kas nosaka, ka nav atļautas ķīmiskas vielas, kas ir potenciāli kancerogēnas, mutagēnas vai reproduktīvajai sistēmai toksiskas. Tas faktiski jāpanāk ar robežvērtībām, jo pretējā gadījumā šāda direktīva ir bezvērtīga.
<P>
Piektkārt, tam ir vajadzīga labāka un efektīvāka tirgus uzraudzību, jo parasti tieši rotaļlietas ir preces, kas tiek importētas ES un pārsniedz ES noteiktās robežvērtības. Tomēr efektīva tirgus uzraudzība arī nodrošinātu, ka var testēt ES ražotās rotaļlietas, lai redzētu, vai tās arī atbilst šīm robežvērtībām.
<P>
Sestkārt, ir pilnīgi nepieņemami, ja tā notiktu, ka importam ES piemēro zemākus standartus par standartiem, ko piemēro, piemēram, ASV. Tomēr Vācijas pārtikas, lauksaimniecības un patērētāju tiesību aizsardzības ministres Ilse Aigner draudi rīkoties vienpusēji un aizliegt tā saucamās "toksiskās rotaļlietas”, manuprāt, ir absolūti nepareiza pieeja šai problēmai un ir pretrunīga pieeja, ja runa ir par uzticības veidošanu Eiropas iekšējam tirgum. Valsts populāro viedokļu attīstīšana ne tikai grauj uzticību Eiropas iestādēm; tā arī kaitē Vācijas federālajai valdībai, jo tā apstiprināja Rotaļlietu drošuma direktīvu.
<SPEAKER ID="209" NAME="Heide Rühle" LANGUAGE="DE">
Priekšsēdētājas kundze, komisār, mēs pieprasījām šīs debates, lai noteiktu un precizētu, kas šajos apgalvojumos ir patiesība un kas ir lēts populisms. Tāds bija pamatojums. Mēs cerējām, ka Komisija pirmkārt iesniegs paziņojumu presei, taču, ja jautājumu var noskaidrot šajās debatēs, mūs tas pilnībā apmierina.
<P>
Es atzinīgi vērtēju to, ka jūs veiksiet testus attiecībā uz smagajiem metāliem un mīkstinošajām vielām. Manuprāt, tas ir steidzami nepieciešams. Vēlos norādīt, ka jaunu vēža gadījumu skaits starp bērniem līdz 15 gadu vecumam ir palielinājies par vairāk nekā 50 % no 1980. gada, kad datus sāka apkopot, līdz 2006. gadam.
<P>
Ļaundabīgi audzēji ir otrais izplatītākais nāves cēlonis bērniem. Tādēļ mums ir jārīkojas, mums jāpārbauda, vai šie skaitļi ir pareizi un mums attiecīgi jāreaģē. Ja Vācijas Riska novērtēšanas federālā institūta jaunākais pētījums parāda, ka pārskatītā Rotaļlietu drošuma direktīva nenodrošina pietiekamu aizsardzību pret kancerogēnām mīkstinošām vielām, mums jārīkojas.
<P>
Nedrīkst pieļaut, ka bērni stundas laikā caur saskari ar ādu uzņem daudz reizes lielāku apjomu kancerogēno vielu par to, ko satur 40 cigarešu dūmi. No šīm vielām var izvairīties. Pētījums parāda, ka tehniski tas ir iespējams. 70 % rotaļlietu tiek pārdotas ar vērtībām zem šiem maksimālajiem līmeņiem. Tādēļ ir iespējams jebkurā laikā pieprasīt, lai arī pārējās rotaļlietas atbilst šīm robežvērtībām. Iespējams, ka te runa ir par cenu, taču, kad tiek apdraudēta bērnu drošība, to nevar reglamentēt tikai tirgus. Vajadzīga politiska rīcība, lai attiecīgi pielāgotu un palielinātu robežvērtības.
<P>
Protams, dalībvalstis ir atbildīgas par tirgus uzraudzību, nevis Eiropa, Parlaments vai Komisija. Mēs arī vairākkārt esam aicinājuši Vāciju savus pienākumus tirgus uzraudzības jomā uztvert nopietni un īstenot atbilstīgu rīcību. Tomēr tas nekādā gadījumā nenozīmē, ka mums nav jārīkojas, ja pastāv šaubas par to, vai mūsu noteiktās robežvērtības atspoguļo jaunākos zinātniskos konstatējumus. Tādēļ es ceru un pieprasu, lai jaunā Komisija pēc iespējas ātrāk iesniedz Parlamentam priekšlikumus, lai mēs tad varētu pielāgot attiecīgās robežvērtības, izmantojot komitoloģijas procedūru.
<SPEAKER ID="210" NAME="Marianne Thyssen" AFFILIATION="PPE">
(NL) Priekšsēdētājas kundze, komisār, dāmas un kungi, bērnu - mūsu mazāko un mazaizsargāto patērētāju - drošība vienmēr ir bijusi Eiropas Tautas partijas grupas (Kristīgo demokrātu) un visu šī Parlamenta deputātu prioritāte, tādēļ pirms gada mēs pieņēmām jaunu, striktu Rotaļlietu drošuma direktīvu. Pateicoties lieliskajai sadarbībai ar komisāru un viņa dienestiem, ar Padomes prezidentūru un maniem kolēģiem Eiropas Parlamenta deputātiem no visām politiskajām grupām, mēs spējām pabeigt šo apjomīgo darbu; un paveicām to ātri, proti, vienā lasījumā. Visas iestādes bija pārliecinātas, ka bijām izstrādājuši pasaulē striktāko tiesību aktu, ko rūpīgi ievēroja pat tik tālās valstīs kā Ķīna un ASV.
<P>
Parlaments rīkojās saprātīgi attiecībā uz trešās puses veiktu sertifikāciju un pauda īpaši striktu nostāju attiecībā uz standartiem par ķīmiskām vielām, piemēram, alergēniem un smagajiem metāliem. Attiecībā uz kancerogēnām, mutagēnām vai reproduktīvai sistēmai toksiskām vielām mēs izvēlējāmies pilnīgu aizliegumu ar dažiem izņēmumiem saskaņā ar ļoti striktiem nosacījumiem. Šis tiesību akts paredz pārejas periodu, bet tas, protams, šai sistēmai ir raksturīgi, un jebkurā gadījumā šis pārejas periods ir īsāks par to, kādu bija noteikuši nozares pārstāvji kā vēlamu. Dāmas un kungi, mēs vai nu absolūti kļūdījāmies attiecībā uz šo tiesību aktu, vai arī zinātne un tehnoloģija ir attīstījušās tādā mērā, ka tiesību aktam jau ir nepieciešami grozījumi, ko var ieviest ļoti ātri, izmantojot komitoloģijas procedūru; vai arī nekas nav nepareizi, un tādā gadījumā mēs nedrīkstam nevajadzīgi rotaļāties ar cilvēku bailēm un pamatotajām bažām par viņu bērnu drošību. Es uzklausīju komisāru un ticu viņam, un es redzu, ka Eiropas Komisija dara to, kas tai jādara.
<P>
Ja šajā jomā tiktu atklāti turpmāki pārkāpumi, manuprāt, mēs tad varam nebažīties, ka tirgus uzraudzība tiek īstenota un darbojas. Tādā gadījumā mums ir divi jautājumi: vai tiesību akts joprojām ir aktuāls un vai tiek piemērota atbilstīga tirgus uzraudzība? Ja atbilde uz abiem jautājumiem ir "jā”, mēs noteikti nedrīkstam ļauties populismam un mums cilvēkiem skaidri jānorāda, ka bažām nav pamata.
<SPEAKER ID="211" NAME="Christel Schaldemose" AFFILIATION="S&amp;D">
(DA) Priekšsēdētājas kundze, paldies, komisār, par ievadrunu. Ja sapratu jūs pareizi, jūs vēlējāties pārliecināties, ka tiek sākta izpēte par to, vai Vācijā bērnu rotaļlietās patiesi ir pārāk daudz toksisku vielu, kā norādīts pētījumā. Ja sapratu to pareizi, tad vēlos sacīt, ka jūsu ideja ir laba. Ir ārkārtīgi svarīgi, lai mēs rīkojamies ātri. Ja mums ir iemesls uzskatīt, ka tiek apdraudēta mūsu bērnu drošība, mums ir jārīkojas. Turklāt mēs, protams, novērtētu, ja Komisija ātri informētu Parlamentu, vai šie apgalvojumi ir patiesi vai nē. Tomēr vēlos norādīt, ka tad, kad runa ir par mīkstinošām vielām rotaļlietās, ir vairāki pētnieki, kas apgalvo, ka tām šajā gadījumā nav drošas robežvērtības. Vienīgais veids, kā garantēt drošumu, ir bērnu rotaļlietās vispār neizmantot mīkstinošas vielas. Es patiesi domāju, ka mums šeit jāpauž sava nostāja un jāapsver, vai mums nevajadzētu noteikumus padarīt striktākus. Neesmu pārliecināta, vai noteikumi, pat Rotaļlietu drošuma direktīvas noteikumi, ir pietiekami labi.
<P>
Tomēr ir vēl kāds jautājums, ko vēlos šajā saistībā izvirzīt, proti, ka pirms pusotra mēneša mēs saņēmām Komisijas pētījumu par to, kā katrā dalībvalstī tiek īstenoti jaunie tirgus uzraudzības tiesību akti. Ir tiesa, ka tirgus uzraudzības pareizas darbības nodrošināšana ir dalībvalstu uzdevums. Taču šis pētījums parādīja, ka, neskatoties uz to, ka esam padarījuši noteikumus striktākus, tikai divas dalībvalstis izvēlējas tirgus uzraudzībā ieguldīt vairāk naudas. Mums vajadzētu spēt gūt labākus rezultātus. Tieši tādēļ, lai novērstu briesmīgos stāstus par nedrošām rotaļlietām tirgū, mums vajadzīga būtiski labāka tirgus uzraudzība. Tāpēc es arī ceru, ka Komisija nodrošinās, ka dalībvalstis to panāk.
<SPEAKER ID="212" NAME="Anna Hedh" AFFILIATION="S&amp;D">
(SV) Priekšsēdētājas kundze, vēlos pateikties komisāram Verheugen par ierašanos šeit, lai mums pastāstītu par šo svarīgo jautājumu. Mums ir uzticēta liela atbildība nodrošināt, lai mūsu bērni nesaslimtu un netiktu apdraudēti. Vēlos izmantot šo iespēju, lai izvirzītu dažus jautājumus par Komisijas apņemšanos saistībā ar sarunām pirms balsojuma pirmajā lasījumā par Rotaļlietu drošuma direktīvu, kā arī pirms mūsu balsojuma plenārsēdē.
<P>
Sarunās iesaistītās partiju grupas piekrita konkrētu ierobežojumu atcelšanai attiecība uz trokšņa līmeni, jo komitejas apstiprinātajā redakcijā bija ietverti konkrēti decibeli. Komisija sacīja, ka šie līmeņi varētu būt pārāk augsti un apsolīja tā vieta izstrādāt standartu, pamatojoties uz ilgstoša trokšņa un īsu trokšņu maksimālo līmeni. Cik tālu ir paveikts Komisijas darbs, lai nodrošinātu, ka rotaļlietas nerada dzirdes pavājināšanos? Kad varam sagaidīt standartu, kurā noteikts maksimālais trokšņa līmenis rotaļlietām?
<P>
Es vēlos arī uzsvērt jautājumu saistībā ar teksta fonta izmēru, ko izmanto brīdinājumos. Mums jau atkal apgalvoja, ka to risinās, izstrādājot standartus. Kāds ir Komisijas viedoklis par noteikumiem, kas šeit būtu piemērojami? Kad varam cerēt ieraudzīt standartu, kurā noteikts minimālais fonts brīdinājumu tekstiem?
<SPEAKER ID="213" NAME="Małgorzata Handzlik" AFFILIATION="PPE">
(PL) Rotaļlietu drošuma jautājums rada ļoti lielu interesi, jo īpaši laikā pirms Ziemassvētkiem, kad mēs domājam par to, kādas rotaļlietas iegādāties mūsu bērniem. Iepriekšējā Parlamenta pilnvaru termiņā mēs, manuprāt, izstrādājām ļoti labu risinājumu to rotaļlietu drošuma palielināšanai, ar ko rotaļājas mūsu bērni. Diemžēl mums jāgaida šo noteikumu ietekme. Tomēr es uzskatu, ka tie nodrošinās taustāmus rezultātus.
<P>
Vēlos pateikties Komisijas dienestiem par rotaļlietu informatīvā izbrauciena organizēšanu, jo tā ir ļoti svarīga iniciatīva, kas uzņēmumiem palīdz sagatavoties izmaiņām, kuras radīs direktīva.
<P>
Dāmas un kungi, man tomēr rada bažas cita informācija. Novembra beigās ASV Patērētāju produktu drošuma komisija izlēma no tirgus atsaukt vienu miljonu bērnu sēdeklīšu. Vēl vienu miljonu atsauca no Kanādas tirgus. Bērnu sēdeklīši ir ikdienā lietots priekšmets, un bērni, iespējams, ar sēdeklīti saskaras daudz biežāk nekā ar rotaļlietām. Ņemot vērā darbības mērogu, es būtu pateicīga, ja Komisijai šajā saistībā būtu komentārs. Vai varam būt pārliecināti, ka Eiropas tirgū pieejamie bērnu sēdeklīši ir droši?
<SPEAKER ID="214" NAME="Anja Weisgerber" AFFILIATION="PPE">
(DE) Priekšsēdētājas kundze, komisār, vēlos jums sirsnīgi pateikties par jūsu skaidrajiem vārdiem. Būtībā ir jāsaka, ka kopumā Rotaļlietu drošuma direktīva ir ieviesusi būtisku uzlabojumu attiecība uz mūsu bērnu aizsardzību. Mēs visi pie tās strādājām ar mērķi pieņemt striktāko tiesību aktu pasaulē. Tomēr daudzus vecākus un vecvecākus tagad māc bažas, kā jūs sacījāt, saistībā ar Vācijas Riska novērtēšanas federālā institūta pētījumiem. Tagad mums sev jājautā, vai institūta paziņojumi un atzinums ir pareizi vai nav. Jebkurā gadījumā mums rūpīgi jāizskata šīs lietas fakti. Te ir runa par mūsu bērnu aizsardzību.
<P>
Tagad vēlos jums sirsnīgi pateikties par to, ka paudāt savu vēlmi to darīt. Tomēr, manuprāt, tas ir jārisina ātrāk. Tikai nākamgad - jūs sacījāt, ka gada pirmajā pusē - būs pieejami zinātniskās komitejas konstatējumi. Tas jāpaveic ātrāk! Ir runa par mūsu bērnu aizsardzību. Es patiesi nesaprotu, kādēļ federālais institūts tik ilgi kavējās ar šiem paziņojumiem. Arī tam vēlos pievērst jūsu uzmanību.
<SPEAKER ID="215" NAME="Georgios Papanikolaou" AFFILIATION="PPE">
(EL) Priekšsēdētājas kundze, pēdējos gados ir reģistrēts dučiem gadījumu - 2000. gadā to bija 36 -, kad bērniem bija vajadzīga tūlītēja ķirurģiska iejaukšanās bīstamu vielu rotaļlietās dēļ. Es arī Parlamentam vēlos atgādināt, ka pagājušajā nedēļā Amerikā publicēja ziņojumu, kurā sacīts, ka viena trešdaļa apritē esošo rotaļlietu satur bīstamas ķīmiskas vielas.
<P>
Tādēļ mums būtu jāsaprot, ka Eiropas atbilstības zīme (CEE) nav pietiekama, lai garantētu rotaļlietu drošumu. To piešķir pēc tam, kad attiecīgais uzņēmums iesniedz datni, nevis pēc produkta preventīvas pārbaudes uz vietas, tādēļ mēs nevaram pieņemt, ka rotaļlietas ir drošas.
<P>
Tāpēc, lai nodrošinātu, ka mūsu bērni - man nav bērnu, bet ceru, ka kādu dienu būs - no Ziemassvētku vecīša, kā iepriekš minēts, saņem pilnīgi drošas dāvanas, kas nerada vecākiem bažas, mums dalībvalstīm jāpiemēro spiediens, lai tās īstenotu striktākas pārbaudes un, protams, padarītu striktākus pašreizējos tiesību aktus.
<SPEAKER ID="216" NAME="Günter Verheugen" LANGUAGE="DE">
Priekšsēdētājas kundze, dāmas un kungi, esmu gandarīts par plašo konsensu, kas atklājies šajās debatēs. Vēlos komentēt. Mēs runājam par zinātnisku institūtu, proti, Vācijas Riska novērtēšanas federālā institūtu, par ko jau labu laiku esmu informēts, jo tas tiecas sniegt paniku ceļošus paziņojumus publikai, neinformējot Komisiju vai kādu citu Eiropas iestādi par saviem konstatējumiem. Varat spriest paši. Vienīgais, ko par šo lietu zinu, ir tas, ka pašlaik tiek apspriests turpmāks šī institūta finansējums no Vācijas federālā budžeta. Iespējams, ka tas ir viens no izskaidrojumiem institūta intensīvajām sabiedrisko attiecību darbībām, un tai pat laikā tas mums nenodrošina iespēju savus konstatējumus attiecīgi izskatīt.
<P>
Tomēr - un šķiet, ka mani šajā jautājumā ir pārpratuši -, pat ja mēs tikai kaut ko uzzinām no plašsaziņas līdzekļiem, mēs to joprojām uztveram kā norādi uz iespējamiem jauniem zinātniskiem konstatējumiem, un es šo jautājumu jau esmu nodevis zinātniskajai komitejai. Aicinājums man tā rīkoties, kā šeit izskanēja, nav vajadzīgs. Tiklīdz kā saņemu norādes par to, ka varētu būt pieejami jauni zinātniski konstatējumi attiecībā uz rotaļlietu drošumu un mūsu noteiktajām robežvērtībām, es šo informāciju nosūtu zinātniskajai komitejai.
<P>
Tomēr man jāatkārto, ka jūs nevarat cerēt, ka es - un tāpat es nevaru, ka jūs -, pieņemšu lēmumu attiecībā uz zinātnieku domstarpībām par metodēm. Jūs to nevarat darīt. Es to nevaru darīt un jūs arī nevarat. Es nevaru darīt vairāk kā vien sacīt, ka Parlamentā, Padomē un Komisijā notiek dedzīgas diskusijas par metodoloģiju saistībā ar iespējamo robežvērtību mērījumiem. Turklāt šī Vācijas institūta atzinumu neatbalsta neviens cits zinātnisks institūts Eiropā - neviens! Ja, jūsuprāt, mans pienākums ir uzklausīt viena vienīga institūta atzinumu un ignorēt visu citu viedokļus, tad, lūdzu, tā arī sakiet un varat mani par to nobārt. Es nevaru uzņemties šo atbildību. Neviens no jums arī nevar. Tomēr es atkārtošu: ja kļūs zināmi jauni konstatējumi, process tiks sākts.
<P>
Weisgerber kundze, jūs sacījāt, ka procesam būtu jābūt ātrākam - diemžēl mēs ātrāk nevaram. Šie ir ļoti sarežģīti zinātniski jautājumi. Ir vajadzīgi testi. Iespējams, jūs nezināt, bet ir vajadzīga plaša testēšana, izmatojot dzīvniekus, piemēram, lai pārbaudītu šādu apgalvojumu. Jūs nevarat piespiest zinātniekus veikt konstatējumus konkrētā laikposmā. Man žēl, bet tas nav iespējams. Tādēļ man jums vienkārši jālūdz samierināties ar to, ka jums saku, ka zinātniskā komiteja ir mūs informējusi, ka tā spēs nodrošināt pamatotus rezultātus līdz nākamā gada vidum, un tā to patiesi darīs. Pamatojoties uz šiem rezultātiem, Komisija nekavējoties sagatavos jaunus priekšlikumus, ja kļūtu zināms, ka patiesi ir jauni konstatējumi. Ceru, ka tas bija pietiekams paskaidrojums.
<P>
Creutzmann kungs, minimālā saprātīgi sasniedzamā līmeņa princips ir spēkā. Man nav vajadzīga Riska novērtēšanas federālā institūta palīdzība, lai to noskaidrotu. Tādēļ ir arī atbilstība prasībām, ko šajā saistībā uzstādījāt.
<P>
Rühle kundze, jūs sacījāt, ka man vajadzēja ātrāk iesniegt paziņojumu presei. Būsiet pārsteigta, kad sacīšu, ka tieši tā rīkojos. Tikai tāpat kā nedomāju, ka šovakar manis pateiktais Parlamentā nokļūs Eiropas plašsaziņas līdzekļos un vismazāk jau Vācijas plašsaziņas līdzekļos, mans uz faktiem pamatotais un, manuprāt, mierīgais paziņojums netika pieņemts Vācijas plašsaziņas līdzekļos. Tomēr es izdevu vajadzīgo paziņojumu un paskaidroju lietas faktus. Labprāt iesniegšu jums šo tekstu.
<P>
Davidson kundze, mums ir striktākie tiesību akti pasaulē. Ar to mēs lepojamies. Šī Komisija neļaus, ka to pārspēj jebkura cita iestāde pasaulē, kad runa ir par augstāko iespējamo drošuma līmeni rotaļlietām.
<P>
Schaldemose kundze, varu jums tikai piekrist un sacīt, ka šajā gadījumā nav jāatsaucas un dalībvalstu atbildību tirgus uzraudzības jomā. Pilnībā jums piekrītu, ka šeit ir būtisks jautājums par īstenošanu. Šajā saistībā esam veikuši vajadzīgos sagatavošanās darbus.
<P>
Pēdējais Hedh kundzes jautājums bija ļoti svarīgs. Tas bija par standartiem dažādās jomās, un jūs minējāt divus piemērus, no kuriem viens ir trokšņa avoti. Attiecīgās norādes ir nosūtītas Eiropas standartizācijas organizācijām. Tomēr darbs pie standartiem neatšķiras no zinātniskā darba. Jūs nevarat cerēt, ka tie būs pieejami nedēļas vai mēneša vai vairāku mēnešu laikā. Tam vajadzīgs laiks. Tomēr visi pieminētie standarti atrodas izstrādes posmā un būs laikus pieejami, kā arī ļaus mums izstrādā produktu precīzu salīdzināmību un nostiprināt tirgus uzraudzību.
<P>
Vēlos runāt par vienu pēdējo jautājumu. Bērnu sēdeklīši, kuri tika pieminēti un saistībā ar kuriem ASV ir bijušas drošuma problēmas, nav rotaļlietas. Tādēļ tie neietilpst Rotaļlietu drošuma direktīvas darbības jomā, bet drīzāk gan Direktīvas par produktu vispārēju drošību darbības jomā. Šajā saistībā mums nav no amerikāņiem jāslēpjas. Sistēma, kas Eiropā ir ieviesta attiecībā uz produktu vispārējo drošību, pēdējo dažu gadu laikā ir nepārtraukti apliecinājusi savu efektivitāti. Ja Eiropas tirgū parādās nedroši produkti, mēs ar pārliecību varam pieņemt, ka visas citas dalībvalstis un Komisija saņems informāciju par šiem produktiem un ka tiks veikti atbilstīgi pasākumi.
<SPEAKER ID="217" NAME="Priekšsēdētāja">
Debates tiek slēgtas.
<P>
Rakstiskas deklarācijas (Reglamenta 149. pants)
<SPEAKER ID="994" NAME="Jim Higgins  " AFFILIATION="PPE">
rakstiski. - Es atzinīgi vērtēju to, ka 2011. gada stāsies spēkā Direktīva 2009/48/EK par rotaļlietu drošumu, lai gan jāpauž nožēla, ka direktīva nebūs spēkā 2010. gada Ziemassvētku periodā, kad tiek pārdota lielākā daļa ES izgatavoto vai importēto rotaļlietu. Ceru, ka dalībvalstis uzskatīs par piemērotu transponēt visus šīs svarīgās direktīvas elementus pirms galīgā īstenošanas termiņa, lai vecākiem kā patērētājiem nebūtu pamata bažām.
<SPEAKER ID="993" NAME="Artur Zasada  " LANGUAGE="PL">
Izmantojot iespēju, ko sniedz šīs debates, vēlos pievērst uzmanību vajadzībai uzlabot Eiropas Savienības patērētāju negadījumu reģistra funkcijas; šis reģistrs cita starpā paredz informācijas apkopošanu par nāves gadījumiem un miesas bojājumiem dažādu bērniem paredzētu produktu izmantošanas rezultātā. Reģistram būtu jābūt svarīgam elementam patērētāju, tostarp jaunāko un bezpalīdzīgāko patērētāju, aizsardzības sistēmas mehānismā. Diemžēl saskaņā ar Polija standartizācijas komitejas tehniskās komisijas eksperta maziem bērniem paredzētu produktu un rotaļlietu drošuma jautājumos apgalvoto joprojām neapmierinoši darbojas ātra informācijas apmaiņa starp dalībvalstīm un Eiropas Komisiju par produktiem, kas rada risku, un neapmierinoši ir arī konkrētās valstīs veiktie pasākumi, lai novērstu vai ierobežotu šādu produktu iekļuvi tirgū. Vēlos lūgt, lai šis jautājums tiktu rūpīgi izskatīts.
