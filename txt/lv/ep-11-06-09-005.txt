<CHAPTER ID="005">
ES atomelektrostaciju noturības testi un kodoldrošība ES kaimiņvalstīs (debates)
<SPEAKER ID="058" NAME="Priekšsēdētāja">
Nākamais darba kārtības punkts ir Komisijas paziņojums par ES atomelektrostaciju noturības testiem un kodoldrošību ES kaimiņvalstīs.
<SPEAKER ID="059" NAME="Günther Oettinger">
Komisijas loceklis. - (DE) Priekšsēdētājas kundze, godājamie deputāti! Esmu piedalījies vairākās sanāksmēs ar dažādām Parlamenta komitejām un šodien esmu gatavs jūs informēt par progresu saistībā ar mūsu vērienīgo plānu, proti, ieviest Eiropas mēroga atomelektrostaciju noturības testus Eiropas Savienībā un citās valstīs.
<P>
Mēs Padomei ierosinājām izmeklēt visu ES atomelektrostaciju drošību, pamatojoties uz vispusīgu riska un drošības novērtējumu, un marta beigās Padome par šo jautājumu pieņēma lēmumu. Eiropas Kodoldrošības jomas regulatoru grupai (ENSREG) un Komisijai tika pieprasīts izstrādāt kritērijus, metodiku un grafiku noturības testu veikšanai. Tas nebija viegls process, un par saviem centieniem saņēmām dažādus komentārus.
<P>
Šodien varu jums sacīt, ka tagad ir ieviesti kritēriji, metodika un grafiks, kas, manuprāt, atbilst Eiropas pilsoņu vēlmēm attiecībā uz šiem noturības testiem.
<P>
(Turmes kunga starpsaucieni)
<P>
Komentārs "blēņas” nav arguments, Turmes kungs. "Blēņas” nav vārds, ko mēs gribētu redzēt protokolā, bet, ja tas jūs dara laimīgu, es to pieņemšu.
<P>
Jebkurā gadījumā cīņa bija spraiga. Pirmkārt, daudzi kodoldrošības regulatori nebija gatavi pieņemt Eiropas pārbaužu procedūru. Tas tā ir tādēļ, ka energoresursu avotu sadalījums ir dalībvalsts kompetencē un atomelektrostaciju uzraudzība, atļauju izsniegšana un pārraudzība arī ir dalībvalsts kompetencē. Manuprāt, tas, ka veiksim Eiropas līmeņa noturības testus ar kopējiem kritērijiem, ir ārkārtīgi svarīgs un vēsturisks solis, lai īstenotu visu Eiropas pilsoņu intereses un drošības vajadzības. Nešaubieties, ka es nepieļaušu noturības testu novājināšanu.
<P>
Kad sabiedrība tiks iepazīstināta ar noturības testu rezultātiem, ar visiem datiem, novērtējumiem, priekšlikumiem un secinājumiem, Eiropas pilsoņi zinās vairāk par Eiropas atomelektrostacijām visās dalībvalstīs, nekā zināja līdz šim par spīti centieniem iepriekšējo desmitgažu laikā. Es ļoti labi atceros, kā cilvēki, kas dzīvo valstu pierobežā, vēlējās iegūt informāciju par tuvumā esošo atomelektrostaciju drošības garantijām. Tās pilsoņiem nereti likās nepietiekamas. Nākamo sešu vai deviņu mēnešu laikā mūsu rīcībā būs ievērojami vairāk datu, faktu un konstatējumu, nekā ir publiskots pēdējo 20 gadu laikā.
<P>
Noturības testam būs trīs posmi.
<P>
(Harms kundzes starpsaucieni)
<P>
Ņemot vērā agro rīta stundu, būsim nopietni, Harms kundze. Lūdzu, nešaubieties, ka es nezaudēšu objektivitāti. Kad runājam par šo tematu, man ir sajūta, ka mani kritizē abas puses. Es esmu pieredzējis vidusmēra cilvēks un zinu, ka esmu īstajā vietā.
<P>
Es sacīju "vidusmēra”, Harms kundze. Es neko neteicu par viduvējību. Lūdzu, klausieties uzmanīgi. Es domāju, ka mana nostāja atbildīs jūsu cerībām, kad būs runa par objektivitāti.
<P>
1. posms: tirgus ekonomikā rūpniecisku ražotņu īpašnieku un operatoru galvenā atbildība neapšaubāmi ir nodrošināt, ka iekārtas ir drošas, veikt regulāras drošības pārbaudes un sniegt ziņojumus par rezultātiem. Tādēļ 1. posmā visiem atomelektrostaciju operatoriem ir pieprasīts līdz 1. jūnijam iesniegt ziņojumu savām valstu iestādēm, izmantojot noteiktus Eiropas pārbaužu kritērijus - mūsu pārbaužu katalogu, kas ir publiski pieejams un pārredzams. Ziņojumi ir jāiesniedz ātri, bet tiem jābūt rūpīgiem, un rūpība ir svarīgāka par ātrumu. Tajos jāietver operatoru novērtējums par savu atomelektrostaciju, kā arī operatoru secinājumi, pamatojoties uz pārbaužu kritērijiem un Fukušimas sekām.
<P>
2. posms: šo posmu veido vēl viena pārbaude, ko veic valstu kodoldrošības regulatori attiecībā uz operatoru iesniegtajiem ziņojumiem, kā arī regulatoru veikto pārbaužu un konstatējumu novērtējums.
<P>
3. posms ir jauns un ietver profesionālapskates. Šā 3. posma laikā plānojam paši gūt pārskatu pār situāciju, veikt savu novērtējumu un izdarīt savus secinājumus Eiropas līmenī. Mēs nesēdēsim ziloņkaula tronī un naivi nepieņemsim valstu iestāžu iesniegtos rezultātus. Mēs izmantosim komandas, kuru pārstāvji būs no dažādām Eiropas valstīm, un mēs arī pēc izvēles varēsim paši apmeklēt atomelektrostacijas. Eiropas komandās būs kodoleksperti no dažādām dalībvalstīm un Komisijas ierēdņi.
<P>
Īpaši saistībā ar profesionālapskatēm jebkāda rīcība ir jāsaskaņo ar Komisiju un ENSREG, kas nozīmē, ka bez Komisijas piekrišanas procesu nevarēs pabeigt. Tāpēc varat būt droši, ka man ļoti svarīga ir nopietna, objektīva un rūpīga pieeja.
<P>
Viss notiekošais būs pārredzams. Tikai tajos gadījumos, kad drošības vajadzības būs saistītas ar konfidencialitāti, būs atļauts zemāks pārredzamības līmenis. Es uzskatu, ka testa kritēriji ietvers svarīgākās Eiropas sabiedrības prasības un likumīgās intereses. Tie ietvers visus dabas fenomenus, piemēram, augstu ūdens līmeni, ārkārtēji augstu vai zemu temperatūru, zemestrīces un citus apstākļus. Tie ietvers visus ar dabu saistītos riskus.
<P>
Otrkārt, esmu vairāk nekā jebkad pārliecināts, ka, lai gan Fukušimas negadījumu sākotnēji izraisīja dabas fenomens, tas nebija vienīgais katastrofas cēlonis. Manuprāt, būtiska un, iespējams, izšķiroša nozīme Japānā pirms zemestrīces un cunami bija cilvēka kļūdu iespējamībai saistībā ar drošības uzlabošanu un stacijas modernizēšanu; savukārt pēc katastrofas - saistībā ar kaitējuma maksimālu ierobežošanu.
<P>
Tāpēc noturības testos cilvēku kļūdas iespējamība ir svarīgs elements. Sākumā es nesaņēmu pietiekamu atbalstu šajā jautājumā no kodolregulatoru puses. Esmu pateicīgs Parlamentam, jo īpaši Rūpniecības, pētniecības un enerģētikas komitejai un Vides, sabiedrības veselības un pārtikas nekaitīguma komitejai, par atbalstu. Tādēļ sarunās ietvēru arī šo komiteju prasības. Mēs esam nodrošinājuši, ka testu kritērijos ir lielā mērā ņemts vērā cilvēciskais faktors.
<P>
Es vēlos skaidri norādīt, ka esam nodrošinājuši, ka testa kritērijos ir pilnīgi ņemts vērā cilvēciskais faktors un cilvēku kļūdas iespējamība. Ar to mēs domājam kļūdu, kvalifikāciju trūkumu, atomelektrostacijas sliktu pārvaldību vai pilota kļūdu, kuras rezultātā notiek aviokatastrofa. Tas nozīmē, ka noturības testos ir pilnīgi ņemti vērā cilvēciskie faktori un cilvēku kļūdas iespējamības.
<P>
(Turmes kunga starpsaucieni)
<P>
Turmes kungs, šķiet, ka, jūsuprāt, jūs ar saviem starpsaucieniem vadāt Parlamenta procedūras. Lūdzu, ļaujiet man pabeigt sakāmo. Pēc tam jums būs gana daudz laika izteikties.
<P>
(Aplausi un starpsaucieni)
<P>
Es vēlos paskaidrot godājamam deputātam, ka šis temats ir tik svarīgs, ka manā rīcībā būtu jābūt vismaz 7 - 8 minūtēm uzstāšanās laika. Jebkurā gadījumā tas ir jūsu Reglaments. Ja vēlaties garāku uzstāšanās laiku, par to var izlemt Parlaments. Jūs esam Parlamenta deputāts, un es neesmu.
<P>
Cilvēka kļūdas iespējamība ir pilnīgi ņemta vērā. Tomēr viena no jomām, kas nav ietverta, ir noziedzība. Šeit es runāju par apzinātiem uzbrukumiem atomelektrostacijām, iespējams, teroristu uzbrukumiem jebkādā veidā, tostarp kibernoziegumiem un uzbrukumiem no gaisa. Neviens no tiem nav ietverts noturības testā. Tam ir divi iemesli. Pirmais ir formāls. Daudzu dalībvalstu kodoldrošības regulatori nav tehniski atbildīgi par šo jomu un norādīja Komisijai uz slepeno dienestu, policijas, gaisa spēku, armijas un valsts iestāžu atbildības jomu. Tāpēc mēs tagad uzaicināsim dalībvalstis nosūtīt attiecīgo iestāžu pārstāvjus pie mums, lai mēs varētu ar šīm iestādēm pirms vasaras brīvdienām apspriest, kā varam kritērijos ietvert noziegumu sekas.
<P>
Otrais iemesls ir tāds, ka dalībvalstis pauda bažas par konfidencialitāti un ierosināja spēcīgus argumentus, pamatojot savas bažas, kas nozīmēja, ka diskusijas nevarētu būt pārredzamas. Mēs vēlamies novembrī iesniegt starpposma ziņojumu. Es ļoti labprāt piedalīšos turpmākās oficiālās diskusijās ar Parlamentu, pirms tiks veikta profesionālapskate. Ir kāds jautājums, kas ir skaidri jānorāda: rūpība ir svarīgāka par ātrumu. Es nepiekrītu īsajam grafikam, ko dažas dalībvalstis uzskatīja par piemērotu īpašo testu veikšanai.
<P>
Es neuzskatu, ka varam ievērot ārkārtīgi svarīgos testa kritērijus, ja mūsu rīcībā ir 4 - 6 nedēļas. Tāpēc mums, iespējams, būs vajadzīgs laiks līdz pat nākamā gada pavasarim. Runājot par pārējiem jautājumiem, lūdzu, neaizmirstiet, ka mani neinteresē, vai atomelektrostacijas darbojas, tiek plānotas, būvētas vai slēgtas. Saskaņā ar manu izpratni par tiesību aktiem tā ir dalībvalstu atbildība. Tomēr es uzskatu, ka esmu atbildīgs par drošību gan tajās elektrostacijās, kas darbojas, gan tajās, kuras tiek plānotas. Tādēļ esmu pateicīgs, ka mūsu uzaicinājums tika pieņemts praktiskā līmenī un ka Ukraina, Krievija, Šveice, Armēnija, Horvātija un Turcija piekrita īstenot kopējā Eiropas noturības testa nākamo posmu, kas ļaus drošības izmeklēšanas veikt arī ārpus Eiropas Savienības robežām.
<P>
Es ar nepacietību gaidu, kad varēšu jūs iepazīstināt ar rezultātiem. Turklāt es vēlos paskaidrot, ka nākamo dažu mēnešu laikā strādāšu pie stingru un objektīvu juridisko noteikumu izstrādes par kodolatkritumu apsaimniekošanu. Mani pārsteidza, ka komiteja kategoriski ar lielu vairākumu neizslēdza iespēju eksportēt atkritumus uz trešām valstīm.
<P>
(Starpsaucieni zālē)
<P>
Es vēlos paskaidrot godājamam deputātam, ka es šeit uzstājos kā komisārs. Mana piederība partijai ir privāts jautājums. Lūdzu, nejauciet kristīgo demokrātu Oettinger kungu un komisāru Oettinger. Tāpēc kā komisārs varu sacīt, ka mani pārsteidza, ka eksporta aizlieguma ierobežojumus piemēroja ar nepārprotamu vairākumu. Varbūt to vēl varētu mainīt Parlamenta lēmuma pieņemšanas procedūras laikā līdz jūnija beigām.
<P>
(Aplausi)
<SPEAKER ID="061" NAME="Herbert Reul" LANGUAGE="DE">
Priekšsēdētājas kundze, Oettinger kungs! Vispirms vēlos jums pateikties, Oettinger kungs. Pretēji cilvēkiem, kuru izmeklētie vārdi rada vienīgi neskaidrību, jūs esat nodrošinājis reālu progresu. Un politikā tieši tam ir nozīme.
<P>
Godīgi sakot, man patiešām sāk krist uz nerviem, ka daži Parlamenta deputāti nemitīgi pieprasa vairāk un vairāk, bet nav gatavi ieguldīt paši. Harms kundze, mēs Parlamentā neesam guvuši sekmīgu rezultātu. Mums pat neizdevās pieņemt rezolūciju par drošību, jo jūs gribējāt 150 % un nebijāt apmierināta ar to, kas reāli bija iespējams, ņemot vērā dažādās iesaistītās atbildības jomas. Mēs neesam paveikuši savu darbu, un jūs arī ne!
<P>
Tomēr komisārs savu darbu ir paveicis. Pirms sešiem mēnešiem mēs necerējām, ka mums būs iespēja veikt šādus noturības testus. Mēs nebūtu ticējuši, ka ir iespējams sākt sarunas par drošības jautājumu ar valstīm ārpus Eiropas. Ir jau viegli sēdēt un bļaustīties, cik viss ir baisi, un pievērsties tikai un vienīgi jautājumam par atteikšanos no kodolenerģijas - citiem vārdiem sakot, visu vai neko. Grūtāk, bet lietderīgāk Eiropas cilvēkiem ir panākt progresu šajā jomā. Oettinger kunga panāktais pēdējo dažu mēnešu laikā ir piemērs mums visiem. Es necenšos pateikt, ka viss ir tieši tā, kā mēs gribējām. Mēs tikai beigās varēsim pateikt, vai tas ir tas, ko vēlamies. Harms kundze un Turmes kungs, ir nepieņemami izmantot savu laiku, nemitīgi sūdzoties un bļaustoties, bet, kad jūs aicina kaut ko darīt, jūs balsojat pret augstāku drošības līmeni atomelektrostacijās. Rezolūcija bija mūsu priekšā, un jūs balsojāt pret to. Jūs novājinājāt Parlamenta un Komisijas nostāju, kad mēs gribējām uzlabot Eiropas atomelektrostaciju drošību. Tas ir fakts.
<P>
Man reiz pietiek ar šo nemitīgo liekulību. Tas ir negodīgi un neļauj mums panākt progresu. Situācija, protams, ir sarežģīta, bet visi ir informēti par juridisko nostāju. Ir naivi uzskatīt, ka varam rīkoties, kā vēlamies. Pastāv konkrēta juridiskā nostāja, kas mums jāievēro. Šajā saistībā panāktais progress ir ļoti interesants un svarīgs. Varbūt jums liekas, ka nemitīgi starpsaucieni ir jautra nodarbe, bet tie nesniedz nekādus rezultātus.
<P>
(Aplausi)
<P>
(Runātājs piekrita atbildēt uz zilās kartītes jautājumu saskaņā ar Reglamenta 149. panta 8. punktu)
<SPEAKER ID="062" NAME="Claude Turmes" AFFILIATION="Verts/ALE">
(DE) Priekšsēdētājas kundze, Reul kungs! Es savā runā vēlāk paskaidrošu, kādēļ neesam apmierināti, bet man liekas, ka jūs vēl neesat pilnīgi sapratis, kādu lēmumu ir pieņēmusi jūsu kanclere un jūsu partija Vācijā.
<SPEAKER ID="063" NAME="Herbert Reul" AFFILIATION="PPE">
(DE) Priekšsēdētājas kundze! Jau atkal runa ir nevis par nelielu vai lielāku progresu šajā jautājumā, bet gan par partiju politiskajiem strīdiem. To mēs varam. Starp partijām mums Parlamentā izdevās panākt daudz lielāku progresu saistībā ar šo rezolūciju, nekā ir izdevies tagad. Es vēlos paust nožēlu, ka jau atkal laužam šķēpus par jā vai nē. Jūs zināt, ka man personīgi ir ļoti konkrēts viedoklis šajā jautājumā, bet es esmu gatavs kompromisam un gatavs rast kopēju valodu Parlamentā, lai uzlabotu Eiropas atomelektrostaciju drošību to pašreizējās atrašanās vietās, kur tās, visticamāk, paliks. Mūsu darbs ir panākt rezultātus Eiropas cilvēkiem, nevis tikai sniegt paskaidrojumus.
<P>
(Runātājs piekrita atbildēt uz zilās kartītes jautājumu saskaņā ar Reglamenta 149. panta 8. punktu)
<SPEAKER ID="064" NAME="Gerald Häfner" AFFILIATION="Verts/ALE">
(DE) Priekšsēdētāja kundze, Reul kungs! Es jūsu aicinājumu saglabāt objektivitāti un godīgumu mūsu savstarpējās attiecībās uztveru loti nopietni. Tāpēc vēlos jums jautāt, kādēļ izklausāties tik uzbrūkošs un kādēļ saucat Zaļo un Eiropas Brīvās apvienības grupas deputātus par liekuļiem? Jūs izmantojāt smieklīgu argumentu, ka pirms gada nebūtu bijis iespējams ierosināt šādus noturības testus. Tomēr jūs nepaskaidrojāt Parlamentam, ka vienīgais iemesls, kādēļ tas nebija iespējams, bijāt jūs, Reul kungs, un jūsu piekritēji, kas to nepieļāva.
<P>
Šāda problēma mums bija pirms Fukušimas. Ja mēs visi vēlamies drošību, tad pareizi būtu izrādīt apņemšanos nodrošināt to nepārtraukti, nevis tikai tad, kad ir avarējuši trīs reaktori.
<SPEAKER ID="065" NAME="Herbert Reul" AFFILIATION="PPE">
(DE) Priekšsēdētājas kundze! Pirmkārt, es reaģēju tik saasināti, jo joprojām jūtos aizkaitināts, ka mums nav izdevies pieņemt kopēju rezolūciju par drošību, jo dažiem cilvēkiem bija svarīgāk ieņemt kategorisku nostāju, nevis rast kopēju valodu.
<P>
Otrkārt, es jau paskaidroju debašu laika un paskaidrošu vēlreiz, ka no tā esmu guvis mācību. Esmu sapratis, ka mums ir jādara vairāk, lai ieviestu stingrākus drošības standartus Eiropas atomelektrostacijās. Mums jāpiemēro lielāks spiediens un jāizrāda lielāka iniciatīva.
<P>
Tāpēc es atbalstīju kopējo rezolūciju un tāpēc atbalstu Oettinger kungu, nevis pastāvīgi uzbrūku viņam.
<P>
(Runātājs piekrita atbildēt uz zilās kartītes jautājumu saskaņā ar Reglamenta 149. panta 8. punktu)
<SPEAKER ID="066" NAME="Vytautas Landsbergis" AFFILIATION="PPE">
Priekšsēdētājas kundze! Es vēlos Reul kungam sacīt, ka bija laiks, kad elektroenerģiju no nedrošām atomelektrostacijām uzskatīja par netīru elektroenerģiju, ko ES dalībvalstis nedrīkst pirkt. Atomelektrostacijas, ko ir plānots būvēt netālu no ES rietumu robežām, pieder šai kategorijai, jo to tehnoloģija nav iepriekš izmēģināta attālākās vietās. Apgalvojumi, ka tās būs drošas, ir tukši vārdi.
<P>
Kādas ir jūsu domas par to, ka Vācija, atsakoties būvēt atomelektrostaciju savā teritorijā, pieņem to celtniecību netālu no mūsu robežām un iegādājas šo "netīro” elektroenerģiju? Kur šeit ir solidaritāte un morāle?
<SPEAKER ID="067" NAME="Herbert Reul" AFFILIATION="PPE">
(DE) Priekšsēdētājas kundze, Landsbergis kungs! Man žēl, bet es nevaru atbildēt uz šo jautājumu. Es nevaru runāt Vācijas valdības vārdā. Tomēr es uzskatu, ka jums ir taisnība, kad sakāt, ka mums ir rūpīgi jāizskata ne tikai jautājums par Eiropas atomelektrostaciju drošību, bet arī iespēju robežās jācenšas ietekmēt citu elektrostaciju celtniecību un stāvokli.
<P>
Oettinger kungs sacīja, ka piemēro visus iespējamos centienus, lai sekmētu noturības testus un iespējamos grozījumus noteikumos citos pasaules reģionos, kā arī ir apņēmies nodrošināt, ka tiek pieņemti šie uzlabotie drošības standarti. Šajā saistībā uzskatu, ka jūsu komentāri ir pamatoti.
<SPEAKER ID="068" NAME="Teresa Riera Madurell" LANGUAGE="ES">
Priekšsēdētājas kundze, Reul kungs! Jūs esat komitejas priekšsēdētājs. Dāmas un kungi! Nomierināsimies nedaudz!
<P>
Komisār, sanāksmē dienu pirms jūsu tikšanās ar Eiropas Kodoldrošības jomas regulatoru grupu (ENSREG) mana grupa jums paskaidroja, kāda ir mūsu nostāja šajā jautājumā. Tagad man jums jāsaka, ka neesam pilnīgi apmierināti. Kādēļ?
<P>
Tāpēc, ka mēs uzskatām, ka noturības testiem jābūt obligātiem. Tomēr esam gandarīti, ka 143 Eiropas atomelektrostacijās tiks veikti šie noturības testi, un mēs arī atbalstām Komisiju tās centienos pārliecināt trešās valstis atkārtoti novērtēt arī savas stacijas. Turklāt mēs neesam apmierināti, jo uzskatām, ka noturības testiem, ko patiesībā veiks paši operatori, būtu jāsaņem otrs atzinums, lai nodrošinātu lielāku objektivitāti. Profesionālapskates metode, iesaistot septiņus ekspertus, ir viens solis. Tomēr mūsu grupas priekšlikums bija izstrādāt neatkarīgu kontroles mehānismu, kam bija paredzēts darboties jau no paša sākuma, nevis vēlāk, rezultātu analizēšanas posmā.
<P>
Mēs arī uzskatām, ka testi jāveic citās iekārtās, piemēram, izpētes reaktoros, un attiecībā uz citiem apdraudējumiem, piemēram, radioaktīviem putekļiem teroristu uzbrukuma vai stacijas struktūras nepilnību rezultātā. Mēs apzināmies bažas saistībā ar konkurenci, bet domājam, ka būtu bijis iespējams panākt labāku vienošanos.
<P>
Riska analīze ir piemērots, bet izolēts pasākums. Tāpēc, lai garantētu maksimālu drošību, mana grupa ierosina izveidot neatkarīgu organizāciju Eiropas līmenī, kas uzņemtos atbildību par drošību un kontroli.
<P>
Visbeidzot, komisār, es vēlos jums sacīt, ka pašlaik ceram uz saskaņotu rīcību, lai tie reaktori, kas neiztur testus un kas nevar novērst savus trūkumus, tiek slēgti, un uz pārredzamību, lai visi pilsoņi saņem pilnīgu informāciju par testa procedūrām un rezultātiem.
<SPEAKER ID="069" NAME="Lena Ek">
ALDE grupas vārdā. - Priekšsēdētājas kundze! Šis nav Vācijas iekšzemes jautājums, šis ir Eiropas mēroga jautājums. Ir ārkārtīgi svarīgi, lai kodoliekārtas Eiropā būtu gan drošas, gan tiktu uzskatītas par drošām. Nedrīkst atkārtot pirmā banku noturības testa kļūdas; mums nav vajadzīgs vēl viens bezjēdzīgs sabiedrisko attiecību pasākums.
<P>
Komisijas pienākums ir nodrošināt, ka noturības testi ir strikti, pārredzami un vispusīgi un ka tiem ir reālas sekas. Ja stacija neiztur testu un ja konstatētās problēmas nevar novērst, tā ir jāslēdz. Tomēr ierosinātie noturības testi ir pārāk vāji. ALDE grupa aicināja testā ietvert visus drošības apsvērumus un cilvēcisko faktoru. Tas tā diemžēl nav noticis. Es patiešām ceru, ka Komisija atradīs citu veidu, kā testēt drošības apstākļus.
<P>
Piemēram, es gaidu, ka Komisija saistībā ar kodoldrošības direktīvas pārskatīšanu ierosinās priekšlikumus, lai novērstu minētās problēmas. Tas, komisār, ietver jūsu nupat ierosinātos jautājumus par drošību saistībā ar ekspluatācijas pārtraukšanu un atkritumiem. Noturības testā arī nav norādīta nepieciešamība pēc testu neatkarības un pārredzamības. Būs profesionālapskate, kurā piedalīsies pārstāvji no citām dalībvalstīm, nevis tās, kurā atrodas atomelektrostacija, bet nav garantijas, ka tie būs pilnīgi neatkarīgi. Tāda ir problēma.
<P>
Ir problēmas ar šo testu ticamību, bet noturības testi ir tikai pats sākums. Mums ir vajadzīga plašāka stratēģija, kas paredz kopējus Eiropas standartus, kuri nodrošina augstu kodoldrošības līmeni un informācijas sniegšanu.
<P>
Atomelektrostaciju drošība ir Eiropas mēroga jautājums. Perspektīvā mums ir jāīsteno drošības standarti, kas ir stingrāki par Starptautiskās Atomenerģijas aģentūras un pārējo pasaules reģionu ieteikumiem. Ja aplūkojam informācijas plūsmu un pārredzamības aspektus saistībā ar Fukušimas negadījumu, redzam, ka šajā jomā ir nepieciešama Eiropas platforma un Eiropas noteikumi. Eiropas pilsoņi gaida un ir pelnījuši pēc iespējas labāku drošības līmeni savās atomelektrostacijās.
<P>
Mūsu rīcībā ir maz laika, un uz Eiropas Komisijas pleciem gulst liela atbildība; īpaši atbildīgas ir dalībvalstis, kas novājina savus sākotnējos solījumus pēc notikumiem Japānā un attālinās no tiem. Mēs aicinām Komisiju uzņemties atbildību un aicinām Padomi, kas neatrodas sēžu zālē, īstenot Eiropas pilsoņu cerības attiecībā uz kodoldrošību Eiropā.
<SPEAKER ID="070" NAME="Giles Chichester">
ECR grupas vārdā. - Priekšsēdētājas kundze! Es vēlētos jums nolasīt dažus teikumus no AK kodoliekārtu galvenā inspektora starpposma ziņojuma: "Mums visiem jāievēro nepārtrauktas pilnveidošanās princips. Tas nozīmē, ka - neatkarīgi no tā, cik augsti ir kodoliekārtu konstrukcijas un darbības standarti - mēs nekad nepārstāsim meklēt pilnveidošanās iespējas.”
<P>
AK kodolenerģijas regulējums lielākoties nav noteikts tiesību aktos. Tas nozīmē, ka nozarei ir regulatoram jāparāda, ka tā pilnīgi saprot ar savu darbību saistītos riskus un zina, kā tos kontrolēt. Tāpēc mēs gaidām, ka nozare uzņemsies vislielāko atbildību, gūstot pieredzi no iepriekšējiem notikumiem, nevis paļausies, ka regulators tai pateiks, kā rīkoties.
<P>
Pirmais secinājums starpposma ziņojumā ir šāds: "Ņemot vērā Fukušimas negadījuma tiešos cēloņus, nav nekāda iemesla samazināt atomelektrostaciju vai citu kodoliekārtu darbību AK.” Otrais secinājums: "Reaģējot uz Fukušimas negadījumu, AK atomenerģijas nozare ir rīkojusies atbildīgi un atbilstīgi, uzņemoties vadību drošības un augsta drošības līmeņa jautājumos savos līdzšinējos pasākumos.” Ceturtais secinājums: "Līdz šim zināmo Fukušimas negadījuma apstākļu analīze nav atklājusi nekādas plaisas attiecībā uz AK kodoliekārtu drošības novērtēšanas principu darbības jomu vai dziļumu.”
<P>
Nobeigumā vēlos sacīt, ka mēs nedrīkstam aizmirst šīs zemestrīces ārkārtējās iezīmes un cunami spēku, kas skāra Fukušimas iekārtas un kas izraisīja šo negadījumu.
<SPEAKER ID="071" NAME="Rebecca Harms" LANGUAGE="DE">
Priekšsēdētājas kundze, Oettinger kungs! Līdz šim debates ir risinājušās saskaņā ar manām prognozēm, bet tās nebūt neatbilst manām vēlmēm. Sākumā pēc negadījuma Fukušimā jūs ievērojāt pareizo virzienu un noteicāt mērķus, kas ietvēra vispusīgu, padziļinātu izmeklēšanu attiecībā uz visiem riskiem, kurus rada Eiropas atomelektrostacijas, pamatojoties uz gūto pieredzi no Fukušimas gadījuma. Tagad mēs zinām vēl vairāk par Fukušimu, tostarp to, ka par katastrofu nemitīgi tika atspoguļota pozitīvāka informācija, nekā ir reālā situācija, un ka lielākās reaktoru avārijas notika ātrāk, nekā japāņi atzina. Mēs arī esam informēti par uzraudzības sistēmas problēmām.
<P>
Tomēr šodien esat pieļāvis lielu kļūdu. Kā komisāram, kas pārņem atbildību, kura nav jūsu, jums vajadzēja sacīt: "Harms kundze, godājamie Eiropas Parlamenta deputāti! Esmu uzņēmies lielu uzdevumu, bet panācis tikai nelielu progresu.” Jums bija jārunā par to, ka pastāv milzīgas problēmas, ka noturības testi ir tikai un vienīgi brīvprātīgi, ka tos veic tikai "papīra formātā” un ka tie lielākoties ir operatoru ziņā, kā tas vienmēr ir bijis. Jums vajadzēja to atzīt, un tad es būtu spējusi jūs uzklausīt ar daudz lielāku nopietnību. Šādā gadījumā mēs būtu varējuši iesaistīties turpmākās lietderīgās diskusijās par to, kas ir un kas nav sasniegts.
<P>
Tas, ko jūs mums esat iesniedzis, Oettinger kungs, būtībā ir stratēģija, kura palīdzēs notušēt riskus, kas saistīti ar Eiropas kodolenerģijas programmu, kāda tā ir pašlaik. Kaut kādā brīdī vecie reaktori saņems tādu kā Oettinger zīmoga apstiprinātu atļauju, apliecinot, ka testi jau atkal ir veikti "papīra formātā” attiecībā uz visiem faktoriem, kuri jau iepriekš tik bieži ir tikuši testēti.
<P>
Jūs patiešām varējāt maz pateikt par drošību, un mēs neesam panākuši lielu progresu šajā ziņā. Euratom līguma dēļ Parlamentam nav gandrīz nekādas ietekmes kodoldrošības jautājumā, un šajā ziņā neesam panākuši nekādu progresu.
<P>
Man būs ļoti interesanti vērot, kā risināsies debates par patiesi kopējiem drošības standartiem. Arī šajā saistībā mēs jūs vērtēsim. Tomēr tas būs nākotnē, un pašlaik sasniegtais ir ārkārtīgi neliels progress.
<P>
(Runātāja piekrita atbildēt uz zilās kartītes jautājumu saskaņā ar Reglamenta 149. panta 8. punktu)
<SPEAKER ID="072" NAME="Giles Chichester" AFFILIATION="ECR">
Priekšsēdētājas kundze! Es vēlos pateikties cienījamai kundzei, ka viņa pieņēma manu jautājumu.
<P>
Man ir divi jautājumi. Pirmkārt, vai jūs varētu pieņemt, ka šīs nav Vācijas debates un ka diskusijā ir iesaistīti arī citi elementi? Jo šķiet, ka šīs ir tādas kā Vācijas iekšējās diskusijas, taču par to ir dažādi viedokļi.
<P>
Otrkārt, vai jūs varētu pieņemt, ka Fukušimas apstākļi bija samērā ārkārtēji un bezprecedenta - gan saistībā ar zemestrīces stiprumu, proti, spēcīgākā Japānā jebkad pieredzētā zemestrīce, gan cunami viļņu augstumu, kuru maksimālais līmenis bija 46 metri, kā mani informēja, un vidējais - 14 metri? Tie ir apstākļi, kādi Eiropā nav iespējami.
<SPEAKER ID="073" NAME="Rebecca Harms" AFFILIATION="Verts/ALE">
(DE) Priekšsēdētājas kundze! Atvainojiet, Chichester kungs, es runāju vāciski, bet savā runā vispār nepieminēju Vāciju. Ja vēlētos ko sacīt par Vāciju, tad tas būtu, lūk, kas: es uzskatu, ka Vācijas valdība rīkojās pareizi, piemēram, klimata politikas eksperta Klaus Töpfer vadībā norādot, ka ar šīm elektrostacijām saistītie riski ir pārāk lieli, ka katastrofas gadījumā riskus nebūtu iespējams pārvaldīt un ka tādēļ Vācija atsakās no kodolenerģijas. Es uzskatu, ka to ir svarīgi šeit pieminēt, skatoties no Vācijas perspektīvas. Tomēr es to savā iepriekšējā runā neminēju.
<P>
Savukārt par otro jautājumu par Japānu es vēlos sacīt, ka TEPCO un citi atomelektrostaciju operatori pirms Fukušimas negadījuma apgalvoja, ka viņu stacijas ir tehniski aprīkotas, lai izturētu visa veida zemestrīces, kādas vien ir iespējamas. Bija prognozes un brīdinājumi, ka būs šāds briesmīgs cunami. Es nesaprotu, kādēļ Starptautiskā Atomenerģijas aģentūra neiejaucās agrākā posmā.
<P>
(Runātāja piekrita atbildēt uz zilās kartītes jautājumu saskaņā ar Reglamenta 149. panta 8. punktu)
<SPEAKER ID="074" NAME="Angelika Niebler" AFFILIATION="PPE">
(DE) Priekšsēdētājas kundze! Es jums, Harms kundze, vēlos jautāt, kādēļ neesat pateikusies Oettinger kungam? Kādēļ nepateicāties viņam? Es uzskatu, ka jūsu apvainojumi pret viņu ir samērā briesmīgi. Oettinger kungs bija vienīgais cilvēks, kas maksimāli izmantoja iespēju visus sasaukt kopā tūlīt pēc Fukušimas negadījuma un uzstāt, lai mēs veicam Eiropas līmeņa noturības testus neatkarīgi no atbildības jomām. Tagad ir panākts rezultāts, kas ir daudz plašāks par testiem, kādi veikti pēdējo 15 vai 20 gadu laikā, un ir iesaistīti Eiropas pārstāvji, kā arī profesionālapskates, kuras īstenos Eiropas līmenī izveidotas komandas. Manuprāt, nav taisnīgi turpināt jūsu "zaļo” politiku, neuzņemoties nekādu atbildību.
<SPEAKER ID="075" NAME="Rebecca Harms" AFFILIATION="Verts/ALE">
(DE) Priekšsēdētājas kundze! Es ļoti labi atceros publisko Oettinger kunga piezīmi, ka viņš zina, ka noturības testu rezultātā konkrētas Eiropas Savienības stacijas būs jāatvieno no tīkla. Tad es viņam jautāju, par kurām stacijām viņš runā. Es gaidu, ka viņš papildinās šo komentāru. Es atceros, ka Oettinger kungs iepriekšējā plenārsēdē sacīja, ka neparakstīs dokumentu, kas tobrīd bija iesniegts par noturības testiem. Viņš to parakstīja, lai gan tika veikti pavisam nelieli grozījumi attiecībā uz kvalitāti.
<P>
(Runātāja piekrita atbildēt uz zilās kartītes jautājumu saskaņā ar Reglamenta 149. panta 8. punktu)
<SPEAKER ID="076" NAME="Ashley Fox" AFFILIATION="ECR">
Priekšsēdētājas kundze! Vai Harms kundze piekrīt, ka viņas nostāja un viņas grupas nostāja ir tāda, ka viņiem neinteresē noturības testi: viņiem vispār neinteresē nekādas objektīvas liecības? Viņu mērķis ir slēgt kodolenerģijas nozari, un šis mērķis ir noteikts. Vai viņa atzītu, ka tā tas patiešām ir?
<SPEAKER ID="077" NAME="Rebecca Harms" AFFILIATION="Verts/ALE">
(DE) Priekšsēdētājas kundze! Tā kā mums pašlaik nav atomelektrostaciju, kurās avārijas gadījumā sekas skartu tikai reaktoru, es uzskatu, ka mums ir jāatsakās no kodolenerģijas. To es labprāt atklāti atzīstu. Tas nav noslēpums.
<P>
Vēlos piebilst, ka jau no paša sākuma mēs pilnīgi atbalstījām un joprojām atbalstām patiesas tehniskas pārbaudes esošajās stacijās, uzmanību koncentrējot uz labi zināmām drošības problēmām. Mēs esam ļoti vīlušies, ka tas nenotiks. Mēs, Zaļo un Eiropas Brīvās apvienības grupas Parlamenta deputāti, esam aicinājuši ieviest augstus, obligātus drošības standartus. Niebler kundze zina, kādēļ mums tas neizdevās un kādēļ pašlaik mums Eiropā nav augstu, obligātu drošības standartu.
<P>
(Priekšsēdētāja pārtrauca runātāju)
<P>
(Runātāja piekrita atbildēt uz zilās kartītes jautājumu saskaņā ar Reglamenta 149. panta 8. punktu)
<SPEAKER ID="078" NAME="Niki Tzavela" AFFILIATION="EFD">
Priekšsēdētājas kundze! Kopš Černobiļas avārijas spēcīgu personīgu iemeslu dēļ es esmu aktīvi cīnījusies pret atomelektrostacijām. Fukušimas avārijā pirmie upuri bija strādnieki un ugunsdzēsēji. Tāpēc kā uzticīga, apņēmīga pilsone, kas ir pret atomelektrostacijām, es esmu iesniegusi rakstisku deklarāciju par solidaritātes paušanu Fukušimas varonīgajiem centieniem - strādniekiem un ugunsdzēsējiem -, un mani patiešām pārsteidz tas, ka līdz pat šim brīdim no jūsu grupas nav pilnīgi neviena paraksta. Cik liela ir jūsu apņēmība? Pirmais solis, lai izrādītu mūsu cieņu ...
<P>
(Priekšsēdētāja pārtrauca runātāju)
<SPEAKER ID="079" NAME="Rebecca Harms" AFFILIATION="Verts/ALE">
(DE) Priekšsēdētājas kundze! Es ļoti priecājos, ka mums ir iespēja atkal runāt par šo jautājumu, bet man ir kāda liela problēma. Es domāju, ka Japānā saistībā ar šo kodolkatastrofu ir paveikts apbrīnojams darbs. Es bieži esmu apmeklējusi Černobiļu, tostarp slēgto zonu. Es uzskatu, ka strādājošie šajā zonā joprojām paveic apbrīnojamu darbu. Cilvēki, kas ir tapuši par varoņiem, cīnās par savām pensijām, veselības aprūpi un citām lietām, lai gan ir pagājušas vairākas desmitgades kopš viņu varonīgās rīcības. Ir viegli runāt par varonību, bet patiesa rīcība, risinot sekas, ir cits un daudz bēdīgāks stāsts.
<SPEAKER ID="080" NAME="Jo Leinen" AFFILIATION="S&amp;D">
Priekšsēdētājas kundze! Runājot par darba kārtības punktu - mums ir debates ar komisāru, nevis savstarpējās debates un politisko grupu debates. Es domāju, ka saskaņā ar Reglamentu ir paredzēts viens jautājums, kas uzdots, paceļot zilo kartīti, nevis seši vai septiņi šādi jautājumi.
<SPEAKER ID="081" NAME="Priekšsēdētāja">
Ar jūsu piekrišanu pārtraukšu jautājumus, kas uzdoti, paceļot zilo kartīti, lai gan man ir vēl trīs papildu pieprasījumi. Man nav iebildumu turpināt debates, bet es vēlos izvairīties no strīdiem. Tāpēc turpināsim debates.
<SPEAKER ID="082" NAME="Sabine Wils">
GUE/NGL grupas vārdā. - (DE) Priekšsēdētājas kundze, Oettinger kungs! Esmu nikna. ES atomelektrostaciju noturības testi operatoriem nodrošina alibi, lai turpinātu savu reaktoru darbību, un šo testu mērķis ir noslēpt reālo apdraudējumu, kas saistīts ar tā saucamajiem atlikušajiem riskiem, jo īpaši tad, ja elektrostacijas nebūs jāslēdz noturības testu negatīvu rezultātu gadījumā.
<P>
Tas, ka noturības testos nav ietvert terora aktu risks, nozīmē, ka kodolenerģijas uzņēmumu peļņa būs aizsargāta pret dārgiem modernizācijas pasākumiem.
<P>
Radioaktīvais starojums neievēro valstu robežas. Lai aizsargātu Eiropas un tās kaimiņvalstu iedzīvotājus, ES ir jāizstrādā Eiropas mēroga stratēģija par atteikšanos no kodolenerģijas, kaimiņattiecību politikas ietvaros jāaicina kaimiņvalstis atteikties no kodolenerģijas un tādējādi jānovērš jaunu atomelektrostaciju celtniecība. Lai to panāktu, ir jāanulē Euratom līgums, ko izmanto, lai veicinātu kodolenerģijas nozares paplašināšanos. Rumānija, Bulgārija un Ukraina vien ir jaunu atomelektrostaciju celtniecībai saņēmušas aizdevumus EUR 500 miljonu apmērā.
<SPEAKER ID="083" NAME="Rolandas Paksas">
EFD grupas vārdā. - (LT) Priekšsēdētājas kundze! Ja mēs vēlētos svaros nosvērt kodolenerģijas nozares sniegtos ieguvumus un radītos apdraudējumus, šobrīd būtu grūti noteikt, kas no šiem diviem aspektiem ir vērtīgāks. Pieredze ir parādījusi, ka atomelektrostacijas ir samērā neaizsargātas - gan Černobiļas pieredze pirms 25 gadiem, gan Fukušimas pieredze pirms dažiem mēnešiem.
<P>
Pavisam netālu no Lietuvas, uz Eiropas Savienības ārējās robežas, tiek plānota neproporcionāli jaudīgu atomelektrostaciju celtniecība - patiesībā tās jau tiek būvētas, un ietekme uz drošību un vidi ir jautājums, kas izraisījis dedzīgas diskusijas. Negadījums šajās elektrostacijās radītu lielu risku gan Lietuvai, gan visai Eiropas Savienībai.
<P>
Mums ir jānodrošina, ka augstākie drošības standarti tiek piemēroti ne tikai Eiropas Savienībā, bet arī aiz tās robežām. Mums jāpiemēro visi centieni, lai nodrošinātu, ka tiek ieviesta prasība veikt obligātas atomelektrostaciju drošības pārbaudes visā pasaulē.
<P>
Kodoldrošības jomā īpaša uzmanība tiek pievērsta Eiropas Komisijai. Tai ir jāuzrauga un jāpārbauda, vai minētā pieeja tiek ievērota kaimiņvalstīs, jo īpaši tajās, kas plāno būvēt atomelektrostacijas netālu no ES ārējām robežām, un vai tiek atbilstīgi īstenoti starptautisko konvenciju noteikumi vai arī šīs konvencijas ir tikai teksts uz papīra. Mums ir jānodrošina, ka ne tikai Eiropas Savienības dalībvalstis, bet arī kaimiņvalstis, jo īpaši Krievija un Baltkrievija, ievēro stingrākos drošības un vides standartus.
<SPEAKER ID="084" NAME="Hans-Peter Martin" AFFILIATION="NI">
(DE) Priekšsēdētājas kundze, Oettinger kungs! Austrijā, kur jūs labprāt pavadāt savas brīvdienas, atomelektrostaciju jomā mums ir ļoti laba situācija. Šodienas debašu radioaktīvajai intensitātei, protams, ir viens plus. Proti, tās jums, Oettinger kungs, atgādina, ka ar cilvēku var notikt Damaskas cienīgas pārvērtības un viņš no Vācijas elektroenerģijas ražošanas uzņēmuma EnBW drauga var pārtapt par personu, kura ir atbildīga par atomelektrostaciju uzraudzību. Ja jums viss labi sanāks, iespējams, būsiet pat cilvēks, kas izstrādās stratēģiju par atteikšanos no kodolenerģijas. Tomēr jums jāzina, ka tas būs saistīts ar cīņu par atbildības jomām.
<P>
Jūsu solītie "labāki rezultāti” ir nepietiekami, un, protams, ir ļoti svarīgi, lai jūs izdarītu spiedienu uz mūsu dalībvalsti, proti, Čehijas Republiku, kas, kā saprotu, labprātāk nepiedalītos stingrākos testos, jo īpaši saistībā ar noziedzību. Jums ir jāpiemēro spiediens trulajiem kodolenerģijas aģitatoriem no Apvienotās Karalistes, un, lūk, esam nonākuši pie galvenā jautājuma.
<P>
Neļaujieties aģitatoru un Komisijas ietekmei. Palūkojiet, kurās rokas īsti ir vara tādās svarīgās organizācijās kā Eiropas Kodoldrošības jomas regulatoru grupa (ENSREG) un Rietumeiropas Kodolregulatoru asociācija (WENRA). Uzmaniet Dominique Ristori, Komisijas ierēdni, kas neredzami, bet nenoliedzami ir saistīts ar kodolenerģijas lobēšanu, un citus Komisijas ierēdņus. Jūsu centieni atmaksāsies, ja ļaus jums sasniegt mērķi, kuru, kā sakāt, vēlaties īstenot.
<P>
Un - pats galvenais - jūs vairs nedrīkstat šajās diskusijās atbalstīt Vācijas nozari un pārējos elektroenerģijas ražotājus, kuru nosaukumi sākas ar E, proti, EDF, E.ON un EnBW. Jums jāsaglabā kritiska nostāja pret tiem. Savukārt Austrija, kas ir jūsu brīvdienu galamērķis, jums nodrošinās vajadzīgo palīdzību.
<SPEAKER ID="085" NAME="Pilar del Castillo Vera" AFFILIATION="PPE">
(ES) Priekšsēdētājas kundze, komisār! Mums jābūt uzmanīgiem saistībā ar to, kā attīstās debates. Ja komisāra runa tiek nemitīgi pārtraukta un pēc tam tiek uzdots lērums jautājumu no pārējiem Parlamenta deputātiem, tad ir ļoti grūti nodrošināt, lai debates turpinātos par apspriežamo tematu un par komisāra ierosinātajiem jautājumiem, nevis citu deputātu vēlmēm.
<P>
Vispirms vēlos sacīt, ka dažiem šā Parlamenta deputātiem ir jāizrāda neliela pazemība un nedaudz veselā saprāta, jo viņi izturas tā, it kā būtu vienīgie, kas domā par kodoldrošību un kam uztrauc viņu bērnu un cilvēces nākotne.
<P>
Piecdesmit astoņi reaktori Francijā vai Apvienotajā Karalistē, vai citās daudzajās valstīs, nenozīmē, ka francūži vai citas valstis ir muļķi vai mazāk inteliģenti vai ka viņiem neuztrauc savu bērnu nākotne, vai ka viņi nekad nav domājuši par kodoldrošību.
<P>
Dāmas un kungi! Kodoldrošība ir jautājums, pie kā nemitīgi notiek darbs visās atomelektrostacijās saistībā ar visiem kodolreaktoriem. Ir liels skaits ļoti profesionālu speciālistu, nevis kā cilvēki šeit, kas sēž un maļ tukšus salmus, bet drīzāk cilvēki, kuri ir strādājuši pie šiem jautājumiem dienu no dienas jau no paša sākuma.
<P>
Vai tagad ir vajadzīga noturības testu kopēja pārbaude? Es pilnīgi piekrītu, un man jāsaka, ka daži no cilvēkiem, kas tagad runā par šiem jautājumiem, atteicās apstiprināt Parlamenta kopējo rezolūciju par šo tematu, lai gan to atbalstīja lielākā daļa grupu šajā Parlamentā.
<P>
Pamatojoties uz iepriekš sacīto, ir skaidri jānorāda, ka mēs runājam par noturības testiem, nevis par atteikšanos no kodolenerģijas. Par atteikšanos no kodolenerģijas šeit notiks valstu debates.
<P>
Tāpēc saistībā ar noturības testiem daži cilvēki nevēlas par tiem runāt un runā vai diskutē tikai par atteikšanos no kodolenerģijas, un man jāsaka, ka komisārs Oettinger ir paveicis ārkārtēju darbu ļoti īsā laikā. Viņš jau ir vienojies par un praksē īstenojis vairākus pasākumus un testus, kas mums parādīs, kāda ir pašreizējā situācija.
<P>
Tāpēc, komisār, es jūs apsveicu. Mēs varam tikai apbrīnot jūs un jūsu rīcību.
<SPEAKER ID="086" NAME="Jo Leinen" AFFILIATION="S&amp;D">
(DE) Priekšsēdētājas kundze, Oettinger kungs! Noturības testi ir vajadzīgi un tie bija jāveic jau sen. Ir pārsteidzoši, ka tie nav veikti jau iepriekš. Tas ir jūsu nopelns, ka ES atomelektrostacijās beidzot veiks pārbaudes.
<P>
Tomēr mums jāatzīst, ka situācija saistībā ar noturības testiem ir ļoti kutelīga. Jūs pareizi sacījāt, ka vairākas valstis nebija gatavas piedalīties Eiropas pārbaužu procedūrā. Protams, pastāv risks, ka pārbaudes katrā valstī būs atšķirīgas. Dažas stacijas nevēlēsies ietvert aviokatastrofas, citas noturības testus attiecinās tikai uz daļu staciju. Jums jānodrošina, ka testi ir patiesi vispusīgi.
<P>
Ir arī skaidrs, ka neesat veicis vispusīgu novērtējumu. Nav pilnīgi aplūkota cilvēka kļūdu iespējamība. Pašreizējais un turpmākais risks nav saistīts ar to, ka gaisa kuģis netīšām ietrieksies atomelektrostacijā, bet gan ar mērķtiecīgiem uzbrukumiem šīm stacijām no ārpuses. Tieši tas tiek testēts. Es dzīvoju pie Francijas un Luksemburgas robežas, un Katenomā ir četras atomelektrostacijas. Mums ir sniegta informācija, ka par tām ir atbildīgi ugunsdzēsēji un policija. Varu iedomāties, kā al-Qaeda un citi teroristi vai mirs no smiekliem, kad uzzinās, ka ugunsdzēsēji un policija ir atbildīgi par terora aktu novēršanu. Tas noteikti ir jāietver noturības testos.
<P>
Visbeidzot, kādas būs sekas, ja atklāsiet kļūdas un trūkumus? Pastāv risks, ka mēs nespēsim neko paveikt Eiropas līmenī un ka rezultāts netiks gūts. Vai elektrostacijas patiešām tiks slēgtas vai modernizētas?
<P>
Ir pēdējais laiks pārskatīt Euratom līgumu. Nedrīkst turpināties situācija, kurā mēs nespējam ietekmēt atomelektrostaciju drošību.
<SPEAKER ID="087" NAME="Fiona Hall" AFFILIATION="ALDE">
Priekšsēdētājas kundze! Konkrētas dalībvalstis saistībā ar noturības testiem ir pārsteigušās. Kā jau dzirdējām, AK kodolenerģijas inspektors Dr. Mike Weightman jau publicējis savu starpposma ziņojumu, pat pirms notikusi vienošanās par noturības testiem. Vai Komisija uzstās, lai visas dalībvalstis veic noturības testus atbilstīgi, nevis pa savam, proti, novājināti?
<P>
Mani īpaši māc bažas, ka AK valdība apstiprinās jaunu atomelektrostaciju paaudzi pirms noturības testu procedūru pabeigšanas nākamā gada jūnijā. Komisār, vai piekrītat, ka tas nebūtu gudri, ņemot vērā Eiropas kodoldrošību? Vai nodrošināsiet, ka informācija, ko nevar publiskot drošības apsvērumu dēļ, tiek vismaz atklāta drošā forumā, piemēram, starp valstu drošības dienestiem?
<SPEAKER ID="088" NAME="Ivo Strejček" AFFILIATION="ECR">
(CS) Priekšsēdētājas kundze, komisār! Atteikšanās no kodolenerģijas, kā pieredzējām, piemēram, Vācijā, ir politiski kļūdains lēmums, kam labākajā gadījumā, visticamāk, būs katastrofālas sekas uz ekonomiku ne tikai Vācijā, bet visā Centrāleiropā. Es noteikti nekritizēju Vācijas lēmumu, jo katrai Eiropas Savienības dalībvalstij ir tiesības izstrādāt pašai savu enerģētikas darba kārtību, uzņemoties visas ar to saistītās ekonomiskās, sociālās un politiskās sekas.
<P>
Tāpat es apgalvoju, ka manai valstij - Čehijas Republikai - arī ir tiesības pašai noteikt, kā tā ražos elektroenerģiju. Vienu trešdaļu Čehijas Republikas energoresursu avotu sadalījuma veido uzticamas atomelektrostacijas. Es uzskatu, ka mēs turpināsim nostiprināt mūsu kodolresursus un ka mēs turpināsim pilnveidot atomelektrostaciju blokus saskaņā ar visiem drošības un kontroles parametriem un prasībām.
<P>
(Runātājs piekrita atbildēt uz zilās kartītes jautājumu saskaņā ar Reglamenta 149. panta 8. punktu)
<SPEAKER ID="089" NAME="Hans-Peter Martin" AFFILIATION="NI">
(DE) Priekšsēdētājas kundze! Man ir jautājums Strejček kungam. Kas jums sakāms par to, ka - cik mums zināms - Čehijas Republika labprātāk nepiedalītos nopietnos noturības testos un ka tā nevēlas iesaistīties jautājumā par noziedzīgiem uzbrukumiem? Kāda ir jūsu pieeja attiecībā uz kodolenerģijas nozari un kādas ir jūsu personīgās attiecības ar šīm aģitatoru grupām?
<SPEAKER ID="090" NAME="Ivo Strejček" AFFILIATION="ECR">
(CS) Priekšsēdētājas kundze! Pirmkārt, vēlos norādīt savam kolēģim deputātam, ka man nav nekāda sakara ar šo aģitatoru grupu. Otrkārt, neesmu informēts par to, ka Čehijas Republika būtu paziņojusi, ka tās atomelektrostacijas netiek kontrolētas, kā norādīja komisārs Oettinger.
<SPEAKER ID="091" NAME="Yannick Jadot" AFFILIATION="Verts/ALE">
(FR) Priekšsēdētājas kundze, komisār! Šajā jautājumā pret jums tiek vērsti personīgi uzbrukumi, komisār, bet jums jāsaprot, ka mēs esam ārkārtīgi vīlušies par to, ka Komisija ir tik viegli padevusies dažu dalībvalstu, jo īpaši Francijas, spiedienam.
<P>
Mēs patiešām vēlamies pakāpeniski atteikties no kodolenerģijas, jo uzskatām, ka tas ir vienīgais veids, kā novērst kodolriskus. Tomēr tādā valstī kā Francijā mēs arī zinām, ka mums būs vajadzīgi 20 - 25 gadi, lai pakāpeniski atteiktos no kodolenerģijas, un jaunākajos pētījumos, kas ietver statistikas datus par kodolkatastrofām, prognozē, ka nākamo 15 gadu laikā kādā pasaules vietā būs negadījums.
<P>
Mēs gribam patiesus testus un nevaram pieņemt, ka Francijai ir izdevies nodrošināt, ka tiks turpināta šī riskantā izvēle. Testos nav ietvertas aviokatastrofas - ne virs degvielas tvertnēm, ne reaktoriem. Nav ietverti arī terora akti. Mēs atsakāmies pieņemt to, ka Eiropas līmenī piemērotie testi kļūst par saziņas pasākumu kodolenerģijas nozares krīzes vienībā, ko Sarkozy kungs prezentēs nākamajā G 8 augstākā līmeņa sanāksmē, lai pārdotu vēl lielāku skaitu Eiropas paaugstināta spiediena ūdens reaktoru (PWR). To mēs nevaram pieņemt, komisār.
<P>
(Runātājs piekrita atbildēt uz zilās kartītes jautājumu saskaņā ar Reglamenta 149. panta 8. punktu)
<SPEAKER ID="092" NAME="Peter Liese" AFFILIATION="PPE">
(DE) Priekšsēdētājas kundze! Jadot kungs, vai varat apstiprināt, ka kopējo rezolūciju, ko mēs izstrādājām par noturības testiem, sākotnēji parakstīja jūsu grupas priekšsēdētāji - Harms kundze un Cohn-Bendit kungs -, kas pēc tam to plenārsēdē noraidīja, lai gan nebija veikti nekādi būtiski grozījumi? Vai jūs arī uzskatāt, ka tas īpaši nepalīdzēja Oettinger kungam viņa darbā, kas vērsts uz stingrāku noturības testu ieviešanu?
<SPEAKER ID="093" NAME="Yannick Jadot" AFFILIATION="Verts/ALE">
(FR) Patiešām, Liese kungs, šo rezolūciju parakstīja vairāki priekšsēdētāji, un es vēlos arī atbildēt del Castillo Vera kundzei, kura sacīja, ka Francijas sabiedrība atbalsta kodolenerģiju. Tas nav tiesa. Visas aptaujas liecina, ka 77 % Francijas iedzīvotāju vēlas atteikties no kodolenerģijas, bet Francijā tādas debates nav iespējamas.
<SPEAKER ID="094" NAME="Miloslav Ransdorf" AFFILIATION="GUE/NGL">
(CS) Priekšsēdētājas kundze! Tikai trīs īsi komentāri par Komisijas paziņojumu. Pirmkārt, es atbalstu Rietumeiropas Kodolregulatoru asociācijas ierisināto noturības testu metodiku. Šajos testos piemēro varbūtības pieeju, no kuras komisārs ir atteicies, lai piemērotu absolūtisma pieeju.
<P>
Otrkārt, vēlos norādīt, ka noturības testi jāparedz visās enerģijas ražošanas jomās, lai šī pieeja sabiedrības drošībai būtu ticama. Enerģijas ražošanas nozarē lielākais upuru skaits ir tieši vietās, kur sabrukuši dambji. Piemēram, 1976. gadā Ķīnā, sabrūkot dambim, bojā gāja 26 000 cilvēki.
<P>
Treškārt, es vēlos sacīt, ka komisārs, šķiet, ir sācis zaļu svētceļojumu, taču poļu satīriķis Jerzy Lec ir sacījis, ka, pat ja cilvēks dodas svētceļojumā, viņam vienalga smakos un svīdīs kājas.
<SPEAKER ID="095" NAME="Niki Tzavela" AFFILIATION="EFD">
Priekšsēdētājas kundze! Es vēlos komisāram sacīt, ka uzticos viņa godprātīgajiem centieniem apkarot kodolkatastrofas un uzticos viņa iejūtībai un objektivitātei, nodrošinot Eiropai drošību pret kodolkatastrofām.
<P>
Es uzskatu, ka noturības testi jāveic ne tikai Eiropas Savienībā un kaimiņvalstīs, bet pasaules mērogā. Šis ir pasaules mēroga jautājums. Tāpēc es atzinīgi vērtēju Apvienoto Nāciju Organizācijas ģenerālsekretāra Ban Ki-moon komentārus, ka viņš 24. jūnijā Vīnē organizēs augsta līmeņa sanāksmi. Es ceru, ka komisārs tajā piedalīsies.
<P>
ANO ģenerālsekretārs ir noteicis piecus punktus, kas attiecas uz kodoldrošību, un, kā esam novērojuši, tie saskan ar komisāra noteikumiem, ar kuriem viņš mūs iepazīstināja un ar kuriem saskaņā mums jāturpina mūsu darbs. Vīnē būs starptautiska sanāksme, kas norisināsies ANO aizbildniecībā. Pēc tam 22. septembrī notiks ļoti augsta līmeņa sanāksme par kodoldrošību ANO ēkā Ņujorkā.
<P>
Manuprāt, tā mēs varam risināt šo jautājumu. Eiropa nav vienīgā vieta vai kontinents, kas saskaras ar kodolkatastrofām, tāpēc piemērosim šim jautājumam pasaules mēroga pieeju.
<SPEAKER ID="096" NAME="Andreas Mölzer" AFFILIATION="NI">
(DE) Priekšsēdētājas kundze, Oettinger kungs! Banku noturības testos nodrošinātā rezerve bija tik elastīga, ka gandrīz visas iestādes, kurās veica izmeklēšanu, spēja nodrošināt samērā labus testa rezultātus. Ja bija aizdomas par risku, veica mazāk rūpīgu izmeklēšanu - drošs paliek nedrošs. Nākas pieņemt, ka arī šoreiz, atomelektrostaciju gadījumā, viss norisināsies tāpat. Kodolenerģijas noturības testi līdz šim bijuši tikai nekaitīgs līdzeklis uztraukto Eiropas pilsoņu nomierināšanai. Papildus tam, ka testi, kam zemākajā līmenī nebūs nekādas ietekmes, ir pilnīgi bezjēdzīgi, ir apšaubāms, ka stingrāki testa kritēriji nodrošinātu vēlamos mērķus. Jautājums vienmēr attiecas uz standartiem, ar ko saskaņā testus īstenotu, jo, iespējams, neviens no 17 reaktoriem Vācijā šobrīd netiktu apstiprināts vienkārši tādēļ, ka standarti, ko piemēroja to būvniecības laikā, neatbilst pašreizējām prasībām. Kritiķi apšauba, vai pat pavisam jaunas atomelektrostacijas, piemēram, Eiropas paaugstināta spiediena ūdens reaktori, ko pašlaik būvē Francijā un Somijā, nodrošinātu jaunākās drošības prasības. Ja secinām, ka dažas atomelektrostacijas nespēj pat izturēt vētras, viss, ko varam darīt, ir aicināt ikvienu censties pēc iespējas ātrāk atteikties no kodolenerģijas.
<SPEAKER ID="097" NAME="RadvilMorkūnaitė-Mikulėnien" AFFILIATION="PPE">
(LT) Priekšsēdētājas kundze! Pirmkārt, vēlos pateikties par iespēju šodien runāt par šo svarīgo jautājumu, jo īpaši attiecībā uz Eiropas Savienības kaimiņvalstīm.
<P>
Radioaktīvais piesārņojums ir pārrobežu problēma. To sāpīgi apliecināja Černobiļas un Fukušimas gadījums. Tāpēc augstākajiem kodoldrošības standartiem jābūt juridiski saistošiem un globāliem, savukārt visām iekārtām jābūt vienlīdz drošām. Ir jānostiprina Starptautiskā Atomenerģijas aģentūra (SAEA).
<P>
Eiropas Savienībā piemēro vienus no augstākajiem standartiem pasaulē. Lai sasniegtu vēl augstāku drošības līmeni, mēs veiksim noturības testus atomelektrostacijās, kas darbojas, kas tiek plānotas un kas ir slēgtas. Tomēr, ja vēlamies būt droši, tādi paši kritēriji ir jāpiemēro iekārtām, kas darbojas vai tiek plānotas ES kaimiņvalstīs (Krievijā, Turcijā, Armēnijā, Šveicē un Ukrainā). Konsekventi cenšoties sasniegt šo mērķi, mums jābūt vienotiem.
<P>
Pašlaik mazāk nekā 100 km no Eiropas Savienības ārējās robežas, netālu no Sanktpēterburgas, joprojām darbojas atomelektrostacija ar Černobiļas tipa reaktoru. Krievija plāno būvēt divas jaunas atomelektrostacijas vēl tuvāk Eiropas Savienības robežām, proti, Baltkrievijā un Kaļiņingradā. No Lietuvas robežas būs iespējams redzēt vienas atomelektrostacijas skursteņus tikpat skaidri, cik skaidri no Parlamenta varam saskatīt Strasbūras katedrāles torni. Abiem projektiem ir līdzīgas problēmas. Darbs sākās, pirms ietekmes uz vidi novērtējums bija pabeigts, tomēr joprojām nav sniegts nekāds paskaidrojums par kritērijiem, pēc kuriem izvēlējās celtniecības vietu abām atomelektrostacijām, nav analizētas iespējamās alternatīvas un nav izstrādāti vispārīgi evakuācijas plāni. Abās atomelektrostacijās plāno izmantot izmēģinājuma reaktorus, kuru drošību nav iespējams novērtēt, jo tie vēl nekad nekur nav darbojušies.
<P>
Būtībā Baltkrievija vēl nav gatava ražot kodolenerģiju, un Krievijas valdība ne vien nespēj atbildēt uz kaimiņvalstu uzdotajiem jautājumiem, bet arī ignorē savu iedzīvotāju pieprasījumus pēc apspriešanās. Jau otro reizi, izmantojot birokrātiju, tā atsakās piereģistrēt iniciatīvu par sabiedrības referendumu attiecībā uz atomelektrostacijas celtniecību. Viens no pasākumiem, kas varētu mudināt Eiropas Savienības kaimiņvalstis ievērot augstākos drošības standartus, būtu ES atteikšanās iegādāties elektroenerģiju, kura ražota, neievērojot šos standartus. Mēs nedrīkstam izmantot ES pilsoņu līdzekļus, lai atbalstītu nedrošu kodolenerģiju.
<SPEAKER ID="098" NAME="Catherine Trautmann" AFFILIATION="S&amp;D">
(FR) Priekšsēdētājas kundze, komisār! Pretēji Francijas valdībai es patiešām ceru, ka notiks apjomīgas publiskas debates. Mums ir vajadzīgi vispusīgi noturības testi. Fukušima ir parādījusi, ka mums jāiedomājas neiedomājamais. Pašreizējā metodē nav ņemti vērā tādi riski kā terora akti vai aviokatastrofas, tāpēc tā neatbilst minētajai prasībai. Mums vajadzīgas pārredzamas debates, jo lēmums par to, vai turpināt vai pārtraukt izmantot šādu enerģiju, jāpamato ar plašu sabiedrības konsensu, ko pieņem informēti un kas ietver ekspertu diskusijas. Mums vajadzīgas neatkarīgas debates visu partiju klātbūtnē, lai izvairītos no iespējamiem interešu konfliktiem un lai veicinātu vienošanos.
<P>
Visbeidzot, es esmu no Elzasas, tāpēc labi apzinos, kādā mērā Fesenhaimas atomelektrostacija skar kaimiņvalstis Vāciju un Šveici. Tā vietā, lai noteiktu pilnīgu valsts kontroli šajos jautājumos, kādēļ gan vismaz nemudināt zināšanu apmaiņu starp mūsu drošības aģentūrām? Tas sekmētu drošību, kā arī pārredzamību un pilsonību Eiropas līmenī.
<SPEAKER ID="099" NAME="Marielle De Sarnez" AFFILIATION="ALDE">
(FR) Priekšsēdētājas kundze! Mums patiesībā ir jārisina divi jautājumi. Pirmais ir par kodolenerģijas daļu Eiropā. Manuprāt, saistībā ar šo jautājumu nākamo gadu laikā mums jārīko pārredzamas publiskās debates Eiropas Savienībā un attiecīgajās dalībvalstīs. Otrais jautājums ir par testiem, kuru dēļ mēs šeit šorīt esam sapulcējušies.
<P>
Es jums vēlos norādīt, komisār, uz četriem principiem, kas, manuprāt, mums jāņem vērā, lai nodrošinātu patiesu kontroles mehānismu. Pirmais princips: kontroles mehānismam jābūt obligātam.
<P>
Otrais princips: šis kontroles mehānisms jāuztic neatkarīgai un objektīvai iestādei. Es neesmu īpaši augstās domās par pašregulāciju.
<P>
Trešais princips: mehānismam jābūt saistošam. Ja testos paredzēts gūt arī negatīvus rezultātus attiecībā uz konkrētām iekārtām, tiem jābūt saistošiem dalībvalstīm, kam nebūtu citas izvēles kā vien slēgt šīs nefunkcionējošās iekārtas.
<P>
Ceturtais punkts: šim mehānismam jābūt pārredzamam. Rezultātiem jābūt pieejamiem sabiedrībai. Tādējādi mēs, iespējams, panāksim Eiropas drošības kultūru, kā to nosauca Ek kundze.
<SPEAKER ID="100" NAME="Tomasz Piotr Poręba" AFFILIATION="ECR">
(PL) Priekšsēdētājas kundze! Kodoldrošības jautājumiem - gan dalībvalstīs, gan kaimiņvalstīs - jāsaņem īpaša Eiropas Savienības uzmanība. Pēc negadījuma Japānas Fukušimas atomelektrostacijā Komisija paziņoja par noturības testiem līdzīgām iekārtām Eiropas Savienībā. Tās bija labas ziņas un ļoti labs lēmums. Mēs gaidām, ka tas tiks īstenots. Ņemot vērā visu Eiropas iedzīvotāju vajadzības drošības jomā, īpaša uzmanība jāpievērš tam, lai tiktu pienācīgi izmantoti visi pieejamie līdzekļi ar mērķi paaugstināt drošības standartus un novērst kodolenerģijas radītos draudus. Potenciālu apdraudējumu nerada tikai dalībvalstīs esošās elektrostacijas, bet arī tās, kas atrodas Eiropas Savienības kaimiņvalstīs. Ir arī jānodrošina atbilstīga motivācija un atbalsts dalībvalstīm, lai tās veiktu rūpīgus noturības testus Eiropas Savienības elektrostacijās.
<P>
Es arī vēlos uzsvērt būtisko vajadzību pēc papildu ieguldījumiem gan pētījumos par kodolenerģiju, gan citos svarīgos pētījumos, kas vērsti uz negadījumu prognozēšanu un novēršanu, kā arī to negatīvo seku novēršanu nākotnē.
<SPEAKER ID="101" NAME="Claude Turmes" AFFILIATION="Verts/ALE">
(DE) Priekšsēdētājas kundze, Oettinger kungs! Par piemēru izmantojot Katenomas atomelektrostaciju, kas apdraud simtiem tūkstošu cilvēku Luksemburgā un arī Vācijas Sārzemes un Reinzemes-Pfalcas reģionā, es vēlos paskaidrot, kādēļ šie novājinātie noturības testi nenodrošinās vajadzīgos rezultātus.
<P>
Katenoma atrodas netālu no viena no Luksemburgas lidostas piekļuves ceļiem, un tieši aviokatastrofas sekas Katenomā netiek aplūkotas. Pēc tam, kad Kodoldrošības jomas regulatoru grupa (ENSREG) bija iesniegusi savu pirmo dokumentu, jūs iesniedzāt grozījumu, lai dokumentā 4. lappusē ietvertu aviokatastrofas starp notikumiem, kuru dēļ sāk izmeklēšanu. Šis grozījums bija labs, taču to noraidīja Francija un Apvienotā Karaliste.
<P>
Ir uztraucoši, ka esat par to cīnījies, bet esat zaudējis, tomēr joprojām neesat spējis atzīt, ka esat zaudējis. Tas ir negodīgi, tāpēc mēs jūs kritizējam. Mums ir skaidrāk jānorāda, ka Francija un Apvienotā Karaliste pašlaik nesadarbojas jautājumos, ko mēs vēlamies virzīt. Mums ir godprātīgi jānovērtē šis jautājums.
<P>
Liese kungs, Vācijas Kristīgo demokrātu partija / Kristīgā un sociālā partija neatbalstīja mūs saistībā ar šo slaveno rezolūciju par atteikšanos no kodolenerģijas. Kanclere Merkel ir drosmīgāka par jums, vismaz šajā gadījumā.
<SPEAKER ID="102" NAME="Marisa Matias" AFFILIATION="GUE/NGL">
(PT) Priekšsēdētājas kundze, komisār! Es runāšu tieši par priekšlikumu, ko esat šodien iesniedzis Parlamentam, un vēlos sacīt, ka, manuprāt, daži no mums jūtas vīlušies, jo iesniegtais priekšlikums nav tikai vājš, bet tam ir arī milzīgas plaisas.
<P>
Es uzskatu, ka šis ir Eiropas mēroga jautājums, nevis jautājums par to, kurām dalībvalstīm ir kodolenerģijas nozares un kurām nav: tas ir visas Eiropas jautājums, un Eiropai ir izmisīgi vajadzīgas labas ziņas. Man jums godīgi jāsaka, ka viens no šādiem pozitīviem jaunumiem būtu ziņas, ka varam sabiedrībai dot drošības garantiju.
<P>
Ja šos testus veiks saskaņā ar jūsu iesniegtajiem noteikumiem, komisār, kas paredz, ka pirmo posmu īsteno pašas ieinteresētās personas, otro posmu īstenos valdības, kuras aizsargā šīs ieinteresētās personas, trešo posmu reālie partneri, kas patiesībā arī ir ieinteresētās personas, tad man jājautā, vai galīgais rezultāts nebūs tāds, ka visas atomelektrostacijas atzīs par atbilstīgām un ieteicamām?
<P>
Mēs zinām, ka tas tā nav, tādēļ es ļoti ceru, ka testiem būs nopietnas sekas un ka mēs varēsim sabiedrībai apgalvot, ka rūpējamies par tās drošību, nevis tikai izliekamies, ka to darām.
<SPEAKER ID="103" NAME="Peter Liese" AFFILIATION="PPE">
(DE) Priekšsēdētājas kundze, dāmas un kungi! Es vēlos pateikties Oettinger kungam. Viņš ir cīnījies un ir panācis būtiskus rezultātus. Tie nav nevainojami, bet pret viņu šodien izteiktie apvainojumi galvenokārt attiecas uz mums visiem. Mums jābūt paškritiskiem un jāatzīst, ka mums neizdevās pieņemt rezolūciju. Daļa manas grupas arī nevēlējās balsot atbalstoši, par ko jāpauž nožēla. Tomēr apvainojumi attiecas arī uz Zaļo un Eiropas Brīvās apvienības grupu un Eiropas Parlamenta sociālistu un demokrātu progresīvās alianses grupu, kas vispirms parakstīja rezolūciju, bet tad galu galā to neatbalstīja plenārsēdē. Tas sarežģīja Oettinger kunga cīņu ar dalībvalstīm, lai ieviestu stingrus noturības testus.
<P>
Šis ir pirmais solis, bet mums jāvirzās tālāk. Mums jāgroza direktīva, Oettinger kungs! Mēs jūs atbalstīsim, lai nodrošinātu, ka turpmāk šie testi kļūtu juridiski saistoši. Mums tie jāpaplašina, lai ietvertu kaimiņvalstis. Es pilnīgi atbalstu Morkūnaitė-Mikulėnienė kundzes sacīto.
<P>
Vācija ir jau vairākkārt pieminēta, un mums, protams, nāksies pieņemt šo kritiku. Tomēr es vēlos norādīt, ka 13 ES dalībvalstis jau iztiek bez kodolenerģijas, tostarp valstis ar sekmīgu tautsaimniecību, piemēram, Austrija un Dānija, tāpēc mums jāspēj pieņemt šādu iespēju arī Vācijas gadījumā. Es arī vēlos sacīt, ka kanclere Merkel šodien uzstājās ar valdības politikas paziņojumu Vācijas parlamentā un vēlreiz uzsvēra, ka mums vismaz jāpanāk kopējs progress jomās, par ko esam vienojušies Eiropā. Piemēram, viņa īpaši minēja energoefektivitāti.
<P>
Es vēlos Oettinger kungam paust savu atbalstu un mudināt viņu divu nedēļu laikā iesniegt vērienīgu priekšlikumu par energoefektivitāti. Esmu ļoti gandarīts ar daļām, ar ko jau esmu iepazinies, proti, stimuliem un saistībām attiecībā uz iesaistītajām personām. Man nepatīk, ka dalībvalstīm ir jānosaka savi mērķi. Mums vajadzīgs, lai Komisija nosaka mērķi - vai nu kā obligātu pasākumu, vai kā pamatnostādni. Lūdzu, ieviesiet mērķi, un tad tas būs ļoti labs priekšlikums.
<SPEAKER ID="104" NAME="Kathleen Van Brempt" AFFILIATION="S&amp;D">
(NL) Priekšsēdētājas kundze! Neatkarīgi no tā, vai atbalstām kodolenerģiju vai, kā es, dedzīgi atbalstām Eiropu bez kodolenerģijas, mums visiem jāatbalsta drošība. Šajā saistībā mani kolēģi deputāti no Eiropas Tautas partijas grupas (Kristīgajiem demokrātiem), kas atbalsta mērenību, nav visu līdz galam sapratuši. Ja Fukušima mums ir ko iemācījusi, tad par visu vairāk tā ir apziņa, ka mēs esam nesagatavoti katastrofām, ka esam nesagatavoti dažādām lietām, kas varētu atgadīties rīt un kam, ja tās atgadītos, būtu ļoti smagas sekas. Tādēļ, komisār, mani neinteresē, cik daudz komplimentu vai iebildumu jūs šeit saņemat.
<P>
Mani interesē rezultāti. Mēs esam norūpējušies, ļoti norūpējušies, jo sliktākais, kas varētu notikt, ir tas, ka mēs veiksmi noturības testus tuvākajā nākotnē un iegūsim rezultātus, kuri daudziem ļoti vecu elektrostaciju, tostarp manas dzīvesvietas reģionā, operatoriem nodrošinās attaisnojumu darboties ilgāk, nevis slēgt stacijas.
<P>
Man ir divi jautājumi. Kā jūs nodrošināsiet šo noturības testu neatkarību? Un kā jūs nodrošināsiet, ka rezultāti faktiski novedīs pie vecāko atomelektrostaciju slēgšanas?
<SPEAKER ID="105" NAME="Corinne Lepage" AFFILIATION="ALDE">
(FR) Priekšsēdētājas kundze, komisār! Mēs varam tikai pateikties komisāram un apsveikt viņu ar šo iniciatīvu. Diemžēl es piekrītu tiem, kas ir ārkārtīgi vīlušies ar rezultātu, kurš atspoguļo, ka ir uzvarējuši atomelektrostaciju operatori, drošības iestādes, kas ir notušējušas pēdējos trīsdesmit gados notiekošo, un dalībvalstis, kuras nevēlas analizēt savas izvēles attiecībā uz kodolenerģijas saglabāšanu un riska novērtējumiem.
<P>
Komisār, mums jārisina pamatā esošā problēma un vēlreiz jāizskata Euratom, kā jūs sacījāt. Respektīvi, mums jāpārskata tas, cik liela ir dalībvalstu iespēja nobloķēt jautājumu, kā nepārprotami rīkojās Francija.
<P>
Mums vēlreiz jāaplūko nepieņemamās problēmas saistībā ar atbildību, jo, ja būtu tikuši piemēroti vispārējie tiesību akti, kas attiecas uz atbildības jomām, mums nebūtu šādu problēmu. Mums ir arī vēlreiz jāaplūko vispārējo tiesību aktu noteikumu piemērošana attiecībā uz Eiropas pilsoņu tiesībām saņemt informāciju, jo pašreizējā sistēma šīs tiesības acīmredzot neaizsargā.
<SPEAKER ID="106" NAME="Satu Hassi" AFFILIATION="Verts/ALE">
(FI) Priekšsēdētājas kundze, dāmas un kungi! Daudzi kolēģi deputāti jau minēja noturības testu trūkumus: pārāk daudzi aspekti ir atkarīgi no brīvprātīgas izvēles un tā, ka reaktori spētu izturēt teroristu uzbrukumus. Mana kolēģe deputāte Morkūnaitė-Mikulėnienė kundze minēja vienu iemeslu, kādēļ jāpauž liela nožēla par noturības testu trūkumiem. Netālu no Sanktpēterburgas un 200 km attālumā no Helsinkiem un Tallinas atrodas Černobiļas tipa reaktori, kas apdraud simtiem tūkstošu ES pilsoņu drošību.
<P>
Komisār Oettinger, jūs apspriežat ko citu. Komisār Oettinger, vai jūs, lūdzu, uzklausītu mani? Herr Kommissar Oettinger, ich bitte Ihnen ... Komisār Oettinger, lūdzu, atbildiet uz šādu jautājumu: ja Krievija piekritīs veikt noturības testus savās atomelektrostacijās, izmantojot kritērijus, ko es atbalstu, vai, jūsuprāt, tas patiesībā uzlabos mūsu drošību, ņemot vērā to, ka netālu no ES robežām atrodas vairāki Černobiļas tipa reaktori?
<SPEAKER ID="107" NAME="Romana Jordan Cizelj" AFFILIATION="PPE">
(SL) Priekšsēdētājas kundze! Es vēlos sacīt, komisār, ka esat daudz panācis. Ļoti īsā laikā jums ir izdevies izstrādāt ļoti sīkas noturības testu specifikācijas un panākt vienošanos starp Eiropas Komisiju un 27 dalībvalstu regulatīvajām iestādēm.
<P>
Drošības robežlielumus, kas šajā gadījumā pārsniegs kādus no hipotētiska negadījuma robežlielumiem, atkārtoti novērtēs dalībvalstis. Tā ir svarīga pievienotā vērtība un papildu prasība. Daži deputāti kritiski izteicās par to, ka nav novērtēts vai pietiekami netiek ņemts vērā cilvēciskais faktors. Jāsaka, ka es personīgi rūpīgi izlasīju šo noturības testu specifikācijas un esmu gandarīta, ka testi ietver ne tikai tehnoloģijas, bet arī cilvēcisko faktoru un organizatoriskos aspektus.
<P>
Ar šo mēs esam spēruši nozīmīgu soli uz priekšu, lai Eiropas Savienībā saskaņotu drošības standartus, un, manuprāt, mums jāmeklē citi veidi, kā iet vēl tālāk; kur un kā mēs varam spert vēl vienu svarīgu soli, lai uzlabotu ES pilnvaras šajā jomā? Šajā saistībā es no Eiropas Komisijas gaidu priekšlikumu.
<P>
Lai nodrošinātu augstāku uzticības līmeni, veiks starptautiskas pārbaudes attiecībā uz testiem, un šajā saistībā man ir jautājums. Es vēlos zināt, vai septiņu cilvēku grupa tiks izveidota no Eiropas Komisijas un regulatīvo struktūru pārstāvjiem vai tajā būs arī neatkarīgi eksperti? Ja tā, es gribētu zināt, kā viņus izvēlēsies.
<P>
Man ir vēl divi jautājumi. Pirmkārt, vai šie testi būs jāveic arī Vācijas slēgtajām atomelektrostacijām? Otrkārt, kādas būs Vācijas atomelektrostaciju slēgšanas sekas Eiropas iekšējā enerģētikas tirgū.
<P>
Attiecībā uz kodolatkritumu direktīvu vēlos sacīt, ka mums būs citas iespējas, ne tikai jūsu šodienas runā minētās, lai to apspriestu nākamreiz, un es ceru, ka Eiropas Komisija ņems vērā Eiropas Parlamenta priekšlikumus, jo Rūpniecības, pētniecības un enerģētikas komitejā mēs esam nobalsojuši par vairākiem priekšlikumiem, kas ir spēcīgāki par Eiropas Komisijas sākotnēji ierosinātajiem.
<SPEAKER ID="108" NAME="Justas Vincas Paleckis" AFFILIATION="S&amp;D">
Priekšsēdētājas kundze! ES atomelektrostaciju radītais risks, ja tas ir reāls, skar tūkstošiem cilvēku dzīvības. Pat mazām valstīm jābūt gatavām uz smagākajiem apstākļiem, tostarp terora aktiem un aviokatastrofām. Kā justos lielāko ES demokrātisko dalībvalstu pilsoņi, ja nedemokrātiska valsts uzbūvētu nepietiekami testētu atomelektrostaciju netālu no Briseles, Berlīnes, Parīzes vai Londonas, neapspriežoties ar saviem pilsoņiem un nedaloties ar uzticamu informāciju ar savām kaimiņvalstīm?
<P>
Lietuva pašreiz saskaras ar šādu situāciju. Pavisam netālu no Viļņas Baltkrievijā ir sākta atomelektrostacijas celtniecība - neievērojot pilnīgi nekādus pārredzamības principus. Ir ārkārtīgi svarīgi, lai ES, saņemot starptautisku organizāciju atbalstu, paplašinātu atomelektrostaciju noturības testus piemērošanu visā pasaulē, jo īpaši valstīs pie tās ārējām robežām.
<SPEAKER ID="109" NAME="Frédérique Ries" AFFILIATION="ALDE">
(FR) Priekšsēdētājas kundze! Es vēlos apsveikt komisāru Oettinger par apņēmību, ko viņš nešaubīgi izrādīja jau no paša sākuma saistībā ar sarežģīto kodoldrošības jautājumu, ņemot vērā, ka šis jautājums lielākoties ietilpst dalībvalstu kompetencē.
<P>
Kā jau tika sacīts, mūsu pirmā prasība nepārprotami ir pārskatīt Euratom līgumu, kas būtībā nav mainīts kopš tika izstrādāts. Nenoliedzami, ka 143 Eiropas kodolreaktoru revīzija galu galā būs saistīta ar Fukušimas scenāriju, un jūs nepārprotami šeit esat noteicis robežvērtības, komisār. Tā ir arī pirmā uzvara; jebkurā gadījumā tā ir īsta izlaušanās no slepenības, kas valdījusi šajā nozarē vairāk nekā 40 gadu.
<P>
Kodolenerģijas nozarei vairāk par citiem jāsaprot, ka pārredzamība ir būtiska saistībā ar visiem jautājumiem attiecībā uz drošību - jūs šo vārdu atkārtojāt vairāk nekā desmit reižu, komisār - un tikpat svarīga ir gan operatoru, gan valstu uzraudzības iestāžu neatkarība, ieceļot neatkarīgus ekspertus, un šajā ziņā mēs vēl neesam apmierināti.
<SPEAKER ID="110" NAME="Paul Rübig" AFFILIATION="PPE">
(DE) Priekšsēdētājas kundze! Austrijas iedzīvotāji ar lielu vairākumu nobalsoja pret kodolenerģiju, un tas politiķiem sniedz skaidru vēstījumu. Es vēlos norādīt, ka Palacio kungs jau ir piemērojis lielus centienus, lai nodrošinātu Eiropai lielāku elastību šajā jomā. Piebalga kunga kodoldrošības direktīva arī bija sekmīga. Es ceru, ka mums drīz būs jauna kodoldrošības direktīva, kas būs saistoša un kas noteikts pārbaužu procedūras un standartus.
<P>
Mums ir jānovērtē, kuri no Starptautiskās Atomenerģijas aģentūras (SAEA) standartiem ir mums pieejami un kurus var juridiski saistoši ietvert ES tiesību aktos. Protams, nepietiek ar vienreizējiem noturības testiem. Turpmāk ir jāveic vairāki testi, lai varētu nekavējoties slēgt bīstamas atomelektrostacijas. Lai to sasniegtu, mums vajadzīgs ES regulators, kam ir kopējas pilnvaras kopā ar valstu regulatoriem un kam ir tiesības no tīkla atslēgt jebkuru elektrostaciju, kura neatbilst šiem standartiem.
<P>
Es atbalstu šodien iepriekš sacīto. Euratom līgums ir jāpārskata. Mums jāaicina valstu vai valdību vadītāji nodrošināt, ka Padomē tas kļūst par kopēju Eiropas jautājumu. Nedrīkst pieļaut situācijas, kādas bijušas Padomē iepriekš, proti, ka kodolenerģijas darba grupa iebilst pret jebko, ko ierosina Eiropas iestādes.
<P>
Svarīgākais ir tas, ka Eiropas Atomenerģijas kopienā (Euratom) vajadzīgi pētījumi par atomelektrostaciju ekspluatācijas pārtraukšanu. Mums ir vajadzīgi arī pētījumi par atkritumu galīgo glabāšanu, un mums jākoncentrē uzmanība uz aizsardzību, drošību, mācībām un pārbaudēm. Mums Eiropas tiesību aktos jāievieš šis informācijas centra modelis, kas ir mūsu priekšā. Oettinger kungs, varat paļauties uz Parlamenta atbalstu šajā saistībā.
<SPEAKER ID="111" NAME="Edit Herczog" AFFILIATION="S&amp;D">
(HU) Priekšsēdētājas kundze, komisār! Valdībām šobrīd nav svarīgāka uzdevuma kā tādu metožu izstrāde, ko varētu izmantot, lai risinātu zemas iespējamības notikumus, piemēram, dzesēšanas ūdens vai elektroapgādes pārrāvumu, un es piekrītu Rübig kungam, ka tas nedrīkst būt vienreizējs pasākums, bet gan jāveic ilgākā periodā un regulāri. Es arī piekrītu, ka mums jāpaplašina šis noturības tests, ietverot kaimiņvalstis - valstis, kas atrodas uz austrumiem no mūsu robežām. Tāpēc es aicinu Komisiju apsvērt, kā varētu veikt noturības testu saistībā ar Austrumu partnerību.
<P>
Un, visbeidzot, komisār, visos Eiropas Savienības nozaru politikas virzienos, kas saistīti ar bīstamu materiālu pārrobežu emisijām, ir jāietver kibernoziegumi un terora akti. Ungārijas valdība neizturēja jūsu paredzēto noturības testu, komisār, jo tā vairākkārt cēlusi iebildumus pret NATO radaru iekārtas celtniecību, lai gan tā nodrošinātu lielāku aizsardzību Paks atomelektrostacijai pret gaisa uzbrukumiem nekā šobrīd un pēdējos septiņus gadus.
<SPEAKER ID="112" NAME="Ivo Belet" AFFILIATION="PPE">
(NL) Priekšsēdētājas kundze, komisār! Šajos noturības testos ir svarīgi noteikt augstu līmeni, kā arī to, lai tie tiktu veikti saskaņā ar vienādiem kritērijiem visā Eiropā. Galu galā daudzas atomelektrostacijas atrodas netālu no valstu robežām, kā mēs zinām, kā arī blīvi apdzīvotās teritorijās. Ir ļoti pozitīvi, ka mums būs neatkarīgas un objektīvas Eiropas pārbaudes katrā atomelektrostacijā, jo tas nostiprinās Eiropas enerģētikas politiku. Tāpēc esat paveicis labu darbu, komisār.
<P>
Visiem Eiropas pilsoņiem ir tiesības zināt, vai šīs atomelektrostacijas ir drošas vai nav. Ja noturības testos nav ietverti terora akti un kibernoziegumi, lai tā būtu. Jūs paskaidrojāt, kādēļ tas tā ir, un to mēs varam saprast. Tomēr tas noteikti nedrīkst atbrīvot Eiropas Komisiju no tās pienākuma turpināt runāt ar dalībvalstīm par šo jautājumu un saglabāt spiedienu uz valstu drošības dienestiem, lai tie izmeklētu, vai stacijas būtu gatavas arī šādiem riskiem.
<P>
Protams, šo testu ticamība būs atkarīga no rezultātu īstenošanas. Mums būs jāņem vērā iespēja, ka dažas no Eiropas 143 atomelektrostacijām neizturēs šo testus, ka vājākās tiks atklātas un ka vairākas stacijas, iespējams, nāksies slēgt. Tad mums, protams, būs iespēja pāriet uz atjaunojamiem energoresursiem. Ir skaidrs, ka, kā Leinen kungs sacīja pirms mirkļa, tajā brīdī risinājums galvenokārt būs pieejams Eiropas līmenī. Ir arī skaidrs, ka mums jāizvēlas kopēji Eiropas ieguldījumi, koordinēti ieguldījumi un kopējs Eiropas finansējums ar projektu obligācijām. Mēs paļaujamies, ka tajā brīdī jūs uzņemsieties vadību, lai spertu jaunu soli pretī Eiropas enerģētikas politikas pilnveidošanai. Paldies! Vēlu jums sekmes!
<SPEAKER ID="113" NAME="Judith A. Merkies" AFFILIATION="S&amp;D">
(NL) Priekšsēdētājas kundze, komisār! Jūs šodien saņēmāt gan komplimentus, gan kritiku. Arī es jūs slavēšu, bet arī nosodīšu. Esmu gandarīta par Eiropas noturības testiem, ko piemēros saskaņoti visā ES. Tie bija ļoti vajadzīgi.
<P>
Bet mani uztrauc maldīgā drošības sajūta. Mums nav jāapliecina atomelektrostaciju drošība: mums ir jāizmeklē, kādi tieši ir riski, nevis jādod cilvēkiem maldīga drošības sajūta. Mums vajadzīga neatkarīga uzraudzība visā ES un mums vajadzīgs neatkarīgs regulators. Pašlaik mums šāda regulatora nav. Tagad esam izveidojuši papildu slāni, bet vai varat mums pasacīt, vai laika gaitā mums būs papildu neatkarīgs regulators, kura novērtējumu papildinās zinātnisks otrais atzinums?
<P>
Es piekrītu maniem kolēģiem deputātiem Belet kungam un Leinen kungam, ka šim jautājumam vairs nav jābūt Euratom līguma darbības jomā. Mūsu pilsoņiem ir tiesības uz maksimālu drošības līmeni, un ir laiks šo aspektu svītrot no Euratom līguma. Vai sāksiet šīs debates?
<P>
Ir viens jautājums, kas nav saņēmis pietiekamu uzmanību: ko darīsit saistībā ar Starptautiskās Atomenerģijas aģentūras ieteikumiem attiecībā uz Fukušimas katastrofu? Vai, iespējams, pielāgosiet noturības testu? Vai varat pastāstīt, kas notiks gadījumā, ja noturības testā iegūs negatīvus rezultātus?
<P>
Es esmu patiešām vīlusies par to, kas notika ar mūsu rezolūciju, un vēlos paust nožēlu, ka esam ļāvuši varu savām emocijām. Drošībai vienmēr jābūt pirmajā vietā, vai ne?
<SPEAKER ID="114" NAME="Françoise Grossetête" AFFILIATION="PPE">
(FR) Priekšsēdētājas kundze! Šīs debates neiesākās uz jaukas nots - labie, proti, tie, kas ir pret kodolenerģiju, pret sliktajiem, proti, tiem, kuri joprojām atbalsta kodolenerģiju. Es tomēr gribētu norādīt, ka kodolenerģija ietilpst energoresursu avotu sadalījumā, ko mēs šajā Parlamentā gribējām un cerējām iegūt.
<P>
Turklāt es vēlos izteikt nelielu sūdzību par šīm debatēm un runāt par kolektīvām bailēm. Tās nav vēlamas, kad risinām tik svarīgu jautājumu kā šis. Tiesa, atomelektrostacijas konkrētos gadījumos var radīt riskus, bet mani šokē Parlamenta neuzticība tiem strādniekiem, kas atomelektrostacijās strādā katru dienu un kas ikdienu nodrošina mūsu kodolenerģijas drošību.
<P>
Tāpēc es aicinu būt atbildīgiem. Mēs zinām, ka Eiropas Savienībā ir vēlme nodrošināt mūsu elektrostaciju drošību katru dienu. Bet es arī vēlos piebilst, ka mēs ļoti labi zinām, ka virs mūsu atomelektrostacijām - vismaz Francijā - ir aizliegts pārvietoties ar gaisa kuģiem un ka Francijā nav nevienas atomelektrostacijas, kas atrastos tālāk par 25 km no gaisa bāzes, un šīs gaisa bāzes ir atbildīgas par gaisa telpas uzraudzību virs atomelektrostacijām.
<P>
Tādēļ, jā, komisār, es jums piekrītu. Mēs esam vienisprātis saistībā ar šiem testiem. Es jūs apsveicu, ka tos panācāt! Šie testi ir būtiski, jo mums jānodrošina, ka mūsu iedzīvotāji atgūst uzticību mūsu atomelektrostacijām. Šie testi ir būtiski; tiem jānotiek pilnīgi neatkarīgi, lai šo uzticību varētu atjaunot. Tomēr mēs arī redzam, ka konkrētos gadījumos vajadzīga konfidencialitāte. Kad ir runa par terorisma apkarošanu, mēs nevaram gaidīt, ka dalībvalsts atklās savus stratēģiskos plānus par terorisma apkarošanu.
<P>
Tāpēc būsim atbildīgi. Uzticēsimies mūsu komisāram, un es esmu droša, ka mums būs stingri testi, kas spēs mūs pārliecināt.
<SPEAKER ID="115" NAME="Derek Vaughan" AFFILIATION="S&amp;D">
Priekšsēdētājas kundze! Tāpat kā pārējie kolēģi, es uzskatu, ka drošībai jābūt pirmajā vietā. Tomēr es arī uzskatu, ka kodolenerģijai jāietilpst mūsu energoresursu avotu sadalījumā. Tā rada zemas oglekļa emisijas un var garantēt drošu energoapgādi. Piemēram, tas nozīmēs, ka pārtikušām Eiropas valstīm nebūs jāimportē enerģija no mazāk pārtikušām valstīm, izvairoties no visām ar to saistītajām problēmām.
<P>
To arī atbalsta tādas kopienas kā Anglesija Velsas ziemeļos, kam jau ir atomelektrostacija.
<P>
Tomēr tāpat, kā pārējie kolēģi, es arī atbalstu noturības testus - arī AK tos atbalsta - un uzskatu, ka visām dalībvalstīm jāapņemas tos īstenot. Tie ir arī jāīsteno ātri, tiem jāietver visas iespējamības un tiem jāietver gan atomelektrostacijas, gan citas degvielas cikla iekārtas.
<P>
Šis ir tik svarīgs jautājums mums visiem. Es uzskatu, ka Eiropai ir vajadzīga kodolenerģija, bet tai jābūt drošai kodolenerģijai.
<SPEAKER ID="116" NAME="Zbigniew Ziobro" AFFILIATION="ECR">
(PL) Priekšsēdētājas kundze! Pēc Fukušimas katastrofas sabiedrība ir aizvien vairāk uztraukta par atomelektrostaciju drošību Eiropā. Tas ir saprotams. Reizēm informācija, kas mūs sasniedz no Japānas, ir šausminoša un parāda, ka valstī ir sācies nopietns piesārņojums. Neviens no mums nevēlas, lai tas atkārtotos Eiropā; neviens nevēlas arī Černobiļas atkārtojumu. Gluži pretēji - lai novērstu sabiedrības bailes, ir vēl vairāk jādara viss, lai garantētu kodolenerģijas drošību Eiropā. Tāpēc noturības testi ir tik svarīgi. Tomēr ir arī svarīgi tos veikt ļoti rūpīgi, lai nodrošinātu objektivitāti un ticamību, kā arī pārliecību, ka to īstenošana ļaus paredzēt avārijas situācijas un krīzes, kas var notikt Eiropā tāpat, kā notika Japānā. Mums jādara viss, lai padarītu Eiropu drošu un atjaunotu uzticību šim energoresursam. Taču mums arī jāatceras citi energoresursi, piemēram, netradicionālā slānekļa gāze.
<SPEAKER ID="117" NAME="Jacek Olgierd Kurski" AFFILIATION="ECR">
(PL) Priekšsēdētājas kundze! Daudzus gadus kodolenerģija tika uzskatīta par nākotnes enerģiju - videi nekaitīga, efektīva, piesārņojumu neradoša. Černobiļa un nesenā Fukušimas traģēdija ir parādījušas otru stāsta pusi. Tomēr mūsu mērķis šodien nevar būt - kā gribētu kreisie - veikt noturības testus tikai, lai neobjektīvi interpretētu to rezultātus un tādējādi pamatotu atteikšanos no kodolenerģijas Eiropā. Šobrīd mērķim jābūt atomelektrostaciju drošības uzlabošanai, sabiedrības nomierināšanai un kodolenerģijas negatīvā tēla izmainīšanai Eiropā. Tādai jābūt mūsu prioritātei šobrīd. Tāpēc es nesaprotu kreisos, kas runā par vēl vienu nodokli kodolenerģijai un atteikšanos no šā energoresursa laika gaitā. Šāda pieeja laikā, kad mums trūkst alternatīvu avotu, novedīs pie elektroenerģijas cenu sadārdzināšanās. Šobrīd Eiropai ir vajadzīga kodolenerģijas tiesību aktu pārskatīšana dalībvalstu atbildības jomās, kopēju noteikumu izstrāde un drošības standartu optimizācija Eiropas Savienībā. Noturības testiem ir jāsniedz atbilde uz mūsu jautājumiem par drošību un jāņem vērā visi iespējamie apdraudējuma veidi no terora aktiem līdz elektroenerģijas pārrāvumiem.
<SPEAKER ID="118" NAME="Lena Kolarska-Bobińska" AFFILIATION="PPE">
Priekšsēdētājas kundze! Es komisāram vēlos sacīt, ka šobrīd Eiropas Savienība maina savu iekšējo politiku attiecībā uz kodoldrošību, bet vienlaikus mēs sākam darbu pie ārējās enerģētikas politikas. Kādā brīdī nākotnē šīs politikas būs jāapvieno.
<P>
Kodolenerģijas noturības testiem ir ne tikai jāpalīdz Komisijai pārskatīt kodoldrošības direktīvu, bet tie ir arī jāietver Komisijas ziņojumā par enerģētikas politikas ārējo dimensiju, ko drīz publicēs. Noturības testiem un enerģijas drošībai jāveido būtiska daļa mūsu enerģētikas dialogā ar trešām valstīm. Mums jānodrošina, ka jaunajām stacijām Kaļiņingradā un Baltkrievijā piemēro tos pašus standartus un testus, ko piemēro šādām iekārtām Eiropas Savienībā, jo īpaši tagad, kad Krievija vēlas ieguldīt atomelektrostacijās.
<SPEAKER ID="119" NAME="Zigmantas Balčytis" AFFILIATION="S&amp;D">
(LT) Priekšsēdētājas kundze! Kodolenerģijas nodrošināšana ir jautājums, kas attiecas uz visām valstīm neatkarīgi no tā, vai tām ir atomelektrostacijas vai nav. Protams, varam paust sašutumu par notikušo pagātnē, bet šobrīd ir skaidrs, ka mums jāvirzās uz priekšu. Komisār, patiesi slavējami, ka pēc Fukušimas negadījuma jūs reaģējāt tik ātri un ierosinājāt domu par atomelektrostaciju testēšanu un ka dalībvalstis ir piekritušas veikt šos testus. Tomēr nav nekādas sistēmas attiecībā uz jaunu atomelektrostaciju celtniecību netālu no Eiropas Savienības robežām, kā jau šeit vairākkārt minēja, runājot par Kaļiņingradas un Baltkrievijas atomelektrostaciju celtniecību. Tāpēc es uzskatu, ka mums steidzami jāierosina un jāpieņem atbilstīgi tiesību akti, kas nodrošinātu sistemātiskas, saistošas procedūras, kuru pamatā ir skaidri principi un kuras attiektos uz atomelektrostaciju celtniecību un darbību. Tad mums būtu objektīva informācija par iespējamo apdraudējumu, un mēs varētu cerēt no tā izvairīties.
<SPEAKER ID="120" NAME="Michèle Rivasi" AFFILIATION="Verts/ALE">
(FR) Priekšsēdētājas kundze, komisār! Es jums vēlos norādīt, ka savā starptautiskajā sanāksmē Kijevā par Černobiļas 25. gadadienu Institut de radioprotection et de sûreté nucléaire paziņoja, ka Eiropā nākamo 20 gadu laikā ir iespējams nopietns negadījums, tāpēc noturības testi un reaktoru drošības un drošuma uzlabošana ir ļoti svarīga.
<P>
Tomēr mums ir problēmas, kas saistītas ar novecojušām elektrostacijām un ar apakšuzņēmēju nolīgšanas praksi. Astoņdesmit procenti no kodolenerģijas nozarē strādājošajiem ir apakšuzņēmēji. Turklāt mēs labi zinām terora aktu risku ģeostratēģiju. Kad aplūkojam šos noturības testu nozīmi Francijā, tie kļūst par "elastības testiem”.
<P>
Komisār, es jūs apsveicu ar šo noturības testu ieviešanu, bet jums jāizrāda sava neapmierinātība ar konkrētu dalībvalstu, tostarp Apvienotās Karalistes un Francijas, nostāju. Tas nodrošinātu skaidrākas norādes, ka šis nevar būt valsts jautājums, bet ka tam jābūt Eiropas jautājumam, kura mērķis ir garantēt Eiropas pilsoņu drošību.
<SPEAKER ID="121" NAME="Jaroslav Paška   -" AFFILIATION="EFD">
(SK) Priekšsēdētājas kundze! Es vispirms vēlos izteikt atzinību par to, ka Eiropas Komisija, sākot pārredzamas pārbaudes visās 143 Eiropas Savienības atomelektrostacijās, ir ātri rīkojusies, lai nomierinātu eiropiešu bažas par to, ka daudzas no Eiropas atomelektrostacijām viņiem rada draudus.
<P>
Dāmas un kungi! Mums jāsaprot, ka šie noturības testi ir tikai sākums plašam dialogam par šo jautājumu, jo tikai pēc testu novērtēšanas mēs varēsim aplūkot Eiropas kodolenerģijas nozares patieso stāvokli. Esmu pārliecināts, ka noturības testu dati sagatavos mūs jaunai sarunu kārtai par šo jautājumu, un tad mēs apspriedīsim jaunu Eiropas Savienības drošības politiku šajā jomā. Šobrīd tā vietā, lai apšaubītu Komisijas centienus pārbaudīt mūsu atomelektrostaciju drošības riskus, centīsimies drīzāk apkopot maksimāli daudz objektīvas informācijas par to patieso stāvokli. Tas palīdzēs mums turpmāk pieņemt lēmumu par kodoldrošību Eiropā.
<SPEAKER ID="122" NAME="Günther Oettinger">
Komisijas loceklis. - (DE) Priekšsēdētājas kundze, godājamie deputāti! Es ar lielāko prieku izskatīšu jūsu galvenos komentārus un priekšlikumus attiecībā uz noturības testiem, ko veiks nākamo dažu mēnešu laikā. Tomēr vispirms vēlos sacīt, ka, ja jūs māc bažas, ka novājināti noturības testi nodrošinās apstiprinājuma saņemšanu un ka netiks piemērota vajadzīgā objektivitāte, varat būt droši, ka nākamo mēnešu laikā es kopā ar saviem birojiem darīšu visu iespējamo, lai nodrošinātu šāda pieņēmuma neiespējamību.
<P>
(Aplausi)
<P>
Šobrīd es šīs bažas ļoti labi saprotu, taču dažiem deputātiem ir arī aizspriedumi. Es vēlos jūs aicināt nevērtēt nevienu no atomelektrostacijām un nevērtēt arī mani un manu darbu, pirms noturības testi nav pabeigti. Šāds ir mans aicinājums visiem, tostarp Harms kundzei un Turmes kungam, un es esmu gatavs piemērot kritisku un pārredzamu pieeju nākamajiem procesa posmiem.
<P>
Turklāt, ja pieņemam, ka noturības testu rezultāts nebūs nekaitīgs līdzeklis un ka apstiprinājumu nepiešķirs izlases veidā, bet gan ka testi būs konstruktīvi, kritiski un objektīvi, tad, manuprāt, noturības testi nodrošinās daudzus ieguvumus, un tieši alternatīva, nevis noturības testi, būtu sliktāks risinājums.
<P>
(Aplausi)
<P>
Mums ir bijušas smagas sarunas. Pirmais projekts neatbilda manām prasībām. Tomēr parakstītā redakcija lielā mērā atbilst prasībām, ko izvirzījuši pilsoņi, kuri ir pamatoti nobažījušies par drošības kvalitāti Eiropā. Es vēlreiz vēlos paskaidrot, Turmes kungs, ka, ja es nebūtu parakstījis pārskatītos un, manuprāt, pozitīvos testa kritērijus, mums nebūtu nekā. Tā sacīt: labāk zīle rokā nekā mednis kokā.
<P>
Turklāt es būšu rūpīgs un objektīvs, bet esmu pamanījis dažas lietas. Pirmkārt, Apvienotās Karalistes deputāta runa no Eiropas Liberāļu un demokrātu apvienības grupas, kura partija ir AK koalīcijas valdībā. Šī partija bija pret kodolenerģiju pirms vēlēšanām, taču pēc vēlēšanām to atbalstīja, un šāda persona kritizēja manu rūpīgumu attiecībā uz noturības testiem. Varu tikai sacīt, ka šī runa būtu bijusi piemērotāka partiju konferencei Londonā, nevis Strasbūrai.
<P>
Otrkārt, vēl viena runa: Spānijas valdība nesniedza man nekādu redzamu atbalstu attiecībā uz rūpīgiem noturības testiem. Tādēļ tāda deputāta runa, kas ir partijā, kura ir Spānijas valdībā, nav īpaši lietderīga.
<P>
Tas attiecas arī uz grupu, kurā esmu es, proti, Eiropas Tautas partijas grupa (Kristīgie demokrāti). Dažas no runām grupu vārdā diemžēl parādīja, cik nesekmīgi grupu pārstāvji līdz šim ir bijuši saistībā ar savu mērķu sasniegšanu savās partijās savās valstīs. Mani ļoti interesē, kas būs dzirdams par šo jautājumu Francijas Sociālistu partijas vēlēšanu manifestā. Un mani ļoti interesē, kas būs kandidāts un kāds būs šis manifests. Tomēr Parlaments šeit Strasbūrā nevar kontrolēt jautājumus, kas ir dalībvalstu kompetencē.
<P>
Precīzāk sakot - energoresursu avotu sadalījums joprojām ir jautājums, kas ir dalībvalstu valdību un parlamentu kompetencē. Par to varam priecāties vai paust nožēlu. Kā demokrātam man tas ir jāpieņem. Tas, ka neatkarīgas komandas pirmo reizi uzrauga valstu kodolregulatorus un ka uzraudzītāji tiek uzraudzīti, manuprāt, ir vēsturisks solis Eiropas pilsoņu kopējās drošības interešu virzienā.
<P>
Turmes kungs, aviokatastrofas ir ietvertas noturības testos. Īpaši testu kritērijos ir ietvertas gaisa kuģa ietriekšanās sekas atomelektrostacijā, tāpēc šis aspekts ietilpst izmeklēšanas trešajā posmā. Es jums labprāt parādīšu. Turmes kungs, ja visi šā Parlaments deputāti būtu tik trokšņaini, cik jūs, sēžu zālē valdītu haoss. To var atļauties tikai viens cilvēks. Es pēc uzstāšanās labprāt par to parunāšu. Aviokatastrofas ir ietvertas izmeklēšanā, jo katastrofas ietekme uz atomelektrostaciju drošību ir īpaši ietverta kritērijos.
<P>
Mans nākamais komentārs ir par apvainojumu, ka es slēpju to, ka testi ir brīvprātīgi. Gluži pretēji! Jau pirmajā sanāksmē komitejā un pēc tam es uzsvēru, ka noturības testi ir brīvprātīgi. Tomēr mums ir izdevies panākt, ka piedalīsies visas dalībvalstis. Visas 14 dalībvalstis ir brīvprātīgi piekritušas iesaistīties, kas ir sekmīgs rezultāts Eiropas Parlamentam.
<P>
Kas notiks beigās? Es vēlos skaidri norādīt, ka paļaujos uz faktu spēku. Ja kādā konkrētā atomelektrostacijā būs nopietnas problēmas, Eiropas un attiecīgās dalībvalsts pilsoņi pieprasīs piemērot vajadzīgos pasākumus. Tāds ir mans viedoklis, un tāpēc tik svarīga ir pārredzamība, rūpīgums un objektivitāte. Nākamo dažu mēnešu laikā esmu apņēmies to veicināt. Priekšlikums pārskatīt Euratom līgumu ir lielisks. Tomēr Euratom līgums ir primārais tiesību akts, tāpēc tas nav Komisijas, bet gan dalībvalstu jautājums. Lai grozītu Euratom līgumu, vajadzīga vienprātība. Visiem, kam ir labi priekšlikumi šajā jomā, vēlos jautāt, vai tiešām uzskatāt, ņemot vērā dažādos viedokļus un nostājas un kodolenerģijas atbalstītājus un pretiniekus, ka mēs panāksim vienprātību par Euratom līguma turpināšanu? Manuprāt, tas nav pārāk reāli. Tādēļ es atbalstu reālistisku pieeju un šā līguma maksimālu izmantošanu.
<P>
Nākamais komentārs attiecas uz testu neatkarību. Trešā posma profesionālapskate, kas ir testa svarīgākā daļa, paredz septiņu locekļu komandu. Ir konkrēti norādīts, ka komanda var ietvert ekspertus no trešām valstīm. Iesaistīta ir arī Komisija. Varat paļauties uz mani, ka es nodrošināšu, lai Komisijas ierēdņiem nav nekādu aizspriedumu vai stereotipu un lai viņi savu darbu padara rūpīgi un objektīvi. Pretējs pieņēmums ir netaisnīgs pret mūsu ierēdņiem. Tāpēc es šā procesa laikā atbalstīšu savus ierēdņus.
<P>
Un tagad par Baltkrievijas un Krievijas jautājumu. Diemžēl mūsu pilnvaras Minskā - jūsu pilnvaras Parlamentā un mūsu pilnvaras Komisijā - ir ļoti ierobežotas. Tas mums vienkārši jāpieņem. Iespējams, mums radīsies kādas idejas, kā varam panākt, ka šīs valsts valdība sāk domāt pareizi. Tomēr pašlaik mums vienkārši jāpieņem, ka valdībai Minskā nav politikas virzienu, nav pārredzamības, nav demokrātijas un nav drošības koncepcijas. Tādēļ varam vienīgi aicināt nomainīt valdību. Mēs nevaram darīt neko vairāk.
<P>
Ar Krieviju mums ir daudz labākas partnerattiecības. Atomelektrostaciju drošības testiem būs svarīgākā nozīme mūsu diskusijās ar partneriem Krievijā nākamo dažu nedēļu laikā. Bija arī jautājums par Kaļiņingradu. Lūk, mans vēstījums deputātiem no Baltijas valstīm un Polijas: mēs varēsim piemērot mūsu stingrākās tehniskās specifikācijas atomelektrostacijai, ko plāno un ko būvēs Kaļiņingradā tikai tad, ja atļausim elektroenerģiju no šīs elektrostacijas pārdot Eiropas tirgū.
<P>
Tomēr, ja mēs nepieņemsim šo elektroenerģiju un ja nebūs pieejama elektroenerģijas birža, jo mēs plānojam paši savas atomelektrostacijas Baltijas valstīs, mums būs mazāka kontrole pār Kaļiņingradā izmantoto tehnoloģiju nekā gadījumā, ja mums būtu atvērts elektroenerģijas tirgus. Es ar lielāko prieku piedalīšos padziļinātākās diskusijās par šo jautājumu.
<P>
Visbeidzot, lūdzu, ticiet, ka nepieļaušu noturības testu novājināšanu. Tomēr pieņemiet to, ka noturības testi neietver automātisku mehānismu elektrostacijas slēgšanai tikai tādēļ, ka jūsu programmas jūsu dalībvalstīs ir bijušas nesekmīgas.
<P>
(Aplausi)
<SPEAKER ID="123" NAME="Priekšsēdētāja">
Debates tiek slēgtas.
<P>
Rakstiskas deklarācijas (Reglamenta 149. pants)
<SPEAKER ID="124" NAME="Liam Aylward" LANGUAGE="GA">
Ņemot vērā nesenos notikumus Japānā, ir noteikti jāveic noturības testi Eiropas atomelektrostacijās, lai novērtētu veselības standartus un riskus, izvairītos no iespējamām katastrofām un mazinātu sabiedrības bažas. Īrijas iedzīvotāji ir ļoti norūpējušies, ka noturības tests netiks veikts Selafīldā, kas atrodas tikai dažu simtu kilometru attālumā no Īrijas krasta. Šīs atomelektrostacijas, kas atrodas Lielbritānijas piekrastē, rada būtisku risku Īrijai. Selafīlda ir vislabāk zināmā stacija, un tieši tur pirms kāda laika, 2005. gadā, bija būtiska noplūde. Lielbritānijas iestādes paskaidroja, ka uz Selafīldu attiecas atbrīvojums, jo tajā vairs neražo elektroenerģiju. Tas nav mierinājums Īrijas iedzīvotajiem, kas katastrofas gadījumā ciestu. Selafīldas stacija atrodas pavisam tuvu Īrijai. Tajā līdz šim ir jau notikuši vairāki negadījumi, tāpēc es aicinu Komisiju piemērot spiedienu uz Lielbritānijas iestādēm, lai tās veiktu noturības testu šajā stacijā, jo tā joprojām rada risku Īrijas iedzīvotājiem.
<SPEAKER ID="125" NAME="Sandra Kalniete" AFFILIATION="PPE">
rakstiski. - (LV) Pēc Fukušimas kodolavārijas ES dalībvalstis kopīgi vienojās par to, ka Eiropas Savienībā ir jāveic atomelektrostaciju noturības testi, un aicināja līdzīgi rīkoties visā pasaulē. Mums joprojām nav ziņu par to, vai līdzīgi pasākumi tiks veikti attiecībā uz tiem reaktoriem, kas darbojas citās Eiropas valstīs, kuras nav ES dalībvalstis. Šajās valstīs izvietoto reaktoru drošība tieši ietekmē Eiropas pilsoņu drošību. Mūsu pilsoņiem ir pamatotas bažas par to, vai Savienība spēs nodrošināt drošību jaunās atomelektrostacijās, kuras būvē vai plāno būvēt tiešā ES dalībvalstu tuvumā, piemēram, Grodņā (Baltkrievijā) un Krievijas Kaļiņingradas apgabalā. Nedz Krievija, nedz Baltkrievija nav izstrādājušas novērtējumu par savās valstīs plānoto atomelektrostaciju ietekmi uz vidi saskaņā ar vispārpieņemtām starptautisko tiesību normām, kā paredzēts Espo konvencijā, ko parakstījušas visas ES dalībvalstis. Es uzskatu, ka šo atomelektrostaciju būvēšana līdzās ES robežām var radīt draudus ne tikai Eiropas Savienības dalībvalstīm, bet visam Eiropas kontinentam. Šai ir jākļūst pa visas ES kopīgu rūpi. Eiropas Komisijai ir jāpievērš tai pienācīga uzmanība un jāveic aktīvi centieni panākt drošumu. Mums ir jāpanāk, ka Krievija un Baltkrievija ievēro starptautiskos standartus un visos sagatavošanās un atomelektrostaciju būvēšanas un darbības posmos sadarbojas ar starptautiskiem ekspertiem.
<SPEAKER ID="126" NAME="Eija-Riitta Korhola" AFFILIATION="PPE">
rakstiski. - (FI) Fukušimas negadījuma dēļ mēs diskutējam par atomelektrostaciju noturības testiem. Atceros aprīļa sesiju, kurā daži deputāti pēc negadījuma, šķiet, zaudēja izpratni par to, kas ir pareizi. Daži saistīja tūkstošiem cunami upuru ar atomelektrostacijas nodarīto kaitējumu. Parlamenta deputāti jautāja, vai tūkstošiem upuru nav pietiekams skaits. Viņi vaicāja, cik vēl kodolnegadījumu ir vajadzīgs, lai tos uzskatītu par pietiekamiem pierādījumiem. Es nespēju noticēt savām ausīm.
<P>
Pat tagad Fukušimā vēl nav neviena upura, kas būtu miris no starojuma. Lai gan Japānā bija viena no spēcīgākajām jebkad reģistrētajām zemestrīcēm, kam sekoja viens no lielākajiem jebkad pieredzētajiem cunami, lai gan viņi tiem nebija gatavi, lai gan viņi nebija ieviesuši ierosinātos uzlabojumus, lai gan nebija paveikts nekas, lai nodrošinātu energoapgādi avārijas situācijās un lai gan japāņi jau no paša sākuma pieļāva vēl citas kļūdas, bija samērā maz upuru.
<P>
Protams, nav šaubu, ka Fukušimas negadījums bija katastrofa. Tai nevajadzēja notikt. Visticamāk, upuri būs, bet to skaits nebūs nekas salīdzinājumā ar nāves gadījumiem, piemēram, ogļu ieguves dēļ. Eiropā gaisā esošas smalkas daļiņas, ko rada energopatēriņš, katru gadu nogalina aptuveni 300 000 cilvēku. Tāpēc ir paradoksāli, ka Fukušimas negadījums novedīs pie desmitiem tūkstošu netiešu upuru. Viņi mirs pāragrā nāvē, jo Eiropa atteiksies no kodolenerģijas un to aizstās ar fosilo enerģiju. Gaisa kvalitāte pasliktināsies, kas palielinās sirds un asinsvadu slimību sastopamību un apdraudēs astmas slimnieku dzīvības. Tādēļ īstais slepkava Fukušimas katastrofas gadījumā ir ogles, uz kurām notiek šobrīd pāreja, piemēram, Vācijā.
<SPEAKER ID="127" NAME="Petru Constantin Luhan" LANGUAGE="RO">
Eiropas Komisijai ir noturības testos jāietver arī kaimiņvalstis, piemērojot šajās valstīs tādus pašus testu kritērijus, kādi ir noteikti ES līmenī, un ņemot vērā kodolenerģijas iespējamo seku pārrobežu raksturu. Rumānija jau veic noturības testus. To novērtēšanā mēs vēlamies, lai tiktu apsvērtas Rumānijā izmantoto kodoliekārtu specifiskās iezīmes salīdzinājumā ar ES izmantotajām kodoliekārtām. Tāpēc es uzskatu, ka, veicot un novērtējot noturības testus, jāpatur prātā šādi punkti:
<P>
testos jāņem vērā elektrostacijā izmantotā kodoltehnoloģija, kas var ietvert īpašas iezīmes, un tādējādi nebūtu jāizmanto testa "veidnes”;
<P>
noturības testi jānovērtē pēc tehniskiem, nevis politiskiem apsvērumiem vai apsvērumiem, kas pieļauj spekulācijas;
<P>
neatkarīgajā profesionālapskates komandā jābūt arī valsts regulatīvajai iestādei kopā ar pārstāvjiem no kaimiņvalstīm, lai apmainītos ar pieredzi par avārijas plāniem.
<SPEAKER ID="128" NAME="Algirdas Saudargas" AFFILIATION="PPE">
rakstiski. - (LT) Neviens neapstrīd, ka atomelektrostacijas katastrofas sekas būs ilglaicīgas gan videi, gan cilvēkiem un ka tās neapstāsies pie valsts robežām. Kopš katastrofas Japānā jau pagājuši trīs mēneši, un mēs joprojām nezinām, kā tiks risināti visi jautājumi. Eiropas Komisija uz šo katastrofu reaģēja ātri un atbilstīgi, ierosinot noturības testus visās atomelektrostacijās un cenšoties panākt stingrākus kodolenerģijas standartus. Tomēr regulāras revīzijas nostiprinātu kodoldrošību un iedzīvotāju uzticību kodolenerģijai. Taču tagad mēs redzam, ka noturības testus būs sarežģīti īstenot pat ES, lai gan ikviens saprot šādu testu nozīmi un vajadzību pēc tiem. Turklāt mēs nevaram vienkārši koncentrēties uz kodoldrošību ES. Ja pašreizējie atomelektrostacijas projekti Kaļiņingradā un Ostravā pie ES robežām tiks īstenoti, nepiemērojot augstākās starptautiskās drošības prasības, tie apdraudēs ne tikai kaimiņos esošās Baltijas valstis, bet arī visu Eiropu, kas atrodas samērā netālu. Eiropas Komisija ir vairākkārt apstiprinājusi, ka dažas kaimiņvalstis - Ukraina, Krievija, Zviedrija un Turcija - ir gatavas pievienoties Eiropas noturības testu programmai, bet joprojām nav skaidrs, tieši kādu rīcību Komisija paredzējusi īstenot, lai sāktu sadarbību, un kā situācija attīstīsies saistībā ar Baltkrieviju.
<SPEAKER ID="130" NAME="Michèle Striffler" LANGUAGE="FR">
Vācijas nesenais lēmums pakāpeniski atteikties no kodolenerģijas līdz 2022. gadam iezīmē jaunu posmu būtiskajā reformā, kas pašlaik tiek īstenota Eiropā saistībā ar tās enerģētikas neatkarību un iespējamām kodolenerģijas alternatīvām.
<P>
Tomēr daudzās Eiropas valstīs kodolenerģija joprojām ir svarīgs energoapgādes elements. Atomelektrostaciju un iekārtu drošībai jābūt dalībvalstu svarīgākajam jautājumam. Turklāt kodoldrošības testi nedrīkst notikt tikai Eiropas elektrostacijās, bet jāīsteno visās valstīs, kas ražo kodolenerģiju.
<P>
Kodolkatastrofas ietekme nereti pārsniedz valstu robežas. Paturot prātā iepriekš minēto, esmu gandarīta, ka pirms divām dienām Parīzē panāca vienošanos par to, ka visās valstīs, kas izmanto kodoliekārtas, ir jāīsteno drošības revīzijas, lai novērtētu iekārtu spēju izturēt negadījumus, kuri līdz šim tika uzskatīti par "maz iespējamiem”.
<P>
Visbeidzot es apsveicu komisāru Oettinger par konsensa panākšanu saistībā ar kritērijiem un par praktisko darbu saistībā ar kodoliekārtu noturības testu īstenošanu, kas mums ļaus nodrošināt augstākos drošības līmeņus pasaulē.
