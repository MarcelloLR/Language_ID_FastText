<CHAPTER ID="013">
Vienas minūtes runas par politiski svarīgiem jautājumiem
<SPEAKER ID="036" NAME="Priekšsēdētājs">
Nākamais punkts ir vienas minūtes runas par politiski svarīgiem jautājumiem.
<SPEAKER ID="037" NAME="Elena Oana Antonescu" AFFILIATION="PPE">
(RO) Rumānijas valdība izskata iespēju ieviest ātrās ēdināšanas nodokli, cerot tādā veidā būtiski samazināt to iedzīvotāju, jo īpaši bērnu un jauniešu, skaitu, kuri izvēlas šāda veida pārtiku, kam vidējā un ilgākā termiņā ir ārkārtīgi kaitīga ietekme uz cilvēka organismu.
<P>
Nodokļi var šķist sarežģīts risinājums krīzes apstākļos, bet, ja šādu pasākumu īsteno pareizā veidā, tā ietekme var sniegties tālāk par fiskālo jomu, ietekmējot arī izglītību. Tas ļaus aizvien lielākam skaitam cilvēku saprast to, ka rūpes par veselību sākas ar uzturu. Ar šo nodokļu palīdzību iegūtie finanšu līdzekļi būtu jāpiešķir tikai un vienīgi programmām, kas ir vērstas uz plašas sabiedrības informēšanu par izejvielām un sastāvdaļām, kas cilvēkiem var nodarīt kaitējumu.
<P>
Liekā svara izraisītajām slimībām ir tendence radīt aizvien lielāku slogu dalībvalstu veselības aprūpes sistēmām, un saikne starp lieko svaru un ātro ēdināšanu ir pārliecinoši pierādīta. Veselīgas ēdināšanas veicināšanai ir jākļūst par būtisku Eiropas Savienības politikas jomu, un tam ir jānotiek nekavējoties. Eiropas programma, kurā izmantotas vairākās dalībvalstīs radušās iniciatīvas, būtu atbalstāma un ļoti noderīga. Šāda programma nodrošinātu, ka pamatuzturs Eiropas Savienībā kļūst veselīgāks.
<SPEAKER ID="038" NAME="Jarosław Kalinowski" AFFILIATION="PPE">
(PL) Priekšsēdētāja kungs, es vēlētos runāt par piegādes drošību attiecībā uz izejvielām, kas nepieciešamas ražošanai Eiropas Savienības lauksaimniekiem un tirgotājiem, kā arī lopbarības un pārtikas ražotājiem. Viena no galvenajām problēmām un draudiem saistībā ar Eiropas apgādes ķēdi ir vispāratzīta, pieņemama, ļoti zema līmeņa ģenētiski modificētu organismu (ĢMO) klātbūtne, kas vēl nav saņēmusi apstiprinājumu Eiropas Savienībā. Saskaņā ar jaunākajiem pētījumiem 2015. gadā pasaulē tiks kultivēti aptuveni 120 jauni ĢMO veidi. Nerodot risinājumu, tiks stimulēts lopbarības un pārtikas cenu kāpums, kas rezultātā var veicināt daudzu Eiropas lauksaimnieku izslēgšanu no tirgus. Nesenākais piemērs ir pagājušā gada jūlijā pieredzētā situācija, kad sojas kravās tika konstatēti ĢMO. Šai situācijai bija būtiska ietekme uz visu pārtikas un lopbarības ķēdi, jo Eiropa nespēj nodrošināt savas vajadzības ar pašmāju ražošanu un ik gadu ir spiesta importēt 14 miljonus tonnu sojas pupiņu.
<SPEAKER ID="039" NAME="Ádám Kósa" AFFILIATION="PPE">
(HU) Es vēlētos lūgt priekšsēdētāju vai Parlamenta prezidentūru informēt Eiropas Komisiju, ka savus pienākumu ietvaros sešu mēnešu laikā es iesniedzu divus rakstiskus jautājumus. Pirmajā gadījumā es saņēmu atbildi ar būtisku novēlošanos, un vēl aizvien neesmu saņēmis atbildi uz otru jautājumu, kuru iesniedzu 30. novembrī. Es uzskatu, ka ir būtiski nodrošināt adekvātu saziņu un dialogu starp ES institūcijām. Lūdzu nodot šo informāciju, lai novērstu mana darba traucējumu un lai es saņemtu pieprasītās atbildes.
<SPEAKER ID="040" NAME="Csaba Sándor Tabajdi" AFFILIATION="S&amp;D">
(HU) Priekšsēdētāja kungs, komisāra kungs, ir ļoti labi, ka Eiropas Savienībai beidzot ir pārstāve - ārlietu ministres Cathy Ashton personā. Viņas uzklausīšanas laikā viņa veltīja vienu teikumu Ķīnai, kuras globālā nozīme mums šeit nav jāuzsver. Pārsteidzoši, ka neviens no Parlamenta deputātiem, kuriem ir tiesības uzdot jautājumus par Ķīnu, neizteicās, lai gan nesen Kopenhāgenas samitā ES no Ķīnas saņēma pliķi, ASV un Ķīnai panākot vienošanos mums aiz muguras. Tāpat ir pārsteidzoši, ka Eiropas Padome tās pastāvēšanas laikā nekad nav apspriedusi attiecības starp ES un Ķīnu. Es tādēļ lūdzu priekšsēdētāju aicināt Eiropas Padomi iekļaut tās dienas kārtībā ES un Ķīnas stratēģiskās attiecības, savukārt Parlamentam turpmāk vajadzētu attiekties pret šo jautājumu atbilstīgi Ķīnas nozīmei.
<SPEAKER ID="041" NAME="George Sabin Cutaş" AFFILIATION="S&amp;D">
(RO) Nākamās Eiropas Komisijas galvenajai prioritātei ir jābūt ekonomisko atšķirību mazināšanai starp dalībvalstīm, izveidojot ciešu sadarbību fiskālās un monetārās politikas līmenī.
<P>
Šī atvērtība sadarbībai ir bijusi acīmredzama kopš ekonomikas krīzes sākuma, un ir absolūti nepieciešams to turpināt. Vienlaikus attiecībā uz koordinēšanu fiskālā līmenī ir jāņem vērā, ka Eiropas Savienības sastāvā ir valstis ar dažādu ekonomikas uzbūvi. Faktiski dažu dalībvalstu ekonomikai ir raksturīgas ievērojamākas cikliskās svārstības, jo tai nepieciešami liela mēroga valsts ieguldījumi un tās izaugsmes potenciāls ir lielāks salīdzinājumā ar attīstītajām ES valstīm.
<P>
Tādēļ Stabilitātes un izaugsmes paktā, kā arī spēkā esošajā procedūrā attiecībā uz pievienošanos eiro zonai būtu jāietver elastīguma atrunas, kas nodrošinātu iespēju veikt valsts izdevumu analīzi visa ekonomiskā cikla laikā, lai dalībvalstis varētu veikt ieguldījumus, kad tas ir nepieciešams. Tas nodrošinātu iespēju katrai dalībvalstij attīstīties saskaņā ar to līmeni, kādā atrodas tās ekonomika.
<SPEAKER ID="042" NAME="Anni Podimata" AFFILIATION="S&amp;D">
(EL) Priekšsēdētāja kungs, pēdējo dienu laikā mēs esam piedzīvojuši nebijušu un saskaņotu uzbrukumu eiro zonas dalībvalstu ekonomikai, norisinoties pārmērīgam valstu obligāciju pieaugumam tādās valstīs kā Grieķija, Portugāle un Spānija.
<P>
Šīs valstis nepārprotami tiek izmantotas, lai izdarītu triecienu ekonomikas kohēzijai eiro zonā kopumā un konkrēti eiro. Tie paši mehānismi, kas izraisīja globālo kredītu krīzi, tagad tiek izmantoti nekaunīgām spekulācijām uz to valstu rēķina, kuras saskaras ar milzīgām finansiālajām problēmām.
<P>
Tādēļ Eiropai tas nevar būt tikai jautājums par deficīta apkarošanai veikto pasākumu novērtēšanu. Īstajam jautājumam ir jābūt: vai mēs gatavojamies pieņemt solidaritātes pasākumus Eiropas līmenī, aizsargājot eiro zonu un eiro, un vai mēs galu galā izlemsim pieņemt politiku, kas veicina būtisku ekonomikas, ne tikai monetāro kohēziju.
<SPEAKER ID="043" NAME="Carl Haglund" AFFILIATION="ALDE">
(SV) Priekšsēdētāja kungs, no šā gada sākuma ES Direktīva par sēra satura samazināšanu noteiktiem degvielas veidiem paredz ierobežojumu 0,1 % apjomā attiecībā uz sēra saturu degvielā, ko izmanto kuģiem, kuri ienāk ostās, un iekšējo ūdensceļu kuģiem. No vides aizsardzības viedokļa tas ir vērtējams pozitīvi. Ir būtiski, ka īpaši kuģniecība arī kļūst videi nekaitīgāka.
<P>
Šobrīd lielākā daļa jūras pasažieru kuģu izmanto mazutu. Baltijas jūrā vides aizsardzības nolūkos mēs jau vairākus gadus izmantojam degvielu, kura ir zināma kā mazuts ar zemu sēra saturu un kuras sastāvā ir 0,5 % sēra. Neliels sēra saturs atklātā jūrā nav uzskatāms par ekoloģisku problēmu, jo galvenais mērķis ir bijis pilsētu piesārņojuma samazināšana. Tādējādi tas ir virziens, kuram, manuprāt, ES ir jāseko, proti - mazuta ar zemu sēra saturu izmantošanas veicināšana.
<P>
Problēma, ar kuru mēs saskaramies, ir fakts, ka Starptautiskās jūrniecības organizācijas MARPOL Konvencijā rekomendētais ierobežojums, sākot ar 2015. gadu, visiem Baltijas jūrā kuģojošajiem kuģiem ir 0,1 % apmērā. Tas varētu radīt postošas sekas Baltijas jūrā. Tādēļ es par to vēlētos atgādināt deputātiem un aicināt cilvēkus ne...
<P>
(Priekšsēdētājs pārtrauca runātāju)
<SPEAKER ID="044" NAME="Chris Davies" AFFILIATION="ALDE">
Priekšsēdētāja kungs, dažkārt kolēģi Parlamentā ļoti sarežģī šā Parlamenta draugu dzīvi. Prezidijs ir ieteicis piešķirt līdzekļus vēl 150 cilvēku nolīgšanai darbā Parlamentā un politiskajās grupās, lai īstenotu Lisabonas līguma prasības. Tas ir liels izdevumu pieaugums laikā, kad tik daudzi iedzīvotāji saskaras ar līdzekļu samazināšanu valsts dienestā un nodokļu paaugstināšanu.
<P>
Es esmu strādājis ar koplēmuma procedūras jautājumu vairāk nekā 10 gadus. Es neuzskatu, ka mums būtu nepieciešams tik liels darbinieku skaits: manuprāt, mēs varam pārcelt darbiniekus citā darbā un izmantot personālu efektīvāk, nepalielinot mūsu budžeta izdevumus.
<P>
Ikviens no mums, kas vada padomi vai pat valdību, zina, ka dažkārt nākas iztikt ar pieejamajiem līdzekļiem. Mums nevajadzētu darīt to, par ko nevaram atskaitīties. Kontroljautājumam vienmēr vajadzētu būt šādam: vai mēs publiskā sanāksmē varam pilsoņiem paskaidrot, ko mēs darām? Es uzskatu, ka šajā gadījumā mēs to nespētu.
<SPEAKER ID="045" NAME="Marek Józef Gróbarczyk" AFFILIATION="ECR">
(PL) Priekšsēdētāja kungs, Eiropas Savienības energodrošības pamats ir gāzes piegādes dažādošana. Ja kļūstam atkarīgi no vienas puses piegādēm, tas ilgtermiņā negatīvi ietekmēs līdzsvaru ne tikai energodrošības ziņā, bet arī no ekonomikas viedokļa. Visā Eiropā to vislabāk saprot bijušās Padomju Savienības valstis, kuras aizvien atrodas lielā Krievijas ietekmē. Ziemeļeiropas gāzes vads izslēgs dažādošanas iespēju un ierobežos Baltijas jūras ostu, jo īpaši jauna dažādota gāzes piegādes avota - Świnoujście gāzes termināla - attīstības iespējas. Turklāt gāzes cauruļvada celtniecības negatīvā ietekme ietver arī ekoloģisku aspektu. Pagājušā gada ziņojumā viennozīmīgi norādīts, ka Ziemeļvalstu gāzes vada celtniecībai būs negatīva ietekme. Es aicinu Komisiju vēlreiz izskatīt šo jautājumu.
<SPEAKER ID="046" NAME="Malika Benarab-Attou" AFFILIATION="Verts/ALE">
(FR) Priekšsēdētāja kungs, es gribētu zināt, kādus pasākumus veiks Eiropas Savienība, lai nodrošinātu, ka visas dalībvalstis ievēro to cilvēku cilvēktiesības un tiesības uz patvērumu, kuri ierodas no Vidusjūras dienvidu piekrastes.
<P>
Daudzi no šiem cilvēkiem ierodas nedrošās laivās, vairāki tūkstoši Āfrikas iedzīvotāju noslīkst, un tas nerada nekādus protestus. Vai Padome un Komisija pret šīm problēmām, kas attiecas gan uz cilvēktiesību, gan humānās palīdzības jomu, patiešām attiecas ar lielu uzmanību?
<P>
Moratinos kunga paziņojumi attiecībā uz Frontex drošības pieejas pastiprināšanu un piešķirtajiem papildu līdzekļiem, par ko Padome nesen pieņēma lēmumu, mani šajā ziņā nepārliecina.
<P>
Dāmas un kungi, mūsu ziņā ir nodrošināt mūsu rīcības atbilstību mūsu vērtībām. Tas ir neatliekams jautājums, jo ir apdraudētas dzīvības.
<SPEAKER ID="047" NAME="Bairbre de Brún" AFFILIATION="GUE/NGL">
(GA) Priekšsēdētāja kungs, pēdējo nedēļu laikā Ziemeļīrijas miera procesa pēdējā posma ietvaros ir notikušas sarunas. Šajās sarunās piedalījās Lielbritānijas un Īrijas politiskās partijas un valdības, jo īpaši tādēļ, lai nodrošinātu policijas pilnvaru nodošanu no Vestminsteras parlamenta Londonā Belfāstas Asamblejai. Viņi apsprieda arī citus būtiskus jautājumus.
<P>
Es esmu gandarīta, ka šīs sarunas beidzot ir noslēgušās ar vienošanos starp partijām, un esmu pārliecināta, ka šo progresu atbalstīs arī Eiropas Parlaments. Es ceru, ka tagad mēs varam pievērsties citu saistību risināšanai, kuras līdz šim brīdim nav īstenotas vai noregulētas. Tas mūs tuvinās stabilām politiskajām institūcijām, kas darbojas, balstoties uz vienlīdzību, varas dalīšanu un savstarpēju cieņu.
<SPEAKER ID="048" NAME="Paul Nuttall" AFFILIATION="EFD">
Priekšsēdētāja kungs, es lūdzu iespēju uzstāties ar vienas minūtes runu, lai vērstu uzmanību uz to, cik briesmīga ietekme uz pašvaldībām manā vēlēšanu apgabalā Anglijas ziemeļrietumos ir atkritumu izvešanai, kas notiek reizi divās nedēļās.
<P>
Kā piemēru minēšu manu dzimto pilsētu Bootle, kurā daudzas ģimenes dzīvo rindu mājās bez apstādījumiem mājas priekšā un ar nelielu teritoriju aiz mājas. Tas ir neprāts, ka šiem cilvēkiem savākšanai paredzētie atkritumi ir jāiznes ārā reizi divās nedēļās.
<P>
Likumsakarīgi, ka tā rezultātā rodas atkritumu kalni, jo cilvēkiem nav vietas atkritumu uzglabāšanai. Karstās vasarās tas neapšaubāmi izraisa kaitēkļu savairošanos, kas savukārt apdraud iedzīvotāju veselību.
<P>
Bet kādēļ es par to stāstu Parlamentā? Tādēļ, ka atkritumu savākšana reizi divās nedēļās ir tiešs rezultāts ES Direktīvai par atkritumu izgāztuvēm, ko šajā Parlamentā atbalstīja Lielbritānijas Leiboristu partija un konservatīvie politiķi. Es, piemēram, ceru, ka daudzi Lielbritānijas vēlētāji to atcerēsies, šogad dodoties uz vispārējām vēlēšanām.
<SPEAKER ID="049" NAME="Andreas Mölzer" AFFILIATION="NI">
(DE) Priekšsēdētāja kungs, pēc divām dienām mēs apspriedīsim jautājumu par ķermeņa skeneriem. Šo debašu laikā mēs izskatīsim jautājumu par drošību lidostās kopumā, t. i., mūsu pieeju lidostu drošībai Eiropas Savienībā. Ir vispārzināms, ka Eiropas Savienība bieži pieņem pārsteidzīgus tiesību aktus, balstoties uz iespējamiem vai dažkārt faktiskiem teroristu draudiem. Tas neuzlabo lidostu drošību, bet gan rada aizvien darbietilpīgākas un smieklīgākas procedūras.
<P>
Ja aplūkojam situāciju, piemēram, dzelzceļa stacijās, redzam, ka tā būtībā ir līdzīga situācijai lidostās. Parasti dzelzceļa stacijās netiek veikti drošības pasākumi, vismaz attiecībā un Eiropas iekšējo un dalībvalstu dzelzceļu satiksmi. Tas rada likumsakarīgu jautājumu, vai mūsu rūpes par drošību lidostās nav pārspīlētas. Neierobežota birokrātija un nebeidzama drošības pasākumu virkne neveicinās drošību, bet gan gaisa satiksmes pasažieru neērtības.
<SPEAKER ID="050" NAME="Krzysztof Lisek" AFFILIATION="PPE">
(PL) Priekšsēdētāja kungs, kā jūs minējāt, mēs veiksim balsojumu par jauno Eiropas Komisiju. Tas, kā jūs teicāt, patiešām ir būtisks brīdis, kas saistīts ar daudzām cerībām, ne tikai Eiropas Parlamenta deputātu un Eiropas Savienības dalībvalstu valdību, bet galvenokārt - Eiropas Savienības iedzīvotāju cerībām. Šajā kontekstā kopējas Eiropas Savienības ārlietu politikas izveidei ir īpaša nozīme, tādējādi problēma, ar ko šajā jomā jāsastopas Catherine Ashton kundzei, ir vēl lielāka.
<P>
Ir divas jaunas problēmas. Pirmā problēma, par ko jūs, priekšsēdētāja kungs, jau runājāt, ir Ukraina. Neraugoties uz vēlēšanu rezultātiem, mums ir jānosaka un konsekventi jāīsteno jauna politika attiecībā uz Ukrainu - Eiropas Savienības politika, lai šai valstij sniegtu iespēju nākotnē kļūt par Eiropas Savienības dalībvalsti. Otrs jautājums attiecas uz Baltkrieviju. Es vēlētos paziņot, ka pirms dažām stundām Baltkrievijā diemžēl tika veikts vēl viens cilvēktiesību pārkāpums. Baltkrievijas policija iekļuva Poļu namā Iwieniec, traucējot Baltkrievijas Poļu savienības darbību.
<SPEAKER ID="051" NAME="Gabriel Mato Adrover" AFFILIATION="PPE">
(ES) Priekšsēdētāja kungs, pagājušā gada decembrī Eiropas Savienība un Marokas Karaliste noslēdza vienošanos, lai liberalizētu lauksaimniecības produktu tirdzniecību. Diemžēl vienīgā informācija, kas mums ir pieejama par šā nolīguma saturu, ir iegūta no plašsaziņas līdzekļiem.
<P>
Saskaņā ar šo informāciju ir palielināta kvota tomātu ievešanai Eiropas Savienībā, pret ko mēs kategoriski iebilstam, jo Marokas Karaliste ir atkārtoti pārkāpusi savas saistības attiecībās ar Eiropas Savienību. Eiropas Komisija atsakās atzīt šādas situācijas esību, lai gan to atzīst pat Eiropas Krāpšanas apkarošanas birojs.
<P>
Mēs nevaram pieļaut, ka Eiropas Komisija turpina pievērt acis uz šo situāciju, ignorējot Kanāriju salu, Andalūzijas, Mursijas un Alikantes ražotāju vajadzības. Tādēļ mēs uzstājīgi aicinām ievērot vienošanās un veltīt vairāk uzmanības augu veselības kontrolei. Turklāt ir jānodrošina lielāka elastība eksporta grafikam no Marokas, nodrošinot vienmērīgu eksporta intensitāti visa gada laikā.
<SPEAKER ID="052" NAME="Paulo Rangel" AFFILIATION="PPE">
(PT) Priekšsēdētāja kungs, es vēlētos izmantot šo iespēju, lai paustu nosodījumu pašreizējai situācijai Portugālē, kur plašsaziņas līdzekļi ir nepārprotami atklājuši valdības plānu kontrolēt laikrakstus, televīzijas kanālus un radio stacijas, apdraudot vārda brīvību. Šonedēļ pēc premjerministra pamudinājuma, vai acīmredzot pēc viņa pamudinājuma, tika cenzēta arī plaši pazīstama žurnālista Mário Crespo sagatavotā laikraksta sleja.
<P>
Saistībā ar to premjerministram José Sócrates tagad ir jāsniedz pārliecinošs izklāsts Portugāles laikrakstam O País un jāpaskaidro, ka viņš nekontrolē, neierobežo vai necenzē vārda brīvību Portugālē.
<P>
Šādas rīcības rezultātā Portugāle vairs nav tiesiskuma principus ievērojoša valsts, bet valsts, kurā pastāv formāls tiesiskums un kuras premjerministrs aprobežojas ar formalitātēm, procedūrām un birokrātiju un nevēlas sniegt būtiskus paskaidrojumus.
<P>
Mēs vēlamies, lai Portugāle būtu valsts, kurā valda faktiska likuma vara!
<SPEAKER ID="053" NAME="Véronique De Keyser" AFFILIATION="S&amp;D">
(FR) Priekšsēdētāja kungs, 27. janvārī pulksten divos no rīta vēsturiskajā Ljēžas centrā nogranda gāzes sprādziens. Es ar saviem kolēģiem no pilsētas padomes atrados uz skatuves, un mēs palikām dzīvi, tikai pateicoties brīnumam. Tomēr sprādzienā gāja bojā 14 cilvēki. Vairāki desmiti cilvēku tika ievainoti un 500 cilvēki tika evakuēti.
<P>
Es gribētu šeit pieminēt ne tikai bojā gājušos un viņu ģimenes, bet arī ugunsdzēsēju un visu glābēju ārkārtīgi lielo drosmi. Saistībā ar to es vēlētos jums atgādināt, ka visā Eiropas Savienībā nav neviena spēkā esoša tiesību akta par ugunsdzēsēju darbu un ka manā valstī, tāpat kā citās valstīs, ugunsdzēsēju darbs aizvien tiek uzskatīts par bīstamu profesiju. Es aicinu pieņemt Eiropas statūtus par ugunsdzēsēju darbu, jo viņiem daudzreiz ir jāsniedz pārrobežu palīdzība.
<SPEAKER ID="054" NAME="Priekšsēdētājs">
Liels paldies jums par paziņojumu un to, ka vērsāt mūsu uzmanību uz traģēdiju, kas notika tik tuvu mūsu atrašanās vietai, proti, Beļģijā. Tas ir patiesi traģisks notikums. Liels paldies jums! Mēs vēlētos paust visdziļāko līdzjūtību visiem šajā traģēdijā cietušajiem un viņu ģimenēm.
<SPEAKER ID="055" NAME="Rosario Crocetta" AFFILIATION="S&amp;D">
(IT) Priekšsēdētāja kungs, dāmas un kungi, manas runas mērķis ir vērst uzmanību uz smago deindustrializācijas procesu, kas skar virkni Sicīlijas industriālo centru, jo īpaši, FIAT grupai piederošo Termini Imerese autobūves centru un ENI grupai piederošo Gela petroķīmiskās rūpniecības centru. Termini Imerese postoši ietekmē dažās ES dalībvalstīs pastāvošās zemo algu sistēmas radītā konkurence, savukārt Gela negatīvi ietekmē Āzijas radītā konkurence.
<P>
Saistībā ar smagajiem deindustrializācijas procesiem, kas norisinās plašā Eiropas Savienības teritorijā, es vēlos paust, ka ir pienācis laiks pārvērtēt Eiropas Komisijas līdz šim piemēroto neiejaukšanās politiku un uzsākt virkni būtisku, stratēģisku pasākumu Eiropas rūpniecības atbalstam. Šis aicinājums galvenokārt ir adresēts Eiropas Komisijai un rūpniecības un uzņēmējdarbības komisāram Tajani kungam.
<SPEAKER ID="056" NAME="Jelko Kacin" AFFILIATION="ALDE">
(SL) Pagājušajā ceturtdienā Bijušās Dienvidslāvijas Maķedonijas Republikas parlaments pieņēma deklarāciju par atbalstu Eiropas Parlamenta rezolūcijai par Srebreņicu, ko ar pārliecinošu balsu vairākumu mēs pieņēmām pirms gada.
<P>
Šajā rezolūcijā Parlaments apliecināja cieņu visu pagājušā gadsimta pēdējās desmitgades karu upuriem, ne tikai Srebreņicas genocīda upuriem. Parlaments Skopjē ir trešais parlaments Rietumbalkānos, kas ir ratificējis un pieņēmis rezolūciju, 70 parlamenta locekļiem balsojot par un tikai vienam loceklim - pret. Šāds vairākums un vienprātība pelna cieņu un atzinību arī no mūsu Parlamenta puses.
<P>
Lai gan Bijusī Dienvidslāvijas Maķedonijas Republika šajā traģiskajā notikumā nebija iesaistīta, viņu rezonansi raisošā reakcija ir solidaritātes akts un civilizēts žests, kas pelna cieņu un apbrīnu. Bijušās Dienvidslāvijas Maķedonijas Republikas lēmums ir cieņas apliecinājums visiem upuriem un vēstījums, ka mēs visi uzņemamies atbildību par labākas un gaišākas nākotnes veidošanu visām Rietumbalkānu valstīm. Tas ir solis pretī nākotnei, samierināšanās žests visām kaimiņvalstīm un piemērs visām pārējām reģiona valstīm.
<P>
Būdams viens no šīs rezolūcijas sagatavotājiem, es vēlos apsveikt Bijušās Dienvidslāvijas Maķedonijas Republikas parlamenta locekļus ar viņu politisko drosmi un ieguldījumu ceļā uz izlīgumu reģionā.
<SPEAKER ID="057" NAME="Michail Tremopoulos" AFFILIATION="Verts/ALE">
(EL) Priekšsēdētāja kungs, es vēlos norādīt, ka šajā ekonomikas krīzes laikā, kad vairākas valstis ir skārusi recesija, citām valstīm, piemēram, Grieķijai, ir jāatrisina vairākas problēmas saistībā ar dzimumu līdztiesību, ņemot vērā, ka krīze smagāk skar sievietes nekā vīriešus.
<P>
Pēdējo gadu laikā ir veikts liels darbs, un Eiropā ir pieņemti tiesību akti, lai šajā jomā nodrošinātu zināmas iespējas un konkrētus instrumentus, tomēr Kopienas direktīvas par vienlīdzīgu attieksmi pret sievietēm un vīriešiem netiek transponētas dalībvalstu tiesību aktos.
<P>
Ņemot vērā minēto un neraugoties un šiem centieniem, mums ir jāpārvar dalījums pēc dzimuma, jo sievietes saņem par 17 % mazāku atalgojumu nekā vīrieši un darba tirgū saskaras ar konkrētiem rasisma paveidiem. Es vēlos uzsvērt, ka jebkurš regulējums vai izmaiņas saistībā ar apdrošināšanu vai nodarbinātību ir jāpapildina ar jaunu sociālo infrastruktūru.
<SPEAKER ID="058" NAME="Zbigniew Ziobro" AFFILIATION="ECR">
(PL) Priekšsēdētāja kungs, pateicos par man doto iespēju uzstāties, jo es vēlos runāt par būtisku jautājumu saistībā ar klimata politikas izmaksām.
<P>
Eiropas Savienība veic sistemātisku klimata politikas plānošanu. Tomēr ir būtiski, ka šai politikai ir ievērojama ietekme uz dalībvalstu ekonomiku. Ņemot vērā atšķirības dažādu dalībvalstu ekonomikā, kļūst aizvien skaidrāks, ka dažām dalībvalstīm būs ļoti atšķirīgas stratēģijas īstenošanas izmaksas. Tajā pašā laikā nav noliedzams, ka jaunās dalībvalstis ar uzviju izpildīja savas siltumnīcefekta gāzu emisiju samazināšanas saistības atbilstīgi Kioto protokolam. Polijas gadījumā samazinājums veidoja gandrīz 30 % salīdzinājumā ar nepieciešamajiem 6 %, bet 15 vecajām dalībvalstīm samazinājums bija tik tikko 1 %, lai gan šīs valstis bija apņēmušās īstenot samazinājumu 6 % apjomā. Šajā sakarā Komisijai jebkurā tās darbībā ir jāņem vērā dažādu dalībvalstu ekonomikas pielāgošanas atšķirīgās izmaksas, proti, izmaksas, ko dažādas dalībvalstis līdz šim ir segušas siltumnīcefekta gāzu emisiju samazināšanai atbilstīgi Kioto protokolam, kā arī jānovērš šīs atšķirības, kas varētu negatīvi ietekmēt līdzsvaru starp dažādām dalībvalstīm.
<P>
(Priekšsēdētājs pārtrauca runātāju)
<SPEAKER ID="059" NAME="Joe Higgins" AFFILIATION="GUE/NGL">
(GA) Priekšsēdētāja kungs, Īrijas valdība vietējo varas iestāžu nodrošinātajiem pakalpojumiem, piemēram, atkritumu savākšanai un šķirošanai, tagad piemēros līdz pat 21 % lielu pievienotās vērtības nodokli. Eiropas Savienība uzspiež Īrijas valdībai šo jauno nodokļu piemērošanu. Tie vēl vairāk palielinās slogu vienkāršiem strādājošajiem un nabadzīgajiem iedzīvotājiem, kuri jau tagad dārgi maksā par kapitālisma krīzi Īrijā. Valdība arī gatavojas ieviest jaunu nodokli māju īpašniekiem par ūdeni, kas varētu būt no 500 līdz 1000 eiro gadā. Tas būtu vēl viens briesmīgs trieciens strādājošo dzīves līmenim. Turklāt valdība nākotnē gatavojas nodot privatizācijai valsts ūdensapgādes sistēmu. Es brīdinu Īrijas valdību un Eiropas Komisiju, kas atbalsta nodokļus un privatizāciju, ka šie pasākumi netiks akceptēti, pret tiem tiks vērsta vērienīga boikota kampaņa un protestēs plašas iedzīvotāju masas. Tas ir papildu ekonomiskais slogs, ko Īrijas iedzīvotāji nepieņems.
<SPEAKER ID="060" NAME="Nikolaos Salavrakos" AFFILIATION="EFD">
(EL) Priekšsēdētāja kungs, rīt mēs balsosim par jauno Eiropas Komisiju un kļūsim par Eiropas Savienotajām Valstīm. Pēc minētās procedūras noslēgšanas šā jaunā veida pārvaldes ietvaros mums būs jārisina jautājums par kopēju ārpolitiku, kopēju ekonomisko politiku, ciešākām attiecībām un solidaritāti starp Eiropas Savienības dalībvalstīm, kā arī Eiropas nākotnes plānošanu. Uz šo nākotni būs jāvirzās ļoti piesardzīgi, gan attiecībā uz Eiropas Savienības paplašināšanu, iekļaujot tajā jaunas valstis, gan arī, un tas ir vēl būtiskāk, attiecībā uz imigrāciju, kas ir liela ar Eiropas nākotni saistīta problēma un kas, manuprāt, būtu jārisina ne tikai dalībvalstu valdībās, bet arī saskaņā ar Eiropas Savienības kopējo politiku.
<P>
Tādēļ es vēlos šim jautājumam pievērst īpašu Komisijas un Parlamenta uzmanību.
<SPEAKER ID="061" NAME="Louis Bontes" AFFILIATION="NI">
(NL) Priekšsēdētāja kungs, pirms dažām nedēļām es, tāpat kā jūs, apmeklēju Aušvici, un mēs aci pret aci sastapāmies ar tur notikušajām šausmām. Iedomājieties manu pārsteigumu, kad pēc dažām dienām Palestīniešu pašpārvaldes oficiālajā ziņu kanālā izskanēja nicināmi, ebrejus demonizējoši paziņojumi.
<P>
Rezumējot: "Ebreji ir Allaha un cilvēces ienaidnieki. Apustulis saka: nogaliniet ebrejus.” Šie paziņojumi ir absolūti nicināmi, un es uzskatu, ka tie nevar palikt bez sekām. Organizācijai, kuras tā sauktais oficiālais televīzijas kanāls citē "Apustuli”, kas mudina slepkavot ebrejus, attīstības līdzekļu veidā nevajadzētu piešķirt vairs nevienu centu. Eiropas Parlamentam būtu jāatbalsta šo līdzekļu piešķiršanas apturēšana un jāpauž savs nicinājums pret šādu rīcību.
<SPEAKER ID="062" NAME="Nuno Teixeira" AFFILIATION="PPE">
(PT) Priekšsēdētāja kungs, Zaļā grāmata par Kopējās zivsaimniecības politikas reformu, par kuru ziņojumu sagatavoja mana kolēģe no Azoru salām Patrão Neves, sniedz unikālu iespēju debatēm par nozari, kam būs liela nozīme vietējās attīstības stabilizēšanā nomaļajos reģionos.
<P>
Madeira seko notiekošajām diskusijām ar īpašu interesi un uzskata, ka ir nepieciešams ierosināt, lai tiktu diferencētas amatieru flotes un liela mēroga flotes, uz kurām būtu jāattiecina dažādi zvejniecības režīmi. Ir būtiski atbalstīt pozitīvās diskriminācijas principu, saskaņā ar kuru piekļuve teritoriālajiem ūdeņiem ekskluzīvajā ekonomikas zonā ir atļauta tikai vietējām amatieru flotēm.
<P>
Atbalsts flotu modernizēšanai un tāda apsaimniekošanas veida piemērošanai, kas ilgtermiņā nodrošinās plaša sugu klāsta saglabāšanu, Madeirā ir ļoti svarīgs. Tikai šādā veidā mēs novērsīsim ekonomikas, vides un sociālajai stabilitātei nevēlamas situācijas.
<P>
Visbeidzot, mēs cīnīsimies par pastāvīgu un modernu atbalstu zvejniecībai nomaļajos reģionos.
<SPEAKER ID="063" NAME="Romana Jordan Cizelj" AFFILIATION="PPE">
(SL) Eiropā dzīvo virkne minoritāšu, un liela daļa no tām ir etniskās minoritātes. Pamatiedzīvotāju minoritātes mūsu sabiedrībā veido tikai 8 %, un mums ir jāņem vērā arī imigrantu minoritātes, kas papildus veido 6,5 %.
<P>
Pirms pēdējām divām paplašināšanās reizēm kandidātvalstīm bija jāpierāda atbilstība kritērijiem saistībā ar minoritāšu tiesībām. Turpretī Eiropas Savienībā tikko uzņemto valstu politika un attiecības minoritāšu jomā vispār netika pārraudzītas. Tā ir neadekvāta situācija.
<P>
Pēdējā laikā slovēņu etniskā minoritāte Itālijā, Austrijā un Ungārijā ir pakļauta ievērojamam spiedienam, jo ir samazināts viņu interešu finansējuma apjoms. Tādēļ es aicinu Eiropas minoritāšu politikas veidotājus sākt nopietni risināt ar minoritātēm saistītos jautājumus Eiropas līmenī. Jaunais Lisabonas līgums šādai rīcībai sniedz juridisku pamatu. Es arī mudinu Eiropas Komisiju sagatavot un publiskot plānu, kurā detalizēti izklāstīta rīcība to Lisabonas līguma noteikumu īstenošanai, kas garantē minoritāšu aizsardzību.
<SPEAKER ID="064" NAME="Anna Záborská" AFFILIATION="PPE">
(SK) Pastāv draudi, ka Slovākijā tiks celts liels kazino ar maldinošu nosaukumu Metropolis. Pēc tam, kad Slovēnija, Ungārija un Austrija atteicās izsniegt nepieciešamās licences, iesaistītās grupas tagad vēršas pie Slovākijas, lai tur īstenotu savu uzņēmējdarbības plānu. Parlaments Bratislavā ir paudis noraidošu atzinumu, tomēr lēmums nav galīgs, un azartspēļu projekta īstenošana turpinās.
<P>
Attīstītājs jau ir ķēries pie eifēmismiem un dēvē projektu par daudzfunkcionālu centru. Tiek runāts par rotaļlaukumiem, akvaparku un konferenču centru, bet netiek pieminēts lielais kazino.
<P>
Kādus šķēršļus ES var noteikt, lai novērstu azartspēļu pasākumus dalībvalstīs? Kā ES aizstāv vismazāk aizsargātās grupas? Nav noslēpums, ka azartspēles ir saistītas ar noziedzību, vardarbību, noziedzīgām organizācijām, prostitūciju un virkni citu parādību. Es aicinu savus kolēģus Parlamentā, kā arī valstu organizācijas paust protestu līdz ar Slovākiju un parakstīt rakstisku deklarāciju, tādējādi atbalstot mūsu iebildumus.
<SPEAKER ID="065" NAME="Daciana Octavia Sârbu" AFFILIATION="S&amp;D">
(RO) Roşia Montană vārdam Eiropas iestāžu un iedzīvotāju vidū vajadzētu kļūt zināmam aizvien plašāk. Mēs runājam par apvidu Rumānijā, kurā atrodas vēsturiskas drupas, kas ir piesaistījušas UNESCO uzmanību, un kurām tagad draud bojāeja. Cianīda izmantošana kalnrūpniecībā, kas draud iznīcināt šīs teritorijas resursus un integritāti, atkal iezīmējas kā reāla iespēja.
<P>
Pēdējo nedēļu laikā Rumānijas valdība, atļaujot uzsākt šo kalnrūpniecības pasākumu, ir devusi iemeslu pieņēmumam, ka šā reģiona iznīcināšana tiek uzskatīta par pieļaujamu. Es uzstājīgi lūdzu Eiropas Parlamentu un Eiropas Komisiju izvērtēt iespēju iejaukties ES vadības sanāksmēs, lai apturētu pasākumu, kas neapšaubāmi izvērtīsies par ekoloģisku un humānu katastrofu.
<SPEAKER ID="066" NAME="Derek Vaughan" AFFILIATION="S&amp;D">
Priekšsēdētāja kungs, es vēlos runāt par enerģētikas politiku. Kā minēja iepriekšējais runātājs, nākotnes enerģijas piegādes drošība ir mums visiem svarīgs jautājumus, un šīs problēmas atrisināšanai mums ir jāapsver daudzas metodes, nevis tikai viena iespēja, proti, gāze. Nenoliedzami, sava loma būs atjaunojamai enerģijai, vai tā būtu vēja, biomasas vai paisuma/bēguma enerģija, taču nozīme piešķirama arī kodolenerģijai un oglekļa uztveršanas un uzglabāšanas (CCS) enerģijai.
<P>
Tādēļ es atbalstu Apvienotās Karalistes valdības nesen paustās iniciatīvas, ierosinot vairākus jauno tehnoloģiju projektus atjaunojamai enerģijai, kā arī kodolenerģijai un CCS enerģijai. Es ticu, ka šī politika nodrošinās Apvienotās Karalistes enerģijas piegādes drošību nākotnē, un es to uzskatu par paraugu pārējai Eiropai. Esmu pārliecināts, ka mēs nevaram rēķināties tikai ar vienu resursu - mūsu rīcībā ir jābūt plašam metožu klāstam. Es vēlos mudināt klātesošos kolēģus nākotnē atbilstoši rīkoties.
<SPEAKER ID="067" NAME="Giommaria Uggias" AFFILIATION="ALDE">
(IT) Priekšsēdētāja kungs, dāmas un kungi, pēc vispārējās finanšu krīzes sākuma Eiropas Komisija ierosināja pasākumu, šodien apspriežamo priekšlikumu, lai pastiprinātu cīņu pret izvairīšanos no nodokļu maksāšanas. Tas ļauj palielināt pārredzamību attiecībā uz visām Eiropas Savienības nodokļu sistēmām, veicot informācijas apmaiņu par īpašumiem.
<P>
Šis pasākums ir vērtējams pozitīvi, bet mums arī jāatceras, ka pirms dažiem mēnešiem lielākā daļa Itālijas parlamenta locekļu apstiprināja nodokļu aizsardzību, kas sniedz iespēju noklusēt nodokļu maksātāju identitāti un atņem Eiropas iedzīvotājiem PVN ieņēmumus.
<P>
Kamēr visa pasaule cīnās ar prettiesiskumu, atsevišķu valstu tiesību akti aizskar godīgu iedzīvotāju cieņu. Šā iemesla dēļ mēs kopā ar citiem kolēģiem no l'Italia dei Valori un Partito Democratico partijām iesniedzām sūdzību Komisijā.
<P>
Mēs esam saņēmuši informāciju, ka iestādes izskata mūsu komentārus. Tādēļ es gribētu aicināt Komisiju rīkoties drosmīgi un uzņemties atbildību, pasludinot Itālijas nodokļu aizsardzību par nelikumīgu un ļaujot aplikt ar nodokli attiecīgās kapitāla summas.
<SPEAKER ID="068" NAME="Marek Henryk Migalski" AFFILIATION="ECR">
(PL) Priekšsēdētāja kungs, es vēlos runāt par jau pieminētu jautājumu, bet es gribētu vēlreiz uzsvērt iepriekš teikto. Šobrīd, kamēr mēs šeit uzstājamies ar runām, Poļu namā, kas atrodas Iwieniec, Baltkrievijā un ir viena no Baltkrievijas Poļu savienības mītnēm, tiek veikta nelikumīga pārmeklēšana. Tas ir vēl viens pret Baltkrievijas poļu minoritāti vērsts represīvs pasākums. Priekšsēdētāja kungs, es esmu informēts, ka jūs personīgi jau esat iejaucies lietā par ārkārtīgi augsto Angelika Borys piespriesto sodu, un es vēlos par to pateikties, jo mums patiešām ir pienākums palīdzēt šai organizācijai. Vienlaikus es vēlos jums, priekšsēdētāja kungs, kā arī Padomei lūgt pēc iespējas ātrāk nākt klajā ar paziņojumu un iejaukties cilvēktiesību pārkāpumu jautājumā Baltkrievijā saistībā ar poļu cilvēktiesību pārkāpumu, bet es to minu galvenokārt pilsoņu tiesību, cilvēktiesību pārkāpumu kontekstā, citiem vārdiem, saistībā ar jautājumu, kam jābūt ļoti būtiskam mums kā Eiropas Parlamentam.
<SPEAKER ID="069" NAME="João Ferreira" AFFILIATION="GUE/NGL">
(PT) Priekšsēdētāja kungs, dažu pēdējo nedēļu laikā mēs esam piedzīvojuši slēptas ideoloģiskās kampaņas pastiprināšanos attiecībā uz pasākumiem, kas dalībvalstīm jāpieņem valsts finanšu līdzsvarošanai. Tā nav sagadīšanās, ka daudzi šīs kampaņas vadošie pārstāvji ir arī atbildīgi par pašreizējo ekonomikas un finanšu krīzi. Viņi rīkojas tāpat kā iepriekš, atbalstot jaunus triecienus algām, sociālajām un nodarbinātības tiesībām un valsts sociālajām funkcijām.
<P>
Reaģējot uz šo uzbruku, desmitiem tūkstošu Portugāles strādājošo iedzīvotāju devās ielās, lai protestētu un pieprasītu algu palielināšanu pirktspējas atjaunošanai, kas ir zudusi pēdējās desmitgades laikā, kā arī apmierinošus pensionēšanās nosacījumus.
<P>
Valsts budžets ir jālīdzsvaro atbilstoši ekonomikas izaugsmei, darot galu nopietnajām ar labklājības sadali saistītajām netaisnībām, kas ir šīs krīzes centrālā problēma. Strādājošo cīņas progresīvais virziens mūsdienās ir cerības pazīme un viskonkrētākais pamats, lai ticētu labākai nākotnei.
<SPEAKER ID="070" NAME="Godfrey Bloom" AFFILIATION="EFD">
Priekšsēdētāja kungs, pirms dažām nedēļām mans cienījamais draugs un kolēģis Jorkšīrā, Edward McMillan-Scott, uz šo Parlamentu atveda Klimata pārmaiņu starpvaldību padomes (IPCC) priekšsēdētāju un iepazīstināja mūs ar viņu kā ar dzīvu savas jomas leģendu un klimata zinātnes populārāko speciālistu. Jāatzīst, ka uz mani viņš noteikti atstāja speciālista iespaidu, taču izrādās, ka viņš ir dzelzceļu inženieris, kurš raksta parodējošas grāmatas. Man nav nekādu iebildumu pret dzelzceļu inženieriem. Daži no maniem labākajiem draugiem ir dzelzceļa inženieri un viņi noteikti lasa parodējošas grāmatas - par to nav jautājumu, tomēr šis apstāklis, iespējams, varētu izskaidrot, kādēļ pēdējo gadu laikā IPCC ir nākusi klajā ar tik daudzām absurdām muļķībām.
<P>
Varbūt ideja rakstiski vērsties pie IPCC, iesakot jauna, iespējams, labāk kvalificēta priekšsēdētāja iecelšanu, būtu vērtējama pozitīvi?
<SPEAKER ID="071" NAME="Krisztina Morvai" AFFILIATION="NI">
(HU) Pirms dažām minūtēm Anna Záborská kundze minēja lielos ieguldījumus, dažādās investīcijas, ko ārvalstnieki azartspēļu kazino jomā ir veikuši arī Ungārijā un pret ko kopā ar plaši pazīstamo ārpusparlamenta opozīcijas līderi György Budaházy protestēja arī 12 tā sauktās Hunnia opozīcijas grupas pārstāvji, kuri jau gandrīz gadu atrodas pirmstiesas apcietinājumā. Viņi netiek informēti par pierādījumiem, kas vērsti pret viņiem. Bez tam, Ungārijas tiesību aktu kalambūru dēļ un pārkāpjot "habeas corpus” tiesības, tiesnesis, kas turpina pagarināt pirmstiesas ieslodzījumu, neveic apsūdzētajiem inkriminēto noziegumu pierādījumu rūpīgu izskatīšanu. Es uzskatu to par skandalozu faktu, ka tāda situācija var notikt Eiropas Savienībā, un es jau kuro reizi paužu protestu pret to.
<SPEAKER ID="072" NAME="Rodi Kratsa-Tsagaropoulou" AFFILIATION="PPE">
(EL) Priekšsēdētāja kungs, es vēlos skart jautājumu, ko uzskatu par politiski ārkārtīgi nozīmīgu. Tas attiecas uz dalībvalstu parlamentiem un to sadarbību ar Eiropas Parlamentu, cenšoties Eiropā panākt ekonomikas atlabšanu un finanšu stabilitāti.
<P>
Kredītu krīzei attālinoties, visi runā par eiro nostiprināšanas nepieciešamību, eiro zonas kohēziju un ekonomiskajām atšķirībām Eiropas Savienībā, kā arī solidaritātes mehānismiem, kurus nepieciešams izstrādāt.
<P>
Es uzskatu, ka šādā kontekstā dalībvalstu parlamentu un Eiropas Parlamenta dialogs norādīs uz mūsu kopējo mērķi, kopējo atbildību un solidaritāti, kas mums ir jāapliecina Eiropas un dalībvalstu līmenī, lai nodrošinātu pareizu lēmumu pieņemšanu un atbilstošu politiku piemērošanu; šīs politikas nereti ietver ilgtermiņa perspektīvu, kas ir īpaši grūti aptverama mūsu kolēģiem dalībvalstu parlamentos, kuriem ir jāmaksā politiskā cena dalībvalstīs.
<P>
Es uzskatu, ka mēs varam uzņemties iniciatīvu, uzsākot šo dialogu.
<SPEAKER ID="073" NAME="Agustín Díaz de Mera García Consuegra" AFFILIATION="PPE">
(ES) Priekšsēdētāja kungs, es atsaukšos uz Eiropas Terorisma upuru tiesību hartu.
<P>
15. decembrī Barrot kungs uzņēmās veicināt Eiropas Terorisma upuru tiesību hartas pieņemšanu. 19. janvārī Malmström kundze sniedza ļoti pozitīvu vērtējumu Barrot kunga izteikumiem. 26. janvārī Spānijas prezidentūras vārdā Pérez Rubalcaba kungs, Spānijas iekšlietu ministrs, paziņoja, ka pilnībā atbalsta terorisma upurus un ka Spānija Komisijas un Padomes ietvaros darīs visu iespējamo šo upuru atbalstam.
<P>
Mēs pozitīvi vērtējam visu iepriekš minēto. Tomēr šobrīd ir laiks no deklarācijām pāriet pie rīcības atbilstoši VI Starptautiskajam kongresam par terorisma upuriem, kas šomēnes, 11., 12. un 13. februārī, notiks Salamankā. Es novēlu kongresam veiksmi darbā. Priekšsēdētāja kungs, mēs turpināsim atbalstīt pūliņus šajā jomā un veicināt tos ar Parlamentā veikto darbu.
<SPEAKER ID="074" NAME="Marc Tarabella" AFFILIATION="S&amp;D">
(FR) Priekšsēdētāja kungs, manai kolēģei De Keyser kundzei bija iespēja atgādināt par 27. janvārī Ljēžā notikušo traģēdiju. Es, protams, neatkārtošu viņas teikto par upuriem un glābšanas dienestiem, kuri ir pelnījuši pieminekli.
<P>
Šajā gadījumā mani satrauc fakts, ka ēkas īpašnieks nebija apdrošināts. Es tikai gribētu vērst Komisijas uzmanību uz faktu, ka, pirms runājam par katram iedzīvotājam piemērojamu obligātu apdrošināšanu ugunsgrēka gadījumā, būtu lietderīgi apspriest obligāto civiltiesisko apdrošināšanu pret iespējamu, atsevišķos gadījumos ļaunprātīgu, bet vairumā gadījumu nolaidības izraisītu kaitējumu trešai pusei.
<P>
Es uzskatu, ka Komisija varētu sagatavot ierosinājumu, piemēram, patērētāju aizsardzības ietvaros (ar patērētājiem šajā gadījumā domājot iedzīvotājus) vai nākt klajā ar iniciatīvu, kas varētu būt arī no Parlamenta puses.
<P>
Jebkurā gadījumā es vēlos lūgt tos kolēģus, kuri šajā jautājumā var mani atbalstīt, aicināt ikvienu iedzīvotāju iegādāties civiltiesisko apdrošināšanu, lai segtu visus trešai pusei nodarītos kaitējumus.
<SPEAKER ID="075" NAME="Sonia Alfano" AFFILIATION="ALDE">
(IT) Priekšsēdētāja kungs, dāmas un kungi, Gas Natural, Spānijas kontrolakciju sabiedrība, ir iesniegusi projektu par sauszemes regazifikācijas rūpnīcām, kas ietekmētu Triestes apvidu un ko ir apstiprinājusi Itālijas Vides ministrija.
<P>
Triestes regazifikācijas rūpnīcas tehniskā komiteja ir norādījusi uz vairākiem būtiskiem trūkumiem. Pēc neformālas Eiropas Komisijas, Itālijas un Slovēnijas sanāksmes 2010. gada 26. janvārī Itālijas pastāvīgais pārstāvis Eiropas Savienībā publiski pauda pieņēmumu, ka Eiropas Savienība ir apstiprinājusi projektu, lai gan Slovēnijas oficiālajā paziņojumā tika pausts, ka pretējus viedokļus pārstāvošās puses tika sasauktas, lai panāktu vienošanos.
<P>
Regazifikācijas rūpnīcas jautājuma netipiskā konteksta dēļ šo vienošanos, iespējams, būs grūti panākt praksē. Patiesībā izrādās, ka par garantiju sniegšanu un drošību atbildīgās iestādes nav spējušas izpildīt savus aizsardzības pienākumus. Ir norādīts uz būtiskiem kavējumiem ārējo operatīvās rīcības plānu sagatavošanā un saziņā ar valsts iestādēm un institūcijām, kas ir atbildīgas par ārkārtas situāciju novēršanu, kā arī par sabiedrības neinformēšanu attiecībā uz nopietnu negadījumu draudiem saistībā ar reglamentu un objektīva novērtējuma trūkumu par ķēdes reakciju, ko var radīt iespējams negadījums augsta riska rūpniecības objektos.
<P>
Tādēļ dēļ mēs uzskatām, ka šis ir kārtējais mēģinājums izveidot augsta riska rūpnīcu, apzinoties, ka netiek nodrošināti nekādi aizsardzības un drošības pasākumi.
<SPEAKER ID="076" NAME="Priekšsēdētājs">
Dāmas un kungi, mūsu vienas minūtes runu sesija ir ieilgusi par 15 minūtēm.
