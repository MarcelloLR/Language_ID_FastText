<CHAPTER ID="025">
Sadarbība ar jaunattīstības valstīm, lai veicinātu labu pārvaldību nodokļu lietās (īss izklāsts) 
<SPEAKER ID="223" NAME="Priekšsēdētājs">
Nākamais darba kārtības punkts ir E. Joly kundzes ziņojums Attīstības komitejas vārdā, par nodokļiem un attīstību - sadarbība ar jaunattīstības valstīm, lai veicinātu labu pārvaldību nodokļu lietās.
<SPEAKER ID="224" NAME="Eva Joly" LANGUAGE="FR">
Priekšsēdētāja kungs, komisāra kungs, dāmas un kungi, es šovakar ar zināmu gandarījumu prezentēju jums šo ziņojumu par nodokļiem un attīstību.
<P>
Tas pārstāv svarīgu posmu tajā cīņā, kas ir sākusies pirms ilga laika un ar kuru es pašlaik nodarbojos Eiropas Parlamentā. Es gribētu pateikties saviem kolēģiem Attīstības komitejā, darbs ar kuriem ir bijis ārkārtīgi produktīvs. Es ceru, ka to apstiprinās rītdienas balsojums.
<P>
Jaunattīstības valstis bija ļoti smagi cietušas no finanšu un ekonomikas krīzes, kā arī lauksaimniecības produkcijas cenu kāpšanas, un pašlaik tām vairāk nekā jebkad ir nepieciešami būtiski jauni finansējuma avoti. Šajā globālās krīzes kontekstā nodokļu ieņēmumi, kas ir vissenākais attīstības finansējuma avots, ir galvenais problēmjautājums un ir patiess izaicinājums.
<P>
Efektīva nodokļu sistēma ne tikai nodrošina vitālu publisko dienestu finansējumu. Veicinot valdības ieņēmumu caurredzamu un atbildīgu izmantošanu, tie arī ir viens no atbildīgas demokrātijas pamatiem. Ieguldījumam taisnīgā, progresīvā un caurredzamā nodokļu iekasēšanā nekādā veidā nevajadzētu novest pie oficiālās palīdzības attīstības jomā (ODA) atcelšanas vai samazināšanas. Tas nenodrošinātu turpmāko attaisnojumu dalībvalstīm, kam ir arvien lielāka tendence samazināt savu ODA paredzēto IKP daļu.
<P>
Lai arī ODA, iespējams, nav pilnīga un tajā var būt daudz kas jāuzlabo, tā tomēr ir vitāli svarīga valstīm, ko ir smagi ietekmējušas abas krīzes - ekonomikas un klimata. Tas nav līdzekļu aizstāšanas jautājums, runa ir par to, lai tos novirzītu efektīvas nodokļu sistēmas attīstībai, kurā ieguldījums jādod starptautiskajām kompānijām atbilstoši to faktiskajai peļņai. Šādā veidā nabadzīgas valstis spēs atkal atgūt savu attīstību, samazināt nabadzību un kompensēt muitas ieņēmumu zaudējumus, ko izraisījusi tirgu liberalizācija, tā, lai ilgtermiņā tās spētu tikt galā bez ārzemju palīdzības.
<P>
Tomēr dienvidu valstis ir ne tikai savas neefektīvās nodokļu sistēmas upuri. Tās arī ir Bretaņas meža struktūru uzspiestā nodokļu dempinga upuri, maksājot par nelikumīgu kapitāla bēgšanu un nodokļu oāzēm. Ik gadu tās cieš kolosālus nodokļu ieņēmumu zaudējumus, kas pēc novērtējumiem desmit reizes pārsniedz palīdzības apjomu, ko tās saņem no bagātajām valstīm.
<P>
Šis ziņojums uzsver šo faktu. Tā kā OECD pamatnostādnes ir tālu no adekvātām, tās faktiski ir apdraudējums. Tās ļauj no melnajiem sarakstiem izņemt jurisdikcijas, kas nesadarbojas, tikai uz parakstīta sadarbības līguma pamata, neprasot nekādu automātisku informācijas apmaiņu; tādējādi tās ir izveidojušas ilūziju, ka nodokļu oāzes ir likumīgas, un piešķīrušas ticamību sistēmai, kas ir bīstama publiskajām finansēm gan ziemeļos, gan dienvidos.
<P>
Nodokļu oāžu izbeigšana ir vitāli svarīgs solis šo valstu attīstības virzienā, un Eiropas Savienībai tas jāpadara par absolūtu prioritāti. ES ir jāuzņemas savas saistības, kā to ir darījušas Savienotās Valstis, un jāizveido skaidra un saistoša likumdošana, ko papildina reālu sankciju mehānisms ar nolūku izbeigt nodokļu oāzes, kas nabadzīgu valstu attīstībai ir kā masu iznīcināšanas ieroči. ES jānovērš kompāniju manipulēšana ar peļņu un transfertcenām, it sevišķi tas attiecas uz Eiropas kompānijām, kas gūst no tā labumu un ļaunprātīgi izmanto kaitīgas nodokļu sistēmas. Tai jāievieš caurredzams un saistošs starptautisks mehānisms, kas uzliks par pienākumu visām starptautiskām kompānijām, it sevišķi tām, kas nodarbojas ar ieguves rūpniecību, automātiski deklarēt peļņu, ko tās iegūst, un nodokļus, ko tās maksā katrā valstī, kur tās darbojas.
<P>
Tas ir vitāli svarīgs pirmais solis, lai apturētu tos, kas kļūst bagāti dienvidu valstu ciešanu rezultātā. Tas arī ir vitāli svarīgs solis, lai atjaunotu Eiropas Savienības uzticamību.
<SPEAKER ID="225" NAME="Elena Băsescu" AFFILIATION="PPE">
(RO) Priekšsēdētāja kungs, uz tagadējās ekonomiskās krīzes fona veicināt labu pārvaldību nodokļu lietās ir nepieciešams gan ES līmenī, gan ārpus tās. Es piebilstu, ka katra valsts ir atbildīga par savas fiskālās politikas izvēli. Šajā kontekstā ir jāizvairās no šķēršļu radīšanas un jāveicina sadarbība starp valstīm.
<P>
Nodokļu oāžu apkarošana ir galvenā prioritāte. Tās palīdz samazināt jaunattīstības valstu politiskās sistēmas kvalitāti. Tās arī veicina ekonomiskus noziegumus, padarot tos daudz izdevīgākus. Tas savukārt palīdz palielināt nodokļu ieņēmumu netaisnīgo sadalīšanu. Cits līdzeklis iekļauj informācijas apmaiņas palielināšanu starp visām dalībvalstīm. Tajā pašā laikā jaunattīstības valstīm lielākā līmenī jāpiedalās svarīgos starptautiskos forumos.
<SPEAKER ID="226" NAME="Franziska Keller" AFFILIATION="Verts/ALE">
Priekšsēdētāja kungs, nodokļi un aplikšana ar nodokļiem ir ārkārtīgi svarīgs temats, kad mēs runājam par attīstības politiku. Tas ir izšķirošs temats attīstības politikas saskaņošanai, jo bez pienācīgas nodokļu sistēmas, bez pienācīgas politikas attiecībā uz nodokļu oāzēm mūsu attīstības politika nekad nebūs saskaņota, un tāda tā nav arī šobrīd. Līdz ar to es ļoti atbalstu šo ziņojumu un ceru, ka rītdien jūs, Parlamenta locekļi, nesamazināsiet tā asumu.
<P>
Mums jāpapildina Komisijas paziņojums, kam ir būtiskas nepilnības, piemēram, netiek skartas OECD problēmas un netiek skarta nodokļu konkurences ietekme uz nodokļu ieņēmumiem. Ja mēs gribam izpildīt Lisabonas līgumu, ja mēs gribam, lai mūsu attīstības politika būtu saskaņota, mums jārīkojas tagad, un es lūdzu jūs pilnībā atbalstīt šo ziņojumu.
<SPEAKER ID="227" NAME="João Ferreira" AFFILIATION="GUE/NGL">
(PT) Priekšsēdētāja kungs, tā kā sadarbība nodokļu jomā ir svarīga un nepieciešama, mums nevajadzētu ignorēt faktu, ka nodokļu politika ir izšķirošs ekonomiskās un sociālās politikas instruments, kura definīciju ietekmē acīmredzami politiski kritēriji un vērtējumi. Līdz ar to Eiropas Savienībai nav jāeksportē tā dēvētā "laba pārvaldība nodokļu lietās”, kā pilnīgi pareizi piemin referente. Jaunattīstības valstu suverenitāte, to izvēles un izvēles tiesības pilnībā jārespektē, ņemot vērā to specifisko situāciju un apstākļus.
<P>
Man ir divi novērojumi par diviem karstiem tematiem. Pirmkārt, tā dēvētie ekonomiskās partnerības līgumi, ko mēs esam uzspieduši jaunattīstības valstīm par spīti to pretestībai un kas būtiski norobežo šo valstu nodokļu sistēmas, izraisot citus nopietnus zaudējumus. Otrkārt, nodokļu oāzes, kas turpina eksistēt un rada ieņēmumu zaudējumus, kas ekvivalenti USD 800 miljardiem ik gadu, saskaņā ar ziņojumu. Šie divi piemēri ir Eiropas Savienības politikas nekonsekvences paraugi attiecībā uz tās paustajiem attīstības sadarbības mērķiem.
<SPEAKER ID="228" NAME="Maria Damanaki">
Komisijas locekle. - Priekšsēdētāja kungs, es vēlētos komisijas vārdā pateikties Eiropas Parlamentam un it sevišķi Attīstības komitejai par šo ziņojumu.
<P>
Esmu priecīga redzēt, ka Eva Joly kundzes ziņojums iezīmē un piešķir papildu svarīgumu komisijas paziņojumam par nodokļiem un attīstību. Tas arī izvirza ļoti godkārīgus mērķus un sniedz pārliecinošas norādes Eiropas Savienībai pastiprināt ieņēmumu mobilizēšanu jaunattīstības valstīs. Iekšzemes resursu mobilizēšana ir centrāls punkts ilgtspējīgam pieaugumam, nabadzības samazināšanai, labai pārvaldībai un sabiedrisko labumu nodrošināšanai, kas vajadzīgi, lai sasniegtu ANO Tūkstošgades attīstības mērķus. Mums jāuzlabo mijiedarbība starp nodokļu un attīstības politiku un jāpalīdz jaunattīstības valstīm labāku nodokļu sistēmu un pārvaldes izveidē.
<P>
Mēs esam nopietnas problēmas priekšā. Mani pārsteidza jūsu cipari, kas rāda, ka nelikumīgas aizplūdes apjoms ir apmēram desmit reizes lielāks nekā naudas palīdzības apjoms, kas nonāk jaunattīstības valstīs. Tas ir patiešām pārsteidzoši.
<P>
Tātad mums jāstrādā vienlaikus divos savstarpēji papildinošos līmeņos. Pirmkārt, mums jāatbalsta efektīvas iekšzemes nodokļu sistēmas un, otrkārt, mums jātiecas uz caurredzamu, uz sadarbību orientētu un godīgu starptautisko nodokļu vidi, lai palīdzētu jaunattīstības valstīm cīnīties pret nodokļu nemaksāšanu un kaitīgu nodokļu konkurenci.
<P>
Jūsu ziņojums aicina komisiju vispirms pilnīgāk ņemt vērā nodokļu liberalizācijas ietekmi un, otrkārt, neaprobežoties ar OECD principiem cīņā pret nodokļu nemaksāšanu un kaitīgu nodokļu konkurenci. Es vēlētos atsaukties uz šiem izaicinājumiem.
<P>
Attiecībā uz pirmo lietu es varu garantēt jums, ka mēs esam pilnībā ieinteresēti atbalstīt veiksmīgu fiskālo pāreju, lielākā mērā atbalstot kompetences izveidi, pieprasījuma virzītas reģionālas un starptautiskas kompetences attīstības iniciatīvas un labāku donoru koordināciju ar ES un starptautiskā līmenī.
<P>
Attiecībā uz otro lietu komisija atzīst nodokļu nemaksāšanu un kaitīgu nodokļu konkurenci par galvenajiem šķēršļiem iekšzemes resursu mobilizēšanai. Līdz ar to mēs palīdzam jaunattīstības valstīm attīstīt kompetenci, kas vērsta pret šiem izaicinājumiem, un arī veicinām labāku starptautisku sadarbību nodokļu lietās.
<P>
Kopš mūsu paziņojuma pieņemšanas ir jau padarīts ļoti daudz darba. Konkrēta rīcība ir kļuvusi iespējama ar Parlamenta finanšu atbalstu. Jūsu 2010. gadā piešķirtie EUR 708 000 ir ļāvuši mums iesākt vairākas svarīgas aktivitātes ar nolūku veicināt nodokļu pārvaldību. Šīs aktivitātes iekļauj Āfrikas nodokļu administrācijas foruma tehniskus seminārus, ieguves rūpniecības nozaru atbalstu, caurredzamas iniciatīvas un Apvienoto Nāciju papildu pasākuma finansēšanu iekšzemes resursu mobilizēšanai. Mēs arī nodrošināsim tehnisku palīdzību, lai izpildītu nodokļu informācijas apmaiņas līgumus.
<P>
Bez tam Komisija gatavo paziņojumu, lai izvērtētu iespēju ieviest ES tiesību aktos prasību katrai valstij iesniegt ziņojumu. Mēs veicām sabiedrisko apspriešanu, kas beidzās šāgada janvārī, un tagad mēs turpināsim vērtēt šīs svarīgās problēmas ietekmi. Tas palīdzētu jaunattīstības valstīm daudz efektīvāk apkarot nodokļu nemaksāšanu.
<P>
Es no sirds vēlos pateikties Parlamentam par atbalstu un ieinteresētību šajās problēmās. Esmu pārliecināta, ka var panākt lielāku progresu nodokļu pārvaldības stiprināšanā, un priecājos redzēt, ka šie temati ir arī iekļauti G20 un G8 dienas kārtībā.
<SPEAKER ID="229" NAME="Priekšsēdētājs">
Debates tiek slēgtas.
<P>
Balsošana notiks otrdien, 8. martā, plkst. 12.00.
