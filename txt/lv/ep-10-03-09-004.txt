<CHAPTER ID="004">
Iekšējā tirgus rezultātu apkopojums - Patērētāju aizsardzība - SOLVIT (debates)
<SPEAKER ID="009" NAME="Priekšsēdētājs">
Pirmais darba kārtības punkts ir ļoti svarīgās kopīgās debates par trim ziņojumiem iekšējā tirgus un patērētāju aizsardzības jomā:
<P>
par iekšējā tirgus rezultātu apkopojumu, ko Iekšējā tirgus un patērētāju aizsardzības komitejas vārdā iesniedza Von Thun Und Hohenstein kundze (SEC (2009)/1007 -,
<P>
par patērētāju aizsardzību, ko Iekšējā tirgus un patērētāju aizsardzības komitejas vārdā iesniedza Hedh kundze, un
<P>
par SOLVIT, ko Iekšējā tirgus un patērētāju aizsardzības komitejas vārdā iesniedza Buşoi kungs.
<SPEAKER ID="010" NAME="Róża Gräfin Von Thun Und Hohenstein" LANGUAGE="PL">
Man ir prieks, ka varu jūs iepazīstināt ar iekšējā tirgus rezultātu apkopojumu Nr. 19, kas tika sagatavots pagājušā gada jūlijā. Šis dokuments apliecina to, ka ES tiesību aktu transponēšana dalībvalstīs norisinās aizvien labāk. Atkal ir sasniegts mērķis - mērķis, ko izvirzījuši paši valstu un to valdību vadītāji attiecībā uz to, lai vidējais netransponēto tiesību aktu īpatsvars nepārsniegtu 1 %. Tomēr to direktīvu, kas vienā vai vairākās dalībvalstīs vēl nav transponētas, jeb, citiem vārdiem, tirgus sadrumstalotības rādītāji joprojām ir pārāk augsti. Tās ir vairāk nekā 100 iekšējā tirgus direktīvas. Turklāt divus gadus pēc attiecīgā termiņa beigām vēl nav transponētas veselas 22 direktīvas. Dalībvalstīm jādara vēl vairāk iekšējā tirgus labā, lai ieguvēji no tā būtu visi Eiropas pilsoņi.
<P>
Šajā brīdī, kad es jūs iepazīstinu ar šo ziņojumu, manās rokās ir jau nākamais rezultātu apkopojums ar apaļo kārtas numuru 20, kas rāda turpmāku progresu ES tiesību aktu transponēšanā. Netransponēto tiesību aktu īpatsvars ir samazinājies līdz 0,7 %, kas ir ievērojami zemāks līmenis par izvirzīto mērķi. Tas ir labākais rezultāts, kāds jebkad sasniegts. Ir ļoti skaidri redzams, ka Eiropas Komisijas darbs, kura rezultāts ir šī publikācija, ir licis dalībvalstīm sasparoties. Mēs sirsnīgi apsveicam Komisiju par šo produktīvo, smago darbu.
<P>
Vēl viena laba ziņa ir tā, ka tirgus sadrumstalotība no 6 % ir samazinājusies līdz 5 %. Tomēr 74 direktīvas joprojām nav transponētas vienā vai vairākās Eiropas Savienības dalībvalstīs, un tas nozīmē to, ka šķēršļi, ļoti bīstami šķēršļi turpina ietekmēt pilsoņus un uzņēmējus iekšējā tirgū. Šie šķēršļi mums jālikvidē kopā.
<P>
Šim nolūkam Iekšējā tirgus un patērētāju aizsardzības komitejas ziņojumā ir ierosināta ciešāka sadarbība starp visām iestādēm, kas ir līdzatbildīgas par transponēšanu, un citām iesaistītajām personām. Mēs ierosinām organizēt ikgadēju vienotā tirgus forumu jeb SIMFO, kas pulcētu kopā Eiropas iestādes, kā arī dalībvalstis, dalībvalstu parlamentu deputātus un uzņēmumu un patērētāju pārstāvjus. Šāds forums dos iespēju apmainīties ar pieredzi un paraugpraksi ES tiesību aktu transponēšanā, kā arī izstrādāt stratēģijas vēl gaidāmo problēmu risināšanai.
<P>
Lai atbrīvotos no šiem bīstamajiem šķēršļiem, mēs aicinām Eiropas Komisiju izveidot "iekšējā tirgus testu” attiecībā uz visiem jaunajiem ES tiesību aktiem, lai nodrošinātu to, ka jaunie pasākumi neierobežo Eiropas Savienības četras pamatbrīvības. Ārkārtīgi svarīgi ir arī tas, lai pilsoņiem tiktu sniegta skaidra informācija par to, kā darbojas iekšējais tirgus, ņemot vērā, ka iekšējais tirgus pirms 20 gadiem tika izveidots tieši viņu vajadzībām.
<P>
Lai sniegtu pilnīgāku priekšstatu par iekšējā tirgus attīstību, Iekšējā tirgus un patērētāju aizsardzības komiteja aicina iekšējā tirgus rezultātu apkopojumu, SOLVIT ziņojumu, dienesta "Iedzīvotāju ceļvedis” pārskatu un patēriņa tirgus rezultātu apkopojumu publicēt vienlaicīgi.
<P>
Nobeigumā vēlos pateikties visiem, kas strādāja pie šā ziņojuma, un lūgt savus kolēģus balsojumā to atbalstīt, jo esmu pārliecināta, ka tā rezultātā ES tiesību aktu transponēšana dalībvalstu tiesiskajā regulējumā turpmāk norisināsies ātrāk un atbilstoši prasībām. Līdz ar to Eiropas pilsoņiem būs mazāk šķēršļu iekšējā tirgū, un tas katrā ziņā ir principiāls Eiropas ekonomikas attīstības un Eiropas identitātes veidošanas jautājums.
<SPEAKER ID="011" NAME="Anna Hedh" LANGUAGE="SV">
Priekšsēdētāja kungs, vispirms es vēlos pateikties ēnu referentiem un pārējiem dalībniekiem par labo sadarbību visa tā perioda laikā, kad mēs veidojām patēriņa tirgus rezultātu apkopojumu. Tāpat man ir prieks, ka mēs atkal esam sagatavojuši ziņojumu, kas guvis pārliecinošu atbalstu Iekšējā tirgus un patērētāju aizsardzības komitejā.
<P>
Es vienmēr esmu uzstājusi uz to, ka, lai iekšējais tirgus darbotos pareizi, mums Eiropas Savienībā ir vajadzīgi pārliecināti un apmierināti patērētāji. Tāpēc patīkami bija tas, ka 2007. gadā mums bija komisāre, kas atbildēja tieši par patērētāju jautājumiem. Daļēji Kuneva kundzes stingrās personiskās apņemšanās un atklātās rīcības rezultātā patērētāju aizsardzības politika un patērētāju jautājumi ir pavirzījušies uz priekšu. Arī patēriņa tirgus rezultātu apkopojums ir Kuneva kundzes nopelns.
<P>
Par spīti bažām, ka atbildību par patērētāju jautājumiem dala divi komisāri, mēs ceram, ka šis darbs turpināsies veiksmīgi un būs produktīvs un ka patērētāji paliks arī jaunās Komisijas uzmanības centrā. Patiesībā tagad šī atbildība ir pat lielāka, jo Lisabonas līguma 12. pants paredz to, ka patērētāju tiesību aizsardzības prasības jāņem vērā, nosakot un īstenojot pārējo Savienības politiku un darbības. Tas ir patērētājiem svarīgs solis un kas tāds, ko savā turpmākajā politiskajā darbā es nevienam neļaušu aizmirst.
<P>
Es ļoti atzinīgi vērtēju patēriņa tirgus rezultātu apkopojuma otro izdevumu. Šis rezultātu apkopojums ir viens no vairākiem instrumentiem, kas mums ir, lai uzlabotu iekšējo tirgu, un es domāju, ka īpaši svarīga ir perspektīva, uz kuras šis rezultātu apkopojums balstās, jo tas ir saistīts ar pilsoņu cerībām un problēmām un uzlabo iekšējo tirgu īpaši patērētājiem. Rezultātu apkopojumā ir analizēts patēriņa tirgus pēc tiem pašiem rādītājiem, kādi tika izmantoti agrāk, proti, cena, piegādātāju maiņa, drošība, sūdzības un patērētāju apmierinātība.
<P>
Galu galā tie neapšaubāmi būs jāpapildina un jāuzlabo, un būs vajadzīgi arī jauni rādītāji. Tomēr es uzskatu, ka šobrīd tie nodrošina pietiekamu pamatu prioritāšu noteikšanai un secinājumu izdarīšanai par turpmākajām analīzēm, kas būs jāveic. Ir ārkārtīgi svarīgi saglabāt pacietību un dot laiku rezultātu apkopojumam pilnveidoties. Tas joprojām atrodas savas attīstības sākumstadijā.
<P>
Otrajā patēriņa tirgus rezultātu apkopojumā cita starpā ir skaidri norādīts, ka vairāk problēmu patērētājiem ir ar pakalpojumiem, nevis precēm un ka retāk cenas pieaug tajās nozarēs, kur patērētāji bieži maina piegādātājus. Arī pārrobežu elektroniskā tirdzniecība attīstās lēnāk, jo pastāv pārrobežu šķēršļi, kas patērētājiem rada problēmas un grauj to uzticību. Turklāt mēs redzam, ka tiesību aktu un faktisko kompensācijas mehānismu efektīvai piemērošanai ir izšķiroša nozīme, lai tirgus darbotos pareizi.
<P>
Dati liecina arī par to, ka dalībvalstīs pastāv lielas atšķirības un iespējas uzlabot kompensācijas mehānismus. Tāpēc es aicinu Komisiju veikt darbības, kas izriet no Zaļās grāmatas par patērētāju kolektīvo tiesisko aizsardzību.
<P>
Ja vēlamies palielināt patērētāju uzticību, būtiska nozīme ir ES patērētāju tiesību aizsardzības noteikumu efektīvai piemērošanai un uzraudzībai. Tomēr uzraudzība Eiropas Savienībā ne tuvu nav vienots process, un saskaņā ar statistikas datiem dalībvalstīs pastāv ievērojamas atšķirības attiecībā uz to, kādas summas budžetā ir piešķirtas tirgus uzraudzībai un cik daudz inspektoru ir iesaistīti šajā darbā. Tāpēc gan Komisijai, gan arī dalībvalstu uzraudzības iestādēm ir jāpastiprina centieni, ja vēlamies nodrošināt labu patērētāju tiesību aizsardzību un to, ka patērētāji jūtas pietiekami pārliecināti, lai varētu izmantot visas iekšējā tirgus piedāvātās iespējas.
<P>
Lai palielinātu patērētāju uzticību, ļoti liela nozīme ir tirgus uzraudzības mehānismu stiprināšanai. Galu galā patēriņš būs izšķirošs Eiropas ekonomikas atveseļošanas faktors.
<SPEAKER ID="012" NAME="Cristian Silviu Buşoi" LANGUAGE="RO">
Vispirms es vēlos pateikties tiem, ar kuriem man bija iespēja strādāt pie SOLVIT ziņojuma sagatavošanas, - Iekšējā tirgus un patērētāju aizsardzības komitejas sekretariātam, visiem ēnu referentiem un pārējiem kolēģiem, kuri izrādīja interesi par šo dokumentu un deva svarīgu ieguldījumu galīgā rezultāta sasniegšanā.
<P>
SOLVIT ir tīkls, kas piedāvā neformālus risinājumus problēmām, kuras var rasties, nepareizi piemērojot iekšējā tirgus tiesību aktus. Tas ir īpaši noderīgs jauninājums Eiropas patērētājiem un uzņēmumiem Eiropas Savienībā, jo sniedz tās priekšrocības, ko paredz Eiropas tiesību akti. Piemērojot Eiropas iekšējā tirgus tiesību aktus, mēs bieži vien saskaramies ar problēmām. SOLVIT man šķiet piemērota alternatīva tiesas procesam, jo tiesas jau tā ir pārslogotas ar visdažādāko lietu risināšanu.
<P>
Mēs nevaram ignorēt faktu, ka SOLVIT risināmo lietu skaits aizvien pieaug, un, raugoties no šīs perspektīvas, tas kaut kādā veidā ir kļuvis par savu panākumu upuri. Lai SOLVIT varētu piedāvāt kvalitatīvu palīdzību Eiropas Savienības pilsoņiem un uzņēmumiem, ir jānodrošina papildu personāls tiem SOLVIT centriem, kuros trūkst darbinieku.
<P>
Šis papildu personāls jānodrošina konsekventi un kontrolēti, ņemot vērā valsts iedzīvotāju skaitu un to, cik lietu attiecīgais centrs ir atrisinājis agrāk. Šī analīze jāveic, lai papildu personāls tiktu nodrošināts tikai tajās vietās, kur tas patiešām ir nepieciešams. Protams, papildu personāls SOLVIT tīklam nozīmē arī jaunas izmaksas. Ziņojumā dalībvalstis tiek aicinātas izmantot visus pieejamos līdzekļus papildu personāla finansēšanai, tai skaitā alternatīvas finansēšanas metodes.
<P>
Vēl viens būtisks jautājums šajā ziņojumā ir SOLVIT tīkla popularizēšana, ko es personiski uzskatu par īpaši svarīgu, un es ticu, ka šeit jūs visi man piekritīsit. Vēršoties pie SOLVIT pēc palīdzības, MVU var ietaupīt lielas naudas summas, ko var ieguldīt citās jomās, kas spēj nodrošināt ekonomisko izaugsmi un veicināt to attīstību labāk nekā juridiskā palīdzība, kas tiem būtu vajadzīga, lai atrisinātu savas problēmas. Runājot par individuālajiem patērētājiem, SOLVIT tiem piedāvā iespēju izvairīties no ilgstošiem un dārgiem tiesas procesiem.
<P>
Tomēr, lai baudītu SOLVIT tīkla piedāvātās priekšrocības, pilsoņiem un uzņēmumiem pirmkārt jābūt informētiem par tīkla efektivitāti. Tāpēc es uzskatu, ka SOLVIT popularizēšanā mums aktīvi jāiesaista valstu iestādes, Eiropas Komisija, kā arī šā Parlamenta deputāti. Ir daudz veidu, kā to darīt, sākot ar plašsaziņas līdzekļiem un dalībvalstu organizētām informācijas kampaņām un beidzot ar kopīga SOLVIT portāla izveidi. Turklāt valstu dienesti, kas nodarbojas ar Eiropas iekšējā tirgus tiesību aktu īstenošanu, varētu iecelt SOLVIT sakaru koordinatoru, tādējādi paaugstinot tīkla efektivitāti un popularizējot to. Kā EP deputāti mēs paši varam uzņemties iniciatīvu popularizēt SOLVIT un informēt par to savus kolēģus dalībvalstu parlamentos.
<P>
Labas prakses apmaiņa starp dalībvalstīm attiecībā uz SOLVIT popularizēšanu un šā tīkla darbības problēmu risināšanu ir vēl viens pasākums, uz ko dalībvalstis tiek pastiprināti mudinātas šajā ziņojumā. Labas idejas Eiropas līmenī faktiski var tikt izplatītas un izmantotas tā, lai ieguvēji būtu visi.
<P>
Visbeidzot, mēs nevaram ignorēt faktu, ka SOLVIT bieži vien saskaras ar lietām, kas nav tā kompetencē vai ir īpaši sarežģītas un kuru risināšanai ir jāizmanto alternatīvas metodes. Risinājums tām lietām, kas ir pārāk sarežģītas, lai tās varētu atrisināt SOLVIT līmenī, var būt lūgumraksta iesniegšana Eiropas Parlamenta Lūgumrakstu komitejai. Tāpēc viens no šajā ziņojumā ietvertajiem priekšlikumiem ir pārsūtīt šādas lietas no SOLVIT portāla Eiropas Parlamenta Lūgumrakstu komitejas tīmekļa vietnei, kā arī specializētajām komitejām dalībvalstu parlamentos.
<P>
Šīs ir tikai dažas no idejām, kas ir SOLVIT ziņojuma pamatā. Es ticu, ka, īstenojot šos priekšlikumus, tīkla darbība uzlabosies, piedāvājot kvalitatīvu palīdzību patērētājiem un uzņēmumiem. SOLVIT tīklam ir milzīgs potenciāls, un, lai to izmantotu pilnībā, mums pastāvīgi jāanalizē tā darbības rezultāti.
<SPEAKER ID="013" NAME="Michel Barnier" LANGUAGE="FR">
Priekšsēdētāja kungs, dāmas un kungi, vispirms es domāju, ka ir ļoti svarīgi, lai plecu pie pleca ar savu kolēģi Dalli kungu mēs atbildētu uz jūsu jautājumiem un informētu jūs par šo dažādo instrumentu un tekstu īstenošanu.
<P>
Savā politiskajā dzīvē, dāmas un kungi, es bieži vien esmu domājis par to, ka kontrole ir vismaz tikpat svarīga kā paziņošana. Tāpēc es uzskatu, ka, ja kāds strādā kādas valsts parlamentā, Eiropas Parlamentā vai Komisijā, ir ļoti svarīgi, lai viņam būtu pieejami instrumenti to tekstu konkrētās un patiesās īstenošanas pārbaudei un izvērtēšanai, par kuriem viņš balso. Tāpat es uzskatu, ka, lai rīkotos pareizi, ir nepieciešama atbilstoša izpratne, un tieši šim jautājumam jūsu referenti ir pievērsušies ļoti rūpīgi un kvalitatīvi.
<P>
Vēlos sirsnīgi pateikties Thun Und Hohenstein kundzei un Buşoi kungam par tiem jautājumiem, kas vairāk attiecas uz mani, kā arī Hedh kundzei par kvalitatīvajiem ziņojumiem.
<P>
Par ko mēs runājam? Mēs runājam par iekšējo tirgu. Vakar diezgan vēlu vakarā šajā zālē es teicu, ka krīzes un ekonomisko grūtību laikā mēs nevaram atļauties neizmantot visas iespējas. Ja iekšējais tirgus, lielais Eiropas tirgus, funkcionētu tā, kā tam būtu jāfunkcionē, mēs paši spētu panākt pieaugumu par 0,5 līdz 1,5 %.
<P>
Šobrīd mēs nevaram atļauties zaudēt šo iespēju. Tāpēc iekšējam tirgum visos tā aspektos jāfunkcionē pilnā mērā, un tas, protams, ir uzdevums, ko jūsu vadībā man uzticējis priekšsēdētājs Barroso. Tāpēc es piešķiru lielu nozīmi šim rezultātu apkopojumam un šim SOLVIT instrumentam, kā arī to pareizai darbībai. Domāju, ka attiecībā uz svarīgo patērētāju jautājumu Dalli kungs teiks tieši to pašu.
<P>
Thun Und Hohenstein kundze tikko runāja par labajām un ne tik labajām ziņām attiecībā uz šo rezultātu apkopojumu. Šeit mēs runājam par aptuveni 1521 direktīvu vai tekstu, kas nodrošina iekšējā tirgus funkcionēšanu, un tas ir daudz. Pašreizējais netransponēto tiesību aktu īpatsvars, kā jūs teicāt, ir zemāks nekā jebkad agrāk. Tās ir labas ziņas, un mums jāpateicas visiem, kas dalībvalstīs un varbūt arī reģionos atbild par šīs direktīvas īstenošanu. Es vēlos pateikties arī saviem kolēģiem Iekšējā tirgus ģenerāldirektorātā.
<P>
Ir arī ziņas, kas nav tik labas, un tā ir neapmierinošā transponēšanas un īstenošanas kvalitāte. Tāpēc mums visiem ir jāsadarbojas ar Eiropas Parlamentu, dalībvalstu valdībām un ierēdņiem visās dalībvalstīs. Kā jau es jums teicu, uzstājoties Parlamentā, šis ir to apmeklējumu mērķis, ko no šā brīža es gatavojos veikt - esmu jau sācis to darīt - uz visām 27 galvaspilsētām, lai kompetento ministru vadībā personiski tiktos ar ierēdņiem, kuri atbild par iekšējā tirgus direktīvu īstenošanu, šā rezultātu apkopojuma elementu izstrādi un SOLVIT sagatavošanu un darbību, kā skaidri norādīja Buşoi kungs.
<P>
Tāpēc es arī teicu Thun Und Hohenstein kundzei, ka atbalstu šo ideju par forumu - tā ir ļoti laba ideja. Mums jāpulcē kopā cilvēki, un tas mums jādara šeit, Parlamentā, kopā ar Komisiju, dalībvalstu parlamentiem un atbildīgajiem ierēdņiem visās dalībvalstīs, lai dalītos un apmainītos ar labu praksi un izvērtētu to. Esmu pilnīgi pārliecināts, ka atbildīgo personu sadarbība dos labumu - saskaņu, nevis ierobežojumus, vispirms saskaņu, savstarpējo uzticēšanos un kopīgu darbu.
<P>
Runājot par SOLVIT, Buşoi kungs norādīja, cik šis instruments ir svarīgs un ka tas ir sācis labi darboties. Šobrīd mums ir 1500 lietu, kas izskatītas sadarbības, risinājumu meklēšanas un starpniecības ceļā galvenokārt pilsoņu, taču arī daudzu uzņēmumu labā. Kā Buşoi kungs pilnīgi pareizi norādīja, tas ļauj ietaupīt naudu un laiku, un tādā veidā pilsoņi, patērētāji un uzņēmumi atgriežas savā vietā - vienotā tirgus centrā, nevis uzsāk pārmērīgi apgrūtinošas procedūras, lai atrastu risinājumu savām problēmām un lai tas tiktu iekļauts un paredzēts tajā vai citā iekšējā tirgus noteikumā, kas uz viņiem attiecas.
<P>
Dažā ziņā tas ir tas pats dzinējspēks, kas vada vienotā tirgus atbalsta pakalpojumu jeb SMAS rīcības plānu, kura mērķis ir nodrošināt labāku informāciju un labākus pakalpojumus pilsoņiem un uzņēmumiem. Arī šeit ir gūti panākumi. Šis plāns ļāva apvienot dažādus pakalpojumus un kopīgas tiešsaistes formas starp SOLVIT un dienestu "Iedzīvotāju ceļvedis”.
<P>
Kā jau to ierosināja jūsu referenti, es domāju, ka Dalli kunga vadībā mēs varētu pacensties - mums jācenšas - visus šos dokumentus, visus šos rezultātus, visus šos paziņojumus sniegt vienlaicīgi, lai apvienotu un labāk koordinētu šos dažādos instrumentus, kas raksturo ar iekšējo tirgu saistīto tekstu vai direktīvu īstenošanu.
<P>
Jebkurā gadījumā es atbalstu koordinācijas uzlabošanu un apliecinu savu personisko apņemšanos lietderīgi izmantot šos dažādos instrumentus, lai izvērtētu un kontrolētu 1500 direktīvu, kas saistītas ar iekšējā tirgus darbību.
<SPEAKER ID="014" NAME="John Dalli">
Komisijas loceklis. - Priekšsēdētāja kungs, es komentēšu ziņojumu par šīm abām ļoti svarīgajām Eiropas politikas jomām - patēriņa tirgus rezultātu apkopojumu un patērētāju tiesību aktu īstenošanas dokumentu kopumu -, ar ko mūs iepazīstināja Hedh kundze. Vēlos pateikties Hedh kundzei par viņas lielisko referentes darbu.
<P>
Patērētāju politika atrodas to ekonomisko un sociālo izaicinājumu centrā, ar kuriem mēs saskaramies šodien. Tas viss ir saistīts ar cilvēkiem. Zinoši un ietekmēt spējīgi patērētāji ir inovāciju un konkurētspējas dzinējspēks, bet varbūt pats svarīgākais ir tas, ka, iekšējam tirgum liekot darboties patērētāju labā, mēs iegūstam trumpi, lai atjaunotu saikni ar pilsoņiem. Patērētāju politikas centrālā loma atspoguļojas vairākos komisāru portfeļos. Patiešām, Kolēģija cieši sadarbosies, lai nodrošinātu to, ka pieņemtie noteikumi sniedz praktisku labumu patērētājiem. Šodien es šeit esmu kopā ar savu draugu Michel Barnier, tādējādi apliecinot, ka tieši šādā veidā mēs cieši sadarbosimies. Tā mēs strādāsim.
<P>
Patērētāju dimensija jāattīsta visos komisāru portfeļos, un visā Komisijā tiks pieņemti kritēriji, lai noteiktu, vai ir panākti uzlabojumi vai ne. Patēriņa tirgus rezultātu apkopojums kalpo kā trauksmes signalizācijas sistēma, kas mūs informē pat tad, kad iekšējais tirgus patērētājiem liek vilties. Šis rezultātu apkopojums ļauj arī kontrolēt to, kā uz priekšu virzās iekšējā tirgus mazumtirdzniecības sektora integrācijas process patērētāju, MVU un citu mazumtirgotāju interesēs. Tas parāda arī to, vai dalībvalstis dara pietiekami, lai izpildītu jaunos patērētāju aizsardzības tiesību aktus un informētu, izglītotu un pilnvarotu patērētājus.
<P>
Pievēršoties izpildei, es esmu priecīgs, ka Parlaments piekrīt Komisijai jautājumā par to, cik svarīgi ir dot iespēju cilvēkiem praktiski izmantot savas tiesības, kas tiem piešķirtas uz papīra. Šajā ziņā mums vēl ir daudz darāmā. 2009. gada jūlija paziņojuma mērķis bija atrast veidu, kā nodrošināt efektīvāku, konstruktīvāku un konsekventāku tiesību aktu izpildi visā Eiropas Savienībā. Tagad tas jāpārvērš konkrētā rīcībā. Viena no prioritātēm būs pastiprināt centienus, lai uzlabotu mūsu pārrobežu tīklu lietderību un efektivitāti. Tiem jādod spēcīgs signāls tirgotājiem, ka Eiropas Savienība nav patvērums, kur tie var paslēpties no vajātājiem. Tas pats attiecas uz sadarbību ar trešo valstu iestādēm. Lai to panāktu, dalībvalstu izpildes uzraudzības iestādēm vajag pietiekami daudz darbinieku un resursu. Grūtajos ekonomiskās krīzes laikos spiedienu izjūt visi valsts dienesti, bet patērētāju tiesību izpildes budžeta samazināšana nebūs pareizais risinājums. Brīvs, atvērts un labi aizsargāts tirgus veicina konkurenci kvalitātes un cenas ziņā un stimulē konkurētspēju. No tā ieguvēji ir ne tikai patērētāji, bet arī visa ES ekonomika kopumā. Komisijai un Parlamentam jāstrādā kopā, lai nodrošinātu to, ka šis vēstījums skaļi un skaidri izskan visās dalībvalstīs.
<P>
Mēs arī plānojam turpināt labo darbu pie koordinētas izpildes nodrošināšanas visā Eiropā - tā dēvētajām vērienīgajām pārbaudēm. Tomēr šīs vērienīgās pārbaudes ir pierādījušas, ka ar valstu centienu apvienošanu reizēm nepietiek. Ir vajadzīgi risinājumi Eiropas līmenī. Tāpēc es ar prieku pieņemu jūsu uzaicinājumu izpētīt Līguma juridisko pamatu, jo īpaši, lai stiprinātu patērētāju aizsardzību, uzlabojot Komisijas iespējas, bet mēs to darīsim un pa šo ceļu iesim tikai tādā gadījumā, ja vispirms tiksim pārliecināti, ka tādā veidā vērtīgāks kļūs darbs dalībvalstu līmenī.
<P>
Pievēršoties kompensācijas jautājumam, es piekrītu, ka alternatīvi strīdu risināšanas mehānismi var nodrošināt lētu, vienkāršu un ātru kompensācijas procedūru patērētājiem, saglabājot uzņēmumu reputāciju. Viens no šīs stratēģijas elementiem ir saistīts ar kolektīvo prasību apmierināšanu. Kopā ar priekšsēdētāja vietniekiem Almunia un Reding es rūpēšos par to, lai Komisijas rīcība šajā jautājumā būtu saskaņota.
<P>
Visbeidzot, es rēķinos ar jūsu atbalstu, lai nodrošinātu pietiekama finansējuma pieejamību pēc 2013. gada, kad beigsies pašreizējā patērētāju aizsardzības programma, lai atbalstītu tālejošu patērētāju politiku un - jo īpaši - uzlabota rezultātu apkopojuma regulāru sniegšanu. Esmu pārliecināts, ka kopā mēs spēsim stāties pretī grūtajiem šodienas un rītdienas izaicinājumiem un strādāt partnerībā, lai nodrošinātu to, ka iekšējais tirgus sniedz visu savu potenciālu visiem mūsu pilsoņiem.
<SPEAKER ID="015" NAME="Simon Busuttil">
Lūgumrakstu komitejas atzinuma sagatavotājs. - (MT) Lūgumrakstu komitejas vārdā esmu sagatavojis atzinumu par SOLVIT tīklu, ko pilnībā atbalstu, jo tas sniedz palīdzību pilsoņiem, kas nonākuši grūtībās. Tomēr es vēlos norādīt uz kādu svarīgu jautājumu, par ko izteikšos plašāk, - uz pilnvērtīgas sadarbības nepieciešamību starp visām iesaistītajām pusēm, ar kurām sazinās pilsoņi. Kādas iespējas ir pieejamas pilsonim, kas nonācis grūtībās? Viņš var iesniegt lūgumrakstu Eiropas Parlamentam, kam saskaņā ar Līguma 194. pantu ir piešķirtas šādas pilnvaras, viņš var iesniegt sūdzību Eiropas Komisijai vai arī SOLVIT. Pilsonis var arī pieprasīt kompensāciju, griežoties ar sūdzību Eiropas Ombudā, bet tas rada lielu apjukumu, jo pilsonis nezina, kur tieši vērsties pēc kompensācijas un palīdzības. Tāpēc savā un Lūgumrakstu komitejas vārdā es aicinu uzlabot sadarbību starp visām iesaistītajām iestādēm, lai pilsoņi zinātu, kur tieši griezties pēc palīdzības.
<SPEAKER ID="016" NAME="Zuzana Roithová" LANGUAGE="CS">
Komisāra kungs, dāmas un kungi, interneta dienests SOLVIT darbojas jau astoņus gadus un ir veiksmīgi atrisinājis 83 % sūdzību, ko iesnieguši pilsoņi un uzņēmumi un kas radušās, Eiropas tiesību aktus nepareizi piemērojot dalībvalstīs, un ir spējis to izdarīt 10 dienu laikā. 2008. gadā, pateicoties SOLVIT neformālajiem risinājumiem, varēja izvairīties no strīdu risināšanas tiesas ceļā un zaudējumiem EUR 32 miljonu apmērā.
<P>
Problēmai, kas atklāta šajos trīs ziņojumos, ir divi līmeņi. Pirmkārt, vairāku dalībvalstu gausums, Eiropas tiesību aktus ieviešot savas valsts praksē, jo 100 direktīvas iekšējā tirgus jomā netiek pilnībā īstenotas. Es zinu, ka tas ir mazs īpatsvars, tomēr tas ir svarīgs. Otrkārt, SOLVIT kā praktisks instruments tiek izmantots nepietiekami. Piemēram, Čehijā tas ir labi pazīstams profesionāļu aprindās, bet tikai 7 % reģistrēto uzņēmēju kaut ko zina par to. Situācija Francijā ir daudz sliktāka. Saskaņā ar statistikas datiem SOLVIT uzrauga tikai viens cilvēks darba pieredzes jautājumos.
<P>
Man prieks, ka mūsu komiteja ir atbalstījusi arī tos priekšlikumus, ko es iesniedzu kā ēnu referente, piemēram, palielināt SOLVIT tīkla profesionāli administratīvo darbinieku skaitu dalībvalstīs. Tomēr galvenokārt tas ir jautājums par tīkla popularizēšanu uzņēmēju un emigrantu vidū, dažādās apvienībās, dalībvalstu parlamentos un arī šajā Parlamentā. Es gribētu norādīt uz nepieciešamību saistīt SOLVIT ar vienotajiem kontaktpunktiem un Komisijas vadītajiem konsultāciju dienestiem, un, protams, Komisijai savlaicīgi jāinformē visas valstis par jautājumiem, kas atrisināti, izmantojot SOLVIT tīklu. Šī analīze Komisijai jāsniedz gada pārskatos, un tādā veidā mēs, protams, varētu uzlabot SOLVIT tīkla izmantojamību.
<P>
Man prieks, ka mūsu komiteja ir atbalstījusi visus trīs ziņojumus tik plašā politisko partiju spektrā, un es ceru, ka tos atbalstīs arī plenārs. Vēlos pateikties visiem referentiem par paveikto darbu.
<SPEAKER ID="017" NAME="Evelyne Gebhardt" LANGUAGE="DE">
Priekšsēdētāja kungs, komisār Barnier, komisār Dalli, dāmas un kungi, šodien mēs runājam par iekšējo tirgu, patērētāju aizsardzību un cilvēku mobilitāti Eiropas Savienībā. Tie ir galvenie jautājumi saistībā ar šiem trim instrumentiem, un tiem es gribu pievērst īpašu uzmanību.
<P>
Šo trīs tematu apvienošana mums šodien ir ļoti liels ieguvums, jo ekonomika un patērētāju un darba ņēmēju tiesības pēc būtības nav pretrunīgi jēdzieni - tie ir jāskata kopā. Tas ir ceļš, pa kuru mums turpmāk jāvirzās uz priekšu. Tāpēc ir labi, ka mums šodien ir šīs kopīgās debates.
<P>
Lai to panāktu, vispirms mums priekšplānā jāizvirza trīs politiski principi. Pirmkārt - pirms brīža komisārs Barnier to pateica ļoti labi -, jānovērš protekcionisms, kas joprojām ļoti bieži vērojams dalībvalstu valdībās. Tas mums jādara obligāti, un tas ir paredzēts darba kārtībā.
<P>
Otrs politiskais princips ir tāds, ka mums jānodrošina gan patērētāju, gan arī darba ņēmēju tiesību aizsardzība augstā līmenī. Citiem vārdiem, iekšējais tirgus nenozīmē tiesību un noteikumu atcelšanu. Tas nozīmē to, ka savas kopējās tiesības šajās jomās mēs saglabājam ļoti augstā līmenī. Tāpēc Von Thun Und Hohenstein kundzes ziņojumā ir viens punkts, kuram mēs nepiekrītam. Tas attiecas uz tā dēvēto iekšējā tirgus rezultātu apkopojumu vai iekšējā tirgus testu. Tā nav pareiza pieeja. Rodas iespaids, ka vienīgā svarīgā lieta ir tas, kā funkcionē tirgus. Bet tā tas nav. Mums jājautā, kā Eiropas Savienības tiesību akti ietekmēs darba ņēmēju tiesības un patērētāju tiesības. Tāpēc mēs šo jēdzienu noraidām, jo tas nav pareizs.
<P>
Treškārt, mēs vēlamies, lai šīs tiesības tiktu pienācīgi īstenotas Eiropas līmenī. Šim nolūkam mums ir vajadzīga kolektīvās tiesiskās aizsardzības sistēma, lai patērētāji šajā iekšējā tirgū nebūtu vieni, bet varētu patiešām īstenot savas tiesības.
<SPEAKER ID="018" NAME="Robert Rochefort" LANGUAGE="FR">
Priekšsēdētāja kungs, dāmas un kungi, vispirms es gribētu teikt, ka man ir liels prieks vērot šo viedokļu apmaiņu par iekšējo tirgu un patērētāju aizsardzību kā šā rīta galvenās debates.
<P>
Ekonomiskās krīzes kontekstā, Barnier kungs, iekšējais tirgus ir vērtība, kas mums patiešām jāpilnveido. Protams, iespējami svarīgākais dzinējspēks šajā iekšējā tirgū ir patēriņš, kas mums jāatbalsta vistuvākajā laikā. Tomēr ne jau jebkurš patēriņš. Mums vajadzīgs tāds patēriņš, kas vērsts uz nākotni, kas stājas pretī ilgtspējīgas attīstības izaicinājumiem, atbildīgs patēriņš, kas necenšas vienmēr atbalstīt tikai nocenotas preces, kuras it kā uzlabo ģimeņu pirktspēju, bet patiesībā bieži vien ir viduvējas kvalitātes, un kuru ražotnes tiek gandrīz sistemātiski pārceltas ārpus Savienības. Mēs zinām, kas ir to galvenie upuri: patērētāji ar zemākajiem ienākumiem, vismazāk aizsargātie patērētāji.
<P>
Īsi sakot, mums jāatjauno uzticība starp patērētājiem un uzņēmumiem, jo īpaši sadales uzņēmumiem, lai stiprinātu un veicinātu mūsu ES iekšējā tirgus attīstību. Ar ļoti skaidru vēstījumu vēlos vērsties pie Komisijas. Jā, Dalli kungs, mēs jūs atbalstīsim, tomēr mūs uztrauc risks, kas saistīts ar kompetences sadalījumu jūsu starpā. Mēs baidāmies, ka tas novedīs pie jūsu atbildības sadrumstalotības. Tai pašā laikā mēs ļoti cieši uzmanīsim, vai jūs patiešām strādāsit saskaņoti. Mēs ceram, ka atbilstoši Lisabonas līguma garam visās Eiropas Savienības politikas jomās patiešām tiks ņemtas vērā patērētāju intereses.
<P>
Tūlīt minēšu piemēru, kas attiecas ne tikai uz Barnier kungu un Dalli kungu, bet arī uz Reding kundzi. Ir pienācis laiks rīkoties atbilstoši Zaļajai grāmatai par patērētāju kolektīvo tiesisko aizsardzību. Mēs ceram, ka šajā jautājumā jūs gūsit panākumus. Starp citu, tā kā jūs to pieminējāt, Dalli kungs, es gribētu pajautāt, vai jūs jau zināt kādus konkrētus termiņus. Tāpat mēs sagaidām, ka jūs izveidosit jaunu, īpaši Eiropai paredzētu veidlapu, lai šī kolektīvā tiesiskā aizsardzība nebūtu saistīta ar pārāk labi zināmajām ASV sistēmas tendencēm, lai mēs varētu piedāvāt ko tādu, kas der visiem, tādu, kas vienas intereses nenostāda pretrunā ar citām.
<P>
Es vēlos apsveikt savu kolēģi Hedh kundzi par viņas izsmeļošo ziņojumu. Īpašu uzmanību gribu vērst uz to, ka savā ziņojumā viņa ir pareizi uzsvērusi patērētāju izglītošanas nozīmi, kas ir ļoti svarīga un kurai jāturpinās visu dzīvi, jo, ņemot vērā to, cik ātri mainās preces un tirgus spēki kļūst aizvien sarežģītāki, izglītība attiecas ne tikai uz maziem bērniem, bet arī patērētājiem.
<P>
(Priekšsēdētājs pārtrauca runātāju)
<P>
Nobeigumā vēlos tikai pateikt to, ka visi šie rādītāji un rezultātu apkopojumi ir ļoti labi - un to saka bijušais statistiķis un ekonomists -, bet tie nespēj aizstāt politisko gribu, kurai patiešām vajadzētu mudināt mūs rīkoties.
<SPEAKER ID="019" NAME="Heide Rühle" LANGUAGE="DE">
Priekšsēdētāja kungs, es gribētu paturpināt to, ko sākumā teica Barnier kungs par iekšējā tirgus lielo nozīmi pašreizējos krīzes apstākļos. Jau atkal tas ir ļoti skaidri pierādījies. Tomēr iekšējam tirgum acīmredzami ir nepieciešama pilsoņu uzticība. Tikai tādā gadījumā tas darbosies pareizi. Daudzos līmeņos šīs uzticības joprojām trūkst. Debatēs, kas notiek mūsu valstīs, mēs, Parlamenta deputāti, ļoti bieži pamanām, ka šīs bailes no iekšējā tirgus joprojām ir ļoti izplatītas plašā sabiedrībā un ka tādi jautājumi kā protekcionisms arī diemžēl ir aktuāli, jo gan valdības ierosina šādas lietas apspriešanai, gan arī tās atbalsta daudzi pilsoņi. Tāpēc vēl jo svarīgāk ir darīt visu iespējamo Parlamentā, lai radītu lielāku uzticību iekšējam tirgum. Lai to panāktu, pats galvenais, protams, ir patērētāju politika. Patērētāju politika, kas nodrošina augstu patērētāju aizsardzības līmeni, var paaugstināt un saglabāt cilvēku uzticību iekšējam tirgum. Tāpēc šajā jomā mums jāstrādā pastiprināti.
<P>
Es atzinīgi vērtēju to, ka šodien ir ieradušies abi komisāri. Jūs, protams, zināt, ka arī mūsu grupa kritiski raudzījās uz to, ka vairs nav tikai viena komisāra, kas atbild par patērētāju politiku, jo signāls, ko raidīja Kuneva kundze, bija ļoti pozitīvs. Tāpēc mēs esam gandarīti par jūsu ļoti skaidri pausto apņemšanos sadarboties šajā jomā. Mūs uztrauca arī tas, ka, dalot atbildību starp dažādiem komisāriem, patērētāju aizsardzība galu galā saņems nepietiekamu uzmanību. Tomēr es ceru, ka šis nav tikai vienreizējs gadījums un ka šajā jomā jūs ar mums ļoti cieši sadarbosities, jo mums ir daži ļoti svarīgi risināmi jautājumi, piemēram, vēl nav noslēgušās debates par kolektīvo prasību tiesībām un kolektīvo tiesisko aizsardzību, un šajā sakarā ir jārīkojas. Protams, tam būs ļoti liela nozīme arī pilsoņu uzticības paaugstināšanā.
<P>
Mums vajag vairāk instrumentu, kas norādītu uz to, ka pilsoņi iekšējā tirgū ir aizsargāti. Šeit ļoti svarīgs instruments ir SOLVIT. Tāpēc mēs pilnībā atbalstām Buşoi kunga ziņojumu. SOLVIT, kas dod iespēju rast risinājumu ārpus tiesas, rada uzticību iekšējam tirgum un sniedz patērētājiem labākas zināšanas par iekšējo tirgu, un tieši šādas rīcības ļoti bieži pietrūkst no dalībvalstu iestāžu puses. Šajā ziņā SOLVIT var sniegt svarīgu un būtisku ieguldījumu. Šogad es esmu budžeta referente, un varu apliecināt Dalli kungam, ka lielu uzmanību pievērsīsim budžeta jautājumiem un resursu sadalei patērētāju politikas jomā. Mēs jau esam griezušies pie mūsu Budžeta komitejas un uzsvēruši, ka, protams, vēlamies, lai finansējums tiktu piešķirts arī turpmāk un lai tiktu izmantoti atbilstoši līdzekļi. Šajā sakarā jūs varat rēķināties ar mūsu atbalstu.
<P>
Rezumējot vēlreiz, es uzskatu, ka visā visumā šie ziņojumi dod ļoti svarīgu un ļoti pozitīvu signālu. Kaut arī mēs tos atbalstām, ir viens punkts, uz ko raugāmies kritiski. Tas attiecas uz iekšējā tirgus pārbaudi, kas, mūsuprāt, ir diezgan vienpusēja. Ja gribam pārbaudīt direktīvas, tās jāpārbauda no dažādiem viedokļiem. Šeit ļoti svarīga ir ilgtspēja, kā arī sociālie jautājumi. Pārbaude, ja tāda jāveic, nedrīkst koncentrēties tikai uz vienu vienīgu iekšējā tirgus aspektu. Tai jābūt visaptverošai. Šajā sakarā pienācīga uzmanība jāvelta arī subsidiaritātes jautājumam. Tāpēc mēs uzskatām, ka vienpusējā koncentrēšanās uz iekšējā tirgus pārbaudi nav pieņemama. Tomēr principā mēs atbalstām referenta pieeju, arī to, kas attiecas uz iekšējā tirgus pārbaudi, un balsosim "par” šo ziņojumu.
<SPEAKER ID="020" NAME="Adam Bielan" LANGUAGE="PL">
Priekšsēdētāja kungs, kopējais tirgus balstās uz četrām brīvībām - personu brīvu pārvietošanos un preču, kapitāla un pakalpojumu brīvu apriti -, un tā veidošanas process joprojām nav noslēdzies, īpaši attiecībā uz ceturto brīvību - pakalpojumu brīvu apriti, un mums vēl ir ļoti daudz darāmā. Tas ir ārkārtīgi svarīgs process, jo īpaši gausās ekonomiskās attīstības laikā, ņemot vērā ekonomisko krīzi, ar ko saskaramies Eiropā. Patiešām, tieši šajā laikā, kad palēninās ekonomiskās attīstības tempi, mums vajadzētu runāt par kopējā tirgus priekšrocībām, un varbūt tad mēs piedzīvosim to politisko gribu, uz ko aicināja Rochefort kungs.
<P>
Šā iemesla dēļ es vēlos apsveikt Eiropas Parlamenta Prezidiju par to, ka tas izprot šā jautājuma nozīmi un debates par šiem trim ziņojumiem šajā Parlamenta sēdē ir nolēmis izvirzīt par prioritāti. Pateicība un sveicieni arī Harbour kungam, Iekšējā tirgus un patērētāju aizsardzības komitejas priekšsēdētājam, par efektīvo darbu šajā jomā. Vēlos apsveikt arī visus trīs referentus par šiem tik svarīgajiem ziņojumiem. Tomēr es nevaru nepamanīt kādu absurdu lietu. Šodien plenārsēdē mēs apspriežam Thun kundzes ziņojumu - lielisku ziņojumu, starp citu -, bet tas ir ziņojums par iekšējā tirgus rezultātu apkopojumu par 2008. gadu. Bet pirms dažām dienām Komisija publicēja iekšējā tirgus rezultātu apkopojumu par 2009. gadu. Es domāju, ka tas ir vēl viens iemesls tam, kāpēc visus četrus svarīgos ziņojumus par iekšējā tirgus uzraudzību Komisijai turpmāk vajadzētu publicēt vienlaicīgi. Galu galā iekšējā tirgus rezultātu apkopojums, patēriņa tirgus rezultātu apkopojums, SOLVIT ziņojums un dienests "Iedzīvotāju ceļvedis” patiesībā attiecas uz vienu un to pašu lietu, un mums tos vajadzētu saņemt vienlaicīgi.
<P>
Nobeigumā vēlos izteikt atbalstu abiem galvenajiem priekšlikumiem, kas ietverti Thun kundzes ziņojumā. Es pilnībā atbalstu gan priekšlikumu organizēt ikgadēju iekšējā tirgus forumu, gan arī - kas ir vēl svarīgāk - priekšlikumu par obligāto testu, "iekšējā tirgus testu” attiecībā uz visiem turpmākajiem Eiropas Komisijas priekšlikumiem.
<SPEAKER ID="021" NAME="Kyriacos Triantaphyllides" LANGUAGE="EL">
Priekšsēdētāja kungs, šobrīd valda uzskats, ko pauž Lisabonas līgums un pašas Komisijas nostāja, ka patērētāju aizsardzības politikas uzmanības centrā jābūt tāda veselīga tirgus modeļa nodrošināšanai, kur patērētāji var darboties droši un ar pārliecību.
<P>
Šīs loģikas pamatā ir ideja, ka, ja patērētāji tirgū jutīsies ērti un pārliecināti un tiks veicināta pārrobežu tirdzniecība, pieaugs konkurētspēja un patērētājiem būs plašāka preču un pakalpojumu izvēle par konkurētspējīgākām cenām.
<P>
Mēs nepiekrītam šai nostājai un viedoklim, ka galvenais konkurētspējas un pilsoņu labklājības nosacījums ir efektīvāks un elastīgāks patēriņa tirgus. Ekonomiskā krīze pierāda, ka mums būtu jārīkojas atbilstoši konkrētiem apstākļiem katrā valstī, nevis dogmatiski jāpiemēro vienots standarts - absolūta konkurence. Mēs uzskatām, ka konkurētspēja nav saistīta ar pilsoņu labklājību, jo parasti tā darbojas uzņēmumu labā, ņemot vērā to, ka līdz šim cenu pazemināšana kopumā acīmredzot nav devusi nekādu labumu patērētājiem.
<P>
Mēs vēlamies, lai nabadzīgāko iedzīvotāju grupu un visas sabiedrības labā tiktu nodrošināta pamata preču cenu kontrole. Vienīgā politika, kas var stiprināt patērētāju aizsardzību un paaugstināt tās līmeni, ir tā, kuras uzmanības centrā ir cilvēks un viņa labklājība, nevis konkurences palielināšana.
<P>
Līdz ar to mēs atbalstām rezultātu apkopojumu, kurā tiek fiksēta un izvērtēta Eiropas patērētāju apmierinātība attiecībā uz netraucētu tirgus darbību, bet, no otras puses, mēs nedrīkstam novirzīties no paša galvenā mērķa, kas nav nekas cits kā uz cilvēkiem orientēts iekšējais tirgus, kura epicentrā ir cilvēku labklājība, nevis skaitļi. Patēriņa tirgus rezultātu apkopojumu mēs uztveram kā instrumentu patērētāju apmierinātības līmeņa fiksēšanai noteiktā formā un konkrētā laikā. Tomēr šis izvērtējums un šie dati paši par sevi nevar nodrošināt lielāku labklājību pilsoņiem gluži vienkārši tāpēc, ka tie acīmredzot cels patērētāju pašapziņu un uzlabos to drošību.
<P>
Turklāt ikviena izvērtējuma pamatā jābūt skaitļos izsakāmiem sociāliem mērķiem. Mēs norādām arī uz to, ka, tā kā rezultātu apkopojuma galvenais mērķis ir fiksēt patērētāju sūdzības, īpaša uzmanība būtu jāpievērš veicamajiem spekulācijas novēršanas pasākumiem.
<SPEAKER ID="022" NAME="Oreste Rossi" LANGUAGE="IT">
Priekšsēdētāja kungs, dāmas un kungi, šodien mēs apspriežam trīs instrumentus attiecībā uz patērētāju veselību un aizsardzību, kurus esam jau atbalstījuši komitejā un kurus atbalstīsim arī plenārsēdē.
<P>
Mēs esam to pilsoņu pusē, kuri pārāk bieži cieš no Eiropas iestāžu pieņemtajiem lēmumiem. Šeit es domāju par Eiropas Cilvēktiesību tiesas pieņemto lēmumu aizliegt izvietot krucifiksus, nespēju efektīvi risināt nelegālās imigrācijas problēmu, nebeidzamo ļaužu straumi no trešām valstīm, kas atņem darbu mūsu pilsoņiem, atturēšanos sniegt atbilstošu informāciju patērētājiem par to, ko tie pērk vai no kurienes nāk pārtikas produkti.
<P>
Hedh ziņojumā liela nozīme ir piešķirta tam, ko domā Eiropas pilsoņi, kuri ar iekšējā tirgus priekšrocībām un trūkumiem saskaras katru dienu, un uzsvērts gudrais lēmums 2007. gadā iecelt patērētāju lietu komisāru. Ziņojumā ir arī norādīta nepieciešamība saskaņot dalībvalstu, kā arī trešo valstu uzraudzības un kontroles struktūras.
<P>
Thun Und Hohenstein ziņojumā ir kritizēta zināma nostāja, kas pieņemta agrāk, un izteikts aicinājums dalīt atbildību starp dalībvalstīm un Komisiju.
<P>
Buşoi ziņojums attiecas uz SOLVIT tīklu, ko izveidojusi Eiropas Komisija, lai pilsoņiem un uzņēmumiem bez maksas palīdzētu īstenot savas tiesības Eiropas Savienībā, jo īpaši strīdu gadījumos. Tajā ir arī kritizētas dažas tīkla darbības nepilnības un ieteikts sniegt labāku informāciju pilsoņiem un uzņēmumiem, kuri bieži vien par šādu struktūru neko nezina. Mūsu kā likumdevēju uzmanības centrā jābūt pilsoņiem un patērētājiem.
<SPEAKER ID="023" NAME="Angelika Werthmann" AFFILIATION="NI">
(DE) Priekšsēdētāja kungs, dāmas un kungi, SOLVIT var būtiski veicināt un tam jāveicina lielāka pārredzamība cilvēktiesību un pilsoņa tiesību īstenošanā un aizstāvēšanā iekšējā tirgū. SOLVIT problēmu risināšanas tiešsaistes tīkla pamatā ir pragmatiska pieeja, kas bez milzīga birokrātijas sloga dos labumu gan pilsoņiem, gan arī uzņēmumiem.
<P>
Tomēr 2009. gada ziņojumā parādās arī tas, ka gandrīz 40 % jautājumu, ko uzdevuši pilsoņi, attiecas uz uzturēšanās noteikumiem citā ES valstī. Šeit rodas jautājums, vai uzturēšanās tiesības joprojām nav pārredzami īstenotas.
<SPEAKER ID="024" NAME="Tiziano Motti" AFFILIATION="PPE">
(IT) Priekšsēdētāja kungs, dāmas un kungi, šodien mēs balsosim par pašiniciatīvas ziņojumu par patērētāju aizsardzību, ļoti svarīgu instrumentu, un cita starpā man jāpateicas referentei Hedh kundzei un pārējiem referentiem par lielisko atmosfēru, kādā mēs spējām sadarboties.
<P>
Par daudziem jautājumiem mūsu uzskati pilnībā sakrita, bet pie citiem, es ceru, mēs turpināsim strādāt, jo īpaši pie Eiropas Komisijas atbalstītā patēriņa tirgus rezultātu kopsavilkuma, ļoti svarīga instrumenta, kas, manuprāt, tomēr vēl nenodrošina standartizētus datus, lai cilvēki varētu pieņemt skaidrus lēmumus. Ja mēs būtu uzņēmums un par savu nākotni lemtu, pamatojoties uz neprecīziem datiem, mēs bankrotētu. Tāpēc es ceru, ka nākotnē mēs varēsim izveidot tādu datubāzi, kas ļaus cilvēkiem pieņemt skaidrus lēmumus.
<P>
Mums jāņem vērā, tostarp šajā ziņojumā, arī lielais slogs patērētājiem, bet, pēc manām un grupas domām, nākotnē ir vajadzīgs labāks līdzsvars, jo Eiropas pilsoņi nav tikai patērētāji, bet arī darba ņēmēji uzņēmumos, kas darbojas iekšējā tirgū. Tāpēc mums vienmēr jāņem vērā līdzsvars, kas nepieciešams starp tiem, kas nodrošina preces un pakalpojumus, un pašiem patērētājiem, jo tas ir mūsu mērķis.
<P>
Zinošs patērētājs ir brīvs patērētājs, tāpēc ikviena iniciatīva sniegt papildu informāciju ir apsveicama, bet mēs teicām "nē” skolu programmām, jo nedrīkstam izdarīt izvēli patērētāja vietā, un mēs uzskatām, ka, runājot par patērētāju izglītošanu, vecākiem jābūt pirmajiem, pie kuriem vēršas viņu bērni. Turklāt vecāki kontrolē arī savu bērnu patēriņu, īpaši tad, kad tie vēl ir mazi.
<P>
Attiecībā uz pieaugušajiem tā ir taisnība, ka, izmantojot attiecīgos tiesiskos līdzekļus, patērētājiem reizēm ir grūti sevi aizstāvēt, tāpēc mēs atbalstām ārpustiesas aizsardzību, tomēr uzskatām, ka vajadzētu pielikt lielākas pūles, jo īpaši krīzes laikā, lai liktu darboties tam, kas jau pastāv, nevis censtos palielināt patērētāju ombudu skaitu.
<P>
Nobeigumā vēlos pieminēt valsts pārvaldes sniegtos pakalpojumus. Man žēl, ka pienācīga uzmanība nav veltīta tam, ka arī valsts pārvalde, pašvaldības, organizācijas, provinces un pat valstis ir atsauces punkts patērētājam. Es ceru, ka nākotnē mēs spēsim izdarīt vairāk, jo patērētāji jāpasargā arī no neapmierinoši sniegtiem valsts pārvaldes pakalpojumiem.
<SPEAKER ID="025" NAME="Liem Hoang Ngoc" AFFILIATION="S&amp;D">
(FR) Priekšsēdētāja kungs, priekšsēdētājas kundze, es pateicos Thun Und Hohenstein kundzei par rūpīgo darbu un kvalitatīvo ziņojumu.
<P>
Kā Eiropas Parlamenta sociālistu un demokrātu progresīvās alianses grupas ēnu referents es priecājos, ka Iekšējā tirgus un patērētāju aizsardzības komitejas balsojuma rezultātā galīgajā ziņojumā varēja iekļaut vairākas idejas, kuras mēs tajā gribējām redzēt.
<P>
Pirmā ir nepieciešamība pieņemt kvalitatīvāku pieeju attiecībā uz iekšējā tirgus rezultātu apkopojuma īstenošanu, lai varētu atklāt iemeslus tam, kāpēc nav veikta tiesību aktu transponēšana. Mēs pienācīgi novērtējam statistikas datu lietderību un spiedienu saistībā ar ES labo un slikto studentu izvirzīšanu priekšplānā, bet, pēc mūsu domām, Komisijai vajadzētu būt aktīvākai un censties šo rezultātu apkopojumu padarīt par instrumentu, kas paredzēts tam, lai izprastu dalībvalstu grūtības transponēšanas procesā. Vēl jo vairāk tāpēc, ka mēs visi zinām, ka reizēm transponēšana nav veikta nevis dalībvalstu vainas, bet gan transponējamo Eiropas tiesību aktu viduvējās kvalitātes dēļ.
<P>
Otrs aspekts, kuram es pievērsos, ir vajadzība stiprināt dialogu starp Komisiju un dalībvalstīm visā transponēšanai paredzētajā laikposmā. Jo vairāk informācijas apmaiņas pasākumu notiks iepriekšējos posmos, jo lielāka būs iespēja novērst risku, ka tiesību akti netiks transponēti vispār vai tiks transponēti nepareizi.
<P>
Tomēr ziņojumā ir arī viena problēma. Tā saistīta ar 10. punktu, kas Thun Und Hohenstein kundzes ziņojuma projektā sākotnēji nebija ietverts. Šajā punktā tiek ierosināts izveidot iekšējā tirgus testu attiecībā uz visiem jaunajiem tiesību aktu priekšlikumiem. Mēs esam kategoriski pret to, jo šāds tests mums šķiet labākajā gadījumā bezjēdzīgs, bet sliktākajā - bīstams.
<P>
Patiešām, visi iekšējā tirgus šķēršļi jau tiek pārbaudīti, kad Eiropas Komisija veic katra jaunā tiesību akta priekšlikuma ietekmes pētījumu. Mēs negribam, lai šis iekšējā tirgus tests tiktu izmantots par ieganstu progresa mazināšanai sociālajā vai vides jomā. Šādā gadījumā mēs tam nevaram piekrist.
<SPEAKER ID="026" NAME="Jürgen Creutzmann" AFFILIATION="ALDE">
(DE) Priekšsēdētāja kungs, komisār Barnier, komisār Dalli, tas, ka šodien mēs apspriežam trīs patstāvīgos ziņojumus par patērētāju aizsardzību un iekšējo tirgu, norāda uz to, ka par spīti visiem mūsu panākumiem šajās jomās vēl daudz kas ir jāuzlabo. Protams, caurmērā iekšējā tirgus direktīvu transponēšana dalībvalstīs ir ievērojami uzlabojusies, bet septiņas dalībvalstis nav sasniegušas Komisijas noteikto mērķi netransponēto iekšējā tirgus direktīvu īpatsvaru samazināt līdz 1 %.
<P>
Tomēr galvenā problēma ir vairāk saistīta ar ES tiesību aktu piemērošanu, nevis transponēšanu. Tātad, ja dalībvalsts ir pārkāpusi Līgumu, paiet vidēji 18 mēneši - joprojām pārāk ilgs laiks -, līdz tā izpilda Eiropas Kopienu Tiesas spriedumu. Tas izriet no pašreizējā iekšējā tirgus rezultātu apkopojuma, un Eiropas Liberāļu un demokrātu apvienības grupa to uzskata par nepieņemamu. Šī nepilnība radīs problēmas pilsoņiem un jo īpaši maziem un vidējiem uzņēmumiem, kas paļaujas uz harmonizētiem noteikumiem iekšējā tirgū, bet, ja tie grib darboties ārvalstīs, tad sastopas ar negaidītiem, laikietilpīgiem un birokrātiskiem šķēršļiem.
<P>
Tāpēc ir svarīgi turpināt attīstīt SOLVIT. Tas ir problēmu risināšanas tiešsaistes tīkls, kurā sadarbojas dalībvalstis, lai pragmatiski atrisinātu problēmas, kas radušās, valsts iestādēm nepareizi piemērojot iekšējā tirgus noteikumus. Visām dalībvalstīm galu galā jānodrošina finanšu resursi un atbilstoši apmācīts personāls SOLVIT centriem. ALDE grupa nopietni pieprasa popularizēt SOLVIT dalībvalstīs, lai veicinātu to preču un pakalpojumu pārrobežu tirdzniecību. Šim nolūkam attiecīgo apvienību iesaistīšana plaša apmēra informācijas kampaņās ir tikpat nepieciešama kā vienots, viegli saprotams un viegli atrodams interneta portāls visa veida sūdzību iesniegšanai.
<SPEAKER ID="027" NAME="Malcolm Harbour" AFFILIATION="ECR">
Priekšsēdētāja kungs, man kā Iekšējā tirgus un patērētāju aizsardzības komitejas priekšsēdētājam ir liels prieks, pirmkārt, pateikt to, ka mēs visi ļoti augstu novērtējam komisāra Barnier un komisāra Dalli klātbūtni šeit, kā jau to norādīja vairāki mani kolēģi, un, otrkārt, atzīmēt, ka, manuprāt, šis ir liels notikums Parlamentam.
<P>
Mums ir viena komiteja, kas ir apvienojusi trīs patstāvīgos ziņojumus, kuru uzmanības centrā ir galveno juridisko instrumentu uzraudzība un īstenošana, un, kā jau jūs, komisār Barnier, teicāt, jūsu panākumi tiks daļēji vērtēti nevis pēc ierosināto tiesību aktu priekšlikumu skaita, bet gan pēc tā, cik labi tie darbojas.
<P>
Es domāju, ka šī ir patiešām būtiska norise, kurā jāiesaistās visām šā Parlamenta komitejām. Īpaši vēlos pateikties visiem komitejas koordinatoriem, kuri strādāja kopā ar mani, lai šis darbs virzītos uz priekšu, kā arī, lai iesaistītu dalībvalstu parlamentus un lai organizētu dalībvalstu parlamentu forumus.
<P>
Kā norādīja abi komisāri, es ļoti ceru, ka mums būs plašāks iekšējā tirgus forums, bet mēs gribētu jūsu ziņojumus redzēt kopā, lai tas varētu kļūt par ikgadēju notikumu Parlamentā šajā patiešām svarīgajā jomā.
<P>
Raugoties uz priekšlikumu "ES 2020” stratēģijai, es domāju, ka ir svarīgi norādīt, ka vienotā tirgus izveide tagad ir pazemināta līdz trūkstošo posmu aizpildīšanas un tīklu pabeigšanas līmenim. Es ceru, visi mani kolēģi piekrīt, ka tas ir absolūti nepieņemami. "ES 2020” iniciatīvā dalībvalstis tiek aicinātas dot ieguldījumu, un mēs dzirdējām, ka referenti (kuriem es ļoti pateicos par ziņojumiem) teica, ka dalībvalstīm jādod ieguldījums vienotā tirgus izveidē.
<P>
Tai jābūt vadošai iniciatīvai, nevis pazeminātai līdz tādam līmenim kā "ES 2020” iniciatīva, un es ceru, ka jūs abi mums palīdzēsiet nodrošināt to, lai tuvāko nedēļu laikā tas tā arī notiktu.
<SPEAKER ID="028" NAME="Trevor Colman" AFFILIATION="EFD">
Priekšsēdētāja kungs, šis būs šā rīta pirmais pretējais viedoklis: šie ziņojumi pilnībā atbalsta ES patērētāju aizsardzības tiesību aktu īstenošanu dalībvalstīs un tirgus integrācijas procesa pārraudzību, par ko tiks ziņots gada pārskatā.
<P>
Viens no galvenajiem ieteikumiem ir izveidot patēriņa tirgus rezultātu apkopojumu attiecībā uz tādiem jautājumiem kā sūdzības, cenas, apmierinātība, piegādātāju maiņa un drošība, kā arī veselu virkni citu ilgtermiņa rādītāju. Komisija plāno veikt padziļinātu visu to problemātisko nozaru analīzi, kas minētas patēriņa tirgus rezultātu apkopojumā.
<P>
Šis birokrātiskais savstarpēji saistītu izpildes prasību un nebeidzamas regulēšanas tīkls mazo uzņēmumu mazumtirdzniecībai Lielbritānijā nodarīs to pašu, ko kopējā zivsaimniecības politika ir nodarījusi Lielbritānijas zvejniecības nozarei: tas to nogalinās.
<P>
Un atkal mazais uzņēmējs kļūst par birokrātijas un pārmērīgas regulēšanas mērķi un cieš no tā. Lai cik labi domāti ir šie priekšlikumi - un es esmu pārliecināts, ka tādi tie arī ir -, tomēr šis atkal ir ES risinājums, kas izmisīgi meklē kādu problēmu.
<SPEAKER ID="029" NAME="Andreas Schwab" AFFILIATION="PPE">
(DE) Priekšsēdētāja kungs, komisār, es pilnībā piekrītu loģiskajam viedoklim, ko pauda mani kolēģi, izņemot pēdējo runātāju, tāpēc gribu uzreiz pievērsties svarīgākajiem jautājumiem.
<P>
Von Thun kundzes ziņojums ir ļoti veiksmīgs piemērs tam, kā mēs kā Eiropas Parlaments varam paust savu nopietno apņemšanos patiešām īstenot to, par ko esam izlēmuši kopā ar Padomi, un šī īstenošana ir dalībvalstu uzdevums. Tāpēc tuvāko gadu laikā mums kā Eiropas Parlamentam kopā ar Komisiju lielāka uzmanība jāvelta tam, lai šī īstenošana būtu patiešām veiksmīga.
<P>
Otra lieta, ko parāda šis ziņojums, ir tā, ka dalījums, kādu acīmredzot vēlas sociālisti, proti, ka viņi paši atbild par labajiem darbiem, patērētāju aizsardzību un darba ņēmēju aizsardzību, kamēr Komisija kontrolē iekšējo tirgu, nav iespējams.
<P>
Tāpēc mūsu prasība, kas ziņojumā iekļauta kopā ar iekšējā tirgus testu, ir tāda, ka mums jāapvieno visi būtiskie elementi, ko mēs augstu vērtējam iekšējā tirgū, ko vēlas patērētāji un kas ir vajadzīgi uzņēmumiem, un jādod skaidrs novērtējums.
<P>
Mēs nevēlamies iedragāt darba ņēmēju tiesības, bet mēs gribam, lai šie darba ņēmēji varētu iegādāties arī tādas preces, ko tie uzskata par vērtīgām. Mēs nevēlamies radīt problēmas sociālajām struktūrām dalībvalstīs, bet mēs gribam, lai šīs sociālās struktūras pielāgojas nākotnes prasībām. Tam nepieciešams līdzsvars, kas Parlamentam jāatrod kopā ar Komisiju. Nedrīkst būt tā, ka Komisija ir atbildīga par problēmām, kamēr Parlaments sola darīt labus darbus.
<P>
Otrkārt, Hedh kundzes ziņojums, kuru, tāpat kā visus ziņojumus, par kuriem mēs šeit debatējam, ir lieliski papildinājuši ēnu referenti, parāda to, ka patērētāju uzticībai mums jāpiešķir tikpat liela nozīme kā uzņēmēju uzticībai. Tas būs nākotnes uzdevums, ko varēs izpildīt tikai tādā gadījumā, ja iekšējā tirgus mērķim piešķirsim ilgtermiņa prioritāti, ja pārtrauksim šķelšanos atsevišķos ģenerāldirektorātos un dažādos politiskos virzienos un uz iekšējo tirgu faktiski raudzīsimies kā uz grandiozu Eiropas projekta mērķi, pret ko pēdējos gados esam izturējušies diezgan nevērīgi.
<P>
Komisāri, mani ir liels prieks, ka jūs abi šodien esat šeit un turpmākajos piecos gados šo stimulu ienesīsit arī Komisijā.
<SPEAKER ID="030" NAME="Catherine Stihler" AFFILIATION="S&amp;D">
Priekšsēdētāja kungs, es vēlos pateikties komisāriem un referentiem. Es biju SOLVIT ēnu referente, un savas Sociāldemokrātu grupas vārdā šim jautājumam arī vēlos pievērsties.
<P>
SOLVIT ir lieliska ideja, un, manuprāt, komisārs Dalli to rezumēja, sakot, ka tas viss ir saistīts ar cilvēkiem. Tā uzmanības centrā ir pilsoņi, un tas mēģina palīdzēt tiem, kas saskaras ar ES radītiem šķēršļiem un problēmām, lai tās atrisinātu 10 nedēļu laikā. Es zinu, ka daži cilvēki izvairās no idejas "es esmu no valdības, un esmu šeit, lai palīdzētu”, bet SOLVIT būtībā ir tīkls, kas aptver visas 27 dalībvalstis un ir izveidots, lai tieši to arī darītu - palīdzētu.
<P>
Es vēlos oficiāli izteikt atzinību visiem tiem, kas strādā dalībvalstu SOLVIT centros. Tikai pagājušajā gadā es tikos ar dažu cilvēku komandu, kas vada SOLVIT centru Apvienotajā Karalistē. Tas, kā darbojas SOLVIT centrs Apvienotajā Karalistē, ir paraugprakses piemērs, jo tajā tiek izmēģināts un izmantots SOLVIT+ modelis, vēl vairāk palīdzot uzņēmumiem un iedzīvotājiem, kas vēršas pie tā ar problēmu. Šī komanda ir iekļauta Uzņēmējdarbības un rūpniecības departamenta Eiropas tiesiskā regulējuma nodaļā. Viens no maniem daudzajiem grozījumiem ir saistīts ar to, lai centri visās ES dalībvalstīs bez izņēmuma tiktu pienācīgi nodrošināti ar personālu.
<P>
Komisār Barnier, decembrī šajā plenārsēžu zālē es uzdevu jautājumu par SOLVIT, kad jūs bijāt šeit un pieminējāt to, ko mēs komitejā uzzinājām rudenī, proti, ka cilvēks, kas jūsu valstī valda SOLVIT centru, ir stažieris. Komitejas locekļi bija satriekti. Tāpat kā decembrī es gribu jautāt, vai šī situācija ir mainījusies. Ja šo informāciju jūs Parlamentam nevarat sniegt, lūdzu, noskaidrojiet to. Svarīgi, lai SOLVIT centros strādātu pietiekami daudz darbinieku.
<P>
Iekšējais tirgus atrodas mūsu atbildības centrā. Mūsu tiesību aktiem jābūt vieglāk saprotamiem un interpretējamiem dalībvalstīs, lai iekšējais tirgus varētu darboties netraucēti un patērētāji varētu baudīt priekšrocības, ko tiem sniedz labākā cena un augstākā kvalitāte.
<P>
Nobeigumā - kāpēc Eiropas Parlamentā netiek rīkota SOLVIT diena? Kāpēc visos mūsu vēlēšanu apgabalu biroju logos nav izkārti plakāti, kas reklamē SOLVIT? Ko mēs varam darīt, lai visus dalībvalstu politiķus un to politbirojus informētu par SOLVIT priekšrocībām? Es ceru, ka mēs turpināsim atbalstīt SOLVIT un palīdzēsim cilvēkiem, kuru intereses mēs šeit pārstāvam.
<SPEAKER ID="031" NAME="Morten Løkkegaard" AFFILIATION="ALDE">
(DA) Priekšsēdētāja kungs, es esmu ēnu referents ziņojumam par iekšējā tirgus rezultātu apkopojumu, tāpēc pievērsīšos šim jautājumam, un šajā ziņā šī ir priecīga diena. Šī ir diena, kad mēs visi spējam vienoties par to, ka šie rezultātu apkopojumi ir ārkārtīgi veiksmīgi. Tie ir veiksmīgi pašos pamatos, tāpēc, manuprāt, mēs varam tikai piekrist, ka tos vajadzētu vēl vairāk popularizēt. Man ir prieks arī par to, ka, šķiet, sociāldemokrāti ir sapratuši, ka balsošana pret to nekādā gadījumā nav laba doma. Runājot par slaveno testu, kas ierosināts ziņojumā, mēs Eiropas Liberāļu un demokrātu apvienības grupā šo priekšlikumu, protams, atbalstām un īsti nesaprotam šo nedaudz noraidošo attieksmi pret to. Tomēr mēs pie tā vēl varam atgriezties. Es tikai atzīmēšu - kopumā tas ir lieliski, ka citādi par šiem priekšlikumiem un ziņojumu ir panākta vispārēja vienošanās.
<P>
Es pievērsīšos dažām no, manuprāt, labajām lietām, kas iekļautas ziņojumā. Pirmkārt, mums ir izdevies vērst uzmanību uz vajadzību nodrošināt lielākas pilnvaras dalībvalstu pārvaldes struktūrām ne tikai valsts, bet arī reģionālā un vietējā līmenī. Es uzskatu, ka viena no problēmām saistībā ar rezultātu apkopojumu ir tā, ka joprojām nav pilnvaru, kas nepieciešamas, lai tas darbotos. Tāpēc ir labi, ka tas ir iekļauts ziņojumā.
<P>
Vēl viena laba lieta ir koncentrēšanās uz izpildi. SOLVIT centri ir saņēmuši daudz uzslavu, un es tām pilnībā pievienojos. Kā minēja iepriekšējā runātāja, mēs šeit Parlamentā faktiski varētu ierosināt SOLVIT dienu. Manuprāt, SOLVIT lielākā problēma šobrīd ir tā, ka tas nav pietiekami populārs. Patiešām, ir ļoti svarīgi, lai SOLVIT tiktu pievērsta daudz lielāka uzmanība, nekā tas notiek šobrīd, un no tā izriet mana pēdējā piezīme par to, ka šis ir jautājums par komunikāciju, kā tas ir skaidri norādīts ziņojumā. Mums patiešām vajadzētu skaļi runāt ar presi un pārējo sabiedrību un nodrošināt to, lai tādām jomām kā SOLVIT un rezultātu apkopojums tiktu veltīta lielāka uzmanība.
<P>
Kopumā savas grupas vārdā es gribētu teikt, ka esmu patiešām priecīgs, ka varu apliecināt pilnīgu atbalstu šim ziņojumam, un, protams, es ceru, ka Komisija un arī es ...
<P>
(Priekšsēdētājs pārtrauca runātāju)
<SPEAKER ID="032" NAME="Edvard Kožušník" AFFILIATION="ECR">
(CS) Priekšsēdētāja kungs, dāmas un kungi, vispirms es gribētu pateikt ko tādu, kas šajā zālē vēl nav izskanējis, - mums noteikti jāpateicas komisārei Kuneva. Tāpat kā visiem pārējiem deputātiem man ir prieks, ka abi komisāri šodien atrodas šeit - gan Dalli kungs, gan arī Barnier kungs, kurš pirms iecelšanas šajā amatā bija mūsu komitejas loceklis.
<P>
Es esmu personīgi ticies ar darbiniekiem, kas atbild par SOLVIT Čehijā. Jāatzīst, ka šī noteikti ir ļoti laba iespēja iekšējam tirgum, taču jāpiemin arī atšķirības dažādu valstu pieejā. Protams, ir svarīgi, lai šeit būtu pārrobežu elements, un es ceru, ka abi komisāri veicinās pārrobežu patēriņa tirgus atvēršanu un jo īpaši šķēršļu likvidēšanu dažādu valsts atbrīvojumu veidā un ka tādējādi patēriņa tirgus tiks pilnībā harmonizēts.
<P>
Es personiski domāju, ka pārrobežu tirgus atvēršana palielinās konkurenci un galu galā kalpos kā efektīvs instruments cīņai pret ekonomisko krīzi, ar ko šodien saskaramies.
<SPEAKER ID="033" NAME="Othmar Karas" AFFILIATION="PPE">
(DE) Priekšsēdētāja kungs, komisāri, dāmas un kungi, pieņemsim vēstījumu, ko savā runā mums pauda komisārs Barnier, un padarīsim iekšējo tirgu par savu draugu. Ja šo uzdevumu gribam uztvert nopietni, tad iekšējais tirgus mums jāpadara par vietējo. Ja iekšējo tirgu mēs padarīsim par vietējo, tad tā būs vieta, kur varēs dzīvot Eiropas Savienības pilsoņi. Mēs esam Eiropa. Vieta, kur dzīvot, un dzimtene ir pilnīgi atšķirīgas lietas.
<P>
Iekšējais tirgus vēl nav pabeigts. Tajā vēl var daudz ko uzlabot. Komisijai jānorāda uz visiem šķēršļiem un jāierosina pasākumi to likvidēšanai. Euro un iekšējais tirgus ir mūsu veiksmīgākā atbilde uz globalizācijas iekšējiem un ārējiem izaicinājumiem. Iekšējā tirgus spēks ir Eiropas pilsoņu kvalifikācija un mazie un vidējie uzņēmumi, kas veido 90 % no ekonomikas. Tāpēc visās dalībvalstīs pēc iespējas ātrāk ir jātransponē Mazās uzņēmējdarbības akts. Padarīsim šo aktu par iekšējā tirgus firmas zīmi. Tomēr 80 % Eiropas Savienības ekonomikas tiek finansēti no kredītlīdzekļiem un tikai 20 % - no kapitāla tirgus. Nosakot jaunu finanšu tirgus regulējumu, tas mums ir jāpatur prātā.
<P>
Mūsu trešais spēks ir konkurētspējīga eksporta ekonomika. Mums ir arī jāatrisina daži saspīlējumi. Tie ietver horizontālo pieeju pretstatā nozares interesēm, četras brīvības pretstatā dažādām sociālajām realitātēm, iemaņu neatbilstību, jo īpaši nodokļu, izglītības un pētniecības jomā, un vēl neīstenoto ilgtspējīgo sociālo tirgus ekonomiku. Mums ir vajadzīga vienas pieturas aģentūra, kas sniedz informāciju par uzņēmumu un patērētāju aizsardzību saistībā ar iekšējo tirgu.
<P>
Iekšējā tirgus forums un kopīgas debates par šiem trim ziņojumiem katru gadu vienā un tajā pašā dienā dos mums iespēju sev uzdot visus šos jautājumus un iekšējo tirgu padarīt par vietējo tirgu visiem pilsoņiem.
<SPEAKER ID="034" NAME="Bernadette Vergnaud" AFFILIATION="S&amp;D">
(FR) Priekšsēdētāja kungs, komisāri, dāmas un kungi, es priecājos par šo iespēju galveno debašu laikā runāt par šiem trim ziņojumiem, kas attiecas uz pilsoņu ikdienas dzīvi. Es arī vēlos apsveikt mūsu referentus par paveikto darbu un konkrētāk parunāt par SOLVIT tīklu.
<P>
Šis tīkls pastāv jau astoņus gadus, tas ir efektīvi atrisinājis daudzas problēmas, tomēr cilvēki par to neko nezina. Cik reižu man nav nācies cilvēkiem pieminēt šo tīklu, par kura esamību viņiem nav ne jausmas, kaut arī šis instruments varētu stiprināt tādas Eiropas tēlu, kas aizsargā savu pilsoņu tiesības.
<P>
Man jāatzīst - un es esmu ļoti priecīga, ka šeit ir Barnier kungs -, ka es saprotu to, ka manas valsts valdība šo tīklu tā īsti nepopularizē. Ja lietu skaits pieaugs, ar tām būs ļoti grūti tikt galā vienīgajai praktikantei, kas pašreiz, 2010. gadā, atbild par SOLVIT tīklu Francijā, valstī, kurā, jāatzīst, ir tikai 60 miljoni iedzīvotāju un kura pēc 2009. gadā iesniegto lietu skaita Eiropas Savienībā ir tikai otrajā vietā.
<P>
Patiešām, atrisināto lietu īpatsvars ir pārsteidzoši augsts, bet laika periods ir šausmīgi ilgs - vidēji 15 nedēļu līdz lietas izskatīšanai, kas ir piecas nedēļas vairāk par maksimāli pieļaujamo.
<P>
Tāpēc es aicinu Komisiju un dalībvalstis piešķirt reālus finanšu līdzekļus un cilvēkresursus un organizēt plašas informācijas kampaņas, kas īpaši paredzētas uzņēmumiem, kuri 2009. gadā neiesniedza vairāk lietu nekā 2004. gadā.
<SPEAKER ID="035" NAME="Olle Schmidt" AFFILIATION="ALDE">
(SV) Priekšsēdētāja kungs, komisāri, es vēlos pateikties attiecīgajiem referentiem par konstruktīvo darbu. Neraugoties uz saviem trūkumiem, ES iekšējais tirgus darbojas ļoti veiksmīgi, un man ir grūti saprast Colman kunga kritiku. Iekšējā tirgus mērķis ir nodrošināt patērētājiem plašu augstas kvalitātes preču un pakalpojumu klāstu par labu cenu, vienlaicīgi garantējot labu patērētāju aizsardzības līmeni. Tāpēc es domāju, ka mums jāstrādā pie patērētāju tiesību pilnīgas saskaņošanas ar augstu aizsardzības līmeni, lai patērētāji patiešām varētu izmantot iekšējā tirgus priekšrocības. Pieaugot pārrobežu tirdzniecības un elektroniskās tirdzniecības apjomam, tas ir īpaši svarīgi.
<P>
Esmu pārliecināts, ka kolektīvā prasība varētu būt efektīvs veids, kā stiprināt Eiropas patērētājus, pamatojoties nevis uz Amerikas, bet gan Eiropas modeli. Tāpēc mums jāpārtrauc vilcināšanās un beidzot jāķeras pie darba. Esmu priecīgs, ka komisārs Dalli to jau ir sācis.
<P>
Mēs visi zinām, ka mūsdienās lielākā daļa darba vietu tiek radītas pakalpojumu nozarē. Tāpēc ir svarīgi, lai Eiropas Savienībai būtu patiesi eiropeiska pakalpojumu nozare, kur uzņēmēji un patērētāji var brīvi darboties ne tikai savas valsts mērogā, bet arī iekšējā tirgū. Mums nepieciešams funkcionējošs tirgus veselības aprūpes pakalpojumu jomā. Tā rezultātā uzlabosies aprūpe, būs lielāka izvēles brīvība un samazināsies gaidīšanas laiks. Šobrīd situācija gandrīz nemaz netiek kontrolēta, un es paļaujos uz komisāru Dalli, ka viņš šo jautājumu risinās.
<P>
Vēl viena joma, kurai jāvelta vairāk uzmanības un kurā, kā mēs zinām, joprojām pastāv problēmas, ir finanšu pakalpojumi. Tāpēc mums ir nepieciešami skaidri un efektīvi noteikumi, jo īpaši ņemot vērā finanšu satricinājumus, un šim izaicinājumam stāsies pretī komisārs Barnier. Samērīgi, pamatoti un adekvāti noteikumi nāks par labu patērētājiem.
<SPEAKER ID="036" NAME="Jacek Olgierd Kurski" AFFILIATION="ECR">
(PL) Tas ir labi, ka Parlaments ir sagatavojis ziņojumu par SOLVIT, kas ietver ierosinājumus Eiropas Komisijai un dalībvalstīm.
<P>
Kamēr ziņojums vēl tika izskatīts komitejā, es kā tā ēnu referents Eiropas Konservatīvo un reformistu grupas vārdā uzsvēru, cik svarīgi ir popularizēt SOLVIT ES iedzīvotāju vidū, sevišķi to, kādas iespējas tas dod pilsoņiem un īpaši uzņēmumiem īstenot savas tiesības. Mēs visi droši vien piekrītam, ka nepieciešams rīkot informācijas kampaņu, kurā tiktu popularizēts SOLVIT tīkls kā alternatīvs strīdu risināšanas mehānisms. Tas jādara tādēļ, lai informācija par SOLVIT sasniegtu ieinteresētās puses. Šeit ārkārtīgi liela nozīme ir internetam, tāpēc būtu labi, ja Komisija uzklausītu Parlamenta ierosinājumus un sāktu veidot kopīgu interneta adresi ar domēna vārdu solvit.eu visiem dalībvalstu SOLVIT centriem un dalībvalstis, kas līdz šim to vēl nav izdarījušas, izveidotu tīmekļa vietnes ar attiecīgās valsts domēnu, kas būtu saistītas ar Eiropas SOLVIT portālu.
<P>
Protams, ar popularizēšanu vien nepietiek. Svarīgi ir arī paaugstināt dalībvalstu SOLVIT centru efektivitāti, nodrošinot tiem kompetentus ierēdņus un subsidējot SOLVIT Eiropas līmenī.
<SPEAKER ID="037" NAME="Sławomir Witold Nitras" AFFILIATION="PPE">
(PL) Es no sirds apsveicu visus referentus, jo ziņojumiem, par kuriem viņi atbild, ir divas ļoti svarīgas iezīmes. Pirmkārt, tie faktiski ļoti konsekventi aizstāv iekšējo tirgu, gan norādot uz trūkumiem tā pārredzamībā, tomēr vienlaicīgi ļoti konsekventi to aizstāvot. Otra lieliska šo ziņojumu īpašība ir tā, ka visi tos ir pieņēmuši. Šeit es runāju par situāciju, kurā viss Eiropas Parlaments, arī tie deputāti, kas pret brīvo tirgu ir noskaņoti ļoti skeptiski, kopumā aizstāv iekšējo tirgu un tā vērtības - šī ir lieliska šo ziņojumu īpašība.
<P>
Es gribētu pievērst uzmanību vairākiem konkrētiem jautājumiem. Runājot par SOLVIT, mēs saskaramies ar paradoksālu situāciju, ko pieminēja Kurski kungs, kad instruments, kas paredzēts, lai šīs atšķirības izlīdzinātu, dažādās valstīs darbojas ar atšķirīgu efektivitātes līmeni. Manuprāt, šeit ir nepieciešama zināma koordinēšana, jo tai jābūt konsekventai sistēmai, kas darbojas ne tikai labi, bet arī vienādi visās vietās. Thun kundzes ziņojumā ir ietverts ļoti svarīgs ierosinājums, ka Komisijai ir jāatrod iespēja, kā galu galā izstrādāt tādu modeli, lai nodrošinātu to, ka neviens no mūsu pieņemtajiem tiesību aktiem nav pretrunā ar brīvā iekšējā tirgus nosacījumiem. Tas šķiet ārkārtīgi svarīgs jautājums šajā ziņojumā. Ja mums izdosies izveidot šādu mehānismu, mums vairs arī nevajadzēs raizēties par jaunā tirgus nākotni.
<SPEAKER ID="038" NAME="Barbara Weiler" AFFILIATION="S&amp;D">
(DE) Priekšsēdētāja kungs, komisāri, dāmas un kungi, šā rīta kopīgās debates un visu trīs ziņojumu augstā kvalitāte apliecina to, cik liela prioritāte ir piešķirta iekšējam tirgum un patērētāju politikai Eiropā. Es vēlos pateikties visiem trim referentiem, daudzajiem ēnu referentiem un saviem kolēģiem, kas veica šo kopīgo darbu.
<P>
Vēlos pievērsties diviem kritiskiem punktiem. Pirmkārt, mēs, proti, Komisija un Parlaments, pieņemam, ka iekšējā tirgū viss notiek diezgan harmoniski un ka mēs esam informējuši patērētājus un godīgos piegādātājus. Bieži vien tā arī ir, bet ne vienmēr. Ir arī bezatbildīgi piegādātāji, kuri domā tikai par ātru peļņu, tāpēc mums ir vajadzīga stingrāka tirgus uzraudzība. Turklāt ir arī tādi patērētāji, kas nav informēti. Ir jāuzlabo informācijas sniegšana. Ar viegli lasāmu lietošanas instrukciju nepietiek. Informācija jāsniedz nepārtraukti.
<P>
Kāds tikko teica, ka mums nepieciešama uzticēšanās. Bet uzticēšanās rodas no zināšanām. Esmu dzirdējusi, ka Vācijā tikai katrs otrais 14 līdz 15 gadus vecais jaunietis zina, ko nozīmē inflācija. Es pat negribu jautāt, kādi būtu šīs aptaujas rezultāti, ja runa būtu par vārdu "deflācija”. Ir jāuzlabo skolu sadarbība un informācijas sniegšana par interešu konfliktu starp piegādātājiem un patērētājiem. To šajos ziņojumos ir minējuši mani kolēģi ...
<P>
(Priekšsēdētājs pārtrauca runātāju)
<SPEAKER ID="039" NAME="Theodor Dumitru Stolojan" AFFILIATION="PPE">
(RO) Ja Eiropas pilsoņi vēlas iegādāties kādu preci vai pakalpojumu neatkarīgi no tā, kurā dalībvalstī tie atrodas, viņu pamattiesības vienotā tirgū ir maksāt par to vienādu cenu vai atlīdzību, bet neatbilstības gadījumā saņemt attiecīgu paskaidrojumu.
<P>
Es domāju, ka lielāka uzmanība mums būtu jāvelta problēmām banku un finanšu pakalpojumu nozarē, jo vienotajā tirgū šobrīd pastāv lielas atšķirības šo pakalpojumu maksas ziņā. Piemēram, ja būsit Rumānijā un vēlēsities izmantot kādu no banku piedāvātajiem pakalpojumiem - to pašu banku, kas darbojas arī Francijā, Itālijā un Austrijā -, jūs par to samaksāsit vairāk un pēc daudz augstākas likmes. Tā ir netaisnīga situācija, un es uzskatu, ka pilsoņiem ne tikai Rumānijā, bet arī citās dalībvalstīs ir tiesības cerēt, ka Eiropas iestādes rīkosies aktīvāk, lai šīs atšķirības novērstu. Gribu atkārtot, ka runāju par pakalpojumu maksu, nevis banku procentiem.
<P>
Paldies.
<SPEAKER ID="040" NAME="Alan Kelly" AFFILIATION="S&amp;D">
Priekšsēdētāja kungs, es tikai vēlos īpaši apsveikt visus savus kolēģus Iekšējā tirgus un patērētāju aizsardzības komitejā, kuri strādāja pie iekšējā tirgus rezultātu apkopojuma nākotnes veidošanas. Tas man ir ļoti tuvs jautājums, jo sniedz lielisku informāciju par to, kāda ir dalībvalstu attieksme pret ES direktīvām.
<P>
Tas man ir tuvs arī tādēļ, ka es pastāvīgi dzirdu par pārspīlēto ES regulēšanu, jo īpaši manā dzimtenē Īrijā, tāpēc šo jautājumu vajadzētu sakārtot. Uzmetot aci rezultātu apkopojumam, jūs redzēsit, ka Īrija nav pareizi piemērojusi ES direktīvas ne mazāk kā 67 gadījumos, riskējot ar to, ka tā nesasniegs netransponēto tiesību aktu īpatsvaru, kas noteikts 1 % apmērā.
<P>
Rodas jautājums: kas ir vainojams pie šīs it kā pārspīlētās regulēšanas? Ja dalībvalsts ES tiesību aktus netransponē pareizi vai direktīvas papildina ar jauniem noteikumiem, vai tā ir ES vai dalībvalsts vaina? Es domāju, ka laikam tomēr dalībvalsts.
<P>
Varbūt turpmākajos rezultātu apkopojumos varētu uzreiz pievērsties pārmērīgas regulēšanas jeb tā dēvētajam "apzeltīšanas” jautājumam. Es domāju, ka tas dotu pozitīvu rezultātu.
<SPEAKER ID="041" NAME="Seán Kelly" AFFILIATION="PPE">
Priekšsēdētāja kungs, vispirms es gribētu izteikt komplimentu tam cilvēkam, kurš nāca klajā ar nosaukumu SOLVIT. Tas ir vienkāršs, tas ir skaidrs un, kā saka, "atbilst tam, kas rakstīts uz vāka”.
<P>
Kopš SOLVIT izveidošanas 2002. gadā tā darba slodze katru gadu palielinājās tik strauji, ka 2008. gadā tās pieaugums bija 22 %, sasniedzot 1000 lietu, no kurām 88 % tika atrisināti, tādējādi ietaupot EUR 32,6 miljonus. Tā ir iespaidīga statistika. Tomēr negatīvā puse ir tā, ka problēmu atrisināšanai nepieciešamo dienu skaits pieauga vidēji no 53 līdz 69. Tas norāda uz to, kādi risinājumi ir nepieciešami.
<P>
Kā redzams, trūkst darbinieku. Tas ir jāatrisina. Viņiem vajadzīgi pienācīgi resursi. Ir vajadzīga tālākizglītība saskaņā ar ES 2020. gada mūžizglītības stratēģiju un paraugprakses apmaiņa, un ir svarīgi rīkot regulāras sanāksmes. Tā kā daudzas ir vietēja rakstura problēmas, es ierosinu ņemt vērā arī vietējo aspektu, lai prasības izpildītu savlaicīgi.
<P>
Ir jāuzlabo arī patērētāju informētība. Es domāju, ka tiešsaistes adrese to nodrošinās un radīs lielāku uzticību. Kā teica kāds no iepriekšējiem runātājiem, manuprāt, ir svarīgi, lai tas, kā atsevišķas valstis transponē ES regulas, tiktu ļoti cieši uzraudzīts.
<P>
Visbeidzot - kāds no iepriekšējiem runātājiem teica, ka šis ir "ES risinājums, kas izmisīgi meklē kādu problēmu”. Es gan teiktu, ka šī ir ES problēma, kas ir veiksmīgi atradusi risinājumu.
<SPEAKER ID="042" NAME="Sylvana Rapti" AFFILIATION="S&amp;D">
(EL) Priekšsēdētāja kungs, sveicieni un pateicība visu trīs ziņojumu referentiem un ēnu referentiem. Tas, ka ir panākta vienošanās, ļauj man optimistiski raudzīties iekšējā tirgus nākotnē.
<P>
Es gribētu norādīt uz divām lietām. Pirmā attiecas uz 10. punktu Thun ziņojumā. Es to uzskatu par būtisku un domāju, ka vislabāk būtu, ja mēs varētu paskaidrot, ka darba ņēmēju tiesības, sociālās tiesības un vides aizsardzība nav šķēršļi iekšējā tirgus attīstībai.
<P>
Otra lieta attiecas uz SOLVIT. Tas ir lielisks mehānisms, bet tam joprojām ir nepieciešama liela palīdzība. Taisnību sakot, es biju domājusi izdarīt spiedienu uz savu valdību Grieķijā, lai tā šajā lietā kaut ko darītu, jo mums ir tikai divi darbinieki. Tomēr, kad izdzirdēju, ka Francijai ir tikai viens praktikants, es nodomāju, ka vispirms pagaidīšu, līdz Barnier kungs izdarīs spiedienu uz savu valdību.
<SPEAKER ID="043" NAME="Pascale Gruny" AFFILIATION="PPE">
(FR) Priekšsēdētāja kungs, komisāri, dāmas un kungi, jaunais problēmu risināšanas tiešsaistes tīkls, kas paredzēts iekšējā tirgus noteikumu nepareizas piemērošanas gadījumu izskatīšanai un ir pazīstams kā SOLVIT, ir ļoti veiksmīga sistēma, kas nodrošina tiesisko aizsardzību vidēji desmit nedēļu laikā, neizmantojot oficiālas procedūras.
<P>
Šis tīkls tika izveidots 2002. gadā, un tā darba slodze 2008. gadā palielinājās par 22 %. Kaut arī atrisināto lietu īpatsvars joprojām ir diezgan augsts - 83 %, šo lietu skaits samazinās. Astoņus gadus pēc tīkla izveides ir pēdējais laiks padomāt par tā stiprināšanu, piešķirot tam līdzekļus, lai tas darbotos efektīvi.
<P>
Šie jaunie pasākumi palīdzēs Eiropas pilsoņiem un uzņēmumiem īstenot savas tiesības, īpaši attiecībā uz kvalifikācijas vai to sociālo un uzturēšanās tiesību atzīšanu.
<P>
Tāpēc es atbalstu ideju, ka dalībvalstu SOLVIT centros ne tikai jānodrošina vairāk darbinieku, bet arī jāīsteno atbalsta un apmācības pasākumi, lai darbinieki varētu strādāt pēc iespējas efektīvāk.
<P>
Manuprāt, valdībām un mums pašiem kā mūsu attiecīgo vēlēšanu apgabalu pārstāvjiem ir jāpopularizē SOLVIT tīkls, kas 2008. gadā ļāva ietaupīt EUR 32,6 miljonus. Turklāt šī jaunā instrumenta popularizēšana ierobežos pārmērīgu tiesu sistēmas izmantošanu. Tāpēc es aicinu dalībvalstis transponēt visas Eiropas direktīvas un informēt pilsoņus un uzņēmumus par viņu tiesībām iekšējā tirgū, izmantojot valsts plašsaziņas līdzekļus un informācijas kampaņas.
<P>
Nobeigumā savas politiskās grupas vārdā Lūgumrakstu komitejā es ceru, ka tiks pastiprināta sadarbība starp SOLVIT un mūsu parlamentāro komiteju, lai sekmētu abu šo organizāciju darbu.
<SPEAKER ID="044" NAME="Małgorzata Handzlik" AFFILIATION="PPE">
(PL) Priekšsēdētāja kungs, es vēlos apsveikt referentus par viņu ļoti labajiem ziņojumiem. Pēdējā laikā mēs daudz runājam par nepieciešamību atdzīvināt iekšējo tirgu. Komisārs par to runāja arī Iekšējā tirgus un patērētāju aizsardzības komitejas rīkotās uzklausīšanas laikā. Tas attiecas arī uz profesora Monti ziņojumu, kuru mēs gaidām. Manuprāt, Eiropas Savienības 2020. gada stratēģijā iekšējam tirgum nav veltīta pietiekama uzmanība. Iekšējais tirgus ir kas tāds, kas mums ir vajadzīgs. Tomēr tas mums nav vajadzīgs tikai nosaukuma pēc; mums vajadzīgs iekšējais tirgus, kas patiešām darbojas. Nevarētu teikt, ka šobrīd mums tāds ir. Ir pārāk daudz šķēršļu visu četru brīvību izmantošanai, un tie ierobežo tirgus potenciālu, savukārt dalībvalstu protekcionisma politika neatbilst iekšējā tirgus principiem. No otras puses, dalībvalstīm atbilstīgi jāpiemēro tiesību akti, un mums ir vajadzīgi atbalsta instrumenti, kas labi darbojas, tādi kā SOLVIT, bet mums arī vajag dziļāku ...
<P>
(Priekšsēdētājs pārtrauca runātāju)
<SPEAKER ID="045" NAME="Marc Tarabella" AFFILIATION="S&amp;D">
(FR) Priekšsēdētāja kungs, es varu tikai pievienoties secinājumiem, kas minēti mūsu kolēģes Hedh kundzes ziņojumā, īpaši attiecībā uz to, ka ir nepieciešama aktīva patērētāju politika, kurai jāaizstāv tieši neaizsargātie patērētāji un iedzīvotāji ar zemiem ienākumiem.
<P>
Vēlos pievērsties arī dažiem citiem būtiskiem šīs politikas aspektiem. Jāatzīst, ka iekšējā tirgus rezultātu apkopojums ir svarīgs statistikas instruments, tomēr tas ir pilnīgi neatbilstošs prasībām, jo koncentrējas tikai un vienīgi uz patērētāju sektora darbību, nemēģinot atrisināt ES patērētāju problēmas šajā tirgū.
<P>
Iekšējā tirgus rezultātu apkopojumam nevajadzētu koncentrēties tikai uz tirgus pieprasījumu un patērētājiem kā pasīviem saņēmējiem patēriņa ķēdes galā. Aizvien skaidrāks kļūst tas, ka patērētājiem turpmāk jāuzņemas aktīva un atbildīga loma, iesaistoties ilgtspējīga, ētiska, sociāli atbildīga un ekoloģiska patēriņa procesā. Tāpēc rezultātu apkopojums ir jāpārskata un tajā jāiekļauj rādītāji attiecībā uz šo alternatīvu sociālajiem un vides aspektiem, kas kļūst aizvien svarīgāki.
<P>
Visbeidzot, pārskatot acquis, jāņem vērā tiesību akti attiecībā uz enerģijas patēriņu, transportu, vidi, ciparu tehnoloģiju utt.
<P>
(Priekšsēdētājs pārtrauca runātāju)
<SPEAKER ID="046" NAME="Franz Obermayr" AFFILIATION="NI">
(DE) Priekšsēdētāja kungs, es gribētu runāt par priekšlikumiem attiecībā uz patērētāju aizsardzību un vispirms, protams, vēlos minēt pozitīvos aspektus - patērētāju informēšanu un to iespēju uzlabošanu, sniedzot vairāk informācijas visos līmeņos, sākot no pašvaldības, vietējās un reģionālās sfēras līdz pat ES pārrobežu darījumiem, atbalsta sniegšanu patērētājiem, kā mēs to darām Austrijā, izmantojot pretmonopola likumu, un, protams, stingrākus sodus nolaidīgām bankām, kas neapdomīgi piešķir kredītus. Arī standartizēta kredīta līguma veidlapa ir ārkārtīgi pozitīvs ierosinājums.
<P>
Tomēr vēlos pieskarties arī dažiem problemātiskiem jautājumiem, proti, nopietnajiem trūkumiem garantiju likumā un neatbilstošajiem līguma pantiem, par ko, piemēram, Austrijā sods ir bargāks. Gribu ierosināt piemērot labvēlīgākās tiesību normas principu, lai gadījumā, ja valsts tiesību akti nodrošina labāku aizsardzību patērētājiem, tie tiktu arī attiecīgi izmantoti.
<SPEAKER ID="047" NAME="Mairead McGuinness" AFFILIATION="PPE">
Priekšsēdētāja kungs, runājot par patērētāju aizsardzību, - mēs visi to atbalstām. Kā jau minēja citi runātāji, problēma ir tā, ka dažas dalībvalstis SOLVIT mehānismu atzīst tikai vārdos. Šī problēma jārisina, nodrošinot atbilstošu personālu.
<P>
Bet es jums gribu minēt dažus praktiskus piemērus saistībā ar patērētāju problēmām manā vēlēšanu apgabalā. Vēl tikai šorīt es uzzināju par kādu problēmu attiecībā uz darījumiem ar īpašumu visā Eiropas Savienībā. Es zinu, ka šī joma nav ES kompetencē, tomēr vēlos lūgt dalībvalstīm problēmu gadījumā pret visiem pilsoņiem izturēties tā, it kā tie būtu šīs valsts pilsoņi, un es patiešām domāju, ka šis ir jautājums, kas mums būtu jārisina.
<P>
Otrs piemērs attiecas uz uzziņu sabiedrībām. European City Guides ir sagādājis milzīgas galvassāpes Parlamentam un turpina darboties, jo dalībvalsts, kurā tas atrodas, tam nodrošina zināmu aizsardzību. Šī problēma ir jārisina, jo pilsoņu attieksmi pret iekšējo tirgu ietekmē viņu pieredze šajās jomās, pat ja tās nav ES kompetencē.
<SPEAKER ID="048" NAME="Christel Schaldemose" AFFILIATION="S&amp;D">
(DA) Priekšsēdētāja kungs, paldies par šīsdienas vērtīgajām debatēm. Man prieks, ka Barnier kungs un Dalli kungs ir pauduši atbalstu tam, ka lielāka uzmanība jāvelta patērētājiem iekšējā tirgū. Tomēr es vēlos pievērsties vienam konkrētam punktam Hedh kundzes ziņojumā, proti, 40. punktam, kurā mēs ierosinām izveidot Eiropas patērētāju aģentūru. Es ļoti labi saprotu, ka pie tā jūs gribētu strādāt. Šāda aģentūra varētu palīdzēt apkopot datus, veikt pētījumus par patērētāju uzvedību, un, protams, tā varētu arī uzraudzīt Komisijas darbu un Parlamenta darbu patērētāju aizsardzības jomā. Tāpēc es gribētu dzirdēt jūsu domas par šo ideju - vai tā ir lieta, pie kuras jūs gribētu strādāt. Ciktāl tas attiecas uz mani, mēs šādu aģentūru varētu viegli izvietot Maltā vai Francijā, ja vien tas palīdzētu šajā procesā.
<SPEAKER ID="049" NAME="Michel Barnier" LANGUAGE="FR">
Priekšsēdētāja kungs, Schaldemose kundze jau tikko norādīja uz šo debašu kvalitāti, konkrēti uz punktu par patērētāju aģentūru, kas, ja nemaldos, jau darbojas Kanādā, un Dalli kungs mums pastāstīs, kāda ir pašreizējā situācija. Es piekrītu šim vērtējumam par debašu kvalitāti un visu to konstruktīvo un kritisko runu un priekšlikumu kvalitāti, kas tika sniegti attiecībā uz to, kā īstenot, novērtēt un kontrolēt šīs 1500 - es vēlreiz atkārtošu visiem tiem, kas klausās, - 1500 direktīvas un tekstus, kas regulē šo lielo Eiropas tirgu. Es varētu piebilst, ka neesmu pārliecināts, vai nebūtu labāk runāt par lielo Eiropas tirgu, nevis vienoto tirgu, jo tas būtu saprotamāk pilsoņiem un patērētājiem.
<P>
Priekšsēdētāja Harbour kunga vadībā, kurš dzirdēja, ka es to teicu Iekšējā tirgus un patērētāju aizsardzības komitejā, un atbildot Triantaphyllides kungam, es gribētu jums atgādināt par principu, uz kura turpmākajos piecos gados balstīsies mans darbs Komisijā.
<P>
Dāmas un kungi, mans mērķis ir dienu pēc dienas un ar katru tiesību aktu nodrošināt to, lai Eiropas tirgus kalpotu vīriešiem un sievietēm, kas dzīvo mūsu kontinentā. Mans otrs mērķis - tā kā esmu atbildīgs arī par regulēšanu un uzraudzību -, ir nodrošināt to, lai finanšu tirgi, par kuriem pēdējo mēnešu laikā ir daudz runāts, kalpotu reālajai ekonomikai, lai tie kalpotu vīriešiem un sievietēm.
<P>
Es gribu, lai pilsoņi, patērētāji un mazie uzņēmumi atkal kļūst par šā tirgus saimniekiem. Tieši tas virzīs rīcību, ko man būs tas gods vadīt Kolēģijā. Tas ir jautājums par uzticēšanos jeb, izmantojot vārdus, ko tikko minēja Rochefort kungs un Rühle kundze, par savstarpējo uzticēšanos. Tāpēc es vēlreiz pateicos Thun Und Hohenstein kundzei par viņas kvalitatīvo ziņojumu par Eiropas Komisijas publicēto rezultātu apkopojumu.
<P>
Šajā ziņojumā un visā, ko esmu dzirdējis, ir daudz ideju, ko būtu vērts izmantot vai izpētīt. Bielan kungs atbalstīja ideju par noteikumu piemērošanas rādītājiem, kas ietverti Thun Und Hohenstein kundzes ziņojumā. Gebhardt kundze pieminēja arī direktīvu ekonomisko un sociālo novērtējumu un ietekmes pētījumus. Varbūt šajā posmā es varētu atbildēt uz Harbour kunga konstruktīvo kritiku par "ES 2020” stratēģiju. Bez tam es dzirdēju Handzlik kundzi sakām, ka mēs neveltām pietiekami lielu uzmanību iekšējam tirgum.
<P>
Patiesībā, rūpīgi iepazīstoties ar "ES 2020” stratēģiju, ko Komisija publicēja pagājušajā nedēļā, jūs redzēsit, ka iekšējais tirgus atrodas šīs pieejas centrā un ka tas ir visur - saprātīga izaugsme ar patentiem un citiem instrumentiem, videi nekaitīga izaugsme, atbilstoši izmantojot iepirkuma līgumus, un solidāra, objektīva un taisnīga izaugsme. Iekšējais tirgus ir visur - tam jābūt visur, bet, Harbour kungs, "ES 2020” stratēģijas tekstā nav paredzēts runāt par visu. Piemēram, tajā netiek runāts par ārpolitiku un aizsardzības politiku, un tā mērķis nav atbrīvot Komisiju no pienākuma atbilstīgi nodrošināt, uzraudzīt un kontrolēt visu tekstu pareizu īstenošanu. Lūdzu, ticiet man, es nejūtos atbrīvots no saistībām veikt pārbaudes un rīkoties, reizēm pat izmantojot pienākumu neizpildes procedūru, lai nodrošinātu pareizu iekšējā tirgus piemērošanu. Tomēr vienošanos, uzticēšanos un izskaidrošanu - es atkārtoju - es vienmēr vērtēšu augstāk par ierobežošanu.
<P>
Thun Und Hohenstein kundzes ziņojumā ir arī citas labas idejas: partnerattiecības ar dalībvalstīm un šā iekšējā tirgus foruma izveide, kuru es atbalstu. Starp citu, varbūt šodien mēs varētu apkopot arī citas iniciatīvas attiecībā uz tiem pašiem jautājumiem, kurus mēs aplūkojam ar Dalli kungu, piemēram, par SOLVIT tīkla izmantošanu vai izvirzīšanu priekšplānā un popularizēšanu, un izdarīt to visu vienā reizē.
<P>
Esmu teicis ka kontrolei jāpiešķir tikpat liela nozīme kā paziņošanai. Tāda ir mana politiskā nostāja, un, raugoties no šā viedokļa, es uzskatu, ka šim rezultātu apkopojumam, šim novērtējumam jāļauj mums noteikt ne tikai to, cik direktīvas ir transponētas, bet arī to, cik kvalitatīvi tas ir izdarīts.
<P>
Manuprāt, Hoang Ngoc kungs pieminēja - un darīja to ļoti skaidri - tiesību aktu īstenošanas kvalitāti, transponēšanas kvalitāti un, kā jūs teicāt, pašu tiesību aktu kvalitāti, kas likumdevējam un komisāram ir labs treniņš, kā skaidri izteikties. Katrā ziņā, kā tikko teica Schwab kungs un Roithová kundze, visas šīs idejas ir vērtīgas.
<P>
Attiecībā uz SOLVIT: nobeidzot ar dažiem īsiem komentāriem, es atbalstu ideju - labo ideju -, ko kāds pieminēja par solvit.eu tīmekļa vietnes izveidi. Tajā tiks izplatīta informācija vai norādīta saite uz dalībvalstu vietnēm. Kopā ar saviem dienestiem šo solvit.eu vietni mēs izveidosim ļoti ātri, to apvienojot ar citu projektu saistībā ar vietni Your Europe. Tomēr, kā teica Kelly kungs un arī jūs, vismaz vārds SOLVIT ir skaidrs un vienkāršs, un es šim pozitīvajam vērtējumam piekrītu.
<P>
SOLVIT darbojas labi, bet varētu darboties vēl labāk. Ir pārāk daudz pilsoņu un uzņēmumu, kas joprojām nezina savas tiesības un to, kā tās īstenot, un es piekrītu Werthmann kundzei, kura aicina nodrošināt lielāku pārredzamību. Es arī domāju, ka daži no jums, Vergnaud kundze, Rossi kungs, Stihler kundze, Rapti kundze, norādīja uz SOLVIT pieejamo resursu nepietiekamību, starp citu, ne tikai Francijā, kaut arī es skaidri dzirdēju, ko jūs teicāt. Es ar jums nerunāju kā Francijas ministrs, kaut arī tāds esmu bijis, un, lūdzu, ticiet man, es ļoti uzmanīgi sekošu līdzi tam, kas notiek šajā valstī, kuras pilsonis joprojām esmu, lai šis tīkls darbotos pareizi, tieši tāpat, kā es to darīšu visās pārējās valstīs.
<P>
Patiešām, mums vajadzīgi atbilstoši resursi, un to es pārbaudīšu ikviena mana apmeklējuma laikā uz vietas. Un atkal - šie līdzekļi ir vajadzīgi, lai attiecīgi pārbaudītu, kā darbojas iekšējais tirgus, kas, pēc manām domām, nav pilnībā izveidots. Mums tas ir jāatjauno un jāpilnveido - to minēja vairāki cilvēki: Stolojan kungs, Gebhardt kundze, Karas kungs, Kožušník kungs - no pārrobežu perspektīvas vai pat katras valsts ietvaros. Mums jālikvidē šķēršļi, tāpēc, Harbour kungs, ir jānosaka, kur atrodas trūkstošie posmi, kuriem varbūt nav veltīts pietiekami daudz uzmanības, bet kuri tomēr ir norādīti "ES 2020” stratēģijā. Es centīšos to izdarīt kopā ar tiem saviem 12 vai 15 kolēģiem Kolēģijā, kuri tā vai citādi ir atbildīgi par iekšējā tirgus direktīvu piemērošanu.
<P>
Priekšsēdētāja kungs, nobeigumā es minēšu trīs konkrētus punktus. "Jā” ciešai sadarbībai - tas bija Busuttil kungs, kurš šo jautājumu ierosināja, - starp SOLVIT, Ombudu un Lūgumrakstu komiteju. Šajā virzienā es arī iešu.
<P>
Es pateicos Rühle kundzei un pārējiem Budžeta komitejas locekļiem par gatavību atbalstīt SOLVIT budžetu. Es atbalstu Gruny kundzes ideju organizēt apspriedes un seminārus. Katru gadu jau notiek viens vai divi šādi pasākumi - es pārbaudīšu, vai tas ir pietiekami - visiem tiem pārstāvjiem dalībvalstīs, dažreiz pat reģionos, kuri atbild par SOLVIT projektu.
<P>
Visbeidzot, attiecībā uz jautājumu, ko kritizēja vairāki Eiropas Parlamenta sociālistu un demokrātu progresīvās alianses grupas dalībnieki, proti, iekšējā tirgus testu, šo jautājumu nedramatizējot, es jums atgādināšu, dāmas un kungi, ka ikvienam tiesību akta priekšlikumam jābūt saskaņā ar Līgumu. Tieši to ir domājis referents, proti, ir jāveic tests, lai pārbaudītu tā atbilstību iekšējā tirgus principiem. Tā ir viena lieta, un, tā kā esmu apņēmies savlaicīgi novērtēt visus tiesību aktus, es arī pārbaudīšu, vai ir izpildīti vairāki sociālie, vides un ekonomiskie kritēriji.
<P>
Šīs ir saistības, kas jāuzņemas pirms un pēc ikviena tiesību akta pieņemšanas, lai mēģinātu izveidot labāko tiesību aktu kopumu, kas kalpotu pilsoņiem, patērētājiem un uzņēmumiem, kuri darbojas un dzīvo Eiropas teritorijā.
<SPEAKER ID="051" NAME="John Dalli">
Komisijas loceklis. - Priekšsēdētāja kungs, man, tāpat kā manam kolēģim Michael Barnier, ir liels prieks piedalīties tik spraigās debatēs un uzklausīt tik kompetentus viedokļus par patērētāju jautājumiem. Tā ir laba zīme mūsu sadarbībai, balstoties uz patiesu partnerības garu, un tam, ka tiks sasniegts mūsu mērķis patērētāju intereses izvirzīt priekšplānā.
<P>
Ja drīkst, es vēlreiz pateikšu to, ko teicu savā ievadrunā. Līdztekus ekonomiskiem apsvērumiem attiecībā uz spēcīgu, efektīvu un pareizi īstenotu patērētāju politiku mums jākoncentrējas uz šādas politikas noteicošo lomu Eiropas saiknes atjaunošanā ar pilsoņiem - varbūt pašu lielāko balvu, kāda vien iespējama. Es zinu, ka viens no maniem uzdevumiem ir koordinēt šo darbu Komisijā, un jūs esat aicināti tam cieši sekot līdzi.
<P>
Patēriņa tirgus rezultātu apkopojums ir instruments, kas ļauj mums atklāt trūkumus tirgus darbībā un veikt turpmākus pētījumus par to, kā šādus trūkumus novērst. Uz uzskatu, ka tas ir ārkārtīgi svarīgs mehānisms, kas kalpo patiesam mērķim un kuru, to pilnveidojot un nostiprinot, mēs varam lietderīgi izmantot.
<P>
Rezultātu apkopojums būs mūsu acis un ausis, kas brīdinās par jomām, kurās radušās problēmas. Nodrošinot labāku patērētāju viedokļa atspoguļojumu ES politiskajā spektrā un uzņemoties kopīgas saistības attiecībā uz efektīvu izpildi, ES patērētājam būs dota iespēja kļūt spēcīgākam, un tam sekos arī ekonomiska rakstura ieguvumi.
<P>
Pēc sabiedriskās apspriešanas, kas notika pagājušajā gadā, Komisija izvērtē komentārus par kolektīvo tiesisko aizsardzību un grib atrast risinājumu, kas atbilst Eiropas patērētāju vajadzībām, nepārņemot ASV praksi. Šajā sakarā alternatīvas strīdu risināšanas iespējas būs mūsu galvenais dzinējspēks.
<P>
Mans draugs Michel Barnier jau izskaidroja iekšējā tirgus centrālo lomu ES 2020. gada stratēģijā. Ja uzmanīgi izlasīsit šo tekstu, tad redzēsit, ka tajā ir skaidri norādīts arī tas, ka patērētājiem jāpaliek vienotā tirgus centrā. Patērētāji ir vienotā tirgus dzinējspēks, un mēs turpināsim stiprināt patērētāju centrālo lomu.
<P>
Lai palielinātu patērētāju ietekmi, izšķiroša nozīme ir patērētāju izglītošanai. Mēs meklējam iespēju vēl vairāk paplašināt savu Dolcetta programmu, tajā ietverot jaunas jomas.
<P>
Attiecībā uz pēdējo jautājumu par Eiropas patērētāju aģentūru ir jāuzsver, ka tiesību aktu piemērošana ir tikai un vienīgi dalībvalstu pienākums un ka tām ir jānodrošina pietiekami resursi, lai tas viss pareizi darbotos. Tomēr Līgums neparedz juridisku pamatu, lai Savienība šos centienus varētu atbalstīt un uzlabot. Ir rūpīgi jāizvērtē, kādās jomās ES var uzlabot tiesību aktu piemērošanu dalībvalstīs un kāda institucionāla struktūra šim nolūkam būtu piemērota. Komisija rūpīgi izvērtēs dažādas iespējas.
<P>
Es ļoti ceru, ka laikā, kad būšu atbildīgs par šo nozari, mēs gūsim nopietnus un ilgstošus panākumus.
<SPEAKER ID="052" NAME="Róża Gräfin Von Thun Und Hohenstein" LANGUAGE="PL">
Vispirms es gribētu visiem pateikties par šīm lieliskajām debatēm, par aizraujošajiem komentāriem un nopietnajām pārdomām. Abu komisāru klātbūtne un izteikumi, kā arī vairāku Komisijas darbinieku klātbūtne liecina par to, ka jautājumā par turpmāku kopējā tirgus attīstību šis jaunais Parlaments un šī jaunā Komisija sadarbosies cieši un efektīvi.
<P>
Kopējais tirgus ir viens no lielākajiem Eiropas Savienības sasniegumiem, un es gribētu pateikties par atbalstu priekšlikumiem, kurus esmu iekļāvusi savā ziņojumā. Kolēģiem sociālistiem, kuri uztraucas par 10. punktu - "iekšējā tirgus testu” -, es gribētu atgādināt, ka, pirmkārt, tas nav nekas jauns. Šo priekšlikumu Iekšējā tirgus un patērētāju aizsardzības komiteja pieņēma jau 2003. gadā, un tas ir iekļauts iekšējā tirgus stratēģijā. Mums nevajadzētu no tā baidīties. Šis tests neapdraud nevienu no Eiropas Savienības sasniegumiem sociālajā jomā. Galu galā - vēl pirms brīža mēs dzirdējām no komisāra, ka Eiropas Komisija jaunās direktīvas izvērtē no sociālā, ekonomiskā un ekoloģiskā viedokļa, tāpēc uztraukumam nav pamata. Mūsu visu interesēs ir tas, lai kopējais tirgus attīstītos, un arī tas, lai mēs nepieļautu protekcionisma iezagšanos Eiropas Komisijā.
<P>
Eiropas integrācija turpināsies tikai tādā gadījumā, ja pilsoņi būs zinoši un aktīvi un dalībvalstu iestādes būs kompetentas, efektīvas un labvēlīgi noskaņotas pret pilsoņiem. Šajā ziņojumā es esmu ierosinājusi vairākus risinājumus, lai jūs - mani kolēģi - savus vēlētājus varētu efektīvi un veiksmīgi iesaistīt Eiropas integrācijas procesā un līdz ar to, faktiski stiprinot kopējo tirgu, palielinātu viņu daļu kopējā tirgū, kas ir liels Eiropas Savienības panākums. Mums jāturpina veidot instrumentus, kas palīdzēs attīstīt kopējo tirgu. Ļoti svarīgi ir tas, lai visi četri ziņojumi tiktu publicēti vienlaicīgi un tiktu uzlabota tiesību aktu koordinēšana un transponēšana. Nereaģēsim tik negatīvi uz vārdu "tirgus”. Tajā pasaules daļā, no kuras es nāku, mēs šo tirgu nevarējām izmantot gadu desmitiem ilgi, un mēs zinām, pie kā tas noveda.
<P>
Visbeidzot, mēs atgādinām pilsoņiem, ka kopējā tirgus centrā ir četras brīvības, un tas ir uzsvērts manā ziņojumā. Ir ārkārtīgi svarīgi neierobežot šā tirgus brīvības, palīdzēt pilsoņiem tās biežāk un pilnvērtīgāk izmantot un attīstīt un nesabojāt neko no tā, ko mēs līdz šim esam panākuši.
<SPEAKER ID="053" NAME="Anna Hedh">
referente. - (SV) Priekšsēdētāja kungs, es ar interesi uzklausīju visus gudros un interesantos komentārus, kas izskanēja šajās debatēs. Man ir arī liels prieks, ka abi atbildīgie komisāri sola sadarboties, lai veidotu un uzlabotu ES patērētāju politiku. Un tagad dažas piebildes no manas puses.
<P>
Patērētāju organizācijām ir ārkārtīgi liela nozīme, jo tās pievērš iestāžu uzmanību patērētāju ikdienas problēmām. Tāpēc patērētāju organizācijām pieejamie instrumenti ir jāuzlabo, lai tām būtu vieglāk efektīvi darboties ES un dalībvalstu līmenī.
<P>
Turklāt mums jāaicina dalībvalstis visos lēmumu pieņemšanas procesa posmos patērētāju politikas jautājumos pēc iespējas biežāk konsultēties ar patērētāju organizācijām. Man ir arī prieks, ka komisārs Dalli pieminēja dalībvalstu nozīmīgo lomu atbilstoša finansējuma un personāla nodrošināšanā, lai varētu pilnveidot rezultātu apkopojumu.
<P>
Visbeidzot, rezultātu apkopojums jāizmanto ne tikai tādēļ, lai uzlabotu patērētāju politiku, bet drīzāk tādēļ, lai ietekmētu visas politikas jomas, kas ir svarīgas patērētājiem, un nodrošinātu to, ka patērētāju jautājumi tiek lielākā mērā integrēti visā ES politikā. Turklāt rezultātu apkopojumam jāveicina plašākas diskusijas par patērētāju politikas jautājumiem gan ES, gan arī dalībvalstu līmenī. Es patiešām ceru, ka pēc gada šajā plenārsēžu zālē atkal notiks debates par iekšējo tirgu un patērētāju aizsardzību.
<SPEAKER ID="054" NAME="Cristian Silviu Buşoi" LANGUAGE="RO">
Es vēlos pateikties komisāram Barnier un saviem kolēģiem, kuri pozitīvi izteicās ne tikai par manu pirmo ziņojumu, bet arī par pašu SOLVIT tīklu. Es uzskatu, ka SOLVIT ir praktisks risinājums patērētājiem. Tāpēc es domāju, ka gan mums, gan arī dalībvalstīm tas ir jāuzlabo un jāpopularizē, lai pēc iespējas vairāk Eiropas pilsoņu uzzinātu par SOLVIT eksistenci un, vēršoties pie tā pēc palīdzības, varētu aizstāvēt savas tiesības.
<P>
Es domāju, ka rezultāts, ko esam guvuši gan Iekšējā tirgus un patērētāju aizsardzības komitejā, gan arī Lūgumrakstu komitejā, ir apmierinošs. SOLVIT ir tīkls, kas jau tagad darbojas labi. Tomēr mums ir jāatrisina vairākas problēmas, ar kurām saskaras gan tie, kas izmanto SOLVIT pakalpojumus, gan arī tā darbinieki. Daži no šiem risinājumiem ir ietverti ziņojumā, bet citi tika ierosināti apspriešanai šajās debatēs.
<P>
Papildus tam, ka, lai nodrošinātu SOLVIT efektivitāti, dažos SOLVIT centros ir jāpalielina darbinieku skaits, šiem darbiniekiem ir jābūt atbilstoši kvalificētiem un apmācītiem iekšējā tirgus noteikumu piemērošanā. Vēl viens faktors, kas ir tikpat svarīgs, ir tas, ka SOLVIT darbiniekiem jābūt iespējai saņemt juridisku palīdzību gan no valsts pārvaldes iestādēs strādājošiem ierēdņiem, gan arī no Eiropas Komisijas, ņemot vērā to, cik sarežģītas var būt SOLVIT risināmās lietas. Reizēm Eiropas Komisija tikai ar novēlošanos atbild uz SOLVIT darbinieku iesniegtajiem juridiskās palīdzības pieprasījumiem, kā rezultātā kavējas viss lietu risināšanas process.
<P>
Es vēlos pateikties komisāram Barnier par Eiropas Parlamentam pausto apņemšanos pēc iespējas ātrāk izveidot tīmekļa vietni www.solvit.eu.
<P>
Kolēģi, es esmu pārliecināts, ka šis ziņojums ir svarīgs solis ceļā uz SOLVIT darbības uzlabošanu. Tāpēc es aicinu visas grupas balsot par šo ziņojumu.
<P>
Paldies.
<SPEAKER ID="055" NAME="Priekšsēdētājs">
Kopīgās debates tiek slēgtas.
<P>
Balsošana notiks pēc neilga brīža.
<P>
Rakstiskas deklarācijas (Reglamenta 149. pants)
<SPEAKER ID="056" NAME="John Attard-Montalto  " AFFILIATION="S&amp;D">
rakstiski. - Tas ir neticami, ka, neraugoties uz rupjiem pārkāpumiem divās tik svarīgās jomās kā veselības un patērētāju aizsardzība, oficiālās struktūras Maltā un Goco salā nedara pilnīgi neko.
<P>
Zāles Maltas salās ir daudz dārgākas nekā citā ES valstī, proti, Beļģijā. Minēšu šādus piemērus:
<P>
Galvus 50 mg (tabletes diabēta ārstēšanai)
<P>
Cena Maltā par 28 tablešu iepakojumu: EUR 27,84
<P>
Cena Briselē par 180 tablešu iepakojumu: EUR 135,13
<P>
Cena Maltā par 180 tabletēm ir EUR 178,97 salīdzinājumā ar EUR 135,15 Briselē.
<P>
Tegretol 200 mg
<P>
Cena Maltā par 50 tablešu iepakojumu: EUR 17
<P>
Cena Briselē par 50 tablešu iepakojumu: EUR 7,08
<P>
Zocor 20 mg
<P>
Cena Maltā par 28 tablešu iepakojumu: EUR 34,94
<P>
Cena Briselē par 84 tablešu iepakojumu: EUR 21,71
<P>
Cena Maltā par 84 tabletēm ir EUR 104,82 salīdzinājumā ar EUR 21,71 Briselē.
<P>
Tie ir tikai daži piemēri, kas raksturo grūto situāciju, kādā nonācis vairums maltiešu ģimeņu. ES sevi slavē par panākumiem veselības un patērētāju aizsardzības jomā, bet Maltas salās cena par ārstniecības līdzekļiem nepamatotu iemeslu dēļ pakāpeniski paaugstinās.
<SPEAKER ID="057" NAME="Robert Dušek  " LANGUAGE="CS">
Iekšējā tirgus efektīva darbība ir priekšnosacījums pienācīgai Līgumā paredzēto tiesību garantēšanai attiecībā uz personu brīvu pārvietošanos un pakalpojumu, preču un kapitāla brīvu apriti Kopienā. Krīzes laikā tas var arī palīdzēt veidot stabilu un veiksmīgu ekonomisko vidi. Tomēr iekšējais tirgus nevar funkcionēt, ja nav pienācīgi īstenoti, piemēroti un izpildīti attiecīgie tiesību akti. Dalībvalstu pienākums ir savlaicīgi īstenot tiesību aktus, ja saskaņā ir vienošanos tādas ir to saistības. Netransponēto tiesību aktu īpatsvars 1 % apmērā var šķist mazs, bet, ja mēs norādām to direktīvu skaitu, kuru transponēšana noteiktajā termiņā nav notikusi vai kas nav īstenotas, redzam, ka tam ir būtiska ietekme uz iekšējā tirgus funkcionēšanu. Dažu dalībvalstu gadījumā atkal un atkal rodas šaubas. Es atbalstu detalizētākas informācijas sniegšanu Komisijas tīmekļa vietnē par direktīvām, kas vēl nav īstenotas. Šai informācijai jāuzlabo plašākas sabiedrības un konstitucionālo iestāžu zināšanas dalībvalstīs. Es atbalstu dalībvalstīm izvirzīto uzdevumu veikt nepieciešamos pasākumus, tostarp resursu piešķiršanu, lai nodrošinātu elektronisko informācijas sistēmu pārrobežu tīklu darbību, kas nepieciešama savlaicīgai informācijas apmaiņai, īpaši par bīstamiem nepārtikas produktiem (RAPEX) un pārtiku un dzīvnieku barību (RASFF), vai attiecībā uz sadarbības tīklu patērētāju aizsardzības jomā (CPC). Šīs sistēmas joprojām nedarbojas pareizi, un visās dalībvalstīs uz tām nevar paļauties. Jāpievērš uzmanība arī pareizai direktīvu piemērošanai. To var panākt, nodrošinot efektīvu sadarbību starp iestādēm valsts, reģionālā un vietējā līmenī.
<SPEAKER ID="999" NAME="Louis Grech  " AFFILIATION="S&amp;D">
rakstiski. - Tādiem ES mēroga kompensācijas mehānismiem kā SOLVIT ir jāvelta nopietna uzmanība. Šis alternatīvais kompensācijas līdzeklis netiek pietiekami izmantots, jo pilsoņi, patērētāji un uzņēmumi nav informēti par tā eksistenci un dalībvalstu līmenī tam nav piešķirti pietiekami resursi. SOLVIT centros, kas šobrīd darbojas katrā dalībvalstī (kā arī Norvēģijā, Īslandē un Lihtenšteinā), trūkst darbinieku un finansējuma - lai uzlabotu šo centru administratīvo spēju, darbinieku apmācība ir jāpastiprina un finansējums jāpalielina. Es aicinu Komisiju prioritārā kārtā pabeigt projektu par vienotā tirgus atbalsta pakalpojumiem (SMAS). Es ierosinu Komisijai apsvērt iespēju patēriņa tirgus rezultātu apkopojumā ietvert detalizētu pārskatu par SOLVIT panākumiem, sasniegumiem un trūkumiem. Turklāt, lai uzlabotu informētību, dalībvalstīm jāpopularizē SOLVIT kā noderīgs un pieejams alternatīvs strīdu risināšanas mehānisms, rīkojot informācijas kampaņu visas valsts mērogā. Visbeidzot, Komisijai un dalībvalstīm jāveic ievērojami uzlabojumi, lai veidotu labāku izpratni par iespējām, ko vienotais tirgus piedāvā pilsoņiem, patērētājiem un uzņēmumiem.
<SPEAKER ID="058" NAME="Danuta Jazłowiecka  " LANGUAGE="PL">
Sabiedrība, kas brīvi izmanto vienotā tirgus piedāvātās iespējas, ir pamats veiksmīgam Eiropas integrācijas procesam. Ja cilvēki nebūs pārliecināti par to, ka visa Eiropa ir viņu mājas, tad patiesi vienotu Eiropas Savienību mēs neizveidosim. Šim nolūkam pirmkārt var kalpot SOLVIT. Var droši teikt, ka SOLVIT sistēmas izveide 2002. gadā bija viens no tiem notikumiem Eiropas kā vienota kontinenta vēsturē, kas nepiesaistīja lielu uzmanību, bet, laikam ritot, deva negaidītus rezultātus. Sistēmas ideja ir tieši saistīta ar Eiropas integrācijas avotiem jeb, citiem vārdiem, ar to, ka tās galvenais uzdevums ir kalpot Savienības pilsoņiem, nevis konkrētām dalībvalstīm vai valdībām.
<P>
Kas var būt labāks par to, ka iedzīvotājiem tiek dots vienkāršs instruments, kas ļauj tiem atrisināt problēmas, kuras ierobežo viņu rīcības brīvību vienotajā tirgū? Tomēr gandrīz desmit gadu ilgā pieredze rāda, ka pastāv daudz šķēršļu, kas liedz cilvēkiem pilnībā izmantot sistēmas iespējas. Tāpēc mums jāapstiprina Iekšējā tirgus un patērētāju aizsardzības komitejas sagatavotajā ziņojumā ietvertie priekšlikumi. Vispirms mums jākoncentrējas uz SOLVIT popularizēšanu dalībvalstu pilsoņu vidū, jo viņi par to zina ļoti maz. Ja cilvēki nezinās, ka viņu rīcībā ir šāds instruments, tad lielāku finanšu un personāla resursu, kā arī papildu apmācības nodrošināšanai vai SOLVIT sadarbības koordinatora iecelšanai nebūs nekādas jēgas. Tāpēc es domāju, ka visiem pasākumiem, kurus mēs veicam, jāsākas tieši ar šo, kaut arī mēs nedrīkstam atteikties arī no citām idejām.
<SPEAKER ID="059" NAME="Ramona Nicole Mănescu  " LANGUAGE="RO">
Priekšsēdētāja kungs, dāmas un kungi, kā vienai no Eiropas Parlamenta prioritātēm jāpaliek netraucētai iekšējā tirgus darbībai, kuras nodrošināšanā liela nozīme ir tādiem dienestiem kā SOLVIT. Ziņojumā šī ideja ir uzsvērta un uzmanība pievērsta problēmām, ar kurām šis dienests saskaras. Kaut arī mēs visi zinām, ka tādi aspekti kā komunikācija un pastiprināta informācijas sniegšana par SOLVIT dienestu plašsaziņas līdzekļos ir ārkārtīgi svarīga, mēs joprojām redzam, ka tās ir dažas no problēmām, kas atkārtojas un ar kurām dienests saskaras jau no paša sākuma. Dalībvalstīm un Eiropas Komisijai jānodrošina, lai Eiropas pilsoņi, uzņēmējdarbības nozare un jo īpaši mazie un vidējie uzņēmumi, kuriem nepieciešams atbalsts, spētu pilnībā izmantot iekšējā tirgus piedāvātās iespējas un piekļūt resursiem, kas var sniegt informāciju un ātru risinājumu. Turklāt SOLVIT centriem ir nepieciešami papildu resursi. Ar tiem es domāju kvalificētus darbiniekus un attiecīgi viņu nepārtrauktu apmācību. Dalībvalstīm jāsaprot, cik šie centri ir svarīgi un noderīgi iekšējā tirgus noteikumu pareizas izpildes nodrošināšanā. Es uzskatu, ka priekšrocības, ko šis dienests var piedāvāt gan pilsoņiem, gan arī uzņēmējdarbības nozarei, ne tuvu netiek pilnībā izmantotas.
<SPEAKER ID="060" NAME="Andreas Mölzer  " LANGUAGE="DE">
Patērētāju aizsardzības politika Eiropas Savienībā jāveido tā, lai pilsoņiem iekšējā tirgū būtu plaša augstas kvalitātes preču un pakalpojumu izvēle un - tai pašā laikā - lai viņi būtu pārliecināti, ka viņu kā patērētāju tiesības tiek aizsargātas un vajadzības gadījumā viņi tās var efektīvi izmantot. Pats par sevi saprotams, ka, lai to darītu, patērētājiem jābūt arī pienācīgi informētiem par savām tiesībām un pienākumiem saskaņā ar piemērojamajiem tiesību aktiem. Tāpēc ziņojumā minētās iniciatīvas par skaidrojumu un informācijas sniegšanu ES pilsoņiem ir svarīgas, un tās ir nekavējoties jāīsteno. Milzīgu problēmu rada tas, ka īpaši pakalpojumu nozare kļūst aizvien sarežģītāka, līdz ar to, iegādājoties preces vai pakalpojumus, patērētājiem ir aizvien grūtāk veikt apzinātu izvēli. ES iestādēm savā politikā un likumdošanā jāņem vērā patērētāju zināšanas un vajadzības, kas atspoguļotas arī Eurobarometer pētījumā par patērētājiem. Mums jācenšas vēl vairāk saskaņot patērētāju aizsardzības noteikumus - un ar to es domāju noteikumu pielāgošanu uz augšu -, ņemot vērā to, ka pakalpojumi aizvien biežāk tiek izmantoti pāri robežām. Tomēr, mēģinot uzlabot iekšējo tirgu, mēs nedrīkstam aizmirst daudzās importētās preces no trešām valstīm. Šajā sakarā, lai pasargātu patērētājus no bīstamām importa precēm, ir nepieciešama lielāka sadarbība starp muitas un patērētāju aizsardzības iestādēm dalībvalstīs.
<SPEAKER ID="061" NAME="Siiri Oviir  " AFFILIATION="ALDE">
rakstiski. - (ET) Gadu gaitā ES patērētāju aizsardzības politikas saturs ir mainījies, lai atspoguļotu pārmaiņas cilvēku cerībās un vajadzībās. ES iekšējam tirgum ar saviem gandrīz 500 miljoniem patērētāju ir svarīga loma Lisabonas rīcības plānā noteikto mērķu (ekonomiskā izaugsme, nodarbinātība un konkurētspējas paaugstināšana) sasniegšanā, jo patēriņa izdevumi rada ES labklājību. Pirmkārt, elektroniskās tirdzniecības straujās attīstības dēļ ES patēriņa tirgus pārrobežu darījumu skaits ir ievērojami pieaudzis, līdz ar to patērētāju aizsardzība augstā līmenī ir vēl jo svarīgāka. Tomēr pašreizējie ES patērētāju aizsardzības noteikumi diemžēl visās dalībvalstīs nav vienādā apjomā īstenoti un izpildīti. Es uzskatu, ka, lai palielinātu patērētāju uzticību, ir jānodrošina stingrāka tirgus un izpildes mehānismu, kā arī to efektīvas un vispārējas īstenošanas uzraudzība. Pamatojoties uz to, es atbalstu referenta ierosinājumu, ka Eiropas Komisijai cieši jāuzrauga ES patērētāju tiesību pieņemšana un īstenošana dalībvalstīs un ar jebkādiem līdzekļiem jāpalīdz tām. Es domāju, ka Eiropas Savienībai vajadzētu apsvērt ideju par Eiropas patērētāju aizsardzības biroja izveidi, kas varētu darboties kā centrālais koordinācijas birojs, kurš nodarbojas tieši ar pārrobežu gadījumu risināšanu, lai atbalstītu un stiprinātu attiecīgos patērētāju aizsardzības birojus dalībvalstīs, īstenojot un izpildot ES patērētāju aizsardzības noteikumus. Es uzskatu, ka no ES patērētāju aizsardzības noteikumiem nebūs liela labuma, ja tie netiks atbilstoši pieņemti, īstenoti un izpildīti dalībvalstu līmenī.
