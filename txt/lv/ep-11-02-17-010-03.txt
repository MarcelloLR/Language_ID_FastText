<CHAPTER ID="010-03">
3.  Uganda - David Kato slepkavība
<SPEAKER ID="443" NAME="Priekšsēdētājs">
Nākamais darba kārtības punkts ir debates par sešiem rezolūcijas priekšlikumiem par Ugandu - David Kato slepkavību.
<SPEAKER ID="444" NAME="Ulrike Lunacek">
autore. - (DE) Priekšsēdētāja kungs, komisāra kungs, dāmas un kungi! Mēs visi vēlētos, lai David Kato, kurš pirms dažām nedēļām tika nogalināts, būtu dzīvs un varētu būt šeit kopā ar mums - gluži tāpat kā pagājušajā novembrī - un apspriest lesbiešu un geju tiesības un to trūkumu Ugandā, kā arī varētu kopā ar mums plānot pasākumus situācijas mainīšanai. Mēs visi labāk vēlētos, lai viņš ir dzīvs un nebūtu kritis par upuri brutālai slepkavībai. David Kato darbojās savā dzimtajā Ugandā, lai aizsargātu lesbiešu, geju, biseksuāļu un transpersonu tiesības.
<P>
Esmu gandarīta, ka mums ir izdevies panākt sešu politisko grupu vienošanos šajā rezolūcijā nolūkā nosodīt David Kato slepkavību un aicināt varas iestādes, jauno politisko vadību, kas rīt Ugandā tiks ievēlēta, kā arī reliģiskos vadītājus reizi par visām reizēm izbeigt lesbiešu un geju, kā arī citu minoritāšu vajāšanu un vardarbību pret tām, kā arī palīdzēt nodrošināt to, ka lesbietes, geji, biseksuāļi un transpersonas var brīvi dzīvot arī Ugandā.
<P>
Mums Eiropas Savienībā arī ir pienākums nodrošināt vienlīdzīgas tiesības un godināt David Kato piemiņu, kā arī citus, kuri savu dzīvību ir ziedojuši vēl pirms viņa, cīnoties par vienlīdzīgām tiesībām. Tāpēc ir arī svarīgi, ka Ashton kundze - mūsu Augstā pārstāve ārlietās - kā arī jaunais Eiropas Ārējās darbības dienests darbojas, lai veicinātu šīs vienlīdzīgās tiesības, piemēram, lai arī visās valstīs ārpus Eiropas tiek izmantots instrumentu kopums, ar ko paredz sekmēt un aizsargāt lesbiešu, geju, biseksuāļu un transpersonu (LGBT) visu cilvēktiesību ievērošanu.
<SPEAKER ID="445" NAME="Marietje Schaake">
autore. - Priekšsēdētāja kungs! Šodien šā Parlamenta pilnvaru laikā mēs jau trešo reizi runājam par steidzamu rezolūciju par LGBT tiesībām Ugandā. Iepriekšējās divas rezolūcijas bija brīdinājumi un mēģinājumi novērst to, kas notika ar David Kato, cilvēktiesību aktīvistu, kurš tika brutāli nogalināts.
<P>
Mūsu uzdevums ir nosodīt diskrimināciju pret LGBT visā pasaulē, tostarp Eiropā un arī šajā Parlamentā.
<P>
David Kato slepkavība ir noziegums, un tas ir pilnvērtīgi un objektīvi jāizmeklē. Ir ne tikai jāsauc pie atbildības vainīgās personas, bet ir jāanalizē arī plašākais konteksts, kurā valda neiecietība, diskriminācija un apdraudējums LGBT personām, un tas ir jāmaina. Vietējais izdevums Rolling Stone un Ugandas parlamenta deputāti palīdz musināt, nevis aizsargāt savus iedzīvotājus. Kopš David Kato slepkavības, varas iestādes ir kļuvušas pārāk klusas.
<P>
Eiropas Liberāļu un demokrātu apvienības grupa LGBT personu tiesības ir atkal un atkal izvirzījusi darba kārtības augšgalā, un ar visu Parlamenta deputātu atbalstu mēs esam mudinājuši respektēt viņu cilvēktiesības - jo tieši tādas ir LGBT tiesības - un mēs neklusēsim.
<P>
Es ceru, ka tie Parlamenta deputāti, kuri dažkārt svārstās vai pat negribīgi iestājas par geju tiesībām, padomās vēlreiz un sapratīs, ka cilvēku slepkavošanu nevar attaisnot nekādos apstākļos un ka šāda rīcība ir nemitīgi un nepārprotami jānosoda, gluži tāpat kā mēs attiecamies pret citu minoritāšu, piemēram, kristiešu tiesību pārkāpumiem visā pasaulē.
<P>
Komisijai un Ārējās darbības dienestam ir jāizmanto instrumentu kopums, lai veicinātu un aizsargātu LGBT personu tiesības Ugandā.
<SPEAKER ID="446" NAME="Charles Tannock">
autors. - Priekšsēdētāja kungs! David Kato slepkavība ir tiešs rezultāts naidam un naidīgumam pret Ugandas LGBT kopienu, ko uzjundī atsevišķi nelokāmi parlamenta deputāti šajā valstī. Pēdējā gadā divas reizes esam nosodījuši necilvēcīgos dažu parlamenta deputātu centienus Ugandā pilnvarot nāvessodu piespriešanu par tā saucamo viendzimuma sakara noziegumu.
<P>
Šāda fanātisma atmosfērā geju tiesību aktīvistu dzīvības neizbēgami ir apdraudētas, un to diemžēl ir pierādījis arī gadījums ar David Kato. Viņš zināja, kādu risku rada publiska geju aizstāvēšana. Pagājušajā gadā viņu un citas par homoseksuālām uzskatītas personas kāds laikraksts izstūma no sabiedrības, publicējot viņu fotogrāfijas zem kaunpilna virsraksta "Pakariet viņus”. Esmu pārliecināts, ka daudzus manus vēlētājus Londonā nopietni satrauc tas, ka Eiropas Savienība sniedz finansiālu atbalstu valstij, kurā šādi pretīgi viedokļi tiek ne tikai pieņemti, bet dažkārt pat acīmredzami oficiāli piedoti.
<P>
Es ceru, ka Parlamenta delegācija attiecībām ar Panāfrikas parlamentu rūpīgi izvērtēs to, kādus soļus spert, lai izteiktu mūsu dusmas un riebumu pret Kato kunga slepkavību un vispār uzsvērtu to, ka ES nepārtraukti iesaistās un finansiāli atbalsta Āfrikas valstis, pretī sagaidot progresu pamata cilvēktiesību jomā šajā kontinentā.
<SPEAKER ID="447" NAME="Marie-Christine Vergiat" LANGUAGE="FR">
Priekšsēdētāja kungs! Šī Parlamenta pilnvaru laikā mēs jau trešo reizi pārrunājam Eiropas Parlamenta rezolūciju par diskrimināciju pret LGBT (lesbietēm, gejiem, biseksuāļiem un transpersonām) Ugandā. Šodien mēs īpaši pievēršamies David Kato lietai, kura slepkavību asi nosodīja daudzas NVO un starptautiskās iestādes. Patiesībā Kato kungs bija simbols cīņai pret homofobiju šajā valstī un jo sevišķi Bahati likuma apsūdzību, kas ļoti skarbi vēršas pret homoseksualitāti, jo paredz tiesības piespriest mūža ieslodzījumu cietumā un pat nāvessodu. Mums viņš ir jāgodina, tomēr mums ir jāpadomā arī par tiem, kuru fotogrāfijas, vārdi un adreses publiski apkaunoja kāda lapele, kuras vārdu es pat nepieminēšu. Gaisotne pret LGBT kopienu ir nepieņemama un saasināta reliģisko iestāžu dēļ un īpaši to evaņģēlistu fundamentālistu dēļ, kas atrodas valsts galvas tuvumā.
<P>
Rīt Ugandā notiks prezidenta vēlēšanas. Lai gan ir astoņi kandidāti, prezidents, kura pilnvaras tūlīt beigsies, jau ir paziņojis, ka ir pārliecināts par savu pārvēlēšanu amatā un ir pasludinājis, ka arestēs ikvienu, kurš iebildīs pret šīm vēlēšanām. Šīs vēlēšanas neapšaubāmi ir iespēja atgādināt Ugandai par tās saistībām cilvēktiesību jomā, iespēja pateikt, ka cīņa pret visa veida diskrimināciju, tostarp diskrimināciju pret LGBT, ir šo vispārējo vērtību neatņemama sastāvdaļa, kā arī to, ka kopīgi vajadzētu reaģēt uz Ban Ki-moon kunga aicinājumu dekriminalizēt homoseksualitāti, vispārīgi cīnoties par cilvēktiesībām.
<SPEAKER ID="448" NAME="Seán Kelly">
autora pārstāvis. - Priekšsēdētāja kungs! Mums, kas dzīvojam attīstītajā pasaules daļā, ir ļoti grūti saprast bezdibeni, kas mūs šķir no Subsahāras teritorijas, gan attiecībā uz domāšanu, gan praksi.
<P>
Par to liecina arī David Kato lieta. Viņš tika uzskatīts par Ugandas cilvēktiesību kustības tēvu. Viņš bija SMUG, Ugandas seksuālo minoritāšu, dibinātājs, par to laikraksts ar nosaukumu Rolling Stone viņu nosodīja, tomēr viņš uzvarēja tiesā pret laikrakstu. Redaktors teica, ka homoseksuālu personu vajāšanu un sodīšanu vajadzētu turpināt. Patiešām, David Kato tika nogalināts; tas notika 26. janvārī.
<SPEAKER ID="449" NAME="Michael Cashman">
autors. - Priekšsēdētāja kungs! Ikreiz ir skumji, kad mums ir jāpieņem rezolūcija par kāda cilvēktiesību aizstāvja nāvi.
<P>
Man šis brīdis ir vēl skumjāks, jo, tāpat kā citi šajā Parlamentā, arī es tikos ar viņu, kad viņš bija ieradies Parlamentā, lai lūgtu rīkoties to personu vārdā, kas dzīvo Ugandā.
<P>
Būdams gejs, es personīgi varu pateikties Parlamentam par to, kādu vienotību tas ir paudis šajā rezolūcijā, pasakot, ka naids pret lesbietēm, gejiem un biseksuālām personām, kā arī šo personu cilvēktiesību mazināšana, ir pilnīgi nepieņemama.
<P>
Patlaban David Kato piemiņai mēs varam darīt kaut ko vairāk nekā tikai saukt pie atbildības personas, kas izdarīja šo noziegumu, proti, bezjūtīgi nogalināja šo jauno cilvēku. Patiesā problēma ir saistīta ar to, ka Āfrikas kontinentā, kā Tannock kungs pareizi teica, mēs saviem kolēģiem esam devuši pārāk lielu pašplūsmu jautājumos par cilvēktiesībām un pilsoniskajām brīvībām. Šajā situācijā labākais iespējamais rezultāts var būt tāds, ka ar mūsu likumu un dažkārt reliģijas starpniecību īstenotais koloniālisms var patiešām panākt tā likuma atcelšanu, kas 38 valstīs homoseksualitāti padara par sodāmu, kā arī nāvessoda atcelšanu Somālijā, Mauritānijā, Sudānā un Ziemeļnigērijā.
<P>
Tā būtu piemiņa David Kato, milzim starp niecībām, kuras māca aizspriedumus un sludina vajāšanu. Tā būtu piemiņa arī šim Parlamentam, kurš runā to vārdā, kas paši runāt nevar.
<SPEAKER ID="450" NAME="Corina Creţu" LANGUAGE="RO">
Priekšsēdētāja kungs! Es patiešām ticu, ka diskusijai par seksuālo minoritāšu tiesību pārkāpumiem Ugandā vajadzētu būt kaut kam vairāk par kritikas paušanu. Mums vajadzētu izvērtēt savus pasākumus cilvēktiesību aizstāvībā un Eiropas diplomātijas ieguldījuma līmeni šajā jomā.
<P>
Decembrī mēs pieņēmām rezolūciju pret homoseksuālu personu sodīšanu Ugandā un pret pamudinājumu uz noziegumiem pret kopienu, kurai tās seksuālās orientācijas dēļ tiek uzspiesta kauna zīme. Man riebjas šis briesmīgais noziegums, tomēr tajā pašā laikā man riebjas arī Eiropas iestāžu un Eiropas Savienības dalībvalstu nevēlēšanās izmantot tādus instrumentus kā pārliecināšana un piespiešana, kuri ir to rīcībā. Es uzskatu, ka mēs varam stingri pieprasīt Ugandas varas iestādēm nodrošināt cieņu pret pamattiesībām, veikt taisnīgu šīs lietas izmeklēšanu un novērst citus šādus noziegumus. Tāpat es uzskatu, ka mums ir jābrīdina Komisija, lai tā daudz aktīvāk aizstāv cilvēktiesības.
<SPEAKER ID="451" NAME="Alexandra Thein">
ALDE grupas vārdā. - (DE) Priekšsēdētāja kungs, dāmas un kungi! Šodien mēs pieņemsim trešo rezolūciju pret homoseksualitātes kriminalizāciju Ugandā. Īsā laika periodā geji Ugandā ir kļuvuši par uzbrukumu objektu. Tas skar pat bērnus jeb nepilngadīgos. Tas viss notiek bezatbildīgas ASV kristiešu sektas rīcības dēļ un vietējā laikraksta Rolling Stone dēļ, kurā tika izteikts aicinājums pakārt simts cilvēku, ko uzskatīja par gejiem.
<P>
Tagad David Kato - viens no šiem publiski par geju nosauktajiem cilvēkiem - uz ielas tika piekauts līdz nāvei; tieši to mēs patiesībām cerējām novērst, pieņemot savu iepriekšējo rezolūciju. Mēs aicinām Ugandu veikt neatkarīgu David Kato slepkavības izmeklēšanu un neapcietināt tikai kuru katru par šo noziegumu. Turklāt mēs aicinām Ugandu ierosināt lietu pret tiem, kuri publiski aicina nogalināt gejus. Tāpat mēs aicinām Ugandu pārskatīt savus tiesību aktus.
<SPEAKER ID="452" NAME="Raül Romeva i Rueda" LANGUAGE="ES">
Priekšsēdētāja kungs! Arī es vēlos pievienoties visiem, paužot savas skumjas, sajūtas un galvenokārt dusmas par David Kato slepkavību, kā arī pateikt, ka patlaban mums ir jāparāda skaidra apņemšanās un nelokāma griba izskaust ne tikai šāda veida slepkavības, bet arī apvainojumus un jebkāda veida diskrimināciju seksuālās orientācijas dēļ.
<P>
Āfrikā homoseksualitāte ir likumīga tikai 13 valstīs, savukārt 38 valstīs to uzskata par noziegumu. Tas ir nepieņemami, turklāt kā Eiropas Savienībai mums ir pret to jācīnās gan politiski, gan ekonomiski. Mums nevajadzētu aizmirst to, ka beidzot, raugoties no ekonomiskā aspekta, arī mēs varam palīdzēt izskaust šāda veida pasākumu.
<P>
Arī vajāšana seksuālās orientācijas dēļ ir jāuzskata par būtisku aspektu, lai piešķirtu bēgļa statusu un tiesības saņemt Eiropas Savienības aizsardzību, kā arī to dalībvalstu aizsardzību, kas diemžēl patlaban šīs tiesības negarantē.
<P>
Ja mums būtu bijusi tāda iespēja David Kato lietā, tad, iespējams, mēs šobrīd viņu neapraudātu. Cik daudz mirušo mums vēl vajadzēs apraudāt?
<SPEAKER ID="453" NAME="Ryszard Czarnecki" LANGUAGE="PL">
Priekšsēdētāja kungs! Manuprāt, ir ļoti satraucoši, ka 14 mēnešu laikā mēs jau trešo reizi runājam par Ugandu, turklāt to darām otro reizi tikai dažu mēnešu laikā. Es piekrītu iepriekšējiem runātājiem, ka te patiesībā jautājums nav tikai par kādas vienas grupas cilvēktiesībām, bet gan par cilvēktiesībām Ugandā vispār, jo visas minoritātes tur saskaras ar ārkārtīgi lielām problēmām. Manuprāt, ir īpaši svarīgi, lai Eiropas Parlaments atkal par to runātu. Es atzinīgi vērtēju to, ka dažādu politisko grupu pārstāvji apspriež šo jautājumu un patiesībā izsakās vienoti, lai gan, protams, katrs akcentē ko savu. Ugandā vispār netiek ievērotas cilvēktiesības, īpaši šīs grupas tiesības. Tāpēc mums šo grupu vajadzētu īpaši aizsargāt. Tāpat mums vajadzētu aizsargāt tiesības uz neaizkavētu politisko aktivitāti un šajā sakarā uzsvērt arī cilvēktiesību aizstāvju tiesības.
<SPEAKER ID="454" NAME="Joanna Senyszyn" AFFILIATION="S&amp;D">
(PL) Priekšsēdētāja kungs! David Kato, viena no Ugandā labāk zināmajiem cilvēktiesību aizstāvjiem, brutālo slepkavību izraisīja naids pret homoseksuāliem cilvēkiem. Pat ja slepkava tiks sodīts, naidpilnā gaisotne saglabāsies, jo to pieļauj tiesību akti, kas diskriminē LGBT personas. Homoseksualitāte ir noziegums 38 Āfrikas valstīs, un četrās no šīm valstīm par to piespriež nāvessodu.
<P>
Eiropas Savienība aktīvi atbalsta demokrātiskas pārmaiņas Āfrikā. Mēs nedrīkstam pieļaut to, ka tik radikāli tiek pārkāptas cilvēktiesības. Cik asiņu vēl jāizlej, cik cilvēkiem vēl jāmirst, līdz starptautiskā sabiedrība varēs piespiest Āfriku mainīt tās likumdošanu, kas pārkāpj cilvēktiesības? Tāpat ir jāizvērtē arī baznīcas loma, kas nevis veicina mīlestību un mieru, bet gan musina uz naidu pret homoseksuālām personām, mācot smieklīgas teorijas par to, ka homoseksualitāte ir nopietna slimība, kas jāārstē.
<SPEAKER ID="455" NAME="Nicole Sinclaire" AFFILIATION="NI">
Priekšsēdētāja kungs! Pirms es sāku savu runu, vēlos norādīt uz Reglamenta neievērošanu. Šī ir jau trešā reize, kad mums apsola uzstāšanās laiku, bet pēc tam neiekļauj sarakstā. Tas, ka mēs nepiederam pie politiskajām grupām, nenozīmē to, ka mums nav tiesību uzstāties.
<P>
Pievēršoties tālāk savai runai, jo es vēlos izteikties, gribu izmantot šo laiku un izteikt atzinību nelaiķim David Kato par drosmīgo darbu Ugandā, par to, ka viņš aizstāvēja ne tikai savas tiesības, bet arī citu LGBT tiesības Ugandā un arī visā Āfrikā. Tikai žēl, ka, lai gan viņš pagājušajā oktobrī ieradās Parlamentā, mēs acīmredzot neņēmām vērā viņa brīdinājumus, tāpat kā to nedarīja starptautiskā sabiedrība, un nu viņš ir nogalināts.
<P>
Man šķiet neticami, ka Eiropas Savienība joprojām sniedz palīdzību Ugandai. Es ceru, ka pēc vēlēšanām, kas notiks nākamajās dienās, mēs to izvērtēsim. Es ceru, ka mēs atsauksim visu palīdzību, ja cilvēki, kurus apsūdz LGBT noziegumos, netiks amnestēti.
<P>
Vēlos pateikt vēl tikai vienu. Man ir ļoti žēl, ka pašreizējā Eiropas Savienības prezidentvalsts Ungārija ir nolēmusi aizliegt LGBT pride gājienu šā gada jūnijā. Kādu vēstījumu tas...?
<P>
(Priekšsēdētājs pārtrauca runātāju)
<SPEAKER ID="456" NAME="Priekšsēdētājs">
Sinclaire kundze! Man paziņoja, ka jūsu darbinieki nepieteica jūsu uzstāšanās laiku. Ja jūsu darbinieki var pierādīt, ka šāds pieteikums tika iesniegts, tad apsolu, ka personīgi izskatīšu šo lietu. Es pats tai pievērsīšos, ja jūs varat iesniegt pieteikuma pierādījumu.
<SPEAKER ID="457" NAME="Sergio Paolo Francesco Silvestris" AFFILIATION="PPE">
(IT) Priekšsēdētāja kungs, komisāra kungs, dāmas un kungi! Eiropas iestādes ir asi un noteikti nosodījušas David Kato slepkavību.
<P>
Tomēr mēs nedrīkstam aizmirst, ka šis vardarbīgais notikums ir tikai viena epizode plašākā kontekstā, kur kultūras, etniskās un reliģiskās minoritātes tiek diskriminētas dažādās pasaules daļās. Tikai pirms dažām nedēļām mēs pieņēmām steidzamu rezolūciju, nosodot to, kas Aleksandrijā, Ēģiptē, notika ar koptu kristiešiem, kurus nežēlīgi nogalināja tikai tāpēc, ka viņi vēlējās brīvi un ar cieņu sludināt savu ticību.
<P>
Paraugoties plašāk par jautājumu par geju tiesībām, Uganda ir ārkārtīgi neaizsargāta valsts, tā ir kļuvusi par atsevišķu spēku finanšu spekulāciju upuri, jo tie cer gūt labumu no šīs valsts nespēcības. Tāpēc Eiropas Savienībai ir jāvelta visa uzmanība Ugandai, lai šī valsts varētu gūt labumu no mūsu spējām veicināt demokrātiju un pilsoniskās tiesības arī valstīs ārpus ES.
<SPEAKER ID="458" NAME="Anneli Jäätteenmäki" AFFILIATION="ALDE">
Priekšsēdētāja kungs! Visā pasaulē joprojām pastāv naids un cilvēktiesību pārkāpumi pret seksuālajām minoritātēm. Nesenās ziņas par David Kato slepkavību Ugandā ir vēl viens skumjš piemērs diskriminācijai un brutalitātei, ar ko saskaras seksuālās minoritātes.
<P>
Kato kunga slepkavība ir rūpīgi jāizmeklē, un atbildīgā persona vai personas ir jāsauc pie atbildības. Tika ziņots, ka atsevišķi avoti, tostarp laikraksts Rolling Stone, ir publiski aicinājis nogalināt Kato kungu. Šie apgalvojumi ir jāpārbauda.
<P>
Man jāatzīst, ka Ugandas ētikas un integritātes ministra komentāri raisīja manī nepatiku, jo viņš paziņoja, ka homoseksuālas personas var aizmirst par cilvēktiesībām.
<SPEAKER ID="459" NAME="Róża, Gräfin von Thun und Hohenstein" AFFILIATION="PPE">
(PL) Priekšsēdētāja kungs! Domājot par Ugandu, man prātā nāk tas, cik daudz šī skaistā valsts ir cietusi kopš Idi Amin laikiem, un tas, kā tur joprojām tiek pārkāptas cilvēktiesības, un es esmu pateicīga visiem kolēģiem, kuri tik centīgi vērš mūsu uzmanību uz to. Manuprāt, kamēr mēs runājam par šo jautājumu, mums vajadzētu parunāt arī par naida valodu un to, kādas sekas tā var atstāt. Jo galu galā tieši naida valodas dēļ (laikrakstā, kurā tika publicētas Kato kunga fotogrāfijas) notika šī šausmīgā slepkavība. Arī šeit Eiropas Savienībā tiek izmantota naida valoda. Ir tādas tīmekļa vietnes kā, piemēram, Redwatch, un tajās tiek norādīti to personu vārdi un dažreiz pat adreses, kuriem ir atšķirīga seksuālā orientācija, atšķirīga ticība vai atšķirīgs pasaules skatījums. Patiesībā šādas tīmekļa vietnes atklāti musina uz vardarbību pret minoritātēm. Mums ir jāaizsargā cilvēktiesības un jārūpējas par minoritāšu drošību visā pasaulē, tomēr mums tas pats jādara arī šeit, Eiropas Savienībā.
<SPEAKER ID="460" NAME="Siim Kallas">
Komisijas priekšsēdētāja vietnieks. - Priekšsēdētāja kungs! Vispirms ļaujiet man parādīt cieņu nelaiķim David Kato. Viņš bija drosmīgs cilvēktiesību aizstāvis un bezbailīgs LGBT tiesību aktīvists.
<P>
Viņš bija LGBT tiesību vadošā balss, tāpēc viņa dzīvība bija pakļauta briesmām. David Kato vārds un fotogrāfija, tāpat kā citu par LGBT uzskatītu personu vārdi un fotogrāfijas, 2010. gada 2. oktobrī tika publicēti Ugandas laikrakstā Rolling Stone zem virsraksta "Pakariet viņus”, nekaunīgi apdraudot viņu dzīvības.
<P>
Viņa uzvara tiesā pret laikrakstu bija panākums. Tiesa 3. janvārī lēma, ka laikraksts bija pārkāpis viņu konstitucionālās tiesības uz privātumu un drošību, un trīs prasītājiem piesprieda kompensāciju par zaudējumiem.
<P>
Tas bija viņa pēdējais panākums. David Kato 26. janvārī tika nogalināts. Ar misijas vadītāju Ugandā starpniecību ES pauda savu šoku un aicināja Ugandas varas iestādes aktīvi izmeklēt David Kato slepkavību un nodrošināt to, ka šīs briesmīgās rīcības vaininieki tiek saukti pie atbildības.
<P>
David Kato būs liels zaudējums cilvēktiesību aizstāvju kopienai pasaulē un arī Ugandai. Viņa nāve atgādina mums arī par LGBT personu nepastāvīgo situāciju Ugandā un citviet. Tieši pēc viņa nāves, proti, 28. janvārī kāds cits laikraksts Red Pepper publicēja cietsirdīgu rakstu ar ļoti aizvainojošiem apgalvojumiem par homoseksuālām personām. Pret homoseksualitāti vērstais likumprojekts, kas tika iesniegts Ugandas parlamentā, pagaidām ir atlikts, tomēr to var iesniegt no jauna, tiklīdz pēc gaidāmajām vēlēšanām Ugandā sāks darboties jaunais parlaments.
<P>
ES nostāja jautājumā par LGBT tiesībām ir ļoti skaidra. Homoseksualitātes kriminalizācija, kā to paredz Ugandas likumprojekts, ir pretrunā starptautiskajiem cilvēktiesību standartiem. Tāpat likumprojekts ir pretrunā ES atbalstītajai Apvienoto Nāciju Organizācijas 2008. gada 18. decembra Deklarācijai par seksuālo orientāciju un dzimumpiederību.
<P>
ES misiju vadītāji ir vairākkārt skāruši šo jautājumu ar Ugandas valdību augstākajā līmenī, proti, runājot ar prezidentu, premjerministru, ārlietu ministru, tieslietu ministru, kā arī Ugandas Cilvēktiesību komisijas pārstāvjiem.
<P>
Cilvēktiesību darba grupa, kas apvieno vairākus partnerus Ugandā, 9. februārī aicināja cilvēktiesību aizstāvjus sniegt jaunāko informāciju saistībā ar LGBT kopienas - un plašākas cilvēktiesību aizstāvju kopienas - veiktajām darbībām pēc David Kato slepkavības.
<P>
ES delegācija kopā ar desmit ES dalībvalstīm, kas ir pārstāvētas Ugandā un Norvēģijā, 3. februārī izstrādāja Vietējās īstenošanas stratēģiju attiecībā uz ES pamatnostādnēm par cilvēktiesību aizstāvību. Stratēģijā praktiskāk noteikts, kā ES misijas un Norvēģija var darboties, lai palīdzētu un apstiprinātu cilvēktiesību aizstāvju darbu, tostarp LGBT aktīvistu darbu.
<P>
ES plāno arī turpmāk katrā iespējamā brīdī, uzturot dialogu ar valdību, paust savas bažas gan par likumprojektu, kas vērsts pret homoseksualitāti, gan par citiem LGBT personu vajāšanas gadījumiem Ugandā. Papildus tam ES arī turpmāk atbalstīs vietējo cilvēktiesību organizāciju centienus mainīt attieksmi šajā valstī. Drīz ES delegācija tiksies ar organizāciju, kas darbojas cilvēktiesību aizstāvju aizsardzībā, lai pārrunātu veidus, kādos atbalstīt to darbu LGBT aktīvistu labā.
<SPEAKER ID="461" NAME="Priekšsēdētājs">
Debates tiek slēgtas.
<P>
Balsošana notiks nekavējoties.
<P>
Rakstiskas deklarācijas (Reglamenta 149. pants)
<SPEAKER ID="462" NAME="Monica Luisa Macovei" LANGUAGE="RO">
Mani pārņēma liels satraukums, kad es uzzināju par cilvēktiesību un LGBT tiesību aktīvista David Kato Kisule nāvi Ugandā. Mēs Parlamentā jau esam nosodījuši noziedzīgās sankcijas, ko piemēro viendzimuma pieaugušo attiecībām privātajā sfērā, un Bahati likumu, kas paredz bargākus sodus un pat nāvessodu. David Kato Kisule slepkavība pierāda, ka pastāv būtiski un reāli draudi, ka naids un diskriminācija prasīs cilvēku dzīvības. Es atzinīgi vērtēju prezidenta Baraka Obamas un valsts sekretāres Hilarijas Klintones paziņojumus, kuros tiek nosodīta David Kato Kisule nāve un uzsvērti viņa centieni ieviest cieņas pilnu dzīvi Ugandā neatkarīgi no personas seksuālās orientācijas vai dzimumpiederības. Es pievienojos tiem, kas aicina Eiropas Komisiju un Padomi veikt straujus un efektīvus pasākumus šādas diskriminācijas nosodīšanai un izskaušanai saskaņā ar likumu un realitātē.
<SPEAKER ID="463" NAME="Kristiina Ojuland" AFFILIATION="ALDE">
rakstiski. - Priekšsēdētāja kungs, Komisijas priekšsēdētāja vietnieka kungs! David Kato Kisule slepkavība bija milzīga traģēdija viņa ģimenei un draugiem, kā arī liels zaudējums LGBT un cilvēktiesību kustībai Subsahāras Āfrikā. Mani pārsteidz, ka Ugandas varas iestādes pret šo briesmīgo notikumu izturas ar tik acīmredzamu vienaldzību. Par David Kato mocībām un diskrimināciju pret LGBT minoritātēm vajadzētu skaļi runāt ar Ugandas varas iestādēm.
<P>
David Kato centieni būtu velti, ja Ugandas parlaments pieņemtu Bahati pret homoseksualitāti vērsto likumu bez jebkādas stingras starptautiskās sabiedrības reakcijas. Eiropas Savienībai ir jāpiespiež Ugandas varas iestādes dekriminalizēt homoseksualitāti un noraidīt nāvessoda piemērošanu jebkādos apstākļos.
<P>
Ugandai ir jāizpilda tās saistības, ko uzliek starptautiskās tiesības un Kotonū nolīgumu, proti, Ugandai ir jāaizsargā visas personas no draudiem un vardarbības neatkarīgi no to seksuālās orientācijas vai dzimumpiederības. Tas būtu nopietns pārkāpums, ja Ugandas valdība un tiesu vara pati mudinātu uz šādu vardarbību un īstenotu to. Eiropas Savienībai un tās dalībvalstīm ir jāizmanto attīstības palīdzības nosacītība un jāpārtrauc sponsorēt šādas valdības.
