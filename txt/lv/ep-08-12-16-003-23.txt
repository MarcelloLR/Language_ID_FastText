<CHAPTER ID="003-23">
23.  Eiropas Kopienu pārējo darbinieku nodarbināšanas kārtība (
<P>
- Pirms balsošanas (62., 65. un 75. grozījuma mutiskie grozījumi)
<SPEAKER ID="041" NAME="Giuseppe Gargani" LANGUAGE="IT">
Priekšsēdētāja kungs, dāmas un kungi, kā referents es vēlētos iesniegt trīs mutiskus grozījumus: 62. grozījumā par balsošanas sarakstu, ja jūs varat izsekot - attiecībā uz 12. apsvērumu, es ierosinu svītrot visu iestarpinājumu no "gada summas” līdz "gada budžets”.
<P>
65. grozījumam par balsošanas sarakstu attiecībā uz 12.c apsvērumu es ierosinu starp vārdiem "Parlamenta deputātu palīgu izdevumus” un "attiecas uz visām izmaksām” iekļaut šādu iestarpinājumu: "nepieciešamās summas konkrētajam gadam noteiks ikgadējās budžeta procedūras ietvaros”.
<P>
75. grozījumam, kas attiecas uz 131. pantu, mana mutiskā grozījuma mērķis ir papildināt vārdus "klasifikācijas sistēmu” ar vārdu "pārredzamu”, lai būtu "pārredzamu klasifikācijas sistēmu”.
<P>
Tie ir mutiskie grozījumi, ko es iesniedzu Parlamentam kā referents. Es ceru, ka tie tiks pieņemti.
<SPEAKER ID="043" NAME="Giuseppe Gargani" LANGUAGE="IT">
Priekšsēdētāja kungs, dāmas un kungi, es vēlētos Komisijai oficiāli jautāt, vai tā piekrīt visiem šiem pieņemtajiem grozījumiem?
<SPEAKER ID="044" NAME="Margot Wallström">
Komisijas priekšsēdētāja vietniece. - Priekšsēdētāja kungs, Komisija ir apmierināta, ka iestāžu starpā ir panākta vienošanās par Parlamenta deputātu palīgu nolikuma kopējo tekstu.
<P>
Komisijas vārdā es šodien varu apstiprināt mūsu piekrišanu šim tekstam, kurā ir pilnībā saglabāta mūsu sākotnējā priekšlikuma būtība. Komisija sagatavoja šo priekšlikumu, atbildot uz Eiropas Parlamenta pieprasījumu Komisijai vēstulē, ko priekšsēdētājs H. G. Pöttering nosūtīja priekšsēdētājam J. M. Barroso. Tikai astoņus mēnešus pēc šī pieprasījuma jūs šobrīd esat apstiprinājuši rezultātus, ko deva ļoti konstruktīvās diskusijas starp Parlamentu, Padomi un Komisiju. Ar šo priekšlikumu trešo reizi pēdējo desmit gadu laikā Komisija uzņēmās iniciatīvu risināt nolikuma jautājumu, un mēs esam cieši pārliecināti, ka šoreiz mēs gūsim panākumus. Mums šobrīd ir jāizmanto šī iespēja. Tādēļ es Komisijas vārdā arī paužu apņemšanos aizstāvēt šo tekstu līdz tā galīgai apstiprināšanai Padomē.
<P>
(Aplausi)
<SPEAKER ID="045" NAME="Priekšsēdētājs">
Wallström kundze, es esmu pārliecināts, ka Parlaments atzinīgi vērtē jūsu paziņojumu.
<P>
Tagad mēs pāriesim pie balsojuma pēc saraksta, lai noslēgtu jautājumu, ko risināja gandrīz 30 gadus.
<P>
Ļaujiet man izbaudīt šo brīdi.
<P>
Pēc balsojuma
<SPEAKER ID="046" NAME="Giuseppe Gargani">
referents. - (IT) Priekšsēdētāja kungs, dāmas un kungi, lai gan es esmu pateicīgs komisārei, es vēlētos uz brīdi lūgt jūsu uzmanību, jo man ir jānolasa politisks paziņojums, institucionāls politisks paziņojums, kas ir saskaņots ar Padomi.
<P>
"Eiropas Parlaments un Padome, neskarot budžeta iestādes pilnvaras, piekrīt, ka pārejai uz jauniem reģistrēto Parlamenta deputātu palīgu nodarbināšanas noteikumiem pašai par sevi nav jāpalielina apropriācijas, kas tiek ieskaitītas Eiropas Savienības vispārējā budžeta Eiropas Parlamenta iedaļā un kas paredzētas, lai segtu Parlamenta deputātu palīgu izdevumus attiecībā uz apropriācijām, kuras šim nolūkam ir iekļautas 2008. finanšu gada budžetā un uz kurām attiecas indeksācija.
<P>
Eiropas Parlaments vērš uzmanību uz Eiropas Parlamenta deputātu nolikuma īstenošanas noteikumu 69. panta 2. punktu, kā to 2008. gada 17. jūlijā pieņēma Eiropas Parlamenta Prezidijs, kurš nosaka, ka Prezidijs katru gadu var indeksēt kopējos izdevumus, kas atlīdzināti Parlamenta deputātu palīgiem.
<P>
Eiropas Parlaments un Padome piekrīt, ka gadījumā, ja Komisijai atbilstīgi Eiropas Kopienu pārējo darbinieku nodarbināšanas kārtības (CEOS) 96. panta 11. punktam ir jāierosina apdrošināšanas shēmas bezdarba gadījumam iemaksu pieskaņošana, jo šajā shēmā tiek iekļauti reģistrētie palīgi, vajadzīgos Eiropas Parlamenta maksājumus ir jāfinansē ar attiecīgas budžeta pozīcijas palīdzību un jāiedala no vispārējām apropriācijām, kuras paredzētas Eiropas Parlamenta budžeta iedaļām.
<P>
Eiropas Parlaments un Padome vēlas norādīt, ka saskaņā ar EK līguma 248. panta 4. punkta 2. apakšpunktu Revīzijas palāta jebkurā laikā var iesniegt savus atklājumus par specifiskām problēmām īpaša ziņojuma veidā vai sniegt atzinumus pēc kādas no pārējo Kopienas iestāžu pieprasījuma.
<P>
Eiropas Parlaments apņemas apspriesties ar nākotnē izveidojamo struktūru, kas pārstāvēs reģistrētos Parlamenta deputātu palīgus par jebkuriem CEOS 125. panta 1. punktā minētā iekšējā lēmuma grozījumiem.”
<P>
Par šo paziņojumu ir panākta vienošanās ar Padomi, un, kamēr es jautāšu Padomei, vai tā piekrīt - manuprāt, visai droši var teikt, ka tā piekrīt - es vēlētos veltīt pāris minūtes tam, lai izklāstītu Parlamentam kādu domu, kādu ideju. Mēs esam noslēguši darbu, kas, kā priekšsēdētājs norādīja, ir mūžsens un par kuru ir diskutēts daudzus gadus. Tomēr Juridiskā komiteja, kurai tika dots uzdevums dažu dienu laikā izskatīt priekšlikumu, kas nāca no Komisijas, bet ko kaut kādā veidā sagatavoja Roure kundzes pārstāvētā komiteja - es runāju par priekšsēdētāju Roure kundzi, kurai es pateicos, - ir paveikusi pamatīgu darbu. Man ar lielu lepnumu jāteic, ka Juridiskā komiteja ir dziļi izanalizējusi problēmu, kura ir sarežģīta, kā mani kolēģi deputāti to zina.
<P>
Mēs esam ieviesuši līdzsvaru attiecībā uz deputātu brīvo un fundamentālo iespēju izvēlēties pašiem savus palīgus - tas ir noteikts pamatdokumentā - līdzsvaru, kas nodrošina pārredzamību, kas definē noteikumus un kas tādējādi maina šo situāciju, par kuru bija neskaidrība. Es atbalstīju Juridisko komiteju, priekšsēdētāja kungs; es arī esmu nosūtījis vēstuli Pöttering kungam, sakot, ka, tā kā komitejai bija pienākums un tiesības rīkot plaša mēroga debates, tā to arī darīja, un es uzskatu, ka tā ir atradusi pareizo līdzsvaru. Šajā trīspusējā dialogā man ir jāpateicas Komisijai un Padomei, kas ir strādājušas kopā, bet galvenokārt man ir jāpateicas koordinatoriem, maniem kolēģiem un Maria José no sekretariāta, kas ir devuši īpašu ieguldījumu, kuru mēs šodien nostiprinām.
<P>
Es ceru, ka mani kolēģi deputāti balsos par; turpmākajos divos gados mēs redzēsim, vai šis tiesību akts var ievērojami veicināt mūsu parlamentāro darbu.
<SPEAKER ID="047" NAME="Priekšsēdētājs">
Liels paldies, Gargani kungs.
<P>
Tā kā tas ir bijis komandas darba rezultāts, es arī vēlētos apsveikt Martine Roure par viņas izcilo veikumu darba grupā, vadot to ar lielu apņemšanos.
<P>
Tāpat es, protams, vēlētos pateikties mūsu ģenerālsekretāram, kurš ir bijis ārkārtīgi nozīmīgs sarunu partneris šajā jautājumā - un bez viņa apņēmības nekas nebūtu noticis - kā arī pēdējiem četriem Eiropas Parlamenta priekšsēdētājiem, Pöttering kungam, kurš dedzīgi piedalījās šī jautājuma noslēgšanā, Borrell kungam, kurš ļāva mums spert izšķirošu soli uz priekšu ar kodeksa pieņemšanu, Cox kungam, kurš ļāva nodalīt dažādos nolikumus, un, protams, Fontaine kundzei, kura uzsāka šo procesu pirms gandrīz 10 gadiem, lai šis ziņojums šodien beidzot būtu mūsu priekšā.
<SPEAKER ID="048" NAME="Monica Frassoni" AFFILIATION="Verts/ALE">
(IT) Priekšsēdētāja kungs, dāmas un kungi, es atvainojos, tas var izklausīties pēc glaimiem, bet mani kolēģi deputāti man piedos, tā kā daži, iespējams, joprojām nezina, ka persona, kas iepriekšējos gados Prezidijā izvirzīja šo jautājumu, faktiski bijāt jūs, tādēļ, tā kā jūs nevarējāt to teikt, to izdarīšu es. Tādēļ savas grupas vārdā un manā grupā neietilpstošo cilvēku vārdā es pateicos jums par darbu, ko jūs veicāt Parlamenta priekšsēdētāja vietnieka amatā.
<SPEAKER ID="049" NAME="Priekšsēdētājs">
Paldies jums visiem. Manuprāt, jaunais nolikums kalpos par piemēru citiem parlamentiem visā pasaulē.
