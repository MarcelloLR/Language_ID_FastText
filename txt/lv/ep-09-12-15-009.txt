<CHAPTER ID="009">
Balsojumu skaidrojumi
<P>
Mutiski balsojumu skaidrojumi
<SPEAKER ID="082" NAME="Aldo Patriciello" AFFILIATION="PPE">
(IT) Priekšsēdētāja kungs, dāmas un kungi, es atzinīgi vērtēju lielisko darbu, ko paveica referents un visi deputāti, piedaloties šā jaunā instrumenta izstrādē, kas nodrošinās iespēju piešķirt mikrokredītus maziem un vidējiem uzņēmumiem un personām, kas pēdējos gados zaudējušas darbu.
<P>
Ņemot vērā to, ka ES vien darbu ir zaudējuši 3 miljoni iedzīvotāju, kā arī banku grūtības saistībā ar kredītu piešķiršanu, šis instruments nodrošinās vieglāku pieeju nepieciešamajiem resursiem tām personām, kas vēlas sākt jaunu uzņēmējdarbību.
<P>
Es esmu pārliecināts par to, ka šī jaunā iniciatīva palīdzēs izveidot jaunas darbavietas, it sevišķi, ja mēs ieviesīsim jaunus saistītos pasākumus, piemēram, finansējumu apmācībām, kas palīdzēs jauniešiem izstrādāt ieguldījumu projektus.
<P>
Priekšsēdētāja kungs, šis instruments ir jāpieņem pēc iespējas drīzāk, lai atveseļotu mazos un vidējos uzņēmumos, kas ir Eiropas ekonomikas dzīvinošais spēks.
<SPEAKER ID="083" NAME="Dimitar Stoyanov" AFFILIATION="NI">
(BG) Paldies jums, priekšsēdētāja kungs, es balsoju par finanšu pasākumu ziņojumu. Es uzskatu, ka šāds instruments patlaban ir ļoti vajadzīgs un ka, atbilstīgi to piemērojot, tiks gūti patiešām pozitīvi rezultāti, kā tas bija redzams manā valstī Bulgārijā. Pašlaik situācija ir ārkārtīgi nelabvēlīga maziem uzņēmumiem, kuri, izņemot dažas iespējas, nevar saņemt bankas kredītus.
<P>
Visas bankas īsteno politiku, kas būtībā nav savienojama ar banku iestāžu darbības koncepciju. Tā vien šķiet, ka bankas ar nolūku pieņem arvien vairāk noteikumu tikai ar vienu mērķi - neizsniegt kredītus. Taču bez kredītiem uzņēmumu darbība nav iespējama.
<P>
Tomēr, ja kredīts tiek piešķirts, uzņēmumi ir spiesti piedāvāt nodrošinājumu 100-150 % apmērā, kļūstot uzņēmīgi pret bankrota risku. Tieši tāpēc es uzskatu, ka Eiropas Savienība un Parlaments šajā gadījumā, pieņemot šo ziņojumu, sper soli pareizā virzienā, kas patiešām veicinās Eiropas un Bulgārijas ekonomikas attīstību.
<SPEAKER ID="084" NAME="Diane Dodds" AFFILIATION="NI">
Priekšsēdētāja kungs, es vēlos skaidri norādīt, ka, lai gan es uzskatu, ka atbalsts maziem uzņēmumiem ir patiešām laba un īstenojama ideja, tā tomēr ir jāīsteno dalībvalstu valdību līmenī. Mani patiešām satrauc šis priekšlikums, aizdoto līdzekļu pārredzamība un to atmaksāšana.
<P>
Es aicinu dalībvalstu valdības darīt visu, kas ir to spēkos, lai palīdzētu maziem uzņēmumiem, kas ir mūsu ekonomikas mugurkauls. Eiropas Savienība var palīdzēt, atvieglojot regulējumu un nodrošinot finansējuma pieejamību valstu līmenī.
<SPEAKER ID="085" NAME="Syed Kamall" AFFILIATION="ECR">
Priekšsēdētāja kungs, mēs atbalstījām šo priekšlikumu. Es uzskatu, ka ir ļoti būtiski, lai mēs palīdzētu uzņēmējiem visā Eiropas Savienībā un dalībvalstīs veicināt labklājību un radīt darbavietas un izvest iedzīvotājus no nabadzības. Es esmu pateicīgs par to, ka mēs meklējām līdzekļus esošajā budžetā, nevis paredzējām jaunus izdevumus, un izmantojām tos, lai piesaistītu vairāk līdzekļu no privātā sektora.
<P>
Taču es vēlos norādīt, ka mums jābūt ļoti uzmanīgiem, izmantojot valsts finansējumu un nodokļu maksātāju naudu. Manā vēlēšanu apgabalā man ir zināmi vairāki mikrofinansēšanas mehānismi, piemēram, lieliskā krājaizdevu sabiedrība "Croydon Caribbean Credit Union”, kas palīdz trūcīgākām kopienām izkļūt no nabadzības. Šos mehānismus no tirgus ir izspieduši vietējo pašvaldību un cita veida valsts mikrofinansēšanas mehānismi. Veicinot labāku pieeju mikrofinansēšanai, ir svarīgi, lai mēs neizkonkurētu daudzās lieliskās privātās krājaizdevu sabiedrības, kas jau pastāv tirgū.
<SPEAKER ID="086" NAME="Alfredo Pallone" AFFILIATION="PPE">
(IT) Priekšsēdētāja kungs, dāmas un kungi, es domāju, ka mēs esam vienojušies par mikrofinansēšanas jautājumu, taču mums būtu jādiskutē arī par finanšu resursiem. Es uzskatu, ka mūsu pienākums ir palielināt šim mērķim paredzētos finanšu resursus.
<P>
Mums jābūt arī ļoti piesardzīgiem, lai neattiecinātu mikrokredītu instrumentu arī uz citām ieinteresētajām personām, kas pārstāv mazos un vidējos uzņēmumus, jo mikrokredīti ir paredzēti, lai palīdzētu mazāk veiksmīgiem sociālajiem partneriem. Turklāt mums jārunā arī par kultūras jautājumu, proti, daudzās valstīs - un es domāju, ka it sevišķi valstīs, kurās šāds finansējums ir visvairāk vajadzīgs, - netiek īstenota atbilstīga kultūras pieeja, kas vajadzīga, lai iegūtu šo finansējumu. Es patiešām uzskatu, ka šos instrumentus vispirms būtu jāpieņem iesaistīto valstu valdībām.
<P>
Eiropā ir vērojami divi attīstības ātrumi - attīstības ātrums valstīs, kas jau piemēro šo pieeju, piemēram, Francijā un Vācijā, un attīstības ātrums pārējās valstīs, kurām attiecībā uz šo jautājumu jāpiemēro kultūras pieeja. Īsumā vēlos teikt, ka, manuprāt, īstā problēma, kas Eiropā patiešām pastāv, ir tā, ka par būtisku tiek uzskatīta tikai finansējuma nodrošināšana kā tāda; mums ir jācenšas radīt apstākļus, lai mazāk veiksmīgi strādājošie varētu paši sev radīt nodarbinātības iespējas.
<P>
Rakstiski balsojumu skaidrojumi
<SPEAKER ID="089" NAME="Luís Paulo Alves  " LANGUAGE="PT">
Es balsoju par šā mikrofinansēšanas instrumenta izveidi nodarbinātības veicināšanai, jo tā mērķis ir sniegt iespējas bezdarbniekiem un veicināt uzņēmējdarbību. Šis instruments, kas paredzēts personām, kuras vēlas sākt vai attīstīt mazu uzņēmumu (ar mazāk nekā 10 darbiniekiem un apgrozījumu līdz 2 miljoniem eiro), nodrošinās jaunas iespējas daudziem bezdarbniekiem. Ņemot vērā pašreizējo situāciju ekonomikā, būtu bijis lietderīgi, ja šī nozīmīgā programma tiktu uzsākta agrāk, jo iedzīvotāju pieeja kredītiem ir apgrūtināta jau sen.
<P>
Tā kā šis instruments ir paredzēts ES dalībvalstu valsts, reģionāla un vietēja līmeņa sabiedriskajām un privātajām organizācijām, kas izsniedz mikrokredītus privātpersonām un maziem uzņēmumiem, to rūpīgi jāuzrauga atbildīgajām iestādēm, lai nodrošinātu, ka kredīti patiešām tiek izsniegti reģionos, kur tie visvairāk vajadzīgi, un lai neatkārtotos situācijas, ko pieredzējām pēdējās finanšu krīzes laikā.
<SPEAKER ID="090" NAME="Andrew Henry William Brons  " AFFILIATION="NI">
rakstiski. - Es atbalstu to, ka valsts nodrošina mikrofinansējumu privātpersonām, lai palīdzētu tām veidot mazos uzņēmumus. Taču es iebilstu pret to, ka šo uzdevumu veic Eiropas Savienība. Tomēr es balsoju par dažiem grozījumiem, jo pastāvēja liela iespēja, ka rezolūcija tiks pieņemta, un es vēlējos, lai tā tiktu pēc iespējas uzlabota. Balsu "bloķēšana” attiecībā uz vairākiem grozījumiem liedza man iespēju atsevišķi balsot par vairākiem grozījumiem.
<SPEAKER ID="091" NAME="David Casa  " AFFILIATION="PPE">
rakstiski. - Globālās ekonomiskās krīzes nelabvēlīgākās sekas cita starpā ir banku nevēlēšanās izsniegt kredītus, tādējādi liedzot iespēju privātpersonām un arī lieliem uzņēmumiem veikt saimniecisko darbību. Eiropas Komisijas priekšlikums paredz izveidot mikrofinansēšanas instrumentu, lai palīdzētu mazināt pašreizējo banku un citu finanšu iestāžu vilcināšanos piešķirt finansējumu. Tāpēc es nolēmu atbalstīt referentu saistībā ar šo jautājumu un balsot par ziņojumu.
<SPEAKER ID="092" NAME="Nikolaos Chountis  " LANGUAGE="EL">
Es balsoju pret ziņojumu, jo pret Eiropas Savienībā arvien pieaugošo bezdarbu nevar cīnīties ar mikrofinansēšanas programmu. Ir vajadzīgas integrētas programmas ar atbilstīgu finansējumu atsevišķā budžeta pozīcijā, programmas, kas vērstas uz cīņu pret jauniešu bezdarbu, kas it sevišķi Grieķijā ir ārkārtīgi augsts - katram ceturtajam iedzīvotājam, kas jaunāks par 25 gadiem, nav darba.
<P>
Kopumā runājot, mums ir vajadzīga politika, kas paredz palielināt Kopienas budžetu un kas likvidē neoliberālo, uz stabilitātes paktu un zemu budžeta deficītu balstīto sistēmu. Es arī uzskatu, ka finansējuma izmantošanai, pamatojoties uz šo instrumentu, jābūt brīvprātīgai, un nekādā ziņā nedrīkst piespiest izmantot šo instrumentu, draudot, ka tiks ierobežotas vai atceltas sociālās drošības priekšrocības. Diemžēl grozījumi, ko šajā sakarībā iesniedzu es un mani kolēģi deputāti no Eiropas Apvienotās kreiso un Ziemeļvalstu Zaļo kreiso spēku konfederālās grupas, tika noraidīti.
<SPEAKER ID="093" NAME="Diogo Feio  " LANGUAGE="PT">
Tā kā Eiropa patlaban piedzīvo dziļu ekonomisko un finanšu krīzi, kas, pieaugot bezdarbam visās dalībvalstīs, novedusi pie nopietnām sociālām problēmām, ir svarīgi, lai Eiropas Savienība izstrādātu efektīvus mehānismus krīzes seku mazināšanai un atbalsta nodrošināšanai tiem, kurus krīze skārusi visvairāk, tostarp bezdarbniekiem un grūtībās nonākušiem uzņēmumiem.
<P>
Tieši tāpēc es atzinīgi vērtēju mikrofinansēšanas instrumenta izveidi nodarbinātības veicināšanai, kas vērsts uz uzņēmējdarbību un nodrošina iespēju ikvienam izveidot savu uzņēmumu. Eiropas mikrofinansējums būs pieejams gadījumos, kad liegta vai apgrūtināta pieeja bankas kredītam, piedāvājot palīdzību no Eiropas Sociālā fonda mikrouzņēmumu attīstībai, nodrošinot arī konsultācijas, apmācību un atbalstu pazeminātu procentu likmju veidā.
<P>
Ir būtiski arī norādīt, ka šā instrumenta vienīgajam mērķim būtu jābūt atbalstīt uzņēmējdarbību, lai radītu jaunas darbavietas, palīdzot realizēt labi izstrādātas uzņēmējdarbības idejas, un ka to nevajadzētu izmantot sociālā atbalsta nodrošināšanai vai patēriņa veicināšanai.
<SPEAKER ID="094" NAME="José Manuel Fernandes  " LANGUAGE="PT">
Pašreizējos ekonomiskās krīzes apstākļos un pieaugot bezdarbam, ir svarīgi veicināt pašnodarbinātības popularitāti, kā arī mikrouzņēmumu izveidi un attīstību. Mikrokredīti palīdzēs sasniegt šo mērķi. Tāpēc es atzinīgi vērtēju Komisijas priekšlikumu un Parlamenta darbu saistībā ar šo jautājumu. Tas ir veids, kā sekmēt uzņēmējdarbību un paaugstināt nodarbinātības un sociālās iekļaušanas līmeni. Šis mikrofinansēšanas instruments papildina citas programmas, kas veicina nodarbinātību un sociālo integrāciju. Tāpēc es uzskatu, ka ir būtiski, lai šis instruments netiktu finansēts uz esošo programmu rēķina un neapdraudētu tās.
<P>
Es jau balsoju par šo instrumentu Budžeta komitejā saistībā ar 2010. gada budžeta procedūru, kuras īstenošanas laikā tika izveidotas divas jaunas budžeta pozīcijas, proti, viena pozīcija darbības izdevumiem par kopējo summu 37,5 miljoni eiro un otra - administratīvajiem izdevumiem par kopējo summu 0,25 miljoni eiro. Es ceru, ka drīz tiks uzsākta šīs programmas darbība un ka pieteikumu izskatīšanas process būs ātrs un birokrātijas neapgrūtināts.
<SPEAKER ID="095" NAME="Ilda Figueiredo  " LANGUAGE="PT">
Mums ir ļoti žēl, ka deputātu vairākums šajā Parlamentā atkal nepildīja savu solījumu un apstiprināja priekšlikumu, kas paredz samazināt finansējumu programmai Progress, kurai piešķirtie līdzekļi tās darbības virzienu īstenošanai sociālajā jomā jau tā bija nepietiekami. Neatkarīgi no jebkādiem apsvērumiem attiecībā uz jaunā Eiropas mikrofinansēšanas instrumenta mērķiem, nav pieņemami, ka šis instruments jāfinansē, samazinot esošajām programmām pieejamo finansējumu - šajā gadījumā programmas Progress finansējumu, kas ir Kopienas programma nodarbinātības, sociālās integrācijas un vienlīdzīgu tiesību jomā.
<P>
Nodarbinātības un sociālo lietu komitejas apstiprinātajā tekstā nepārprotami tika noraidīta ideja finansēt šo instrumentu no programmai Progress paredzētajiem līdzekļiem un tika ierosināts izveidot jaunu budžeta pozīciju, paredzot tai līdzekļus atsevišķi, citiem vārdiem sakot, "jaunus” naudas līdzekļus. Mūsu politiskās grupas iesniegtie grozījumi atbilda šādai nostājai, taču tos šodien noraidīja.
<P>
Tā kā sociālā situācija vairākās dalībvalstīs turpina pasliktināties, nav pieņemams, ka finansējums no nodarbinātības un sociālās integrācijas jomas tiek novirzīts citām vienlaicīgi noteiktām prioritātēm, pat ja tās ir mikrofinansēšanas jomas prioritātes.
<SPEAKER ID="096" NAME="Bruno Gollnisch  " LANGUAGE="FR">
Ņemot vērā Göncz kundzes ziņojumu par mikrokredītiem un diskusijas par šā projekta finansēšanu, es vēlējos noskaidrot, ar ko tik īpaša ir šī izslavētā programma Progress, attiecībā uz ko kreisie tik nelokāmi uzstāj, ka tai nedrīkst atņemt ne centu, lai finansētu mikrouzņēmumus un individuālas iniciatīvas. Es vēlējos noskaidrot, kādam mērķim patlaban kalpo programma Progress, kuras nosaukums ir "Kopienas programma nodarbinātībai un sociālai solidaritātei”. Šis mērķis ir dokumentu izstrādes veicināšana un pētījumu un ziņojumu finansēšana. Jo pašlaik programmas Progress "mērķauditorija” nav ne bezdarbnieki, ne arī sociāli atstumtas personas, bet gan politisko lēmumu pieņēmēji un viedokļa veidotāji.
<P>
Daži atsakās novirzīt 100 miljonus eiro mikrokredītu idejas finansēšanai no "niecīgās” septiņu gadu laikposmam piešķirtās 700 miljonus eiro lielās summas. Tikai nedaudz mazāk naudas tiem, kas gūst labumu no sistēmas, un nedaudz vairāk naudas eiropiešiem, kam paredzēts konstants budžets - tas nav apstrīdams! Ir jābeidz tikai noskatīties mūsu līdzpilsoņu nabadzībā un grūtībās un tā vietā jāveic konkrētas darbības. Taču es vēlos piebilst, ka mikrokredīti ir vajadzīgi tikai tāpēc, ka baņķieri, kas veikli piesavinās valsts atbalstu, nedara to, kas tiem jādara, - tie neiepludina līdzekļus ekonomikā.
<SPEAKER ID="097" NAME="Françoise Grossetête  " LANGUAGE="FR">
Es balsoju par Göncz kundzes ziņojumu par Eiropas mikrofinansēšanas instrumentu. Mikrofinansēšana attiecas uz mikrokredītiem (aizdevumi, kas nepārsniedz 25 000 eiro) un mikrouzņēmumiem (uzņēmumi, kas nodarbina līdz 10 darbiniekiem).
<P>
Šajā ekonomiskās krīzes laikā un ņemot vērā to, ka būtiski samazinājies izsniegto aizdevumu apjoms, Eiropas Savienībai ir ļoti svarīgi izveidot instrumentu, kas paredzēts vismazāk aizsargātajām personām un uzņēmumiem, proti, bezdarbniekiem, jauniešiem un maziem uzņēmumiem.
<P>
Laikā, kad uz spēles ir likta ekonomika vai darbavietas, ir ļoti svarīgi stimulēt izaugsmi ar ilgtspējīgām investīcijām. Instrumentam paredzētais finansējums tiks palielināts līdz 100 miljoniem eiro, un līdzekļi tiks ņemti no programmas Progress (Kopienas programma nodarbinātībai un sociālai solidaritātei) budžeta, un tas stāsies spēkā 2010. gada 1. janvārī (uz četriem gadiem). Padomei ir jāsadzird šis vēstījums, lai turpmākajās dažās dienās būtu iespējams panākt vienošanos.
<SPEAKER ID="098" NAME="Sylvie Guillaume  " LANGUAGE="FR">
Es balsoju par kolēģes Göncz kundzes ziņojumu, jo es uzskatu, ka, it sevišķi nodarbinātības un sociālās krīzes laikā, ir svarīgi atbalstīt mikrofinansēšanu, paredzot tai īpašu budžeta posteni. Tas ir konkrēts instruments cīņai pret banku īstenoto izslēgšanas pieeju un nabadzību. Pretēji Eiropas Komisijas prasītajam, mēs iebilstam pret ideju piešķirt apropriācijas Eiropas mikrofinansēšanas instrumentam no programmai Progress paredzētajiem līdzekļiem, jo tādējādi tiek sniegt negatīvs vēstījums uzņēmējiem. Mums jāsaglabā programma Progress, kas vērsta uz vismazāk aizsargātajām grupām, un dalībvalstis un Eiropas Savienība kopā ir atbildīgas par to, lai šī programma pašreizējā situācijā tiktu efektīvi īstenota.
<SPEAKER ID="099" NAME="Lívia Járóka  " LANGUAGE="HU">
Es esmu patiešām gandarīta par to, ka vairākums Eiropas Parlamenta deputātu šodien apstiprināja ziņojumu par Eiropas mikrofinansēšanas instrumentu nodarbinātībai un sociālai integrācijai. Paredzētā mikrofinansēšanas sistēma var būtiski veicināt sociālās kohēzijas attīstību un jaunu darbavietu izveidi, nemaz jau nerunājot par tās sniegto lielo atbalstu finanšu un ekonomiskās krīzes negatīvo seku mazināšanā. Globālās recesijas laikā ir īpaši svarīgi nodrošināt jaunas iespējas pilsoņiem, kas izstumti no darba tirgus un tradicionālā kredītu tirgus, un bruģēt ceļu stabilai, ilgtermiņa pašnodarbinātībai. Turklāt ļoti svarīga ir vienkārša finanšu instrumenta pieejamība mazāk attīstītu reģionu iedzīvotājiem, kas vēlas veidot savu uzņēmumu, un visneaizsargātākajām iedzīvotāju grupām, un šāds instruments, neskatoties uz augsto risku, zemo peļņas normu un saistību neizpildes risku, palīdz uzņēmumiem veidoties un attīstīties. Lielākā daļa nodarbināto Eiropā strādā mikrouzņēmumos, kā arī mazos un vidējos uzņēmumos.
<P>
Tieši tāpēc, lai nodrošinātu, ka šie uzņēmumi nevis zaudē, bet gan patiesībā palielina to nodarbinātības potenciālu, tiem jānodrošina pienācīgs atbalsts, kas dažos gadījumos ir tik maza summa, ka tradicionālā banku nozare nespēj nodrošināt šāda veida finansējumu. Šodienas balsojumā Eiropas Parlaments sniedza skaidru vēstījumu, ka koplēmuma procedūra jāpabeidz pēc iespējas drīzāk, lai mikrofinansēšanas instruments būtu pieejams jau 2010. gadā.
<SPEAKER ID="998" NAME="Eija-Riitta Korhola  " LANGUAGE="FI">
Priekšsēdētāja kungs, es balsoju par ziņojumu par mikrofinansēšanas instrumentu.
<P>
Mēs joprojām vēl daudz ko varam darīt, lai iedrošinātu jauniešus Eiropā iesaistīties uzņēmējdarbībā. Finanšu un ekonomiskā krīze sev līdzi ir atvedusi nodarbinātības un sociālo krīzi, un patiešām ir pamats prognozēm, ka nākamajā gadā bezdarbnieku skaits Eiropā palielināsies vēl par 10 miljoniem. Tieši tagad ir piemērotākais laiks īstenot tūlītējus pasākumus.
<P>
Tā kā patlaban situāciju pasliktina nevēlēšanās izsniegt kredītus, es patiešām atbalstu ziņojumā pausto iniciatīvu nodrošināt mikrokredītus bezdarbniekiem vai personām, kam draud bezdarbs un kam ir sarežģīti piekļūt komerciāliem kredītiem savu uzņēmējdarbības ideju īstenošanai. Taču mums ir jāveic ieguldījums, piemēram, arī jauniešu darbnīcās un uzņēmumu inkubatoros, kā arī izglītībā uzņēmējdarbības jomā.
<P>
Visaptveroša pieeja ieguldījumiem, lai uzlabotu nodarbinātības rādītājus un uzņēmējdarbību, ir priekšnosacījums pārtikušai Eiropai.
<SPEAKER ID="997" NAME="Patrick Le Hyaric  " LANGUAGE="FR">
Es atbalstu pasākumu finansēšanu sociālajā jomā, lai palīdzētu personām, kas zaudējušas darbu. Taču tas nenozīmē, ka uzņēmumi tiek atbrīvoti no to sociālajiem un teritoriālajiem pienākumiem. Valsts iestāžu pienākums nav kompensēt šo nepieņemamo pienākumu neizpildi. Tāpēc es atturēšos.
<SPEAKER ID="100" NAME="Jörg Leichtfried  " LANGUAGE="DE">
Es balsoju par ziņojumu par jauna mikrofinansēšanas instrumenta izveidi, kas palīdzēs iedzīvotājiem, kuru darbavietas ir apdraudētas, izveidot vai attīstīt mikrouzņēmumus. Tie ir uzņēmumi ar mazāk nekā desmit darbiniekiem un apgrozījumu, kas nepārsniedz 2 miljonus eiro. Šī finansēšanas iespēja sākotnēji būs pieejama uz četriem gadiem, un tā stāsies spēkā 2010. gada 1. janvārī.
<P>
Šis instruments nodrošinās iespēju personām, kas zaudējušas darbavietas krīzes dēļ vai kam ir sarežģīti piekļūt kredītiem sava uzņēmuma vajadzībām, iespēju mācīties, saglabāt esošās darbavietas un dažos gadījumos pat veidot jaunas darbavietas. Tādējādi tas palīdzēs stimulēt ekonomiku un veicinās krīzes mazināšanos.
<SPEAKER ID="101" NAME="Jean-Luc Mélenchon  " LANGUAGE="FR">
Mēs balsosim pret lēmuma priekšlikumu, ar ko izveido Eiropas mikrofinansēšanas instrumentu nodarbinātībai un sociālai integrācijai. Laikā, kad tik daudz Eiropas pilsoņu zaudē darbu kapitālisma krīzes un pilnīga solidaritātes trūkuma dēļ no to dalībnieku puses, kas turpina gūt peļņu uz viņu rēķina, ir pienācis laiks Eiropas Savienībai mainīt tās liberālo pieeju problēmu risināšanā.
<P>
Sastopoties ar nepiesātināmu komerciālu apetīti, ko veicina Eiropas Savienības liberālais dogmatisms, mums ir vajadzīga politika, kas aizsargā Eiropas darba ņēmējus - cilvēkus, kas rada bagātību, kas tiem liegta peļņas gūšanas interesēs. Jau atkal šis ir gadījums, kad Eiropa gūst lielu peļņu un atmet mazas, patvaļīgi noteiktas summiņas. To pierāda piešķirtais niecīgais finansējums, pārredzamības trūkums attiecībā uz tā pārdali un atbalstītā individuālistiskā loģika sistēmas pamatā. Šādai nostājai nav nekādas saistības ar vispārēju interešu Eiropu un sociālo vienlīdzību, kas mūsu pilsoņiem ir vajadzīga.
<SPEAKER ID="102" NAME="Nuno Melo  " LANGUAGE="PT">
Krīzes laikā, kad kreditēšana ir nepietiekama un pieeja kredītiem ir apgrūtināta, šāds instruments ir nozīmīgs, lai palīdzētu nodrošināt mikrokredītus maziem uzņēmumiem un personām, kas zaudējušas darbu un pašas vēlas izveidot jaunu uzņēmumu. Ir grūti sasniegt minētos mērķus bez šāda veida atbalsta instrumenta. Turklāt pašreizējā krīzes situācijā bankas nav ieinteresētas nodrošināt jaunu uzņēmumu kreditēšanas vajadzīgas, kas vairumā gadījumā nozīmē to, ka šādi uzņēmumi nevar uzsākt darbību. Tā kā tiek prognozēts, ka ES darbu zaudēs vēl vairāki miljoni cilvēku, ir svarīgi nodrošināt instrumentus, lai cilvēkiem, kas zaudējuši darbu, būtu iespēja sākt jaunu dzīvi, tādējādi izvairoties no sociālās krīzes un mazinot dalībvalstu izmaksas sociālā atbalsta pasākumiem.
<SPEAKER ID="103" NAME="Andreas Mölzer  " LANGUAGE="DE">
Finanšu un ekonomiskā krīze, ko izraisīja galvenokārt britu un amerikāņu spekulanti, patlaban ekonomikas lejupslīdes dēļ ir veicinājusi bezdarba pieaugumu Eiropā. Šajā mainīgajā situācijā visvairāk cieš tieši jaunieši, kas jau bija pakļauti nopietnam bezdarba riskam. Tāpēc ir īpaši svarīgi nodrošināt viņiem iespēju sākt vai atsākt karjeru un palīdzēt dažiem no viņiem veidot savus uzņēmumus. Es ceru, ka jaunais Eiropas mikrofinansēšanas instruments nodarbinātībai un sociālai integrācijai Progress šajā sakarībā nodrošinās jauniešiem ievērojamu atbalstu.
<P>
Šis jaunais instruments arī nodrošina mums iespēju reaģēt uz kredītu krīzi, kas joprojām turpinās. Personas, kas dibinās mikrouzņēmumus, saņems ne tikai atbalstu procentu likmju subsīdiju veidā, bet arī atbalstu padomdošanas, mācību, konsultāciju un spēju veidošanas jomā. Es atbalstu komitejas iniciatīvu palielināt finansējumu mikrofinansēšanas instrumentam par 50 % salīdzinājumā ar Komisijas priekšlikumu, lai tas sasniegtu 150 miljonus eiro. Ņemot vērā milzīgās summas, kas ieguldītas banku glābšanā, ir svarīgi būt dāsniem pret tiem cilvēkiem, kuri šajā situācijā cietuši visvairāk. Minēto iemeslu dēļ es balsoju par šo ziņojumu.
<SPEAKER ID="996" NAME="Wojciech Michał Olejniczak  " LANGUAGE="PL">
2009. gada 10. novembrī Eiropas Komisija publicēja priekšlikumu Eiropas Parlamenta un Padomes lēmumam, ar ko izveido Eiropas mikrofinansēšanas instrumentu. Tas ir saistīts ar Komisijas dokumentu "Eiropas ekonomikas atveseļošanas plāna īstenošana” un Padomes prioritātēm, kas ir šādas: nodarbinātības saglabāšana, darbavietu radīšana un mobilitātes veicināšana, prasmju uzlabošana un pielāgošana darba tirgus vajadzībām un labāka pieeja nodarbinātībai.
<P>
Tiek plānots, ka mikrofinansēšanas instruments nodrošinās vieglāku pieeju finanšu pakalpojumiem bezdarbniekiem un uzņēmēju grupām, kas nonākuši sarežģītā situācijā. Tas paredzēts konkrētu sociālo grupu pārstāvjiem, kam nav komercbanku prasītā kredītspēja, bet kas vēlas veidot uzņēmumu. Šāda veida atbalsta instrumenta ieviešanai, ko paredzēts finansēt no ES līdzekļiem, ir īpaša nozīmē situācijā, kad kreditēšanas apmērs ir samazināts un kad krītas izsniegto kredītu vērtība.
<P>
Situācija kreditēšanas jomā liecina par to, ka finanšu un ekonomiskā krīze kļūst par nodarbinātības un sociālo krīzi. Nodarbinātības un sociālo lietu komitejas ziņojumā ietverti būtiski Komisijas priekšlikuma grozījumi, tostarp iebildums pret Eiropas mikrofinansēšanas instrumentam nepieciešamā finansējuma novirzīšanu no programmai Progress paredzētajiem līdzekļiem. Referents ierosina iekļaut instrumentu atsevišķā budžeta pozīcijā un turpmākajos četros gados palielināt instrumenta budžetu par 50 miljoniem eiro. Ņemot vērā šos aspektus, es apstiprinu ziņojumu.
<SPEAKER ID="104" NAME="Evelyn Regner  " LANGUAGE="DE">
Es balsoju par šo rezolūciju, ar ko izveido mikrofinansēšanas instrumentu, jo mana galvenā prioritāte ir pieņemt šo rezolūciju bez kavēšanās. Tā nodrošinās vismazāk aizsargātajām iedzīvotāju grupām iespēju saņemt kredītus un sev palīdzēt. Taču es aicinu Padomi neņemt finansējumu no programmai Progress paredzētajiem līdzekļiem. Ir svarīgi pilnībā saglabāt finansējumu šai programmai. It sevišķi šīs krīzes laikā ES līdzekļus nedrīkst pārdalīt uz sabiedrības vismazāk aizsargāto locekļu rēķina.
<SPEAKER ID="995" NAME="Daciana Octavia Sârbu  " AFFILIATION="S&amp;D">
rakstiski. - Es esmu gandarīta par to, ka Eiropas Parlaments šodien apstiprināja instrumentu, kas nodrošinās papildu aizdevumu pieejamību maziem uzņēmumiem. Šis lēmums turpmākajos četros gados nodrošinās 100 miljonu eiro pieejamību reģionālā un dalībvalstu līmenī. Tas ir vērtīgs un savlaicīgi īstenots pasākums, kas sniegs jaunas iespējas tiem iedzīvotājiem, kas cieš no globālās recesijas sekām. Šodien paziņotie pasākumi nodrošinās atbalstu tiem, kas vēlas dibināt jaunus uzņēmumus, kā arī veicinās profesionālo izglītību, tādējādi uzlabojot prasmes, uz kurām pilsoņi var paļauties, veidojot uzņēmumus, kas ir ļoti svarīgi Eiropas ekonomikai. Arvien biežāk mēs redzam, ka Eiropas Savienības politikā un likumdošanā lielāka uzmanība tiek pievērsta maziem un vidējiem uzņēmumiem. Es atzinīgi vērtēju šo jauno tendenci un it sevišķi Eiropas Parlamenta ieguldījumu, stimulējot mazo uzņēmumu attīstību ekonomiski sarežģītā laikā.
<SPEAKER ID="994" NAME="Czesław Adam Siekierski  " LANGUAGE="PL">
Programmu Progress sāka īstenot, lai palīdzētu realizēt Sociālajā programmā noteiktos Eiropas Savienības mērķus nodarbinātības, sociālo lietu un vienlīdzīgu iespēju jomā. Šīs programmas īstenošanai pieejamie līdzekļi ir iecerēti kā stimuls transformācijas un modernizācijas procesam piecās jomās, proti, nodarbinātības jomā, sociālās integrācijas un aizsardzības jomā, darba apstākļu uzlabošanas jomā, diskriminācijas novēršanas un sieviešu un vīriešu vienlīdzīgu iespēju nodrošināšanas jomā.
<P>
Patlaban finanšu un ekonomiskā krīze kļūst par sociālo un nodarbinātības krīzi. Bezdarbniekiem un iedzīvotājiem, kas pārstāv nelabvēlīgākā situācijā esošās sociālās grupas, ir vajadzīgs aktīvs atbalsts un padoms, lai viņi kļūtu neatkarīgi. Programma Progress ir vērsta uz vismazāk aizsargātajām grupām, un šajā sakarībā es uzskatu, ka dalībvalstis un Eiropas Savienība ir atbildīgas par programmas efektīvu īstenošanu. Eiropas Savienībai būtu jādara viss iespējamais, lai palielinātu finanšu atbalsta pasākumu klāstu jaunajiem uzņēmējiem un mikrozuņēmumu dibinātājiem, vēršot to uz uzraudzību, izglītību, tostarp praktisko izglītību, un prasmju pilnveidošanu.
<P>
Programmai Progress būtu jāveicina mikrouzņēmumu attīstība un jāatbalsta sociālā ekonomika. Pašreizējā ekonomiskajā un finanšu situācijā, kam raksturīgs kreditēšanas apjomu samazinājums, programma Progress paplašina finanšu atbalsta pasākumu klāstu jaunajiem uzņēmējiem. Lielākā atbildība par nodarbinātību un sociālo politiku gulstas uz dalībvalstu pleciem, taču Eiropas Savienībai jābūt šo pārmaiņu iniciatorei. Ir jārada reālas nodarbinātības iespējas visiem un jāpalielina darba kvalitāte un produktivitāte.
<SPEAKER ID="105" NAME="Bart Staes  " LANGUAGE="NL">
Mikrofinansēšana ir interesants instruments, kas krīzes laikā nodrošina finansiālu atbalstu iedzīvotājiem, kas zaudējuši darbu vai kas pakļauti riskam zaudēt darbu, kā arī uzņēmumiem sociālās ekonomikas jomā. Es balsoju pret šo ziņojumu, jo nav skaidrs, vai šis instruments tiks finansēts ar "jauniem” naudas līdzekļiem. Iespējams, tiks izmantoti esošajai 2007. gadā uzsāktajai programmai Progress piešķirtie līdzekļi, kas ietver pasākumus nabadzības mazināšanai, diskriminācijas novēršanai, sociālai integrācijai, dzimumu līdztiesībai un nodarbinātībai. Stratēģiju paņemt finansējumu no programmām, kas paredzētas cīņai pret nabadzību, lai cīnītos pret nabadzību, nevar vērtēt pozitīvi.
<P>
It īpaši Padome noraida priekšlikumu par atsevišķu budžetu. Dalībvalstīm acīmredzot trūkst politiskās drosmes. Lai nodrošinātu šā instrumenta izmantošanu jau 2010. gada sākumā, ES 2010. gada budžetā ir paredzēti 25 miljoni eiro. Parlaments un Padome vēl nav vienojušies par finansējumu turpmākajiem trijiem gadiem (2011.-2013. gads). Eiropai ir vajadzīga ilgtspējīga stratēģija nevis vienreizēja "injekcija”, kāda ir šī iniciatīva. Mikrofinansēšanas instruments nav saskaņots un tam nav ilgtermiņa redzējuma. Turklāt mikrokredītus var piešķirt, izmantojot Eiropas Sociālo fondu, kā arī Eiropas Globalizācijas pielāgošanas fondu. Es saku pārliecinātu "nē” šim ziņojumam.
<SPEAKER ID="993" NAME="Derek Vaughan  " AFFILIATION="S&amp;D">
rakstiski. - Šī ir lieliska iniciatīva, kas atvieglos kredītu saņemšanu savu uzņēmumu dibināšanai iedzīvotājiem, kas zaudējuši darbu vai pakļauti riskam zaudēt darbu. Eiropas mikrofinansēšanas instruments Progress nodrošinās 25 miljonu eiro pieejamību iedzīvotājiem, kas vēlas saņemt kredītu, lai izveidotu vai attīstītu ļoti mazus uzņēmumus, un kam nav izdevies saņemt kredītu tradicionālajā kredītu tirgū.
<P>
Es esmu gandarīts, ka Eiropas Parlamentam izdevās panākt, lai šis finansējums netiktu ņemts no programmas Progress līdzekļiem, kas izstrādāta mazāk aizsargātu iedzīvotāju atbalstam, bet, lai instruments tiktu veidots, pirmajā gadā izmantojot 2010. gada budžeta līdzekļus. 100 miljonu eiro lielais finansējums, kas būs pieejams 2010. gada sākumā, ir tieši tāds atbalsts, kāds vajadzīgs maziem uzņēmumiem šajā finanšu krīzes laikā, kad bankas joprojām nevēlas izsniegt kredītus. Tas palīdzēs uzņēmumiem Velsā, un es esmu vīlies par to, ka kolēģi no UKIP nevēlējās atbalstīt šo progresīvo iniciatīvu.
