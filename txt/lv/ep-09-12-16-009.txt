<CHAPTER ID="009">
Jaunais ES rīcības plāns attiecībā uz Afganistānu un Pakistānu (debates)
<SPEAKER ID="150" NAME="Priekšsēdētāja">
Nākamais darba kārtības punkts ir Padomes un Komisijas paziņojumi par jauno ES rīcības plānu attiecībā uz Afganistānu un Pakistānu.
<SPEAKER ID="151" NAME="Cecilia Malmström" LANGUAGE="SV">
Priekšsēdētājas kundze, protams, visu pasauli satrauc problēmas, ar kurām saskaras Afganistāna un Pakistāna. Vardarbīgais ekstrēmisms plešas jau ārpus šī reģiona robežām. Afganistānā audzētās un ražotās narkotikas nonāk Eiropas ielās. Viens no mūsu apņemšanās dzinējspēkiem ir nepieciešamība aizkavēt to, ka Afganistāna un Pakistāna pārvēršas par drošības ostu teroristu aktivitātēm un organizētajai noziedzībai. Vienlaikus, protams, mēs vēlamies arī palīdzēt izveidot labākas valstis, kurās dzīvot afgāņiem un pakistāniešiem.
<P>
Afganistānai tiek pievērsta liela uzmanība. Daudzas mūsu valstis uz turieni nosūtījušas karaspēku un lielu civilo personālsastāvu. Lai izmainītu situāciju Afganistānā, jāatrisina būtiskas problēmas. Arī Pakistānu skāruši nopietni pārbaudījumi. Afganistānas konflikts netiks atrisināts, ja mēs nerisināsim arī Pakistānas situāciju un otrādi.
<P>
Ir nepieciešama vispārēja iniciatīva. Mums visiem jārīkojas vairāk un labāk. Jūnijā Padome lūdza Padomes sekretariātu un Komisiju sniegt konkrētus ieteikumus un noteikt politiskās prioritātes, lai pastiprinātu un uzlabotu mūsu saistību izpildi šajā reģionā. Tā rezultātā tika izstrādāts ES rīcības plāns ES līdzdalības stiprināšanai Afganistānā un Pakistānā. To pieņēma oktobrī. Es uzskatu, ka šis rīcības plāns ir labs instruments. Pamata stratēģija jau ir izstrādāta. Šis rīcības plāns ļaus mums pielāgot tos instrumentus, kas patlaban tiek izmantoti mūsu politisko prioritāšu ievērošanai.
<P>
Plāna pamatā ir mūsu pašreizējās saistības, un tajā noteiktas vairākas prioritātes. Tās ir jomas, kurās, mūsuprāt, ES pasākumi būtu visefektīvākie. Tādā veidā mēs stiprinām savu apņemšanos un nodrošinām vienotu atbildes reakciju uz grūtībām, kas skārušas Afganistānu un Pakistānu. Turklāt tādējādi mēs visam reģionam paziņojam, ka esam gatavi izturēt līdz galam. Reģionālā perspektīva ir svarīga, tāpēc rīcības plānā liela uzmanība pievērsta īpaši reģionālajai sadarbībai.
<P>
Afganistānā sākas izšķirošs posms. Nav vajadzības turpināt apspriest vēlēšanu procesu. Tas viss ir aiz muguras. Aiz sevis tas atstāja daudz, pēc kā tiekties, un mēs ceram, ka tas netiks atkārtots. Manuprāt, tā domā arī afgāņu tauta. ES ir gatava atbalstīt darbu, kas vēl jāpaveic, kura pamatā, cita starpā, ir ES vēlēšanu novērotāju ieteikumi. Mēs ceram, ka drīz tiks izveidota jauna valdība. Tādējādi rastos iespēja vienoties par jaunu darba kārtību un panākt jaunu vienprātību afgāņu valdības un starptautiskās sabiedrības starpā. Stājoties amatā, prezidents H. Karzai savā runā deva solījumu. Mēs ceram, ka drīzajā konferencē Londonā tiks radīts kāds impulss.
<P>
ES sagaida, ka prezidents H. Karzai un viņa valdība uzņemsies saistības un nodrošinās stingru vadību. Nedrīkst paiet pieci gadi, kuros nekas nemainās. Tagad galvenais uzdevums ir nodrošināt to, ka afgāņu valsts pakāpeniski uzņemas aizvien vairāk atbildības, savukārt starptautiskā sabiedrība ieņem atbalstītāja pozīciju. Es nerunāju par atkāpšanos. Nākamgad Afganistānā būs ievērojami lielāks starptautiskais personālsastāvs. ASV sūta papildu 30 000 cilvēku, tādējādi papildinot jau valstī esošo 68 000 rindas. Citas NATO valstis un šīs organizācijas sabiedrotie solījuši nosūtīt vismaz vēl 7000 cilvēku, papildus tiem 38 000, kas tur jau uzturas.
<P>
Šī militārā apņemšanās ir jāsaskaņo ar pilsoniskajām iniciatīvām. Ja netiek izveidots civils stabilitātes ietvars, militāro spēku atsaukšana no Afganistānas nevar būt ilgstoša. Efektīvas valsts iestādes, labāki pārvaldības veidi, pamata labklājības pieejamība, tiesiskums, kā arī funkcionējoša pilsoniska valsts ir vismaz tikpat nozīmīgi faktori kā pilnīga drošība. Neviens to neapšaubītu. Drošībai, labai pārvaldībai un attīstībai ir jābūt līdzās. Mēs uzņemamies ilgtermiņa saistības pret Afganistānu. Tomēr afgāņu tautai ir jānodrošina tas, ka dzīves apstākļu uzlabošanas labā strādā viņu pašu valdība, nevis starptautiskās organizācijas. Tikai tādā veidā iedzīvotāji atgūs ticību savai vadībai. Tur ir starptautiskā sabiedrība. Mums vajadzēs darīt vairāk un labāk. Mums ir jāatbalsta process, kas drīz aizsāksies, proti, afganizācijas process, kas šai valstij ir ļoti svarīgs.
<P>
Tāda ir mūsu rīcības plāna būtība. Mēs stiprināsim ES centienus uzlabot afgāņu potenciālās iespējas, un mēs sadarbosimies ar valdību, lai veicinātu efektīvu tādu valsts iestāžu darbu, kuras var uzņemties atbildību gan vietējā, gan reģionālā mērogā. Lielu uzmanību mēs pievēršam tiesiskuma principam, labai pārvaldībai, korupcijas apkarošanai un situācijas uzlabošanai cilvēktiesību jomā. Nākamā Eiropas prioritāte ir lauksaimniecība un lauku attīstība. Ir svarīgi, lai dzīves apstākļi uzlabotos lielajai afgāņu daļai, kas dzīvo lauku teritorijās. Mēs esam gatavi atbalstīt afgāņu vadītu bijušo militāristu rehabilitācijas procesu. Tiem, kas agrāk piedalījušies konflikta risināšanā, ir jādod kāda alternatīva iespēja. Protams, darba kārtības augšgalā būs arī atbalsts vēlēšanu sistēmai.
<P>
Es vēlētos teikt arī dažus vārdus par Pakistānu. Pēdējo gadu laikā Pakistānā notikušas būtiskas izmaiņas. Demokrātija un civilā vara tika atjaunota 2008. gada vēlēšanās. Pāreja uz demokrātiju ir bijusi iespaidīga. Tomēr patlaban demokrātija ir trausla un nestabila. Vienlaikus Taliban grupējums Pakistānā ir kļuvis par reālu apdraudējumu mieram un stabilitātei valstī. Nepaiet gandrīz neviena nedēļa, kad plašsaziņas līdzekļi neziņotu par pašnāvnieku uzbrukumiem. Pagājušajā nedēļā vairāk nekā 400 cilvēku tika nogalināti karojošo grupu uzbrukumos.
<P>
ES vēlas atbalstīt Pakistānas civiliestādes. Īpaši svarīgi ir pārraudzīt to, kā tiek ievēroti Michael Gahler, 2008. gada vēlēšanu novērotāja, ieteikumi. Tajās norādīti pamatnoteikumi, kas ievērojami, lai nākotnē nodibinātu demokrātiju, īstenotu vēlēšanu reformu un izveidotu iestādes. Pakistānas valdība zina, ka tas ir jādara. Tās uzdevums ir pateikt, kādās jomās tā vēlas ar mums sadarboties. ES ar Pakistānu izveidos stratēģisku partnerību, kuras aizsākums bija veiksmīgā īpašā augstākā līmeņa sanāksme 2009. gada jūnijā. Mēs vēlamies stiprināt demokrātiju un nodrošināt stabilitāti. Tāpēc mēs strādājam pie pilsoniskas valsts izveides, cīņas pret terorismu un pie tirdzniecības. Protams, lai to visu nodrošinātu, ir jābūt funkcionējošai valdībai, kas uzņemas atbildību par saviem cilvēkiem un parāda pārvaldību, kas nepieciešama valsts attīstībai.
<P>
Partnerībā ar Pakistānas valdību ES palīdzēs stiprināt valsts demokrātiskās iestādes un struktūras. To varēs nodrošināt arī ar ekonomiskās attīstības un tirdzniecības starpniecību. Mēs atzinīgi vērtējam to, ka Pakistāna aizvien vairāk rūpējas par savu drošību. Mēs sagaidām, ka tieši tāpat valsts rīkosies attiecībā pret visu veidu terorismu, tostarp kareivīgi noskaņotām personām, kas Pakistānas teritoriju izmanto, lai organizētu uzbrukumus Afganistānā. Valdības centieni pret Taliban grupējumu Pakistānā liecina par pozitīvu virzību. Vienlaikus jāaizsargā civilpersonas un jānodrošina atbilstība starptautiskajiem tiesību aktiem. Valdībai jābūt piesardzīgai arī attiecībā uz vajadzību pēc humānās palīdzības un ietekmēto nozaru atjaunošanas.
<P>
Mums arī turpmāk jāīsteno savi pasākumi Afganistānā un Pakistānā. ES jau tagad uzņemas būtiskas saistības attiecībā uz šajā reģionā esošo problēmu risināšanu un turpinās to darīt. Daudz kas ir sasniegts abās valstīs; to paveikusi gan afgāņu, gan pakistāniešu, gan arī starptautiskā sabiedrība. Stratēģijas un dokumenti vien situāciju neuzlabos. Ir pienācis laiks izmantot tos darbībā kopā ar mūsu partneriem Afganistānā un Pakistānā.
<SPEAKER ID="152" NAME="Catherine Ashton">
Komisijas priekšsēdētāja vietniece. - Vispirms runāšu par Afganistānu. Šajā sakarā mēs atrodamies ļoti nozīmīgā mūsu attiecību punktā. Mūsu turpmākajam atbalstam jābūt tādām, kas palīdz izveidot valdību, kura spēj reaģēt uz afgāņu tautas vajadzībām un raizēm. Tā kā šī situācija ir nepastāvīga, mums tā jārisina un jāietekmē, esot uz vietas. Tāpēc tiek rīkotas starptautiskas konferences, un pirmā no tām notiks nākamajā mēnesī Londonā.
<P>
Mēs esam gatavi piešķirt vairāk resursu. Komisija par vienu trešdaļu palielina palīdzību attīstības jomā, nodrošinot līdz EUR 200 miljoniem. Šie papildu līdzekļi ir nepieciešami, lai gūtu atkārtotus panākumus, piemēram, primārās veselības aprūpes sistēmas pieejamības nodrošināšana 80 % afgāņu, tostarp daudz labāka ārstēšana sievietēm un meitenēm, un nesen gūtie panākumi magoņu likvidēšanā provincēs. Mūsu dalībvalstis ir apņēmušās palīdzēt īstenot arī policistu apmācības programmu.
<P>
Tomēr tas ir tikai sākums. Visam iepriekš minētajam jāietilpst saskaņotā ES devumā, kas ietilpst koordinētā starptautiskā atbildes reakcijā. Tajā galvenā uzmanība jāpievērš tam, lai mudinātu afgāņus strādāt kopā ar ANO.
<P>
To darīt mums ļauj rīcības plāns, ko Padome pieņēma oktobrī. Kopā ar ASV īstenotajiem pasākumiem un NATO drošības operācijām tas sūta spēcīgu signālu visam reģionam un starptautiskajai sabiedrībai par mūsu apņemšanos. Protams, šis rīcības plāns atbilst arī prioritātēm, ko noteicis prezidents H. Karzai, īpaši labākas pārvaldības un korupcijas apkarošanas jomās.
<P>
Plānā apstiprināts, ka mēs arī turpmāk savā darbā galveno uzmanību pievērsīsim tiesiskumam un lauksaimniecībai.
<P>
Mēs jau tagad palīdzam valdībai uzlabot pārvaldnieku iemaņas Kabulā. Tagad mācīsim šīs iemaņas arī provincēs, tādējādi palīdzot afgāņu tautai pašai risināt savas problēmas un garantējot, ka valdība sniedz, un, visticamāk, sniegs, tiem pakalpojumus.
<P>
Ar plāna starpniecību mēs apliecinām, ka atbalstīsim to dumpinieku integrāciju, kas ir gatavi reaģēt uz prezidenta H. Karzai aicinājumu strādāt kopā ar valdību.
<P>
Šodien savu ziņojumu Kabulā sniedz arī Eiropas vēlēšanu novērošanas misija, un es vēlētos uzslavēt Berman kungu un viņa komandu par ārkārtīgi grūtos apstākļos labi padarīto darbu. Mēs nodrošināsim pārraudzību, jo ir skaidrs, ka uzticība valdībai un politiskajai sistēmai balstās uz pamatīgu vēlēšanu sistēmas pārbaudi.
<P>
Visbeidzot, Afganistānā mēs pilnveidojam savas struktūras, kaut gan būtiskāk varbūt ir tas, ka šī pilnveide notiek uz vietas. Dalībvalstis izlīdzinās politiskās nostādnes un resursus to īstenošanai, un es ceru pēc iespējas drīzāk apvienot vienā amatā ES īpašā pārstāvja un ES delegācijas vadītāja amatu. Tādā veidā mēs varēsim izstrādāt saskaņotu virzību, ko izmantot par modeli citās vietās.
<P>
Runājot par Pakistānu, mūsu primārās raizes un intereses ir saistītas ar to, ka Pakistānai vajadzētu kļūt par stabilu demokrātisku valsti, kurā nav terora un kas spēj kopā ar kaimiņvalstīm kopīgi aizsargāties pret kopēju apdraudējumu.
<P>
Tas viss uzsvērts rīcības plānā, kura pamatā ir pašreizējās saistības, kuras tika noteiktas jūnijā ES un Pakistānas augstākā līmeņa sanāksmē, tostarp attiecībā uz humāno palīdzību, atbalstu rekonstrukcijai, palīdzību policijai un tiesu iestādēm, kā arī demokrātisko institūciju un pilsoniskās sabiedrības stiprināšanu nolūkā uzlabot cilvēktiesības un nolīgumus par tirdzniecību un sociāli ekonomisko attīstību. Mēs arī turpmāk atbalstīsim 2008. gada vēlēšanu novērošanas misijas sniegto ieteikumu īstenošanu.
<P>
Rīcības plāna īstenošanai Komisija ir piešķīrusi nozīmīgus finanšu resursus, proti, gandrīz EUR 500 miljonus līdz 2013. gadam, kā arī EUR 100 miljonus aizdevumam no Eiropas Investīciju bankas par atjaunojamo enerģiju, turklāt Komisija ir apņēmusies padziļināt mūsu tirdzniecību un politiskās attiecības. Rīcības plānā precizēta vajadzība pēc pastiprināta dialoga par visiem šiem jautājumiem, un Spānijas prezidentūras laikā nākamgad ir paredzēta vēl viena augstākā līmeņa sanāksme.
<P>
Rīcības plānā arī skaidri pateikts, ka Eiropas Savienība izmantos savu kompetenci reģionālās integrācijas jautājumos, lai palīdzētu Afganistānai, Pakistānai, kā arī to kaimiņvalstīm uzsākt ekonomiskās attiecības, īpaši ar Indiju. Pašreizējo saspīlējumu nevar atrisināt vienas nakts laikā, tomēr mums jāsāk kaut kas darīt, lai izskaustu neuzticību. Šāda veida reģionālā sadarbība tirdzniecības un investīciju ziņā radītu potenciālus guvumus, kas būtu daudz vērtīgāki par jebko, ko mēs kā Eiropas Savienība varam panākt.
<P>
Visbeidzot, lai mēs varētu turpināt savu darbu šajās valstīs, svarīgi ir īstenot plānu attiecībā uz Afganistānu un Pakistānu. Pirmo reizi dalībvalstis un ES institūcijas kopīgi pūlas īstenot pasākumus, kas veiksmes gadījumā palīdzēs veidot tādu starptautisku pilsonisko atbildes reakciju krīzes situācijās, kuru attīstību līdz šim lielā mērā noteikusi militārā virzība.
<P>
Rīcības plāns ietver būtiskas saistības ne tikai attiecībā uz Afganistānu un Pakistānu, bet arī uz visu Dienvidāziju un Vidusāziju. Tomēr mums jādara kas vairāk, nekā tikai jārada idejas - mums vajadzīgi pareizie cilvēki un pareizās iemaņas, savukārt viņiem nepieciešama drošība, lai varētu darboties. Arī uzņēmējām valdībām ir jāpauž lielāka politiskā apņemšanās, ir jābūt spēcīgākai vienotībai līdzekļu devēju starpā, tostarp iekšēji dalībvalstu starpā.
<P>
Dienvidāzijas reģionā ekstrēmisms ir ikdiena - vai kaujas laukā Helmandā vai Pešavaras, Lahoras un Rāvalpindi ielās. To nevar apturēt ar militārām darbībām vien, mums jāpalīdz izveidot drošu vidi, kurā nav saspīlējuma un nevienlīdzības, kas kultivē ekstrēmismu.
<P>
Eiropai ir ļoti liela pieredze, ar kuru tā var dalīties. Rīcības plāns mums dod iespēju izmantot šo pieredzi, lai palīdzētu citiem, un es ceru, ka Parlaments to atbalstīs.
<SPEAKER ID="153" NAME="Ioannis Kasoulides">
PPE grupas vārdā. - Priekšsēdētājas kundze, mērķis Afganistānā bija sakaut Taliban grupējumu, kas garantēja drošu patvērumu al-Qaeda grupējumam. Tagad Afganistāna vairs nav drošs patvērums, tomēr Taliban grupējama radītie nemieri nav apturēti, jo pierādījās, ka militārs spēks vien nenodrošina uzvaru, un pārlieku lielā paļaušanās uz militārajiem spēkiem nemiernieku nogalināšanā izrādījās neproduktīva.
<P>
Stratēģijas izmaiņas paredzētas iedzīvotāju aizsargāšanai, afgāņu drošības spējas veidošanai, labas pārvaldības sekmēšanai centrālā un jo īpaši vietējā mērogā, kā arī attīstības veicināšanai. Šajā sakarā nepieciešams iedrošināt afgāņu vadītu saskaņošanas procesu tiem Taliban grupējuma locekļiem, kas nepareizajā pusē nokļuva īpašu apstākļu dēļ.
<P>
ES rīcības plānā minētas visas šīs problēmas, un ES var būt nozīmīga loma nemilitārajās jomās. Tomēr es cerēju, ka daudz lielāka uzmanība tiks pievērsta jautājumam par narkotikām, jūs, ministres kundze, to pieminējāt, un skarbākiem brīdinājumiem attiecībā uz korupciju un sliktu pārvaldību.
<P>
Runājot par Pakistānu - saku "jā” rīcības plānam. Abi šie gadījumi ir savstarpēji saistīti, un veiksme vienā gadījumā ir atkarīga no veiksmes abos. Pakistānai jāspēj adekvāti cīnīties pret afgāņu nemiernieku ieplūšanu. Visbeidzot, ir jābūt diplomātiskai pieejai, lai mūžīgā Indijas un Pakistānas savstarpējā neuzticība vairs nekavētu vispārēju panākumu gūšanu.
<SPEAKER ID="154" NAME="Roberto Gualtieri" LANGUAGE="IT">
Priekšsēdētājas kundze, ministres kundze, Augstās pārstāves kundze, dāmas un kungi, ar šo debašu starpniecību Eiropas Parlaments cenšas piedalīties apspriedēs par Eiropas lomu reģionā, kas ir būtisks visas planētas drošībai un stabilitātei.
<P>
Prezidenta B. Obamas jaunajā militārajā stratēģijā, kas vēl skaidrāk pausta arī paziņojumā, kuru izdevuši Starptautisko drošības uzturēšanas spēku valstu ārlietu ministri, jauna karaspēka nosūtīšana tiek saistīta ar primāro mērķi, proti, aizsargāt iedzīvotājus un stiprināt drošības orgānu un afgāņu iestāžu iespējas. Šajā atzinīgi vērtējamajā būtiskajā izmaiņā tiek ņemts vērā tradicionālo militāro pasākumu bezjēdzīgums, es pat teiktu pretproduktivitāte, un pievērsta galvenā uzmanība Taliban grupējuma partizānu darbības apspiešanai.
<P>
Tomēr, lai garantētu šī jaunā kursa produktivitāti un sāktu veidot drošu, pārtikušu, stabilu un tādējādi pašpietiekamu Afganistānu, ir skaidrs, ka starptautiskās sabiedrības pasākumu militārais apmērs ir jāsaskaņo ar pieaugošām saistībām pilsoniskajā un politiskajā frontē. No vienas puses, mums jāveicina ekonomiskā attīstība un jānostiprina iestāžu darbs, pārvaldība un tiesiskums, savukārt, no otras puses, mums jāatvieglo iekšējās saskaņošanas process un jāpalīdz stabilizēt situāciju Pakistānā.
<P>
Tā ir Eiropas Savienības vieta, tas ir tai veicamais uzdevums. Kādu laiku Eiropa ir pildījusi nozīmīgas saistības šajā reģionā: Afganistānai piešķīra EUR 1 miljardu gadā, Pakistānai - EUR 300 miljonus, tika īstenota Eiropas Savienības policijas misija, kas veica nenovērtējamu darbu, kaut arī saskārās ar personāla problēmām, reģionā uzturējās starptautiskā novērošanas misija un, protams, saistības uzņēmās arī atsevišķas valstis un Starptautiskie drošības uzturēšanas spēki.
<P>
Tomēr, ņemot vērā cilvēku un finanšu resursus, joprojām šķiet, ka Eiropas spēja radīt būtiskas izmaiņas šajā reģionā ir ļoti maza. Tāpēc mums jāpastiprina mūsu aktivitātes, citiem vārdiem sakot, Eiropas vadība, un jāpadara tā saderīgāka un efektīvāka, ņemot vērā pilsonisko stratēģiju un politiskās saistības. Raugoties no šāda viedokļa, rīcības plāns ir būtisks solis uz priekšu, un Eiropas Parlamenta sociālistu un demokrātu progresīvās alianses grupa to atbalsta un pieprasa noteiktu tā ieviešanu.
<P>
Tajā pašā laikā mēs vaicājam, vai plānā izvirzīto mērķu īstenošanai nepieciešama arī ad hoc pasākumu noteikšana un vai ir jāpārdomā mērķu paplašināšana un EDAP Eiropas Savienības policijas misijas instrumentu pastiprināšana. Eiropas Parlaments ir gatavs atbalstīt Eiropas Savienības darbību visās minētajās frontēs.
<SPEAKER ID="155" NAME="Pino Arlacchi">
ALDE grupas vārdā. - Priekšsēdētājas kundze, esam sapulcējušies, lai apspriestu ES rīcības plānu attiecībā uz Afganistānu un Pakistānu. Parlamenta Ārlietu komiteja ir devusi man iespēju ziņot par jaunu stratēģiju attiecībā uz Afganistānu.
<P>
Mums ir vajadzīga jauna stratēģija vai varbūt labāk teikt, ka mums vispār vajag kādu stratēģiju civilās puses sakarā, jo līdz šim ES pasākumi šajā valstī nav bijuši pietiekami saskaņoti un, šķiet, ir radījuši visai mazu ietekmi. Diemžēl Ashton kundze, es nepiekrītu jūsu sākotnējam paziņojumam Afganistānas sakarā, jo tas ir pārāk vispārējs, pārāk birokrātisks, pārāk plašs, proti, tāds pats kā pašreizējais rīcības plāns. Es uzskatu, ka Parlamentam šī stratēģija jāpadara spēcīgāka un saskaņotāka.
<P>
Es apkopoju visu nepieciešamo informāciju. Pirmkārt, izrādās, ir ļoti grūti iegūt pat pamata informāciju par to, cik daudz ES tērēja Afganistānā pēc tās pārņemšanas 2001. gadā, kad ES sniedza palīdzību, un ir grūti saprast, cik daudz no tā var pamatot. Mēs zinām, ka ik gadus tur tiek tērēts gandrīz EUR 1 miljards, kas ir daudz. Afganistānas IKP ir tikai EUR 6,9 miljardi. Tāpēc mūsu civilā palīdzība ir vairāk nekā 20 % no Afganistānas gada IKP; šāda summa, ja to pareizi izmanto, var mainīt valsts likteni.
<P>
Otrkārt, cenšoties izstrādāt jaunu stratēģiju attiecībā uz Afganistānu, es vispirms centīšos konstatēt, kādas bija un kādām vajadzētu būt ES interesēm šajā reģionā. Daļā ziņojuma galveno uzmanību pievērsīšu opija magoņu likvidēšanai, izmantojot alternatīvu attīstības stratēģiju.
<SPEAKER ID="156" NAME="Jean Lambert">
Verts/ALE grupas vārdā. - Priekšsēdētājas kundze, manuprāt, rīcības plānā ir vairāki atzinīgi vērtējami punkti, tomēr, kā pareizi norādījuši mani kolēģi, ir vairāki jautājumi, uz kuriem vēl nav sniegta atbilde.
<P>
Manuprāt, runājot par šo jautājumu, mēs to parasti apskatām no mūsu problēmu skatupunkta un dažreiz nenovērtējam ikdienas realitāti, ar ko saskaras Afganistānā un Pakistānā dzīvojošie cilvēki, proti, neskaitāmās nāves, mērķtiecīgā hazariešu nogalināšana, piemēram, dažviet Pakistānā, uzbrukumi meiteņu skolām, policijai un citām iestādēm.
<P>
Nesen mums stāstīja, ka afgāņu policija būtībā ir lielgabalu gaļa Taliban grupējumam. Manuprāt, joprojām daudzi no mums jautā, ko gan mēs patiesībā gribējām panākt, dodoties uz šo valsti. Runājot par starptautisko atbildes reakciju, es atzinīgi vērtēju komisāres teikto par sadarbības uzsākšanu, īpaši ar Indiju. Reģionālā pieeja ir svarīga, un es ar nepacietību vēlos uzzināt, kā mēs risināsim jautājumus citās teritorijās, kur ir nopietni saspīlējumi, piemēram, Kašmirā, kas, kā Afganistānas vēstnieks mums nesen pastāstīja, rada īstas problēmas attiecībā uz visu, ko cilvēki cenšas darīt šajā reģionā.
<P>
Lai novērstu nepilnības, mums īpaši Pakistānā jāraugās arī uz to, cik efektīvu atbalstu nodrošinām saistībā ar daudzajiem tūkstošiem pārvietoto personu, kā arī jāgūst mācība no tā, ka agrāk neesam pietiekami pievērsušies tādu problēmu risināšanai, kas attiecas uz personām, kuras uz Pakistānas un Afganistānas robežām tika pārvietotas iepriekš. Tāpēc mums tiešām jāpievērš uzmanība izglītībai un to iedzīvotāju vajadzību izpildīšanai, kuri arī rūpējas par pārvietotajām personām.
<SPEAKER ID="157" NAME="Charles Tannock">
ECR grupas vārdā. - Priekšsēdētājas kundze, mēs nevaram atļauties, ka NATO ISAF militārā misija Afganistānā cieš neveiksmi. Ar pietiekamu politisko gribu, pareizu militāro aprīkojumu un vairāk dalībvalstu karavīriem uz vietas NATO var sakaut Taliban grupējumu, bet, protams, viss minētais jāīsteno arī kopā ar t. s. kampaņu sirdij un dvēselei. Savukārt kaimiņvalstī Pakistānā pastāv katastrofas iespēja, jo tā ir valsts ar kodolieročiem, ko nomocījuši islāma radikālisti, korupcija un vāja vadība, kurai stratēģisku iemeslu dēļ mums tomēr ir jāpalīdz.
<P>
Piemēram, Pakistānas ISA apakšvienības sen tiek turētas aizdomās par slepena atbalsta sniegšanu Taliban grupējumam Afganistānā, un tikai tagad tās negribīgi saprot, kādus draudus šāda rīcība var radīt valstij. Pakistānas radītais apdraudējums, īpaši saistībā ar to, ka tā dod patvērumu teroristiem, apdraud Indiju, īpaši Kašmiru, un tādējādi arī visu reģionu.
<P>
Ja Pakistāna arī turpmāk vēlas saņemt ES ekonomisko palīdzību un militāro palīdzību no ES valstīm, lai rīkotu operācijas pret teroristu džihadiem, tai viennozīmīgi jāgarantē, ka šī palīdzība netiek izmantota konvencionālo spēku stiprināšanai pie Indijas robežas.
<P>
Visbeidzot, Pakistānas un Afganistānas nestabilitāte lielā mērā kontrastē ar stabilitāti un mērenību, kas valda Indijā, mūsu demokrātiskajā sabiedrotajā un partnervalstī, kura ir pelnījusi pilnīgu ES atbalstu.
<SPEAKER ID="158" NAME="Willy Meyer" LANGUAGE="ES">
Priekšsēdētājas kundze, priekšsēdētāja vietniece, mana grupa nekad nav atbalstījusi bijušā Amerikas Savienoto Valstu prezidenta, Buša kunga, stratēģiju attiecībā uz Afganistānu. Mēs to nekad neesam atbalstījuši, un laiks ir pierādījis, ka mums bija taisnība.
<P>
Patlaban Afganistānas valdība ir korumpēta un nelikumīga, ir nevainīgi upuri un sieviešu stāvoklis it nemaz nav mainījies. Tāpēc būtu loģiski stratēģiju mainīt, un mums ir žēl, ka prezidents B. Obama ir izvēlējies militārus risinājumu un plāno izvietot vēl 30 000 karavīru. Es uzskatu, ka Eiropas Savienībai nevajadzētu atbalstīt šādu darbības virzību, jo pastāv patiess risks, ka tādējādi 21. gadsimtā Afganistānā tiks izveidota jauna Vjetnama.
<P>
Vēsture ir pierādījusi, ka Afganistānā militāra veida risinājums nav iespējams. Ir jāveicina sadarbība un jāpastiprina jebkādi centieni rast diplomātisku risinājumu. Pašā konflikta zonā un ģeostratēģiskā ziņā mums jāizvēlas starptautisko tiesību aktu ievērošana, izmantojot Afganistānas iekšējos risinājumus.
<SPEAKER ID="159" NAME="Nicole Sinclaire">
EFD grupas vārdā. - Priekšsēdētājas kundze, pirms dažām nedēļām man bija tas prieks satikt Apvienotās Karalistes karavīrus, kas atgriezās no Afganistānas, un es atkal un atkal dzirdēju to pašu stāstu, proti, ka viņu rīcībā ir ļoti slikts aprīkojums. Tomēr Apvienotā Karaliste ik dienas šajā korumpētajā institūcijā iemaksā GBP 45 miljonus. Daļu šīs naudas varētu izmantot labāk, apbruņojot mūsu karavīrus Afganistānā, kur tie patiesībā apmāca afgāņu policiju un veic citus uzdevumus.
<P>
Kā jau daži no jums teica, šī patiešām ir ļoti nozīmīga teritorija pasaulē, un mums vajadzētu veicināt tās attīstību.
<P>
Man nepatīk tas, ka mūsu Augstajai pārstāvei ārlietās, Ashton kundzei trūkst pieredzes; turklāt viņai raksturīga izvairīšanās no atbildības. Mums vajadzīgs kāds, kuram ir lielāka pieredze. Viņa nekad nav strādājusi ārlietu ministrijā; nekad nav bijusi ārlietu ministre un nedomāju, ka viņa vispār kādreiz būtu strādājusi kaut vai ceļojumu aģentūrā, pat ne uz pusslodzi. Beidziet! Šis ir īpaši smalks amats; šī darba būtība ir mainīt lietas uz labāko, un viņai trūkst pietiekamas pieredzes.
<SPEAKER ID="160" NAME="Andrew Henry William Brons" AFFILIATION="NI">
Priekšsēdētājas kundze, pirmajā mirklī šķiet, ka Padomes secinājumi Afganistānas sakarā ir atzinības vērts kontrasts salīdzinājumā ar kareivīgo Savienoto Valstu un Apvienotās Karalistes attieksmi. Tomēr, ielūkojoties dziļāk, izrādās, ka tie patiesībā ir sajaukums, kas liecina par naivumu un līdzdalību viņu metodēs. Padome ir patiešām naiva, ja cer skarbajā afgāņu cilšu augsnē iestādīt smalko Rietumu demokrātijas ziedu. Tā kā pastāv sabiedrības vertikāls dalījums un pār personiskiem spriedumiem dominē lojalitāte pret cilti, tas nebūtu iespējams. Padome vēlas izskaust korupciju, bet vienkārši nespēj saprast, ka birokrātiskais objektīvu spriedumu, kā arī finanšu un resursu lēmumu pieņemšanas modelis tiktu ignorēts. Ne tāpēc, ka afgāņiem būtu raksturīgs negodīgums, bet gan tāpēc, ka afgāņu cilšu sabiedrība uzskata, ka savas ģimenes un cilts aprūpēšana ir pašsaprotams tikums.
<P>
Padome vēlētos neitralizēt opija magoņu audzēšanu. Tomēr labākais veids, kā to izdarīt, nav Taliban izslēgšana no valdības. Talibu valdība bija to samazinājusi par 90 %, bet, kopš Afganistānas pārņemšanas, valsts atkal kļuvusi par pasaulē vadošo opija ražotāju. Ziņojumā teikts: "Nedrošumu Afganistānā nevar apkarot ar militāriem līdzekļiem vien.” Tas var nozīmēt tikai to, ka militāras darbības uzdevums ir leģitīms. Manuprāt, tā nav. Esam organizējuši trīs karus pret Afganistānu 19. gadsimtā un 20. gadsimta sākumā, un tie visi bijuši neveiksmīgi; mums vajadzēja no tā kaut ko mācīties.
<P>
Talibi apspiež sievietes, nicina demokrātiju un nogalina britu karavīrus - tā ir viscaur nepatīkama organizācija. Tomēr mēs jau rīt varam apturēt britu un citu sabiedroto karavīru nogalināšanu, atsaucot savu karaspēku. Šis ir nāvējošs, nejēdzīgs karš, kurā vienkārši nav iespējams uzvarēt.
<SPEAKER ID="161" NAME="José Ignacio Salafranca Sánchez-Neyra" AFFILIATION="PPE">
(ES) Priekšsēdētājas kundze, starptautiskā sabiedrība, ne tikai Amerikas Savienotās Valstis, saskaras ar kādu problēmu Afganistānā. Prezidents B. Obama trīs mēnešos ir izstrādājis globālu stratēģiju kā atbildes reakciju ģenerāļa S. A. McChrystal satraucošajam ziņojumam.
<P>
Ir labi zināms, ka jaunā stratēģija ietver militārās klātbūtnes pastiprināšanu īstermiņā, tās atsaukšanu 2011. gadā, pakāpenisku drošības aspektu nodošanu afgāņu bruņotajiem spēkiem, labāku koordināciju starp civilajiem un militārajiem pasākumiem, kā arī galvenās uzmanības pievēršanu lielajām pilsētām.
<P>
Ashton kundze, lielākās grūtības ir saistītas ar to, ka ir skaidri jāformulē un jānosaka Eiropas atbildes reakcija, galvenokārt Londonas konferencē. Savā paziņojumā jūs minējāt divus būtiskus vārdus. Jūs teicāt, ka mūsu atbildes reakcijai jābūt koordinētai ar citām starptautiskām organizācijām un ka mēs atbalstām koordināciju ar Apvienoto Nāciju Organizāciju. Jūs minējāt arī to, ka mūsu atbildes reakcijai jābūt saskaņotai.
<P>
Šajā sakarā, Ashton kundze, man ir divi komentāri. Man bija tas gods 2005. gadā vadīt Parlamenta vēlēšanu novērošanas misiju un man bija iespēja tikties ar Starptautisko drošības uzturēšanas spēku (ISAF) vadītāju, ģenerālleitnantu C. Graziano, kura norīkojums uz Apvienoto Nāciju Organizācijas Pagaidu spēkiem Libānā (UNIFIL) drīz beigsies. Patlaban ISAF sastāvā ir 44 valstis (28 no tām ir NATO dalībvalstis), kas veido neviendabīgus bruņotos spēkus, kuri pašreizējā cīņā pret nemierniekiem nenodrošina efektīvu atbildes reakciju.
<P>
Otrs svarīgais aspekts, Ashton kundze, ir tāds, ka nav iespējams uzvarēt karu, un Afganistānā patlaban ir karš, ja trūkst civiliedzīvotāju atbalsta, ja viņi nav starptautiskās koalīcijas pusē. Ashton kundze, es uzskatu, ka viens no Eiropas Savienības galvenajiem uzdevumiem ir pielikt pūles, kas ietver EUR 1 miljardu Eiropas Savienības līdzekļu, lai nodrošinātu to, ka civilie iedzīvotāji ir mūsu pusē.
<SPEAKER ID="162" NAME="Richard Howitt" AFFILIATION="S&amp;D">
Priekšsēdētājas kundze, vispirms ļaujiet man pieminēt Lielbritānijas Karaliskā pulka jaunāko kaprāli, 23 gadus veco Adam Drane no Burijas Sentedmundā, kas atrodas manā vēlēšanu apgabalā; viņš 7. decembrī mira Helmandas provincē, būdams jau 100. britu bruņoto spēku karavīrs, kas šī gada laikā tiek nogalināts.
<P>
Domās mums vajadzētu būt kopā ar Adam ģimeni un visām tām eiropiešu, afgāņu un pakistāniešu ģimenēm, kas arī piedzīvojušās šādu zaudējumu.
<P>
Ņemot vērā tādu upuri, mums šajā Parlamentā ir pienākums nodrošināt, ka mēs darām visu iespējamo, lai sekmētu mieru un labklājību Afganistānā. Ja mēs vēlamies nopietni attiekties pret jaunajām izmaiņām, ko ievieš Lisabona, un pret piemērotu kopējo ES ārpolitiku, nav citas svarīgākas vietas, kurā mums sevi pierādīt, kā vien Afganistānas smiltis, pirmkārt, lai pareizi izlīdzinātu atsevišķo dalībvalstu darbības šīs jaunās stratēģijas vārdā, un, otrkārt, lai atzinīgi novērtētu Augstās pārstāves C. Ashton apņemšanos izveidot jaunu spēcīga divkārši komponenta pārstāvja posteni Afganistānā pašā jaunā gada sākumā. Tas būs gan drošs veids, kā pārbaudīt efektīvākas ES darbības īstenošanu saskaņā ar līgumu, gan arī rādītājs mūsu nākamajiem lēmumiem attiecībā uz Afganistānu.
<P>
Visbeidzot, papildus minētajam dalībvalstīm ir jānodrošina tas, ka Eiropas Savienības policijas misijā tiek iesaistīti 400 policisti, kā solīts; tas nepieciešams, lai nodrošinātu pašu afgāņu tiesību aizsardzības dienestu spēju kārtīgi pildīt to pienākumus.
<SPEAKER ID="163" NAME="Charles Goerens" AFFILIATION="ALDE">
(FR) Priekšsēdētājas kundze, es uzreiz gribētu pavisam skaidri pateikt, ka pilnībā nepiekrītu Sinclaire kundzes piezīmēm par Ashton kundzi.
<P>
Priekšsēdētājas kundze, katrs ceturtais afgāņu bērns mirst līdz piecu gadu vecumam, šo valsti raksturo trūkumi sociālajā un veselības jomā, kā arī demokrātijas un galvenokārt drošības jomā. Iespējamā konfrontācija ar Pakistānu dod talibiem pamudinājumu mobilizēties un uzsver nepieciešamību risināt problēmas Afganistānā, ņemot vērā reģionālu perspektīvu. Mēs nedrīkstam aizmirst arī to, ka nespējam atrisināt šo situāciju ar militāriem līdzekļiem vien, tādēļ Eiropas Savienībai, kuras rīcībā ir plašs instrumentu spektrs, jau iepriekš jāuzņemas sevišķa loma.
<P>
NATO, kas visupirms ir atbildīgs par militāro pusi, ir sasniedzis savus iespēju robežas, ņemot vērā afgāņu izaicinājumu. Eiropas Savienības rīcība humānās palīdzības jomā, tās sadarbības un attīstības instrumenti, kā arī efektīvā diplomātija pilnīgi noteikti nedod nekādas panākumu garantijas, tomēr bez šī atbalsta NATO darbība būtu lemta neveiksmei.
<P>
Jauns visu šo elementu sakopojums, cerams, dos daudzsološākas izredzes afgāņu pilsoņiem. Lai gan Eiropas Savienības atbildība pašreizējā situācijā ir liela, Afganistānai, joprojām korumpētai, sašķeltai un dezorganizētai, tā ir vēl lielāka.
<P>
Neaizmirsīsim, ka partnerība, kas Afganistānai tiek piedāvāta, būs veiksmīga tikai tad, ja pietiekami daudz iedzīvotāju atbalstīs savas valsts atjaunošanu. Lai gan uzdevums ir milzīgs, tas nav iemesls, lai padotos un atstātu valstis par upuri dažādiem fundamentālistiem.
<SPEAKER ID="164" NAME="Nicole Kiil-Nielsen" AFFILIATION="Verts/ALE">
(FR) Priekšsēdētājas kundze, jā, mums būs jāizkļūst no afgāņu slazda, kurā iekritām Džordža Buša politikas dēļ. Tomēr jautājums ir nevis kad, bet kā mēs aiziesim no Afganistānas.
<P>
Ja netiks izvērtētas starptautiskās sabiedrības neskaitāmās pieļautās kļūdas, pastāv risks, ka mēs pilnībā zaudēsim afgāņu tautas uzticību un atbalstu, kuri tad to sniegs Taliban grupējumam. Ir jāpārtrauc militarizācija humānās palīdzības un atbalsta attīstībai jomās, jo tā mulsina cilvēkus un ceļ neslavu nevalstiskajām organizācijām.
<P>
Mums vairāk jāpaļaujas uz jauno pilsonisko sabiedrību un afgāņu reformistiem. Kāpēc Eiropa atrodas Afganistānā? Tāpēc, ka tā darīt lika Amerikas Savienotās Valstis, vai tāpēc, lai atbrīvotu Afganistānu no tumsonības un vardarbības? Visefektīvākās afgāņu struktūras ir jāpadara stiprākas, par prioritāti ir jāizvirza investīcijas sabiedriskajos pakalpojumos, proti, izglītības, veselības un transporta nozarēs, un ir jāatbalsta vietējo varu laba pārvaldība, jo šo valstu kultūra liek domāt par nacionālas valsts būtiskumu. Eiropai, piemēram, ir jāatbalsta Habiba Sarabi, Bāmjānas provinces pārvaldītāja. Viņas iecelšana amatā ir pirmais šāds gadījums tās valsts vēsturē, uz kuru, kā jūs atcerēsieties, mēs devāmies 2001. gadā, lai palīdzētu sievietēm.
<SPEAKER ID="165" NAME="Geoffrey Van Orden" AFFILIATION="ECR">
Priekšsēdētājas kundze, lasot ES rīcības plānu attiecībā uz Afganistānu un Pakistānu, varētu iedomāties, ka visa situācija ir atkarīga tikai no tā, ko dara ES.
<P>
Es uzskatu, ka Eiropas Savienība varētu dot derīgu, praktisku ieguldījumu, tomēr tas jāizsaka plašāku, vairāk starptautisku pasākumu kontekstā, un tā uzmanības centrā jābūt konkrētām darbībām, ar kurām ES iesaistīšanās radītu pievienoto vērtību. Situācija ir pārāk nopietna, lai ES ieņemtu kādu pozu. Šajā vairāku lappušu dokumentā es atradu tikai četras nelielas atsauces uz Amerikas Savienotajām Valstīm un, kas būtiskāk, tikai vienu uz NATO, lai gan patiesībā tā ir NATO ISAF misija, kuras darbs ir visu veiksmīgu pasākumu atslēga.
<P>
Ja trūkst drošības un stabilitātes, nav iespējams nodrošināt labu pārvaldību vai īstenot jebkādu jēgpilnu atjaunošanas un attīstības programmu.
<P>
Runājot par pilsoņiem, Eiropas valstis un pati Eiropas Savienība kopš 2001. gada Afganistānā ir ieguldījusi EUR 8 miljardus, tomēr šķiet, ka šī milzīgā summa nav neko daudz izmainījusi; vai mēs apzināmies, cik liela daļa šīs naudas tika izmanto nepareizi?
<P>
Ir jābūt visaptverošam starptautiskam plānam attiecībā uz Afganistānu un Pakistānu, tomēr man vēl nav skaidrs, kur šajās plašākajās starptautiskajās saistībās iekļaujas ES ieguldījums.
<SPEAKER ID="166" NAME="Cornelia Ernst" AFFILIATION="GUE/NGL">
(DE) Priekšsēdētājas kundze, šodien, pēc astoņiem gadiem, mēs būtībā saprotam, ka iepriekšējā stratēģija Afganistānai, kuras pamatā bija militārs spēks, ir cietusi neveiksmi. Militāro operāciju nelīdzsvarotība, no vienas puses, un nepietiekami resursi civiliem mērķiem, no otras puses, tiešā veidā kavē jebkādu dzīves apstākļu uzlabošanu Afganistānā.
<P>
Tādējādi vissvarīgākā vēsts no Eiropas Apvienotā kreiso un Ziemeļvalstu Zaļo kreiso spēku konfederālās grupas puses ir tāda, ka stratēģijā ir nepieciešamas radikālas izmaiņas. Tām jābūt tādām stratēģijas izmaiņām, kurās militārais spēks netiek paredzēts un kuru uzmanības centrā visupirms ir cilvēki. Četrdesmit procenti afgāņu ir bezdarbnieki, vairāk nekā puse no viņiem dzīvo absolūtā nabadzībā, nesaņemot nekādu veselības aprūpi vai piemērotu izglītību. Galvenā uzmanība ir jāpievērš sociāliem jautājumiem, un to es arī sagaidu no Padomes, no Komisijas un no visām iesaistītajām pusēm.
<P>
Protams, tas nozīmē, ka ir jāveicina laba pārvaldība, lauksaimniecība un bijušo talibu kaujinieku integrācija. Tomēr es no visas sirds saku - ja mēs iesim tikai pusceļu un atkal paļausimies uz militāro spēku, mēs izšķērdēsim savas iespējas. Laiks skrien!
<SPEAKER ID="167" NAME="Philippe Juvin" AFFILIATION="PPE">
(FR) Priekšsēdētājas kundze, es uzskatu, ka, ņemot vērā šos visnotaļ sarežģītos jautājumus, mums ir jārada dažas vienkāršas idejas.
<P>
Mans pirmais jautājums ir vienkāršs - kāpēc mēs iegājām Afganistānā? Mēs devāmies uz Afganistānu tikai ar vienu mērķi - likvidēt al-Qaeda mācību nometnes, starptautiskā terorisma atbalsta bāzi, kas apdraudēja mūs un stabilitāti reģionā. Tagad šādu nometņu vairs nav.
<P>
Mans otrais novērojums ir tāds, ka diemžēl, vai nu mums tas patīk vai ne, Rietumu karaspēks Afganistānā aizvien biežāk tiek uzskatīts par okupantu spēku, nevis draugiem. Mums jāpatur prātā šī būtiskā problēma, ar ko jāsaskaras ikdienā. Es aicinu ikvienu, kas apgalvo pretējo, doties turp un paskatīties, kas notiek minētajā valstī.
<P>
Mans trešais komentārs ir par to, ka drošības situācija ir būtiski pasliktinājusies. Kabulas ielās 2004. gadā varēja mierīgi staigāt. Tagad Kabula ir kā milzīga, nocietināta nometne. Tāpēc, nespējot gūt mācību no neveiksmēm darbībās uz vietas un galu galā izmantojot tikai vecas metodes, mēs, visticamāk, atkārtosim šīs neveiksmes.
<P>
Kādas ir tā visa sekas? Patiesībā es uzskatu, ka ir jāatzīst, ka esam likvidējuši al-Qaeda - kas ir īsts atklājums - un mums ir jāiet prom. Vai varam to izdarīt tūlīt un tagad? Nē, jo, ja mēs aiziesim, nenoliedzami sāksies haoss un, iespējams, tās nometnes, pret kurām mēs cīnāmies, tiks atjaunotas. Tāpēc, mums aizejot, ir jāizvirza nosacījumi.
<P>
Pirmkārt, kā visi teica, mums jānodod atslēgas pašu afgāņu rokās; mums jāgarantē tas, ka šis ir afgāņu konflikts. Otrkārt, ir jāizveido dialogs ar visiem nemierniekiem un ņemiet vērā - es neteicu "ar talibiem”, jo šis jēdziens ir ļoti ierobežojošs. Treškārt, ir jāakceptē sociālais līmenis, kas nav perfekts. Nepielīdzināsim mūsu eiropiešu kritērijus Afganistānai. Tas mums jāsaprot un jāpieņem.
<P>
Priekšsēdētājas kundze, vienmēr ir grūtāk noslēgt militāru operāciju, nekā to uzsākt, un, lai mēs spētu to pabeigt, mums jāatceras, kāds bija mūsu sākotnējais mērķis, proti, likvidēt al-Qaeda nometnes. Tas ir izdarīts.
<SPEAKER ID="168" NAME="Ana Gomes" AFFILIATION="S&amp;D">
(PT) Padome apgalvo, ka situācija Afganistānā un Pakistānā tieši ietekmē arī Eiropu. Patiesībā, tieši tas mums godīgi un drosmīgi jāpaziņo arī Eiropas pilsoņiem. Šajā sakarā es atzinīgi vērtēju ES jauno rīcības plānu attiecībā uz Afganistānu un Pakistānu, kas ietver investīcijas milzīgā kapacitātes veidošanas programmā visos afgāņu administrācijas līmeņos.
<P>
Šī rīcības plāna sekmīga īstenošana, kas apvieno Eiropas un Afganistānas spēkus, ir vienīgais veids, kā palīdzēt veidot valsti, tādējādi pārtraucot karu un nepietiekamu attīstību. Eiropa nevar pamest afgāņus, un tā nav tur tāpēc, ka tā izlēma amerikāņi. Vēl daudzus gadus šajā valstī būs nepieciešama starptautisko militāro un civilo spēku klātbūtne.
<P>
Nobeigumā es asi nosodu Francijas valdības lēmumu piespiedu kārtā repatriēt afgāņus, kas ir bēguši no kara savā valstī.
<SPEAKER ID="169" NAME="Reinhard Bütikofer" AFFILIATION="Verts/ALE">
(DE) Priekšsēdētājas kundze, ņemot vērā skarbo realitāti Afganistānā, mums nudien nav jāklausās pretenciozas runas. To sakot, es skatos uz jums, baronese Ashton. Jūs runājāt par dalībvalstu apņemšanos īstenot policijas apmācības misiju EUPOL. Vai tiešām tā ir? Ja tā ir, tad kā tas var būt, ka mums joprojām trūkst pat 400 policistu? Tas ir samākslotības un absurduma sajaukums. Vai mēs esam godīgi attiecībā pret to, ko sakām?
<P>
Pirms diviem gadiem Eiropas drošības pārskatā bija teikts, ka policijas pasniedzēju nelielais skaits liek apšaubīt Eiropas apņemšanās īstenību. Kāpēc mēs nemaksājam apmācītajiem policistiem, lai viņi nepievienotos militāristiem vai Taliban grupējumam? Tas nebūtu dārgi, bet efektīvi gan. Man ir tāda sajūta, baronese Ashton, ka Eiropa runā skaļiem vārdiem, bet, kāds kauns, ka tās rīcība ir tik maza un neadekvāta.
<SPEAKER ID="170" NAME="Michael Gahler" AFFILIATION="PPE">
(DE) Priekšsēdētājas kundze, izvēlētais nosaukums "jauns rīcības plāns attiecībā uz Afganistānu un Pakistānu” ir piemērots. Tomēr, manuprāt, šeit drīzāk tika prezentēti divi atsevišķi rīcības plāni, viens pēc otra.
<P>
Būtībā es atbalstu to, kas tika teikts abu valstu sakarā. Es ceru, ka mēs esam guvuši mācību no pagātnes kļūdām Afganistānā un attiecīgi pieņemsim politiskās nostādnes un struktūras. Runājot par Pakistānu, esmu gandarīts, ka jaunā politika tiek uzskatīta par turpinājumu manam vēlēšanu novērošanas ziņojumam. Manuprāt, tas ir tikai pareizi, ka attiecībā uz valstīm, kurās bijušas vēlēšanu novērošanas misijas, sniegtie ieteikumi tiek iestrādāti konkrētā politikā attiecībā uz šīm valstīm.
<P>
Atbildot uz Padomes un Komisijas debatēm, es gribētu, lai šo abu valstu kopējā stratēģija tiktu labāk izskaidrota, jo mums ir jāatzīst, ka, piemēram, šajā reģionā ir tūkstoš kilometru gara robeža, ko nevar pareizi uzraudzīt nevienā pusē, ja politiskās nostādnes, ko pieņemam attiecībā uz vienu robežas pusi, rada tiešu ietekmi otrā pusē. Tāpēc jājautā, kādu struktūru mēs īsti vēlamies izveidot? Kā vēlamies veidot dialogu starp afgāņu un pakistāniešu valdībām? Kā varam nodrošināt to, ka mūsu politiskās nostādnes pieņem arī vietējie iedzīvotāji? Uz šiem jautājumiem vēl jārod atbildes, un es ceru, ka mēs tās saņemsim.
<SPEAKER ID="171" NAME="Ioan Mircea Paşcu" AFFILIATION="S&amp;D">
Priekšsēdētājas kundze, pats par sevi pagājušā oktobrī pieņemtais rīcības plāns attiecībā uz Afganistānu un Pakistānu ir labs dokuments. Tā mērķis ir radīt apstākļus, kuros starptautiskā sabiedrība, tostarp ES, atbildību var nodot afgāņu valstij un kuros starptautiskā sabiedrība uzņemas tikai atbalstītāja lomu. To pašu drošības sektorā paredz arī ASV. Tiek cerēts, ka papildu 30 000 amerikāņu karavīru radīs tādu situāciju, kurā atbildību līdz 2011. gadam varēs nodot afgāņu bruņoto spēku rokās, un tad ASV atkāpsies.
<P>
Lai gan ES un ASV ir līdzīgi mērķi, proti, izveidot tādus apstākļus, lai afgāņu valsts var pati par sevi parūpēties, laika termiņš šo mērķu sasniegšanai ir atšķirīgs. Līdz 2011. gadam jānodrošina pienācīga drošība, tomēr valsts izveidei noteikti vajadzēs vairāk laika.
<P>
Rodas jautājums - pieņemsim, ka līdz 2011. gadam netiek nodrošināta pienācīga drošība jeb situācija atkal pasliktinās, tiklīdz ASV atkāpjas, vai tādā gadījumā ES, kas jau būs iesaistīta valsts veidošanā, būs gatava arī pārņemt pienākumu garantēt drošību? Manuprāt, ne, un tad mums būs problēma.
<SPEAKER ID="172" NAME="Francisco José Millán Mon" AFFILIATION="PPE">
(ES) Priekšsēdētājas kundze, esmu gandarīts, ka Zviedrijas prezidentūra ir stiprinājusi Eiropas Savienības saistības attiecībā uz stabilitāti un attīstību Afganistānā, izstrādājot rīcības plānu. Protams, es gribētu vairāk uzzināt par šī plāna finansēšanu, ciktāl tas attiecas uz Afganistānu.
<P>
Vēl kāds ļoti nozīmīgs brīdis Afganistānas sakarā būs Londonas konference janvārī. Tajā mēs dzirdēsim konkrētus Eiropas Savienības un tās dalībvalstu solījumus. Mums vajadzētu dzirdēt arī jaunās afgāņu valdības solījumus tādās jomās kā korupcijas apkarošana un narkotiku tirdzniecība. Mani satrauc paziņojumi šodienas presē saistībā ar prezidenta H. Karzai vakardienas runu par korupcijas jautājumiem.
<P>
Dāmas un kungi, nesen prezidents B. Obama nolēma palielināt militāro kontingentu par 30 000 karavīru. Īsumā, Afganistānai pienācis izšķirošs brīdis, un Amerikas Savienotajām Valstīm un Eiropai ir jārīkojas ļoti saskaņoti.
<P>
Apdraudēta nav tikai afgāņu labklājība un brīvība, bet arī visa reģiona stabilitāte, tostarp tādā svarīgā valstī kā Pakistāna. Ņemot vērā nepārtrauktos draudus, ko, kā jau iepriekš teikts, rada al-Qaeda, arī mūsu pašu drošība ir apdraudēta.
<P>
Uzticība NATO un tam, ko mēs saucam par Rietumiem, lielā mērā ir atkarīga arī no Afganistānā panāktajiem rezultātiem. Mēs nedrīkst ciest neveiksmi. Tomēr, kā jau iepriekš tika minēts, lai gūtu panākumus, mums ir jāiegūst mūsu pašu pilsoņu atbalsts. Šis atbalsts ir atkarīgs no pārredzamības un skaidrības. Mums jāpaskaidro, ka mūsu tautieši Afganistānā ir nopietni apdraudēti, tomēr ir arī jāuzsver tas, cik nozīmīga ir šī misija un ka nedrīkst pieļaut neveiksmi. Kā jau es minēju, daudzi svarīgi faktori ir apdraudēti.
<SPEAKER ID="173" NAME="Elmar Brok" AFFILIATION="PPE">
(DE) Priekšsēdētājas kundze, kāds afgāņu draugs man reiz teica, ka ir labi, ka Rietumi pārņēma Afganistānu, tikai jāatceras, ka, kā liecina afgāņu vēsture, ikviens, kurš valstī ir uzkavējies ilgāk par gadu, ir kļuvis par okupantu, pat tad, ja pirms tam tas ir bijis valsts atbrīvotājs. Tas bija 2001. gadā. Tagad ir 2009. gads, un tieši tas ir noticis.
<P>
Talibi de facto pārvalda 80 % valsts, savukārt ASV militārā vadība un Eiropas aizsardzības ministri apgalvo, ka ar militāra spēka palīdzību šo karu nevar uzvarēt. Kāds tad ir mērķis? Valsti, kuru mēs nepārvaldām, nevar pārvērst par demokrātiju un vienalga kāda veida centru, ja tajā nekad nav bijusi centralizēta valdība. Citiem vārdiem sakot, vai nebūtu prātīgāk vispirms koncentrēties uz al-Qaeda un terorismu un tikai tad atkāpties no šīs valsts? Uz šiem jautājumiem jāsniedz atbilde.
<P>
Atbildes vajadzīgas arī uz Van Orden kunga pamatoti uzdotajiem jautājumiem saistībā ar šī rīcības plāna integrāciju vispārējā stratēģiskajā mērķī, Londonas konferenci, prezidenta B. Obamas plānu Afganistānas sakarā un tā tālāk. Vai šie jautājumi savā starpā ir saskanīgi? Tāpēc ir pareizi un vajadzīgi izveidot vienotu pieeju Afganistānai un Pakistānai, kā arī paredzēt visu to, kas galu galā tika teikts Indijas sakarā.
<P>
Vēl svarīgāk ir uzraudzīt iekšējo attīstību. Kad valsti pamet svešs militārs spēks, kas ir apmācījis karavīrus un policistus, kuriem trūkst sava mērķa, es nudien neesmu redzējis, ka pēc tam šie karavīri un policisti aizmirst pilsoņu kara ideoloģiju, kurai patiesi ir mērķis. Tā vienmēr gūst uzvaru! To ir pierādījusi arī vēsture, tāpēc esmu dziļi norūpējies par to, ka tam, ko mēs darām, trūkst secības. Mums no tiesas vajadzētu padomāt par to, kāds plāns palīdzētu saprātīgā veidā izvest mūsu karaspēku un vienlaikus izskaust terorismu.
<SPEAKER ID="174" NAME="Lara Comi" AFFILIATION="PPE">
(IT) Priekšsēdētājas kundze, dāmas un kungi, tā kā Afganistānā trūkst pilnvērtīgas kontroles, drošības situācija šajā valstī nesen nopietni pasliktinājās. Plašās valsts teritorijās tiek ievēroti cilšu likumi, nevis valsts tiesību akti. Nedrošības sajūta ir izplatījusies arī lielajās pilsētās, lai gan ISAF bruņotie spēki pilda to pastāvīgās saistības un īsteno uzraudzības pasākumus.
<P>
Tā kā cīņa pret terorismu ir cieši saistīta ar pasākumiem, ko īsteno uz vietas, ir skaidrs, ka Amerikas Savienotās Valstis, sabiedrotās valstis un NATO nevar atkāpties. Mūsu nepārtrauktā klātbūtne un panākumi Afganistānā lielā mērā ir atkarīgi no politiskās un militārās pieejas, kas tiek īstenota starptautiskā mērogā un kuras mērķis ir izstrādāt reģionālu pieeju gan Afganistānā, gan Pakistānā.
<P>
Šajā sakarā jaunais Eiropas Savienības rīcības plāns ir būtisks solis pretī drošības stiprināšanai un smalkajam kapacitātes veidošanas procesam jomās, kas saistītas ar demokrātiskām iestādēm, cilvēktiesībām un sociāli ekonomisko attīstību reģionā.
<SPEAKER ID="175" NAME="Janusz Władysław Zemke" AFFILIATION="S&amp;D">
(PL) Priekšsēdētājas kundze, es domāju, ka Eiropas Savienības rīcības plāns ir pareizs, jo mūsu palīdzība nepieciešama divās jomās. Pirmā no tām ir drošības uzlabošana. Otrā saistīta ar cilvēku dzīves apstākļu uzlabošanu. Varētu teikt, ka panākumi pirmajā jomā, proti, saistībā ar drošības garantēšanu, labvēlīgi ietekmēs arī cilvēku dzīves apstākļus, savukārt sekmes otrajā jomā jeb cilvēku dzīves apstākļu uzlabošanā veicinās drošību.
<P>
Tomēr man šķiet, ka mums vajadzētu nepārtraukti jautāt, cik efektīva ir mūsu palīdzība. Manuprāt, tā būtu vēl efektīvāka, ja mēs varētu paļauties uz to valstu atbalstu, kas atrodas ap Vidusāziju. Ashton kundze un Malmström kundze, es gribētu mudināt Eiropas Savienību izveidot kontaktus ar Krieviju un Tadžikistānu, jo šīs valstis varētu būt ļoti noderīgas, īpaši saistībā ar loģistiku un iedzīvotājiem paredzētu izejvielu un materiālu pārvadāšanu.
<SPEAKER ID="176" NAME="Sajjad Karim" AFFILIATION="ECR">
Priekšsēdētājas kundze, teroristu rīkotie sprādzieni mūsdienās ir ikdiena gan Afganistānā, gan Pakistānā. Uzbrukumiem pakļautas skolas, iepirkšanās centri, pilsētu centri, pat karaspēka galvenās pārvaldes.
<P>
Pakistānas militārie spēki sekmīgi atgrūž iebrucējus, kas Pakistānā iekļūst no Afganistānas, tomēr man sev jājautā: no kurienes šie teroristi nepārtraukti iegūst ieročus? Pārāk vienkārši būtu teikt, ka tā ir Pakistānas iekšējā lieta. Viss ir daudz sarežģītāk.
<P>
Ministre Malmström kundze pamatoti runāja par reģionālo sadarbību. Augstās pārstāves kundze, vai, izmantojot mūsu jauno profilu ārlietās, mēs runāsim ar Pakistānas kaimiņiem, iedrošinot tos darīt visu iespējamo, lai šajos grūtajos laikos palīdzētu Pakistānai?
<P>
Tiesa ir arī tas, ka mūsu panākumi būs niecīgi tik ilgi, kamēr Pakistānas un Indijas starpā valdīs savstarpēja neuzticība, turklāt es viennozīmīgu atbalstu šo abu valstu savešanu pie viena galda. Kamēr netiks risināts svarīgais Kašmiras jautājums, es baidos, ka mēs negūsim lielus panākumus.
<SPEAKER ID="177" NAME="Ivo Vajgl" AFFILIATION="ALDE">
(SL) Manuprāt, rīcības plāns attiecībā uz Afganistānu būs jēgpilns tikai tad, ja tas uzsvērs mūsu Eiropas politiku, proti, Eiropas pieeju Afganistānai. Mēs jau tagad esam nopietni iesaistīti un nevaram tā vienkārši piekrist mūsu galveno sabiedroto lēmumiem, kas mūs pārsteidz ar dažiem saviem stratēģiskajiem lēmumiem.
<P>
Manuprāt, svarīgi ir tas, ka šis rīcības plāns par nepārprotamu prioritāti izvirza civilās iniciatīvas. Mums reizi par visām reizēm ir jāatsakās no domas par militāru uzvaru. Mēs nevaram gūt uzvaru teritorijā, kuras iedzīvotāji mūs visus uzskata par okupantiem, lai gan esam tur ieradušies palīdzēt, savukārt Taliban grupējumu - par tā saucamajiem brīvības cīnītājiem.
<P>
Es vēlos pievienoties tiem, kuri ir uzsvēruši vajadzību nodrošināt reģionālu risinājumu un vairāk iesaistīt tās valstis, kas atrodas pie Afganistānas robežas. Tām ir lielāka cilvēku paļāvība.
<SPEAKER ID="178" NAME="Arnaud Danjean" AFFILIATION="PPE">
(FR) Priekšsēdētājas kundze, esam daudz runājuši par rīcības plānu attiecībā uz Afganistānu. Runājot savā vārdā, man žēl, ka šodienas sniegtajos izklāstos saikne starp Eiropas Savienības policijas misiju un NATO misiju Afganistānā netika uzsvērta vairāk. Tā ir mums veicamā misija. Gan kvantitatīvās, gan kvalitatīvās problēmas, ar kurām tā saskaras, galvenokārt saistītas ar NATO un, lai mēs varētu būt sekmīgi, mums šīs problēmas pēc iespējas ātrāk jāatrisina. Es būtu gribējis, lai to piemin vairāk.
<P>
Mans jautājums ir par Pakistānu, kuras pastāvīgā nestabilitāte, kā mēs visi zinām, ir ietekmējusi krīzi visā reģionā un arī Afganistānā. Es redzu, ka rīcības plāns paredz sadarbību ar Pakistānu tādās jomās kā terorisma apkarošana un drošība. Kā zinām, šajā valstī pastāv būtiska ideoloģiskā un dažreiz arī strukturālā un organizatoriskā saistība starp radikālā islāma kustībām, kas darbojas Kašmirā un pie afgāņu robežas. Es gribēju būt drošs, ka paredzētās palīdzības sniegšanas metodes, būtība un termiņš ir pareizi noteikts, lai varētu novērst to, ka minētā saistība rada pilnīgi pretējas un kaitīgas sekas.
<SPEAKER ID="179" NAME="Corina Creţu" AFFILIATION="S&amp;D">
(RO) Vairāk nekā astoņus gadus mūsu valstis ir tērējušas cilvēku dzīvības, enerģiju un ievērojamus finanšu resursus kara izpostītā valstī, kurā savulaik iestigušas jau divas impērijas - britu un padomju. Diemžēl par pašreiz Afganistānā īstenoto operāciju neveiksmi liecina Taliban grupējuma politiskās un militārās ietekmes palielināšanās, valsti postošā nabadzība, sieviešu stāvoklis, opija tirdzniecība un izplatītā korupcija.
<P>
Es uzskatu, ka Eiropas Savienības stratēģijai ir jābūt tādai, kas aptur pieaugošo haosu un vardarbību, pastiprinot militāro klātbūtni un padarot to efektīvāku, kā arī veicinot atjaunošanas, attīstības un demokratizācijas pasākumu īstenošanu Afganistānā. Patiesībā, nodrošinot lielāku atbalstu Afganistānas attīstībā, mēs investējam pašu drošībā. Tāpēc mums jādara viss iespējamais, lai uzraudzītu šo disfunkcionālo valsti un garantētu tās iedzīvotājiem minimālu fiziskās un materiālās drošības līmeni.
<SPEAKER ID="181" NAME="Piotr Borys" AFFILIATION="PPE">
(PL) Priekšsēdētāja kungs, patlaban situācija Afganistānā ir visnopietnākā problēma, ar kuru saskaras starptautiskās iestādes un īpaši Eiropas Savienība pēc Lisabonas līguma stāšanās spēkā. Lai atrisinātu šo problēmu, mūsu stratēģijā jābūt trim elementiem. Pirmkārt, veiksmīgai ļoti vērienīgai divus gadus ilgai militārajai misijai, kuras noslēgumam jābūt saistītam ar al-Qaeda sakaušanu un daļu Taliban vadības uzņemšanu valdībā. Otrkārt, stabilitātei Pakistānā un visā reģionā, tostarp Indijā - šis ir otrs būtiskākais izaicinājums un, treškārt, nepieciešamībai izveidot pilsonisku sabiedrību. Karš, kas ilgst trīsdesmit gadus, rada nopietnas problēmas. Šī sabiedrība ir neizglītota, proti, vairāk nekā 90 % iedzīvotāju neprot lasīt. Tāpēc, lai izveidotu tiesisku valsti, nodrošinātu labu pārvaldību un sociālo aprūpi, jāsniedz ievērojama sociālā palīdzība.
<P>
Vēlos pateikt, ka afgāņu skolēnu skaits, kas patlaban apmeklē skolu, ir palielinājies no 700 000 līdz 7 000 000, tāpēc viens no galvenajiem jautājumiem, kas Ashton kundzei jārisina, ir nepieciešamība pēc efektīva finanšu atbalsta, lai Afganistānā varētu izveidot pilsonisku sabiedrību.
<SPEAKER ID="182" NAME="Martin Ehrenhauser" AFFILIATION="NI">
(DE) Priekšsēdētāja kungs, esmu Irānas delegācijas loceklis, tāpēc varbūt atļausiet man teikt īsu komentāru. Pirms kāda laika Eiropas Parlaments Briselē rīkoja debates ar Irānas vēstnieku Briselē. Kad vēstniekam jautāja, kāpēc nāves sodu skaits ir palielinājies četras reizes kopš Irānas prezidenta stāšanās amatā, viņš kā iemeslu minēja narkotiku tirdzniecības paplašināšanos pierobežas apgabalā starp Irānu un Afganistānu. Vēlējos to pieminēt, lai rīcības plānā adekvāta uzmanība tiktu pievērsta gan korupcijai, gan arī šai problēmai.
<SPEAKER ID="183" NAME="Cecilia Malmström" LANGUAGE="SV">
Priekšsēdētāja kungs, Padome ir ļoti pateicīga Eiropas Parlamentam par tā iesaistīšanos šīs problēmas risināšanā. Es atbildēšu uz dažiem jūsu jautājumiem.
<P>
Kasoulides kungs - reģionālā perspektīva ir rīcības plāna sākuma punkts. Tā ir ļoti svarīga. Ievērojams uzsvars tiek likts arī uz labu pārvaldību, korupcijas apkarošanu un tiesiskuma principu, un tas arī ir ES darba pamatā. Šajās jomās Afganistānai un Pakistānai vēl ļoti, ļoti ilgi būs nepieciešama mūsu palīdzība. Kasoulides kungam ir taisnība, sakot, ka pietiekamu uzmanību neesam pievērsuši narkotiku problēmai. Mēs atbalstām īstenotos pasākumus, piemēram, UNIDOC sadarbību un tehnisko palīdzību. Tie ir jāturpina. Protams, svarīgāk par visu ir atbalstīt afgāņu valdības darbu labklājības un labas sociālās pārvaldes nodrošināšanā.
<P>
Arlacchi kungs, es teiktu, ka mēs piekrītam - līdz šim veiktie pasākumi nav bijuši pietiekami koordinēti. Tā ir ES problēma, un tāpēc ir svarīgi, lai patlaban mums būtu šāds plāns. Zviedrijas prezidentūra rudenī centās iegūt gan informāciju, par kuru jūs jautājat, proti, kas ko dara un cik lielā mērā, gan arī vispārēju priekšstatu par to, kas notiek. Patlaban mēs zinām vairāk un ar nepacietību gaidām jūsu ziņojumu, kas varētu palīdzēt mūsu turpmākajā darbā, mēs ceram arī uz sadarbību ar jums un Ārlietu komiteju.
<P>
Danjean kungam es vēlētos teikt, ka Eiropas Savienības policijas misija ir ļoti nozīmīga mūsu sadarbības daļa, kā arī vissvarīgākā Afganistānas valdības darba daļa attiecībā uz kārtības policiju. Ir izveidota ļoti spēcīga vadība. Gan afgāņi, gan ASV, gan arī citas puses atzīst Eiropas Savienības policijas misijas kvalitāti. Esam palielinājuši starptautisko personālsastāvu līdz 280 personām. Mums ir žēl, ka dalībvalstis nav spējušas nodrošināt nepieciešamos 400 cilvēkus, un patlaban aicinām rast turpmākas iespējas palīdzēt, jo vēlamies iesaistīt dalībvalstis.
<P>
Pašreizējā situācijā Eiropas Savienības policijas misija konsolidē pasākumus sešās stratēģiskās jomās, kurās, mūsuprāt, var radīt pievienoto vērtību: policijas izlūkdati, noziegumu izmeklēšana, policijas vadības struktūra, saikne starp policiju un prokuroriem, korupcijas apkarošana, kā arī cilvēktiesību un vienlīdzības ievērošana. Tās ir afgāņu izvirzītās prioritātes. Tagad NATO vajadzēs iesaistīties policijas apmācībā, īstenojot apmācības misijas, un, protams, mums ir jāpalielina sadarbība šajā jomā.
<P>
Visbeidzot, gribu teikt, ka rīcības plāns ir ļoti svarīgs, jo tas nodrošina iespēju ES labākā un koordinētākā veidā izmantot resursus. Tagad galvenā uzmanība jāpievērš tam, lai visas šīs labās idejas īstenotu. To var darīt, ņemot vērā reģionālo perspektīvu, ņemot vērā Afganistānas un Pakistānas valdību atbildību, kā arī vēršot galveno uzmanību uz mūsu prioritātēm politikā, uz tiesiskumu, demokrātiju un cilvēktiesībām.
<P>
ES ir viens partneris. Svarīgs partneris, tomēr šajā reģionā ir arī citi partneri, un mums, protams, ar tiem jāsadarbojas. Mēs ar nepacietību gaidām konferenci Londonā, kurā ceram izdzirdēt par prezidenta H. Karzai plāniem, un ceram, ka pēc tam varēsim palielināt atbalstu.
<P>
ES atbalsts ir ilgtermiņa, tas ir pastāvīgs un tam jābūt arī noturīgam. Tāds signāls mums jādod. Tam vajadzēs laiku. Mums jādomā reāli. Mūs vēl gaida daudz darba. Tāpēc ES ir jāuzņemas saistības. Mums jāpauž tāda nostāja, ka esam gatavi piedalīties uz ilgu laiku, arī sieviešu un bērnu dēļ, kā daudzi deputāti jau minēja.
<SPEAKER ID="184" NAME="Catherine Ashton">
Komisijas priekšsēdētāja vietniece. - Priekšsēdētāja kungs, ja drīkst, es minēšu tikai dažus galvenos punktus, par kuriem runāja cienījamie deputāti.
<P>
Mēs piekrītam prezidentūrai par narkotiku problēmu, tāpēc esam centušies gūt visaptverošu atbildi, kurā apkopoti lauku attīstības aspekti un sociālie jautājumi, kā arī, protams, tiesiskums. Risinot šo problēmu, svarīgi ir ņemt vērā visas tās dažādās perspektīvas.
<P>
Es piekrītu tam, ko cienījamie deputāti teica attiecībā uz tādu problēmu nozīmīgumu, ar kurām saskaras civilpersonas. Patiesībā esam guvuši ievērojamus panākumus; vairāki deputāti pauda bažas šajā sakarā. Viens piemērs - 2002. gadā mēs uzsākām veselības aprūpes nodrošināšanu aptuveni 7 % iedzīvotāju; patlaban, 2009. gadā, tā tiek nodrošināta 85 % iedzīvotāju. Tādu piemēru ir vēl; tas bija tikai viens, ar kuru, manuprāt, var skaidri parādīt, ko mēs darām un cik tas ir bijis efektīvi uz vietas. Es piekrītu arī tam, ko deputāti, piemēram, Lambert kundze minēja, proti, ka mūsu darbā, palīdzot bērniem un, protams, apmācot pieaugšos darba meklēšanā, ļoti liela nozīme ir izglītībai.
<P>
Par līdzekļiem - patiesībā esmu priecīga ziņot, ka tie tiek ļoti labi pārvaldīti. Tos pārvalda ar ANO vai Pasaules Bankas starpniecību, un es domāju, ka cienījamie deputāti saņem izpildes ziņojumu. Man šeit ir pēdējais, 2009. gada jūlija, ziņojums. Ja kāds to nav redzējis, mēs varam parūpēties, lai jums tiktu nosūtītas kopijas. Šajā ziņojumā pavisam skaidri parādīts, kur nauda tiek tērēta, kam tā tiek izmantota un ko ceram tādā veidā panākt. Tomēr es piekrītu, ka mums jārīkojas efektīvāk. Vienmēr var pacensties vairāk. Viens no maniem uzdevumiem ir sakopot to, kas notiek uz vietas, nodrošināt, ka tas viss notiek saskaņotāk un efektīvāk. Vairāki kolēģi jau pieminēja, ka mums ir jāpārliecinās par mūsu saistību izpildi attiecībā uz Eiropas Savienības policijas misiju.
<P>
Tika minēts, ka mums ir jāsadarbojas ar NATO; esmu jau vienu reizi tikusies ar NATO ģenerālsekretāru, kā arī ar ģenerāli S. A. McChrystal un Richard Holbrook un valsts sekretāri Hilariju Klintoni lai apspriestu situāciju Afganistānā. Jau šobrīd, apspriežoties ar nozīmīgiem un būtiskiem partneriem uz vietas, mēs gatavojamies Londonas konferencei.
<P>
Protams, ārkārtīgi svarīgi ir arī tas, kas tika teikts par reģionālajiem aspektiem. Rīcības plāna ietvaros mēs vēlamies veicināt arī reģionālo sadarbību. Darbs pie tā jau tiek veikts, proti, tā nodrošināšanai tiek veikts praktisks darbs, īpaši attīstīti dzelzceļa savienojumi un sadarbība tirdzniecības jomā, utt. Tomēr es pilnībā piekrītu - mums jādara daudz vairāk.
<P>
Konference Londonā notiks 28. janvārī, un tā ir nākamais nozīmīgais pavērsiena punkts, kurā tiks runāts par drošību, pārvaldību, kā arī sociālo, ekonomisko un reģionālo attīstību, tātad par svarīgām jomām. Esmu noteikusi vēl citus jautājumus, proti, izglītība, veselība, ekonomikas attīstība, tirdzniecība, taisnīgums un cilvēktiesības, turklāt tie visi ir jautājumi, kuros man ir liela pieredze.
<SPEAKER ID="185" NAME="Priekšsēdētājs">
Debates tiek slēgtas.
<P>
Rakstiskas deklarācijas (Reglamenta 149. pants)
<SPEAKER ID="186" NAME="Charalampos Angourakis  " LANGUAGE="EL">
Jaunais ES rīcības plāns attiecībā uz Afganistānu un Pakistānu ir izstrādāts, lai īstenotu ES stratēģiskās ambīcijas un tā varētu ieņemt vēl lielāku imperiālista lomu Afganistānā un Pakistānā, kā arī visā šajā reģionā. Attiecībā uz Pakistānu tiek veicināta brīvās tirdzniecības nolīguma ieviešana, kā dēļ Dienvidāzijā ienāks vairāk eiro monopolu. Attiecībā uz Afganistānu paredzēts vēl vairāk pastiprināt ES klātbūtni - gan neatkarīgi, īstenojot Eiropas Savienības policijas misijas Afganistānā, gan arī NATO ietvaros, izveidojot Eiropas Žandarmērijas spēkus. Lai gan tiek izstrādāta sadarbības stratēģija ar ASV un NATO, saasinās arī imperiālista iekšējā cīņa par laupījuma daļu. ES, izmantojot EUR 1 miljardu gadā vērtu naudas paketi, kā arī dažādas "attīstības programmas”, cenšas stiprināt Eiropas kapitāla pozīcijas okupētās valsts izlaupīšanā un atspēriena punkta iegūšanā tautas un bagātību izmantošanai visā reģionā. Tajā pašā laikā "demokrātijas eksporta” politika cenšas sniegt lielāku atbalstu imperiālistu okupējošās struktūras demokrātijai. Tauta nevar izvēlēties "labāko imperiālistu”. Ir jāpaātrina cīņa pret visu imperiālistu plāniem, lai nokratītu okupācijas jūgu Afganistānā un visā reģionā.
<SPEAKER ID="187" NAME="Elena Băsescu  " LANGUAGE="RO">
Afganistānas un Pakistānas problēmas neskar tikai šīs valstis. Patiesībā tās ietekmē mūs visus. Ir jāpabeidz Afganistānā uzsāktā misija. Ņemot to vērā, Rumānija atklāti apsver iespēju paplašināt darbību šajā valstī, tostarp nodrošinot papildspēkus armijas apmācībai, kā arī sniedzot medicīnisko un institucionālo atbalstu. Patlaban Afganistānā uzturas 1020 rumāņu karavīru, viņu līdzdalību miera un stabilitātes uzturēšanā atzinīgi vērtē visi mūsu sabiedrotie. Mums jāiesaistās ne tikai darbībās, kas notiek militārā frontē, bet jāpalīdz arī Afganistānas valsts iestāžu stiprināšanā, pārvaldības nodrošināšanā vietējā un reģionālā līmenī, korupcijas un narkotiku tirdzniecības apkarošanā, policistu apmācībā, kā arī tehniskās palīdzības sniegšanā lauksaimniecības attīstībai. Šajā sakarā es vēlētos pieminēt Catherine Ashton paziņojumu par tādu līdzekļu palielināšanu, kurus Eiropas Komisija piešķir attīstībai Afganistānā. Ir jāsaskaņo Eiropas Savienības aktivitātes Afganistānā un Pakistānā. Abu valstu situācijas ir savstarpēji saistītas, un panākumi vienā valstī ir atkarīgi no panākumiem otrā. Eiropas Savienībai arī turpmāk ir jāuztur partnerība ar Pakistānu un jāpalīdz tās cīņā pret ekstrēmismu un terorismu, kā arī saistībā ar tirdzniecības attiecībām un cilvēktiesību ievērošanu.
<SPEAKER ID="188" NAME="Ricardo Cortés Lastra  " LANGUAGE="ES">
Lai izveidotu pamata apstākļus mieram un drošībai, kas tādējādi veicinātu valsts valdības spējas un tiesiskuma stiprināšanu, korupcijas apkarošanu un cilvēktiesību ievērošanu, ir jāgarantē pietiekama starptautiskā klātbūtne.
<P>
Runājot par valdību, es to attiecinu arī uz vietējo līmeni, to, kas ir tuvāk pilsoņiem, kā arī uz pārvaldību plašākā ziņā, tostarp attiecinot to uz visām Afganistānā ieinteresētajām pusēm. Lai valsts, tās lauksaimniecība, infrastruktūra un tirdzniecība varētu attīstīties, ir steidzīgi jāizveido tāda vide, kurā valda miers un stabilitāte, un ir jāaizsargā pilsoņi, novēršot nesodāmību un tiesisko nedrošību, kas tieši skar iedzīvotājus.
<P>
Nedrīkst aizmirst arī par neatliekamajām grūtībām, ar kurām pilsoņi saskaras ikdienā. Tās neattiecas tikai uz drošību, bet skar arī pārtiku, veselību un izglītību. Afganistāna izdzīvos, pateicoties afgāņu tautas spēkam un pūliņiem. Tomēr mūsu uzdevums ir sniegt viņiem palīdzīgu roku un neatraut to pirms laika - tad, kad viņiem tā visvairāk vajadzīga.
<SPEAKER ID="189" NAME="Jaromír Kohlíček  " LANGUAGE="CS">
Ja pasaulē vispār ir kāda pārsteidzoša iespēja pierādīt ES nespēju ieņemt neatkarīgu pozīciju attiecībā uz problēmu, ko radījušas Amerikas Savienotās Valstis, tad tā ir pašreizējā bēdīgā situācija Afganistānā - sadragāta infrastruktūra, vairākas paaudzes, kurām ir minimālas iespējas iegūt izglītību, viduslaikiem raksturīgi apstākļi dzimumu līdztiesības jomā un vispārējs pilnīgas korupcijas standarts. Tā kā vairāk nekā 70 % opija pasaulē ražo tieši šajā valstī, turklāt tur ir arī bāze lielākajai daļai teroristu grupu aktivitāšu, šāda situācija liecina par pilnīgu okupantu varas nespēju. Valsts vide ir nestabila, par ko liecina arī labi zināmie netaisnības piemēri, pat pret ievēlētajiem pārstāvjiem, kā arī nelikumīgās ASV administrācijas darbības. Nemitīgās norādes uz cilvēka cieņas ievērošanas trūkumu padomju okupācijas laikā ir tikai veltīgs mēģinājums noslēpt pašreizējo haosu un anarhiju. Pakistānā atrodas vairāk nekā divi miljoni bēgļu, un valstu robeža nav noslēgta; tie ir lieliski priekšnosacījumi bruņoto grupu iekļūšanai valsts dienvidu un austrumu daļā. Abās robežas pusēs jau sen dzīvo paštunu ciltis, un pašreizējā haosā ir grūti pateikt, kurš nāk no kuras cilts. Šī situācija ir precīzi aprakstīta Eiropas Parlamenta rezolūcijā 2008. gadam, tomēr jāatzīst, ka optimistiskie apgalvojumi ir nevietā. Lielāka militārā klātbūtne, finanšu resursu piešķiršana un ekspertu grupu nosūtīšana pašreizējā situācijā šķiet pilnīga muļķība. Pēdējā gada laikā situācija ir būtiski pasliktinājusies, un Eiropas Komisijas optimistiskie apgalvojumi nav balstīti uz pašreizējo realitāti Afganistānā.
<SPEAKER ID="190" NAME="Krzysztof Lisek  " LANGUAGE="PL">
Mums obligāti ir jārīkojas, lai uzlabotu situāciju Afganistānā. Īpaši svarīgi ir šādi pasākumi: policistu, militāro darbinieku, tiesu sistēmā nodarbināto un skolotāju apmācība, kā arī narkotiku ražošanas un tirdzniecības apturēšana. Tādā veidā Afganistānā varēs stabilizēt sociālo sistēmu. Protams, ir jāpalielina arī militārā un policijas kontingenta sastāvs, kā arī jādubulto pasākumi Pakistānas pierobežas teritorijā, lai novērstu ieroču un narkotiku plūsmu starp abām valstīm. Ir vērts arī sākt domāt par to, kādā virzienā nākotnē attīstīsies Afganistānas ekonomika, lai cilvēki spētu pārtraukt magoņu audzēšanu un opija tirgošanu. Vārdu sakot, jāīsteno ne tikai militāri un policijas pasākumi, bet arī civili pasākumi - jāatbalsta afgāņu valsts struktūras izveide un palīdzība attīstības jomā.
