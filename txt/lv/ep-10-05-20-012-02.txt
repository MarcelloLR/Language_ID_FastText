<CHAPTER ID="012-02">
2. Stāvoklis Taizemē
<SPEAKER ID="250" NAME="Priekšsēdētāja">
Nākamais punkts ir debates par sešiem rezolūcijas priekšlikumiem par Taizemi.
<SPEAKER ID="251" NAME="Marietje Schaake">
autore. - Priekšsēdētājas kundze! Taizeme pārdzīvo vardarbīgu krīzi, ko rada "sarkankreklu” demonstranti, no vienas puses, un armija un "dzeltenkreklu” kustība, no otras puses. Dzīvības zaudējuši jau vairāk nekā 80 cilvēki, un aptuveni 2 000 ir ievainoti. Ir apdraudēta demokrātija, un valdība valstī izsludinājusi ārkārtas stāvokli.
<P>
Līdz ar ārkārtas stāvokli tika ieviesta cenzūra. Ir slēgti plašsaziņas līdzekļi, piemēram, televīzija, radio un internets. Ir ļoti svarīgi apturēt vardarbību, un mēs mudinām visas puses ievērot šajā procesā savaldību; mēģinot atjaunot mieru, nevajadzētu ārkārtas stāvokli izmantot ļaunprātīgi, lai ierobežotu pamattiesības un personu brīvības. Jāpārtrauc cenzūra un jāatjauno plašsaziņas līdzekļu un vārda brīvība. Eiropas Parlaments augstu vērtē attiecības ar Taizemi, un minētās vērtības ir svarīgas.
<SPEAKER ID="252" NAME="Cristian Dan Preda" LANGUAGE="RO">
Kā mums visiem zināms, jo tas ir bijis ziņu galvenais temats, kopš aprīļa sākuma Taizemē valda pēdējā desmitgadē nepiedzīvota politiskas vardarbības atmosfēra. Vispirms es vēlos paust līdzjūtību ielās notikušās vardarbības upuru ģimenēm. Manuprāt, šo situāciju var aprakstīt kā tradicionālu sadursmi starp vārda un biedrošanās brīvību, no vienas puses, un valdības nepieciešamību saglabāt sabiedrisko kārtību, no otras puses. Pēdējās dienās un stundās notikumi ir risinājušies ārkārtīgi straujā tempā. Bangkokā, šķiet, iestājies relatīvs miers, lai gan pagājušajā naktī valdības spēku iejaukšanās dēļ galvaspilsēta liesmoja.
<P>
Cerēsim, ka būs iespējams izvairīties no jaunas vardarbības atkārtošanās. Taču, lai to nodrošinātu, mums vajadzīga savaldība, jo demokrātija nevar gūt virsroku ar vardarbību. Manuprāt, valdībai jāīsteno 3. maijā publiskotais plāns. Es uzskatu arī, ka, lai panāktu samierināšanos, jāveic neseno notikumu izmeklēšana un jāsoda vainīgie.
<SPEAKER ID="253" NAME="Véronique De Keyser" LANGUAGE="FR">
Priekšsēdētājas kundze! "Sarkankreklu” demonstrācijas tika apspiestas ar asinsizliešanu. Nevēloties vēl vairāk uzkurināt uguni, es tikai gribētu teikt, lūk, ko: Eiropas Parlamenta ārkārtas procedūrā paredzēts pārvarēt krīzi un meklēt risinājumus, nevis vēl vairāk uzjundīt dusmas iedzīvotāju vidū. Pirmkārt, ikvienam pilsonim ir likumīgas tiesības tiekties pēc godīgām vēlēšanām. Tās ir neapstrīdamas tiesības, un tās jānodrošina visiem taizemiešiem. Šādas izvēles tiesības reiz ierosināja premjerministrs Abhisit Vejjajiva, pēc tam tās noraidīja "sarkankreklu” pārstāvji. Mums atkal ir jāatgriežas pie šā jautājuma.
<P>
Otrkārt, es nosodu šaujamieroču izmantošanu pret demonstrantiem un pirms dažām dienām notikušās nežēlīgās represijas, kuru laikā, kā vēsta oficiāli avoti, bojā gājuši vismaz 12 cilvēki, arī Itālijas žurnālists, un vairāki cilvēki tikuši ievainoti. Beidzot ir jāaptur vardarbība, kas izplatījusies visā valstī.
<P>
Tā rīkojoties, es neatbalstu ne vienu, ne otru pusi, bet es aicinu Taizemes valdību beidzot vienoties par risinājumu, lai nodrošinātu, ka izsludinātais ārkārtas stāvoklis neierobežotu personas brīvības vai vārda brīvību, jo tādējādi spriedze tikai vēl vairāk pastiprinātos, un es īpaši aicinu valdību atjaunot vēlēšanas.
<P>
Pašreizējie nemieri draud sašķelt valsti. Ziemeļaustrumos, lauku reģionos, kur valda laosiešu kultūras tradīcijas, iedzīvotāji varētu būt visdumpinieciskāk noskaņoti pret valsts centrālo daļu, Bangkoku un dienvidiem, kas ir spēcīgs demokrātijas balsts. Šāds notikumu pavērsiens varētu veicināt teroristiskām kustībām līdzīgu kustību izveidošanos, kuras uzbruktu visam, ko dēvē par birokrātiju un valdošajām aprindām un kas ir varas bastioni.
<P>
Pilnīgi noteikti ir jāatjauno vēlēšanas, sarunas un jāpārtrauc vardarbība, vienlaikus saglabājot brīvības. Protams, tie ir pavisam vienkārši vārdi, un, iespējams, mūsdienu vardarbības apstākļos tie varētu izklausīties pārāk naivi. Šī Parlamenta rezolūcija apzināti ir izstrādāta tā, lai izvairītos no jebkādām vardarbības izpausmēm Taizemē un lai atstātu telpu dialogam, bet tas nenozīmē, ka mēs varam iztikt bez jebkādiem aicinājumiem ievērot demokrātiju.
<SPEAKER ID="254" NAME="Barbara Lochbihler">
autore. - (DE) Priekšsēdētājas kundze! Vēl aizvien mūsu acu priekšā ir dusmu, vardarbības un sagrāves ainas. Lai gan šobrīd ārkārtīgi saspringtajai situācijai Taizemes galvaspilsētā vairs netiek pievērsta pastiprināta uzmanība, tas nebūt nenozīmē, ka ir novērsta turpmāku vardarbīgu sadursmju iespējamība. Vardarbīgās sadursmes laikā starp tā dēvētajiem "sarkankrekliem” un valdību, ko atbalsta armija, jau ir nogalināts vairāk nekā 70 cilvēku un ievainoti gandrīz 2 000. Valdība ir paziņojusi, ka tā izmeklēs šos nāves gadījumus, un šajā izmeklēšanā jāiekļauj arī pēdējās dienās notikušie gadījumi.
<P>
Lai rastu izmantojamu politisku risinājumu, ir svarīgi apzināt šo nepārtraukto protestu un sadursmju galvenos cēloņus. Daļa Taizemes iedzīvotāju atrodas ārkārtīgi nelabvēlīgos apstākļos un sociālā atstumtībā. Šie cilvēki ļoti noraidoši uztver negodīgu attieksmi un tiesību trūkumu. Viņi cīnās pret savu salīdzinoši zemo dzīves līmeni. Šo situāciju papildina uzkrītošā un ne vien politisko līderu, bet arī pilsoniskās sabiedrības atbildīgos amatos esošu personu vidū plaši izplatītā korupcija. Šīs strukturālās problēmas ir jāatklāj un jārisina, jo jālikvidē ne vien vardarbība, bet arī jāatrod ilgtspējīgs risinājums.
<P>
Mēs aicinām visas šajā konfliktā iesaistītās puses nopietni un lietišķi iesaistīties risinājuma meklēšanā, lai atrisinātu šo smago krīzi. Tomēr šajā nolūkā abām pusēm jāizmanto miermīlīgi un demokrātiski līdzekļi, un šeit ir vajadzīgs ES atbalsts.
<SPEAKER ID="255" NAME="Marie-Christine Vergiat">
autore. - (FR) Priekšsēdētājas kundze! Jau vairākas nedēļas "sarkankreklu” tautas kustības dalībnieki rīko demonstrācijas Bangkokas ielās, lai pieprasītu ievērot demokrātijas principus. Atcerēsimies, ka pašreizējā valdība, lai gan tās prezidents šajā amatā ir tikai kopš 2008. gada, tomēr tika izveidota 2006. gada septembra militārā apvērsuma laikā.
<P>
Ko tad "sarkankrekli” pieprasa? Premjerministra atkāpšanos, parlamenta atlaišanu, ārkārtas vēlēšanas - īsi izsakoties - demokrātiju. 2010. gada 4. maijā premjerministrs publiskoja samierināšanās plānu, ko īstenojot tiktu sarīkotas minētās "slavenās” ārkārtas vēlēšanas, 13. maijā "sarkankreklu” komandieris ģenerālis Sawatdiphol Khattiya pārtrauca sarunas.
<P>
Tādi bija apstākļi, kad mēs gatavojām šodien jūsu priekšā esošo rezolūciju. Vakar, iejaucoties armijai, tika nogalināti vairāki cilvēki, tostarp kāds Itālijas žurnālists. Mums ir svarīgi, lai šajā rezolūcijā, par kuru mēs balsosim, būtu ņemti vērā šie notikumi, jo īpaši tādēļ, ka "sarkankreklu” kustības vadītāji nekavējoties kapitulēja un mudināja iedzīvotājus saglabāt mieru.
<P>
Faktiski tas ir apšaubāmais jautājums par karaļa pēcteci. Dīvaini, ka viņš vēl aizvien klusē. Mums jāpauž vēsts, ka demokrātiju nevar panākt ar spēku un ka ir nepieņemami apspiest demonstrācijas ar armijas palīdzību, kam pavēlēts šaut mērķī. Rezolūcijā pat nav nosodīta vardarbība. Mēs nebalsosim par to. Taizemes iedzīvotājiem ir tiesības uz demokrātiju, un ir jādara viss, lai izvairītos no militāra apvērsuma atkārtošanās.
<SPEAKER ID="256" NAME="Adam Bielan">
autors. - (PL) Taizeme - valsts, ko līdz šim uzskatīja par Dienvidaustrumāzijas demokrātijas un stabilitātes bastionu, - nesen piedzīvoja dramatiskākos notikumus gandrīz pēdējā pusgadsimta laikā.
<P>
Konfliktā starp bijušā premjerministra Thaksin Shinawatra atbalstītājiem, kas zināmi kā "sarkankrekli”, un valdību un armiju izraisītās cīņas turpinās. Ir nogalināti vairāk nekā 60 cilvēki, arī ārzemnieki un starp tiem ir arī ES valstu pilsoņi, ir ievainoti gandrīz 2 000 cilvēki, un galvaspilsēta Bangkoka ir pārcietusi būtiskus postījumus.
<P>
Upuru ģimenes nenoliedzami ir pelnījušas mūsu līdzjūtības un solidaritātes apliecinājumus, taču mums arī jāapzinās, ka Taizemes valsts šobrīd ir ļoti sašķelta. Cilvēktiesības, piemēram, biedrošanās brīvība un vārda brīvība, ir būtiski ierobežotas, un šo konfliktu būs ārkārtīgi grūti atrisināt mierīgā ceļā un ar politiskiem līdzekļiem.
<P>
Tādēļ gan starptautiskā līmenī, gan Eiropas Savienībai jāizdara spiediens uz abām konfliktā iesaistītajām pusēm, lai tās pabeigtu sarunas un mēģinātu atrisināt savas domstarpības ar politiskiem līdzekļiem, nevis ar vardarbības palīdzību.
<SPEAKER ID="257" NAME="Thomas Mann" LANGUAGE="DE">
Priekšsēdētājas kundze! Tikai pagājušajā nedēļā vien ielu cīņās, kas līdzinās pilsoņu karam, ir nogalināti 75 cilvēki un ievainoti vairāk nekā 1 8000. Pēc smagas militāras iejaukšanās demonstrācijas dalībnieki padevās. Tomēr situācija Bangkokā turpina saasināties. Šajā saistībā gan vakar, gan šodien es esmu saņēmis tālruņa zvanus. Līdz šim dažas galvaspilsētas daļas konflikts neskāra, taču šobrīd situācija ir mainījusies. Arī dienvidaustrumos draud haoss. Šīs dramatiskās ainas pauž skaidru vēsti. Lai arī kādas krāsas kreklos šie cilvēki būtu tērpušies - sarkanos, melnos, dzeltenos vai zaļos -, viņiem jāpārtrauc vardarbība un jānovērš situācijas saasināšanās.
<P>
Eiropas Tautas partijas (Kristīgo demokrātu) nostāja ir skaidra: nav cita alternatīva risinājuma kā vienīgi lietišķas sarunas. Visus gadījumus jāizmeklē neatkarīgai komisijai. Mēs ārkārtīgi augstu vērtējam plānu, kurā paredzēts rīkot parlamenta vēlēšanas. Tajani kungs, ES aktīvi jārīkojas un jāuzņemas starpnieka pienākumi. Mums ir pieejami diplomātiski līdzekļi, lai novērstu vardarbības atkārtošanos un veicinātu konstruktīvu dialogu. Tajani kungs, mums jārīkojas, jo Taizeme ir satricināta pašos pamatos!
<SPEAKER ID="258" NAME="Corina Creţu">
S&D grupas vārdā. - (RO) Arī es vēlos paust savu atbalstu taizemiešu ģimenēm, kuras zaudējušas tuviniekus vardarbīgajās sadursmēs Bangkokā. Stāvoklis ir vairāk nekā satraucošs, jo nav reālu cerību atrisināt šo iekšējo konfliktu. Taizemes galvaspilsētas ielās notiekošās represijas, kuru dēļ desmitiem cilvēku gājuši bojā un simtiem ievainoti, nekādā ziņā nav pieņemams esošo problēmu risināšanas līdzeklis.
<P>
Nežēlīgā spēka izmantošana un cenzūras ieviešana, aizliedzot televīzijas kanāliem raidīt kaut ko citu, nevis valdības apstiprinātas programmas, ir cilvēka pamattiesību pārkāpumi. Faktiski Eiropas Savienības un visas civilizētās pasaules pienākums ir nosodīt bruņoto spēku iesaistīšanu cīņā pret civiliedzīvotājiem un pieprasīt atbrīvot nelikumīgi apcietinātās personas, kā arī pieprasīt nāves gadījumu iespējami taisnīgāko izmeklēšanu. Katrā gadījumā, atņemot dzīvību cilvēkiem, grūtāk nāksies panākt opozīcijas samierināšanos un vēl vairāk tiks uzkurināta vardarbība, kas ir jau izplatījusies arī valsts ziemeļaustrumos.
<P>
Pastāv risks, ka šīs sadursmes ielās varētu pārvērsties par pilsoņu karu. Es uzskatu, ka starptautiskajām organizācijām, vispirms jau ANO, iespējami drīzāk jāiejaucas, lai novērstu vēl nopietnāku situācijas pasliktināšanos, un jākļūst par starpniekiem, lai veicinātu nepieciešamā varas iestāžu un opozīcijas savstarpējā dialoga sākumu, jo pašreizējo krīzi var atrisināt miermīlīgiem līdzekļiem demokrātiskā ceļā.
<SPEAKER ID="259" NAME="Joe Higgins">
GUE/NGL grupas vārdā. - Priekšsēdētājas kundze! Es nosodu Taizemes valdības un valsts nežēlīgo vardarbību pret demonstrantiem Bangkokā un citur Taizemē. Lai gan tiek ziņots, ka tie ir teroristi, faktiski tie galvenokārt bija nabadzībā nonākuši zemnieki no ziemeļiem un Bangkokas apkārtnes, daļa pilsētas darbaļaužu un viņu ģimenes, kas protestēja pret to, ka viņiem jācīnās ar milzīgo nabadzību un grūtībām, kādās viņi dzīvo.
<P>
Diemžēl šie apspiestie cilvēki cer sagaidīt risinājumu no miljardieriem un bijušā premjerministra. Lai gan Thaksin kungs, atrodoties valdībā, veica dažus populistiskus nabadzības izskaušanas pasākumus, viņš tomēr ir kapitālistu valdošo aprindu pārstāvis un maldina iedzīvotājus. No otras puses, pašreizējais premjerministrs Abhisit Vejjajiva un viņa partija pārstāv citas valdošo aprindu daļas.
<P>
Manuprāt, Taizemes nabadzīgajiem lauku reģionu iedzīvotājiem un pilsētas strādniekiem nekavējoties vajadzīga sava neatkarīga organizācija, kas cīnītos par viņu tiesībām, un es ceru, ka nākotnē vienotā cīņā varētu apvienoties strādnieki, nabadzīgie zemnieki, studenti un jaunieši, lai gāztu korumpētās valdošās aprindas un veicinātu Taizemē vispārēju labklājību, ieviešot sabiedriskos īpašumus un demokrātisku kontroli, pārvēršot valsts iedzīvotāju dzīvi un cīnoties arī par minoritāšu tiesībām.
<SPEAKER ID="260" NAME="Monica Luisa Macovei" AFFILIATION="PPE">
Priekšsēdētājas kundze! Es nosodu šaujamieroču izmantošanu pret demonstrācijas dalībniekiem Taizemē: tūkstošiem cilvēku ir gājuši bojā, simtiem ir ievainoti. Kā ziņoja organizācija Amnesty International, aculiecinieku ziņojumi un videoieraksti nepārprotami liecina par to, ka kareivji neskatoties šāvuši uz neapbruņotiem cilvēkiem, kuri nekādi neapdraudēja ne kareivjus, ne citus cilvēkus. Mirušo vidū ir ārsti un bērni.
<P>
Taizemes kareivjiem jābeidz šaut; vardarbība pret demonstrācijas dalībniekiem nevar palīdzēt un nepalīdzēs rast demokrātisku risinājumu. Valdībai jāapzinās, ka, sagraujot demonstrācijas dalībniekus, var attīrīt ielas šobrīd, bet šāda rīcība neatrisinās problēmu, kas izvedusi cilvēkus ielās; cilvēka dzīvība ir vissvarīgākā - tādēļ jāpārtrauc apšaude.
<SPEAKER ID="261" NAME="Miroslav Mikolášik" AFFILIATION="PPE">
(SK) Diemžēl demonstrācijas Taizemē turpinās jau vairākas nedēļas. Pret civiliedzīvotājiem tiek vērsta vardarbība, jo viņi ir bruņoto, pret valdību noskaņoto demonstrācijas dalībnieku, un valsts armijas asiņaino sadursmju tiešie upuri. Tāpēc es vēlos paust patiesu līdzjūtību tiem, kas zaudējuši ģimenes locekļus.
<P>
Es uzskatu, ka šajā spriedzes situācijā abām pusēm vispirms būtu jāatmasko tie, kas lietoja fizisko spēku, lai turpmāk novērstu cilvēku bojāeju. Es arī atbalstu aicinājumu nekavējoties pārtraukt šobrīd notiekošo vardarbību un sākt konstruktīvu dialogu, kura mērķis būtu atrisināt šo konfliktu ar miermīlīgiem un demokrātiskiem līdzekļiem. Vienlaikus es aicinu Taizemes valdību izziņotā ārkārtas stāvokļa laikā neturpināt patvaļīgos un nepamatotos cilvēktiesību pārkāpumus.
<SPEAKER ID="262" NAME="Jaroslav Paška" AFFILIATION="EFD">
(SK) Politiskais konflikts Taizemē ārkārtīgi strauji ir pārvērties par nopietniem iedzīvotāju nemieriem, izraisot daudzu demonstrantu nāvi. Ja valsts pieļauj brutālas varas izmantošanu un nekontrolētas represijas pret savas valsts pilsoņiem, tā ir pelnījusi nosodījumu.
<P>
Tāpēc, priekšsēdētājas kundze, ES jāizmanto sava politiskā ietekme uz konfliktā iesaistītajām pusēm un jāaicina rast miermīlīgu politisku risinājumu tādā veidā, lai Taizemes iedzīvotājiem nenāktos maksāt par atsevišķu grupu vadītāju savstarpējām domstarpībām. Taizemes valdībai jāuzņemas īpaša atbildība par miera nodrošināšanu un šā konflikta miermīlīgu risinājumu.
<SPEAKER ID="263" NAME="Sergio Paolo Francesco Silvestris" AFFILIATION="PPE">
(IT) Priekšsēdētājas kundze, komisāra kungs, dāmas un kungi! Pamiers un cenzūras atcelšana! ES uzskatu, ka Komisijai šīs divas lietas jācenšas panākt ar milzīgu apņēmību, bet arī ārkārtīgi pakāpeniski, ņemot vērā tās vērtības, kuras šis Parlaments atzinis par neaizstājamām.
<P>
Lai Taizemē pašlaik valdošajos pilsoņu kara apstākļos atgrieztos pie demokrātijas ar brīvu vēlēšanu palīdzību, par kurām sākotnēji tika diskutēts, uz kurām visi cerēja, bet par kurām tagad radušās zināmas šaubas, vajadzīgi izšķiroši pasākumi, proti, starptautiskās kopienas apzināšanās, ka jāatbalsta Taizemes iedzīvotāji un jāatjauno valstī pilnīga demokrātija.
<P>
Lai šajā posmā ļautu iesaistīties starptautiskajai kopienai, izšķiroša nozīme ir informācijai, un šā iemesla dēļ ārkārtas stāvoklis nevar būt par iemeslu cenzūras ieviešanai. Starptautiskajai kopienai jābūt pieejamai informācijai internetā, laikrakstos un plašsaziņas līdzekļos, lai starptautiskā kopiena gūtu iespējami objektīvāku priekšstatu par notikumu attīstību Taizemē un varētu sniegt atbalstu šajā demokrātijas atjaunošanas laikā.
<SPEAKER ID="264" NAME="Antonio Tajani" LANGUAGE="FR">
Priekšsēdētājas kundze, godājamie deputāti! Taizeme pārdzīvo traģisku posmu savā politiskajā vēsturē. Valsts, kas pazīstama ar savu straujo ekonomisko un sociālo attīstību, šobrīd pārdzīvo pamatīgu krīzi, kas varētu apdraudēt stabilitāti, ja pašreizējais konflikts netiks atrisināts.
<P>
Krīze patiešām ir satricinājusi valsts pamatus: iedzīvotāju vairākums ir zaudējis uzticību valdošajām iestādēm. Savukārt valdība cenšas īstenot risinājumus, ko pieprasa pašreizējā situācija. Politika ir kļuvusi vāja, un tādēļ notiek vardarbīgas sadursmes un agresijas, kas tieši ietekmē cilvēktiesības un pamattiesības. Pastāvīgi valda neziņa par nākotni. Eiropas Savienība pauž nožēlu par to, ka šajos apstākļos ir gājuši bojā cilvēki, piemēram, vakar no rīta notikušajā demonstrantu un kareivju sadursmē tika nogalināts Itālijas žurnālists. Neviena politiska un ideoloģiska krīze nevar attaisnot šādus notikumus, ne arī bruņotu sadursmi.
<P>
Augstā pārstāve ārlietās un drošības politikas jautājumos karojošajām pusēm jau divreiz ir atgādinājusi, ka jāievēro savaldība. Pat valstij atrodoties ārkārtas stāvoklī, nedrīkst pieļaut pārspīlētus pasākumus, kas skar pamattiesības un vārda brīvību. Pārmērīga vardarbība apdraud šīs tiesības.
<P>
Lai novērstu situācijas pasliktināšanos, izšķiroša nozīme ir sarunu pabeigšanai. Komisija ir ņēmusi vērā premjerministra Abhisit Vejjajiva izvirzīto plānu. Pašreizējo krīzi Taizeme var atrisināt, vienīgi atrisinot galvenās strukturālās problēmas. Ir būtiski, lai visas valsts pārvaldīšanā iesaistītās puses atzītu nelabvēlīgā situācijā esošo sociālo grupu pamatotās sūdzības. Tas ir svarīgs solis ceļā uz samierināšanos valstī. Tāpēc Taizemei obligāti jāpanāk visu pušu vienprātība par to, kā izveidot daudz aktīvāku sabiedrību.
<P>
Būdama Taizemes partnere, Eiropas Savienība savu iespēju robežās ir gatava atbalstīt valsti šajā sarežģītajā procesā.
<SPEAKER ID="265" NAME="Priekšsēdētāja">
Debates tiek slēgtas.
<P>
Balsošana notiks pēc brīža.
<P>
Rakstiskas deklarācijas (Reglamenta 149. pants)
<SPEAKER ID="266" NAME="Bruno Gollnisch  " AFFILIATION="NI">
rakstiski. - (FR) Taizeme pārdzīvo ārkārtīgi nopietnu posmu savā vēsturē. Smaidu zeme ir pārvērtusies par asaru un asiņu valstību, un, iespējams, rīt sāksies pilsoņu karš starp valdības spēkiem un tā dēvētajiem "sarkankrekliem”. Kā tas varēja notikt, ka demonstrācija par demokrātiskām vēlēšanām beidzās ar dučiem mirušo un tūkstošiem ievainoto, opozīcijas līdera politisku slepkavību, pilsētas partizānu kara ainām, sacelšanās sākumu vairākās provincēs un ārkārtas stāvokļa un komandanta stundas izsludināšanu? Karali valstī ārkārtīgi ciena, taču nešķiet, ka viņš spētu mazināt spriedzi. Neskaidrības attiecībā uz karaļa pēcteci turpinās, rosinot domāt, ka šāda nestabila situācija saglabāsies. Šī vardarbība ir jāizbeidz. Protams, pašreizējā valdība ir ievēlēta vēlēšanās, taču šīs vēlēšanas notika pēc valsts apvērsuma un opozīcijas partiju atlaišanas. Šī netaisnība ir jāizbeidz. Vienīgais risinājums ir steidzami sarīkot ārkārtas vēlēšanas, pirms tam atjaunojot visu iesaistīto partiju politisko brīvību, lai tās būtu demokrātiskas vēlēšanas. Lai panāktu šādu risinājumu, ES jāliek lietā savas labās ekonomiskās un politiskās attiecības ar Taizemi.
