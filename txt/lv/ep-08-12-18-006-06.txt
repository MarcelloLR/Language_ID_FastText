<CHAPTER ID="006-06">
6.  2009. gada izpilde, ar Padomes grozījumiem (balsošana) 
<P>
Pēc balsošanas:
<SPEAKER ID="075" NAME="Éric Woerth">
Padomes priekšsēdētājs. - (FR) Priekšsēdētāja kungs, dāmas un kungi! Jūsu balsojums par budžeta projekta otro lasījumu ir pēdējais posms procedūrā, ko iezīmēja ļoti augsta līmeņa sadarbība starp divām budžeta iestādes nodaļām un ar Komisiju. Es gribētu izteikt vissirsnīgāko pateicību visiem iesaistītajiem, jo īpaši Budžeta komitejas priekšsēdētājam Böge kungam, referentiem Haug kundzei un Lewandowski kungam un komisārei Grybauskaitė kundzei.
<P>
Mūsu konsultatīvās sanāksmes laikā 21. novembrī mēs strādājām kopā, veidojot līdzsvarotu budžetu 2009. gadam, kas nodrošinās ES politikas finansējuma pareizu novērtējumu un tajā pašā laikā aizsargās Eiropas nodokļu maksātāju intereses. Mēs kopīgiem spēkiem atradām pārtikas mehānisma finansēšanas metodes, tādējādi izpildot pienākumu atbalstīt jaunattīstības valstis, un mēs kopā izstrādājām praktiskus paņēmienus kohēzijas politikas izvešanai no strupceļa, lai visbeidzot uzsāktu programmas 2007. - 2013. gadam.
<P>
Valstu vai valdību vadītāji Eiropadomē uzsvēra šīs ierosmes nozīmi, un tā ir galvenā daļa Eiropas atbildē uz ekonomikas krīzi, un mums bez kavēšanās ir jāturpina darbs pie šīs daļas. Jūsu balsojums nodrošinās konsultācijas rezultātu pilnīgu īstenošanu, un tādēļ saskaņā ar Līgumā noteikto procedūru es varu apliecināt, ka Padome pieņem palielinājuma maksimālo likmi saskaņā ar jūsu otro lasījumu.
<SPEAKER ID="076" NAME="Priekšsēdētājs">
Paldies par paziņojumu, Woerth kungs!
<P>
Tā kā Komisija nevēlas izteikties, es secinu, ka budžeta procedūra ir noritējusi saskaņā ar Līgumu un 2006. gada 17. maija Iestāžu nolīgumu un ka atbilstīgi šā nolīguma 13. pantam Padome un Parlaments ir noteikuši, ka tie piekrīt neobligāto izdevumu maksimālās likmes palielinājumam, kas izriet no Parlamenta otrā lasījuma.
<P>
Tādējādi budžeta procedūru var uzskatīt par pabeigtu un pasludināt, ka budžets ir galīgi pieņemts. Tagad mēs parakstīsim dažādus paziņojumus, taču pēc maza brīža mums ir jābalso par vēl vienu rezolūciju.
<P>
(Priekšsēdētājs aicināja pie sevis Woerth kungu, komisāri Grybauskaitė kundzi, Böge kungu (Budžeta komitejas priekšsēdētāju) un referentus Haug kundzi un Lewandowski kungu.)
<P>
(Budžetu parakstīja)
<P>
Es tikko uzzināju, ka šodien ir Böge kunga dzimšanas diena, un es vēlos viņu sirsnīgi apsveikt.
