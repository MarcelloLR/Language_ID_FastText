<CHAPTER ID="005">
Svinīgā sēde - Jordānija
<SPEAKER ID="102" NAME="Priekšsēdētājs">
Godātie deputāti, komisāre B. Ferrero-Waldner, dāmas un kungi, Eiropas Parlamentam ir īpašs gods šodien Strasbūrā sveikt viņa majestāti Jordānijas Hāšimītu Karalistes karali Abdullah II. Mēs sirsnīgi sveicam Jūsu Majestāti Eiropas Parlamentā!
<P>
(Aplausi)
<P>
Es arī sveicu augsti stāvošo delegāciju, kas pavada karali Abdullah, it īpaši Jordānijas parlamenta abu palātu referentus.
<P>
(Aplausi)
<P>
Jordānijas karaļa šodienas vizīte ir trešā kopš 2002. gada, kad Viņa Majestāte pirmo reizi uzrunāja Eiropas Parlamentu. 2004. gada novembrī karalis apmeklēja priekšsēdētāju konferenci Briselē. Viņa vizīte un runa Eiropas Parlamentā šodien liecina gan par stiprām partnerattiecībām starp Jordānijas Hāšemītu Karalisti un Eiropas Parlamentu, gan norāda uz Vidusjūras reģiona valstu kopēju nākotni.
<P>
Jūsu Majestāte, es biju sagatavojis daudz garāku runu, taču tā kā mums nācās jūs lūgt gaidīt kādu brīdi, tad es saīsināšu savu runu un vienkārši teikšu, ka jūsu klātbūtne šeit ir brīnišķīga, un tagad es priecājos jūs aicināt teikt mums runu.
<P>
(Aplausi)
<SPEAKER ID="103" NAME="Abdullah II">
Jordānijas Hāšimītu Karalistes karalis. - Bismilla ar-Rahman ar-Rahim, priekšsēdētāja kungs, Parlamenta deputāti, dāmas un kungi, paldies par silto uzņemšanu, un Jordānijas iedzīvotāju vārdā es esmu pagodināts atkal ierasties šajā ievērojamajā iestādē.
<P>
Mani draugi, šodien mēs piedzīvojam pārmaiņas Eiropā un Tuvajos Austrumos. Eiropā, kurā notiek paplašināšanās un neparasta misija: sadarbība, kas nepazīst robežu, un izaugsme bez barjerām. Tuvajos Austrumos, kuros paveras jauni apvāršņi un pieaug cerības: par mieru starp kaimiņiem, iespējām mūsu cilvēkiem un mūsu jaunatnes nākotni.
<P>
Šīs tendences nenotiek izolētībā. Mūsu reģiona cerību piepildījums veicinās stabilitāti un radīs jaunas iespējas drošībai un labklājībai visā pasaulē. Mūsu interesēs ir veiksmīga tendenču īstenošana. Un mūsu priekšā ir lieliska iespēja.
<P>
Pirms divām nedēļām ar Eiropas Savienības un abu reģionu valstu atbalstu Izraēlas un Palestīnas pārstāvji tikās Anapolisā. Viņi piedalījās nogurdinošās sarunās par miera noslēgšanu 2008. gadā un tūlītējiem pasākumiem, lai īstenotu savus pienākumus saskaņā ar ceļvedi. Pirmo reizi vairāku gadu laikā mēs vērojam virzību uz pastāvīgu atrisinājumu un neatkarīgu, suverēnu un dzīvotspējīgu Palestīnas valsti.
<P>
(Aplausi)
<P>
Šo progresu panāca daudzi ļaudis, kas atbalsta mieru, tostarp Eiropas un Arābu valstu vadītāji. Mēs uzskatījām, ka pēc gadiem ilgas krīzes bija nepieciešama stratēģijas maiņa. Mēs veicinājām jaunu apņemšanos divu valstu mērķa sasniegšanā un mērķtiecīgu procesu, kādā to panākt - nosakot stingru termiņu, kontrolējamas prasības un pagrieziena punktus.
<P>
Otrā iespēja mums tiek reti dota, bet es uzskatu, ka tāda mums ir. Mums priekšā ir izaicinājumi, bet Anapolisa radīja jaunu cerību staru. Mēs varam un mums vajag šo staru pārveidot par pašapziņas, rīcības un taustāmu rezultātu liesmu.
<P>
Būdama mūsu tuva kaimiņiene, Eiropa arī ir ieinteresēta risināt šo situāciju, kas ir mūsu gadsimta galvenā krīze. Visas puses ciena Eiropas neitrālo lomu un reģiona progresa un miera modeli. Gadiem ilgi jūs esat bijuši mūsu partneri risinājumu meklējumos. Un jūs būsiet mūsu partneri, arī izbaudot veiksmes augļus - miera un labklājības rezonējošo zonu mūsu kopīgajā puslodē.
<P>
Šī realitāte piešķir Eiropai svarīgu un īpašu lomu miera nodrošināšanā nākotnē. Es jo īpaši runāju par Eiropas Savienību un jums, Eiropas balsīm šeit, Eiropas Parlamentā. Un šodien es šeit ierados, lai mudinātu jūsu aktīvu iesaistīšanos un izmantotu jūsu īpašās, praktiskās prasmes un ieguldījumus nākotnē, kā arī piedāvātu Jordānijas pašas apņēmību piedalīties turpmākajā darbā.
<P>
Mani draugi, vairākās jomās pasākumi ir jāuzsāk jau tagad. Pirmkārt, jāatbalsta sarunas un to mērķi - panākt pēdējo vienošanos, izbeidzot konfliktu, panākot drošību gan Palestīnā, gan Izraēlā un - visbeidzot - atzīstot suverēnu, neatkarīgu un dzīvotspējīgu Palestīnas valsti.
<P>
(Aplausi)
<P>
Mēs nedrīkstam novērtēt par zemu grūtības, kas mūs sagaida. Problēmas ir sarežģītas un gadu desmitiem vecas. Aizvainojumi ir jārisina un jāatstāj pagātnē. Pozitīvi ir tas, ka Izraēlas un Palestīnas iedzīvotāji saprot savu īpašo, kopīgo lomu konflikta izbeigšanā. Daudz darba jau ir paveikts. No Oslo, Ceļveža, Ženēvas vienošanās un citām iniciatīvām izriet risinājumi. Es uzskatu, ka puses var nonākt līdz laimīgām beigām.
<P>
Taču, lai tas notiktu, starptautiskajai sabiedrībai ir jāiesaistās. Eiropai ir unikāla pieredze attiecībā uz tām sistēmām un procesiem, kā izdzīvot periodos pēc konflikta atrisināšanas un saskaņošanas. Tas ietver drošības programmas izstrādi, kas sniegtu drošību abām pusēm. Eiropas miera uzturēšanas spēkiem ir bijusi konstruktīva loma Libānā. Jūsu iesaistīšanās var ļoti palīdzēt atrisināt palestīniešu un izraēliešu konfliktu.
<P>
Tādēļ ir nepieciešamība ne tikai pēc līdzekļiem, bet arī sadarbības, lai veicinātu ekonomikas iespējas, radītu paļāvību, ka politiskais process darbojas, un palīdzētu radīt apstākļus miera saglabāšanai. Gan palestīniešiem, gan izraēliešiem ir jāredz taustāmi rezultāti jau drīzumā. Tas nozīmē nodrošinājumu pret vardarbību un okupācijas beigas; taču tas arī nozīmē labākus dzīves apstākļus. Okupētajās teritorijās palestīniešu situācija humanitārajā jomā joprojām ir drausmīga. Ļaudīm ir nepieciešams pieejams darbs un izglītība, efektīvi sabiedriskie pakalpojumi un daudz kas cits. Šāds pasākums radītu lielas cerības un būtu spēcīgs pretarguments ekstrēmistu prognozēm par to, ka neko nevar mainīt.
<P>
Nākošnedēļ valstis un iestādes, kas sniedz ekonomisko palīdzību, tiksies Parīzē, lai uzņemtos saistības un plānotu virzību nākotnē. Eiropas valstis un Eiropas Savienība jau sniedz palīdzību, šīs saistības ciena cilvēki visā reģionā.
<P>
Otra ar šo saistītā prasība ir saprast un formulēt miera iespējas. Mums ir tagad jāsāk aplūkot nākotni no jauna - reģionā, kur konflikts ir rosinājis sadarbību, kur reģiona ekonomika apkopo 22 valstu vai vairāk nekā 300 miljons ļaužu iespējas un līdzekļus no Atlantijas okeāna līdz Indijas okeānam un kur starpvalstu sadarbība veicina attīstību, veselības aprūpi, rūpes par vidi un tā tālāk.
<P>
Nākotnes vārdā cilvēki ir globālā progresa līdzdalībnieki. Un tas nozīmē plašākas partnerattiecības ar Eiropas kaimiņiem zinātnes, tehnoloģiju un tirdzniecības jomā.
<P>
Šī daudzsološā nākotne ir tas, kā dēļ mums ir ātri jāpanāk plaša mēroga atrisinājums, īstenojot pasākumus tāpat kā Sīrijas un Libānas gadījumā. Tik tiešām, visa arābu pasaule atzīst nepieciešamību virzīties uz priekšu. Arābu miera iniciatīvu vienbalsīgi apstiprināja pagājušajā pavasarī. Un to atbalsta islāma valstis arī ārpus reģiona. Beidzot ir radusies iespēja izveidot suverēnu, neatkarīgu un dzīvotspējīgu Palestīnas valsti, kā arī pilnīgas, normālas attiecības starp Izraēlu un 57 arābu un islāma valstīm. Tas nozīmē pieņemšanu, pieņemšanu vadošajās valstīs, kurās mīt miljardiem iedzīvotāju, kas pārstāv trešo daļu Apvienoto Nāciju dalībnieku.
<P>
Šāda miera panākšanai būs arī ievērojama ietekme uz citiem jautājumiem. Šajā reģionā radīsies jauna stratēģiska vieta citu nopietnu jautājumu risināšanai, sākot no nabadzības līdz dzimstībai. Agresori vairs ilgāk nevarēs ekspluatēt palestīniešus savu mērķu un interešu sasniegšanai.
<P>
(Aplausi)
<P>
Līdzekļi un uzmanība tiks veltīta reģiona iespēju veicināšanai, panākot attīstību un reformas.
<P>
Mēs Jordānijā jau esam gatavi nākotnei. Mēs esam pavirzījušies uz priekšu mūsu reformas programmas īstenošanā par spīti nestabilitātei reģionā. Pēdējos desmit gados mēs esam sasnieguši ievērojamus mērķus - spēcīgu ekonomisko izaugsmi, iedzīvotāju vidējo ienākumu pieaugumu un izglītības sistēmas modeli. Eiropa ir bijusi svarīgs partneris, veicot ieguldījumus privātajā sektorā, kā arī sniedzot oficiālu palīdzību. Es vēlos teikt, ka mēs augstu vērtējam šī Parlamenta un Eiropas Savienības atbalstu un draudzību.
<P>
(Aplausi)
<P>
Un mēs uzskatām, ka pēc miera panākšanas mūsu sadarbība kļūs vēl spēcīgāka.
<P>
Mani draugi, šodien mēs varam domāt par plašāku kaimiņvalstu joslu, kas sniedzas no Baltijas jūras ziemeļiem līdz Vidusjūras dienvidiem, tādu joslu, kas ir kopēja Eiropai un Tuvajiem Austrumiem. Tas ir Eiropas un Vidusjūras reģiona valstu sadarbības pamatā, mūsu reģionu sadarbības un attīstības pamatā. Šīs attiecības raksturo lielas kopējas intereses un neierobežots potenciāls. Un mūsu ziņā ir sadarbības attīstība pilnā mērā.
<P>
Tie jaunieši, kas tagad aug, nekad nezinās sašķeltu Eiropu. Viņu vienaudžiem Palestīnā un Izraēlā nav šādas pozitīvas pieredzes. Viņi ir izauguši šķelšanās un konfliktu pasaulē. Tagad mums visiem kopā ir iespēja novērst šķēršļus viņu nākotnei un atstāt pagātni aiz sevis.
<P>
Šodien Eiropas Parlaments pārstāv daudz vairāk dalībvalstu nekā toreiz, kad es uzstājos Parlamentā pirms pieciem gadiem. Tas ir visa reģiona apņēmības palielināt sadarbības un progresa zonu rezultāts. Tuvie Austrumi arī risina šo pašu svarīgo problēmu. Tagad kopā mēs varam veicināt darbu šajā jomā.
<P>
Šodien ir sācies jauns miera process. Mēs vērojām, kā pagātnē šādi procesi neizdevās. Taču šoreiz unikāla apstākļu sakritība ir radījusi jaunus priekšnosacījumus veiksmīgam iznākumam. Tagad kopā mēs varam un mums vajag pildīt solījumu par miera panākšanu.
<P>
(Aplausi)
<P>
Mani draugi, mēs Jordānijā zinām, ka stādīšana olīvkoka dzīvē it tikai pirmais posms. Pēc tam aktivizējas simtiem procesu, lai radītu šūnas un dzīvības struktūru. Parādās saknes, un koks aug, un tā stiprā lapotne nodrošina izdzīvošanu. No ārpuses tas saņem ūdeni un atbalstu izdzīvošanai un jaunu augļu radīšanai.
<P>
Tuvajos Austrumos tikko ir iestādīts jauns olīvkoks. Tagad jāsākas īstajam darbam. Mūsu rokās ir izveidot procesu un struktūru, kas mieram dos saknes, palīdzēs tam augt un saglabāties nākotnē.
<P>
Es jūs aicinu piedalīties šajos centienos. Mūsu sadarbība var radīt vēsturisku pārveidošanos un bagātīgu ražu - miera un labklājības gadus, kas sniegs labumu mūsu ļaudīm un mūsu pasaulei.
<P>
(Parlamenta deputāti pieceļas un pavada runātāju ar skaļām ovācijām.)
<SPEAKER ID="105" NAME="Priekšsēdētājs">
Jūsu Majestāte, mēs pateicamies par jūsu vizīti Eiropas Parlamentā. Mēs pateicamies jums par šo lielisko runu. Mēs visi, un uz to norādīja aplausi, esam ļoti aizkustināti par jūsu pausto pārliecību. Ir maz personību, maz vadītāju, kas tik ļoti vēlas panākt mieru Tuvajos Austrumos, kā jūs. Jūs saucat mūs par draugiem, un es jums saku Eiropas Parlamenta vārdā, ka mēs esam jūsu pusē un atbalstām Palestīnas valsts izveidi, kurā varētu dzīvot drošībā...
<P>
(Aplausi)
<P>
... un Izraēlas valsts izveidi, kurā varētu dzīvot drošībā. Mēs Eiropas Parlamentā ticam cieņai pret indivīdu, un cieņa pret indivīdu attiecas uz visiem indivīdiem pasaulē.
<P>
(Aplausi)
<P>
Jūsu Majestāte, mēs vēlamies ciešu sadarbību ar jūsu valsti, un jūs esat viens no nedaudzajiem, kas ir apmeklējis Eiropas Parlamentu vairāk nekā vienu reizi. Mēs Eiropas Parlamentā un Eiropas Savienībā vēlamies spēcīgu sadarbību, attiecības un, ja iespējams, draudzību ar visām Tuvo Austrumu valstīm. Mēs esam jūsu pusē. Strādāsim kopā.
<P>
Shukran jazilan. Paldies, Jūsu Majestāte!
<SPEAKER ID="107" NAME="Martin Schulz" AFFILIATION="PSE">
(DE) Priekšsēdētājas kundze, dāmas un kungi, ņemot vērā svinīgo sēdi, kurā piedalās Jordānijas karalis, visi mani kolēģi no politiskajām grupām, bez šaubām, nevarēja izteikt paziņojumu par iepriekš notikušo saskaņā ar Reglamentu. Es to vēlētos izdarīt tagad.
<P>
Es ticu, ka runāju daudzu deputātu vārdā, paužot pateicību, pirmkārt, Parlamenta priekšsēdētājam, J.-M. Barroso un J. Sócrates par cienījamo veidu, kādā viņi aizstāvēja svinīgo aktu - Pamattiesību hartas parakstīšanu. Viņus atbalstīja liels vairākums šī Parlamenta deputātu.
<P>
(Aplausi)
<P>
Tomēr ir divas lietas, ko es vēlos pateikt Parlamentam, un es tās teikšu pilnīgi personiski un nevis savas grupas vārdā. Es paužu pats savus uzskatus.
<P>
Es vēlos pievērst Parlamenta uzmanību jautājumam, kurā es esmu ieinteresēta persona, jo esmu politiskas grupas priekšsēdētājs. Parasti nav pieņemts ziņot par Priekšsēdētāju konferences apsvērumiem, taču jums noteikti jāzina, dāmas un kungi, ka vienīgais grupas priekšsēdētājs, kas Priekšsēdētāju konferencē lūdza ielūgumu apmeklēt Lisabonas līguma oficiālo parakstīšanu, bija J.-P. Bonde. Es domāju, ka Parlamentam tas ir jāzina. Nevienas citas grupas priekšsēdētājs neizteica tādu vēlmi. J.-P. Bonde, kas taisa šeit tādu troksni, bija nodomājis šeit ierasties uz Līguma parakstīšanu. Tādi ir dubultie standarti, ar kādiem mums šeit ir jāsadzīvo.
<P>
Es vēlos izteikt vēl vienu piezīmi par to, ko mācījos vidusskolā Vācijā par kolektīvās skandēšanas taktiku, ko izmantoja, lai apklusinātu politiskos oponentus Veimāras republikas Reihstāgā. Politisko grupu, kas ieviesa šādu praksi, vadīja Adolf Hitler. Šodienas starpgadījumi man par to atgādināja. Paldies.
<P>
(Skaļi aplausi)
<SPEAKER ID="108" NAME="Joseph Daul" AFFILIATION="PPE-DE">
(FR) Es runāšu diezgan īsi. Es arī pirms brīža piedzīvoju lielu šoku. Šī ir debašu palāta, kurā valda demokrātija, un nav vajadzības šādai rīcībai, kādu mēs piedzīvojām šorīt, lai pievērstu TV kameru uzmanību. Mums visiem šeit ir tiesības uz saziņu. Tiem, kas ir atbildīgi par šī rīta nemieriem palātā, kurā valda demokrātija un brīvība, es vienkārši saku, ka viņi uzvedās necienīgi. Mēs to vēlreiz apspriedīsim Priekšsēdētāju konferencē pēcpusdienā, lai novērstu situācijas pasliktināšanos.
<P>
(Skaļi aplausi)
<SPEAKER ID="109" NAME="Francis Wurtz" AFFILIATION="GUE/NGL">
(FR) Priekšsēdētājas kundze, dāmas un kungi, es vēlos izteikt gan savā vārdā, gan, es ceru, ņemot vērā piedzīvoto, visas savas grupas vārdā, lielāko iespējamo nosodījumu necienīgajai, šovinistiskajai izrādei pret Eiropu, ko mēs šodien vērojām šeit.
<P>
(Aplausi)
<P>
Mana grupa noteikti atbalsta referendumu par jauno līgumu, un tai ir jautājumi un bažas par dažiem hartas pantiem. Bet tas viss maz attiecas uz to, kas šodien notika, un ir svarīgi to nejaukt. No mūsu puses, mēs atbalstām Kopienu, kurā ir vērtības, mēs atbalstām pamattiesību ievērošanas veicināšanu, mēs atbalstām demokrātisku Eiropu un mēs uzskatām, ka šovinismam un sliktai uzvedībai nav vietas šajā vīzijā!
<P>
(Skaļi aplausi)
<SPEAKER ID="110" NAME="Graham Watson" AFFILIATION="ALDE">
Priekšsēdētājas kundze, saskaņā ar procedūras jautājumiem es vēlos izteikt oficiālu prasību aizsargāt mūsu Parlamenta cieņu. Dažu Parlamenta deputātu uzvedība, kad tie apklusināja Parlamenta, Komisijas un Padomes pārstāvjus parakstīšanas ceremonijas laikā, bija neizturama, un to nedrīkst (Skaļi aplausi) paciest. Šķita, ka vissliktākais no futbola stadioniem ir pārcēlies uz Eiropas Parlamentu un atgādina komunistu rīcību Krievijas Parlamentā un nacistu uzvedību Vācijas Reihstāgā.
<P>
(Aplausi)
<P>
Priekšsēdētājas kundze, mans oficiālais lūgums ir šāds: mana grupa pieprasa, lai nākotnē priekšsēdētājs izmantotu tam piešķirtās pilnvaras saskaņā ar Reglamentu un izraidītu no Parlamenta palātas tos deputātus, kas šādi uzvedas.
<SPEAKER ID="111" NAME="Daniel Cohn-Bendit" AFFILIATION="Verts/ALE">
(FR) Dāmas un kungi, es uzskatu un man noteikti jāpiebilst, ka mūs, līdzīgi kā visus mūsu kolēģus, šausmināja iepriekš vērojamās izpausmes. Tomēr es teiktu: "Nedramatizējiet! Šajā Parlamentā var būt piecdesmit trakie, taču šeit ir arī septiņi simti deputātu, kas viņiem oponē, tādēļ neuzsveriet faktu, ka piecdesmit muļķi pārtrauca parakstīšanas ceremoniju. Nomierināsimies un, G. Watson, neuzstāsim uz atbildīgo personu izsviešanu. Pēc manām domām, brīvs Parlaments ir Parlaments, kas var paciest dažus trakos, par spīti tam, ka viņi var būt kaitinoši.
<P>
(Aplausi)
<SPEAKER ID="112" NAME="Brian Crowley" AFFILIATION="UEN">
Priekšsēdētājas kundze, savas grupas vārdā, lai gan mēs visi atzīstam veselīgu iejaukšanos, kas ir pieļaujama jebkurā parlamenta sēdē, tomēr tas, kas šorīt notika, pārsniedz pieļaujamā robežas jebkurā demokrātiskā iestādē. Tomēr, tā vietā, lai turpinātu šo diskusiju, vai mēs lūdzu varētu sākt balsošanu un arī ieturēt pusdienas pēc iespējas drīzāk?
<SPEAKER ID="113" NAME="Jens-Peter Bonde" AFFILIATION="IND/DEM">
Priekšsēdētājas kundze, M. Schulz mani aizskāra personīgi. Tādēļ es uzskatu, ka mums jāķeras pie balsošanas. Es piedalījos mierīgā manifestācijā pret hartas atzīšanu, kura bija daļa no Konstitūcijas, kuras konsolidēto tekstu es un arī jūs pat nevarat aplūkot un redzēt atbilstību un nozīmi. Jūs rītdien parakstīsiet Līgumu, kuru neviens no jums pat nav izlasījis, jo to vienkārši nav iespējams izlasīt. Jūs kavējat balsošanai atvēlēto laiku, lai svinētu uzvaru pār demokrātiju, un tādēļ es neuzbrukšu saviem kolēģiem, taču man ir jāsaka M. Schulz, ka es neesmu līdzdalībnieks noziegumā.
<P>
Es to pilnībā saprotu, bet mums Dānijā ir cita tradīcija, tādēļ es biju tur tērpies krekliņā, aicinot rīkot referendumu, un es uzskatu, ka mums visiem vajadzētu aicināt rīkot referendumu. Tā ir demokrātijas norma, ko jūs parasti aizstāvat.
<SPEAKER ID="114" NAME="Dimitar Stoyanov" AFFILIATION="NI">
(BG) Es vēlos uzstāties saskaņā ar notikumiem, kas dod man tiesības uz personīgu paskaidrojumu, jo D. Cohn-Bendit aizvainoja cilvēkus šajā zālē. Tie ir personīgi apvainojumi, par kuriem, D. Cohn-Bendit, jums nav tiesību slēpties aiz parlamentārās imunitātes. Sakiet, ka jūs atsakāties no imunitātes, un tad apvainojiet Parlamenta deputātus! Attiecībā uz to, kas šeit notika, tā ir vienīgi izteikšanās brīvība, uz kuru ir tiesības visiem Parlamenta deputātiem.
<P>
Es vēlos uzrunāt J. Daul. J. Daul, ja jūs vēlaties ar varu izraidīt Parlamenta deputātus no šīs zāles, vai jūs neesat kā A. Hitler, kas tieši tā rīkojās Vācijas Reihstāgā?
<P>
Vislielākā demokrātija ir tieša demokrātija. Un mēs pacēlām savas balsis, mēs izmantojām savas tiesības uz izteikšanās brīvību, tiešu demokrātiju, nevis apkrāpām Eiropas valstis, kā jūs to darījāt. Tas, kas šeit notiek, ir jaunā proletariāta diktatūra, kas tiek īstenota jaunajā Savienībā. Taču šoreiz nevis Padomju, bet gan Eiropas Savienībā.
<SPEAKER ID="115" NAME="Joseph Daul" AFFILIATION="PPE-DE">
(FR) Priekšsēdētājas kundze, mans vārds tika minēts aicinājumā par Parlamentārās imunitātes atcelšanu un izraidīšanu no Parlamenta palātas. Vai es drīkstu ieteikt, dāmas un kungi, noskaidrot deputātu vārdus, pirms jūs uzrunājat Parlamentu?
<SPEAKER ID="116" NAME="Priekšsēdētāja">
Tagad es aicinu pievērsties balsošanai, bet pirms tam es izteikšu tikai vienu piezīmi.
<P>
2007. gada 29. novembrī šis Parlaments apstiprināja Pamattiesību hartu ar 534 balsīm par un 85 pret un 21 atturoties.
<P>
(Skaļi aplausi)
