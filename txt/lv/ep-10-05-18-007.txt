<CHAPTER ID="007">
Attālākajiem Eiropas Savienības reģioniem paredzētie īpašie pasākumi lauksaimniecības jomā (Regulas (EK) Nr. 247/2006 grozīšana) (debates)
<SPEAKER ID="071" NAME="Priekšsēdētāja">
Nākamais punkts ir ziņojums par priekšlikumu Eiropas Parlamenta un Padomes regulai, ar kuru groza Regulu (EK) Nr. 247/2006, ar ko ievieš īpašus pasākumus lauksaimniecības jomā attālākajiem Eiropas Savienības reģioniem - C7-0255/2009-, ko Lauksaimniecības un lauku attīstības komitejas vārdā sagatavojis Alves kungs.
<SPEAKER ID="072" NAME="Luís Paulo Alves" LANGUAGE="PT">
Priekšsēdētājas kundze, komisāres kundze, dāmas un kungi! Atļaujiet norādīt, ka mēs šobrīd debatējam par pirmo Lauksaimniecības un lauku attīstības komitejas ziņojumu saskaņā ar parasto likumdošanas procedūru, kas noteikta Lisabonas līgumā. Šis ir vēsturisks brīdis, un, ja Parlaments nobalsos atbilstoši manam ierosinājumam, tas būs lielisks sākums jaunajam periodam, ko raksturo dalīta atbildība Eiropas Savienības lauksaimniecības jomā.
<P>
Tas tiek īstenots, izmantojot koplēmuma procedūru attiecībā uz attālākajiem reģioniem, tādējādi praktiski apliecinot vēlmi veidot tādu Eiropas Savienību, kuru stiprina kohēzija un kurai piemīt aktīvs solidaritātes gars attiecībā uz tās atsevišķo daļu specifiku un atšķirībām, kā vienīgo īsto ceļu uz mūsu kopējā Eiropas projekta īstenošanu.
<P>
Tas tiek īstenots arī, ieviešot pamatregulas, lai padarītu Azoru salu cukura nozari dzīvotspējīgāku, jo tā ir simtiem gadu veca, un par to man ir īpašs gandarījums, jo tas ir mans dzimtais apgabals. Turklāt tiek arī veicināta veselīga lauksaimniecības diversifikācija reģionā, kura devums Portugāles piena nozarē, kā mēs zinām, ir neaizvietojams. Mums tas ir jānostiprina un jāpadara ilgtspējīgs.
<P>
Priekšsēdētājas kundze, es vēlos pateikties komisāram Cioloş un Komisijas augsta līmeņa amatpersonām, ar kuriem es sadarbojos un diskutēju, par viņu atklātumu un elastīgumu. Spānijas prezidentūra ir darījusi visu, lai mūsu kopējā vēlme panākt vienošanos pirmajā lasījumā kļūtu par realitāti. Protams, es vēlos pateikties arī mūsu "ēnām” politiskajās grupās, kā arī Parlamenta Lauksaimniecības un lauku attīstības komitejas sekretariāta lieliskajiem darbiniekiem, kuru sadarbība ļāva mums sasniegt, manuprāt, ļoti labu rezultātu.
<P>
Es vēlos uzsvērt arī Azoru salu Lauksaimniecības asociācijas izšķirīgo ieguldījumu, kā arī reģionālās pašvaldības un Portugāles valdības atbalstu; tās dziļi iesaistījās procesā un tām bija svarīga loma, rodot risinājumu cukura problēmai Azoru salās.
<P>
Priekšlikums Padomes regulai tika iesniegts Lauksaimniecības un lauku attīstības komitejā 2. oktobrī - laikā, kad Lisabonas līguma stāšanās spēkā nebija paredzama, jo tas turpināja gaidīt ratifikāciju dalībvalstīs. Šajā situācijā Komisijas un Padomes sākotnējais plāns bija priekšlikumu pieņemt bez grozījumiem saskaņā ar vienkāršotu procedūru, lai tas stātos spēkā 2010. gada 1. janvārī.
<P>
Pēc Lisabonas līguma stāšanās spēkā un par spīti politiskajās grupās un Padomē dominējošajam viedoklim, ka priekšlikuma apstiprināšanai vajadzētu notikt saskaņā ar vienkāršotu procedūru - tajās uzskatīja, ka priekšlikumam nav nepieciešami grozījumi un tam jāstājas spēkā ātri -, Eiropas Parlamenta sociālistu un demokrātu progresīvās alianses grupa un es sapratām, ka Parlamentam ir nepieciešams izteikt savu viedokli saskaņā ar Lisabonas līgumu un uzņemties savu - viena no likumdevējiem - lomu.
<P>
Mēs to darījām īstajā laikā, jo tādējādi mums ir pavērušās jaunas iespējas, vispirms, pateicoties Reģionālās attīstības komitejas ieguldījumam un Teixeira kunga atzinumam - viņam es, starp citu, vēlos pateikties par atbalstu visa procesa gaitā -, un tagad, pateicoties manam ziņojumam, kurš paver jaunas iespējas Azoru salu cukura nozarei, un manu Lauksaimniecības un lauku attīstības komitejā strādājošo kolēģu ieguldījumam un atbalstam.
<P>
Savas pirmās runas nobeigumā es gribu sacīt, ka mums neizdevās panākt Reģionālās attīstības komitejas un Lauksaimniecības un lauku attīstības komitejas ierosināto un manis atbalstīto grozījumu iekļaušanu trialogā panāktajā norunā. Bija ļoti svarīgi panākt vienošanos pirmajā lasījumā, tādējādi garantējot jau panāktos uzlabojumus un nodrošinot regulas ātru stāšanos spēkā, lai neapdraudētu tās atpakaļejošu piemērošanu no šā gada janvāra. Tomēr, tā kā Komisija jau gatavo POSEI programmu pārskata dokumentu, mums drīz vien atkal būs iespēja par tiem debatēt.
<SPEAKER ID="073" NAME="Priekšsēdētāja">
Kā redzat, mēs esam nomainījuši vārdu ekrānā. Diemžēl atbildīgais komisārs nav spējis šeit laikus ierasties, manuprāt, tas ir nepieļaujami, jo vismaz šobrīd debesis neklāj pelnu mākonis un pulkstenis rāda jau 11.00.
<P>
Varbūt Komisijai kādā brīdī vajadzētu apspriest jautājumu par to, ka atbildīgajam komisāram tomēr vajadzētu šeit ierasties. Arī tas ir temats pamatnolīgumam. Esmu pārliecināta, ka Malmström kundze lieliski spēs aizstāt savu kolēģi.
<SPEAKER ID="074" NAME="Cecilia Malmström">
Komisijas locekle. - Priekšsēdētājas kundze, paldies par izpratni. Es atvainojos sava kolēģa Cioloş kunga vārdā, kurš ir aizkavējies un kurš cenšas ierasties pie jums uz debatēm, cik ātri vien iespējams. Viņš lūdza mani viņa vārdā pateikties referentam Alves kungam un Eiropas Parlamenta ēnu referentiem par lielisko darbu, lai panāktu priekšlikuma pieņemšanu.
<P>
Šā priekšlikuma pieņemšana ir svarīga, jo tas ir pirmais dokuments, kas pēc Lisabonas līguma stāšanās spēkā lauksaimniecības un lauku attīstības jomā tiek pieņemts saskaņā ar parasto likumdošanas procedūru. Šo mēnešu laikā starp Parlamentu, Padomi un Komisiju ir izveidojusies ļoti laba sadarbība, un tā ir radījusi apstākļus ātrai šā priekšlikuma pieņemšanai pirmajā lasījumā.
<P>
Pirmo reizi strādājot saskaņā ar parasto likumdošanas procedūru, mans kolēģis komisārs Cioloş un viņa dienesti ir daudz iemācījušies, un šis ir lielisks piemērs turpmākajam darbam. Priekšlikuma pieņemšana ir ļoti svarīga attālākajiem reģioniem, jo tas liek īstenot tehniskus vienkāršojumus un nosaka atkāpes par labu vairākām nozarēm - piena nozarei Kanāriju salās, Madeirā un Reinjonā, cukura nozarei Azoru salās un vīna nozarei Madeirā un Azoru salās.
<P>
Attiecībā uz Azoru salām, manuprāt, pašreizējie apstākļi attaisno mūsu visu - sabiedrības, reģionālo pašvaldību, valstu valdību un Eiropas Savienības - kopīgos un papildu centienus, kuru mērķis ir sekmēt lauksaimniecības diversifikāciju reģionā. Diversifikācijai patiešām ir jābūt vienai no galvenajām prioritātēm attālajos reģionos, kuriem līgumā ir piešķirts īpašs statuss to specifisko nelabvēlīgo dabas apstākļu dēļ. Diversifikācijai jāparedz vietējā attīstība, kas šajos reģionos veidotu stabilitāti un labklājību. Tādēļ pēc saņemtās garantijas no Portugāles iestādēm, kas apņēmās atbalstīt cukurbiešu audzēšanas nozari Azoru salās, es varu piekrist Azoru salu cukura ražošanas nozarei jau agrāk noteiktās atkāpes pagarināšanai.
<P>
Es uzklausīšu jūsu komentārus par šo dokumentu un centīšos pēc labākās sirdsapziņas kolēģa vārdā atbildēt uz jūsu jautājumiem.
<SPEAKER ID="076" NAME="Nuno Teixeira" LANGUAGE="PT">
Priekšsēdētāja kungs, komisāres kundze! Vispirms es vēlos pateikties referentam, manam kolēģim deputātam Alves kungam, par viņa darbu un jo īpaši par viņa spēju ziņojumā iekļaut viņam sniegto daudzveidīgo informāciju, kas patiesībā nozīmē dažādo attālāko reģionu interešu aizstāvību.
<P>
Kā Reģionālās attīstības komitejas atzinuma sagatavotājs es esmu gandarīts, ka visus ierosinātos grozījumus referents pilnībā atzina un Lauksaimniecības un lauku attīstības komiteja balsojumā tos visus apstiprināja. Tie ir priekšlikumi, kuru mērķis ir objektīvi uzlabot un labot spēkā esošās regulas aspektus, kas ir neatbilstoši un anahroniski. Kā šāda aspekta piemēru es gribētu uzsvērt faktu, ka eksporta un nosūtīšanas maksimālā apjoma aprēķins visiem pārstrādes produktiem, kas saņēmuši atbalstu POSEI programmā, balstās uz vidējiem rādītājiem laikposmā no 1989. gada līdz 1991. gadam.
<P>
Pieņemot, ka ziņojums tiks apstiprināts, es ceru, ka Komisija un Padome spēs tajā izlasīt Parlamenta nostāju un neizmantos iespējamo POSEI programmas regulu pārskatīšanu nākotnē kā aizbildinājumu nepieņemt Parlamenta nostāju un ierosinātos grozījumus, kuriem šo reģionu dzīvē ir nepārvērtējama nozīme.
<SPEAKER ID="077" NAME="Maria do Céu Patrão Neves" LANGUAGE="PT">
Attālākajiem reģioniem pastāvīgi nelabvēlīgo dabas apstākļu dēļ ir nepieciešama īpaša Eiropas Savienības attieksme, lai nodrošinātu tiem vislabākos apstākļus ekonomiskās darbības īstenošanai.
<P>
Tādos reģionos kā, piemēram, Azoru salas, kas ir ļoti atkarīgi no lauksaimniecības, šai nozarei ir jāpievērš īpaša uzmanība. Tādēļ mēs esam gandarīti par ziņojumu par attālākajiem reģioniem paredzētiem īpašiem pasākumiem lauksaimniecības jomā. Variants, par kuru nobalsoja Lauksaimniecības un lauku attīstības komiteja, bija diezgan apmierinošs; variants, kas tapis trialoga rezultātā, uzliek nežēlīgas sankcijas darba apstākļiem cukura nozarē, kur eksportēšanas atļauja tik tikko pārsniedz simbolisku apjomu.
<P>
Laikā, kad atbalstu gūst lauksaimniecības diversifikācija kā viens no veidiem periodisku krīžu mazināšanai nozarē, ir ļoti žēl, ka šis ziņojums nesniedz pārliecību un iedrošinājumu, kas Sanmigelas cukurbiešu audzēšanas un saistītās pārstrādes nozarei ir tik ļoti nepieciešams.
<SPEAKER ID="078" NAME="Vasilica Viorica Dăncilă" LANGUAGE="RO">
Vispirms es vēlos apsveikt referentu saistībā ar mērķiem, kas minēti attiecībā uz attālāko reģionu lauksaimniecību. ES attālāko reģionu lauksaimniecības atbalsta sistēma ir svarīgs instruments lauksaimniecības saglabāšanai un lauku ainavas uzturēšanai.
<P>
Es atbalstu pašreiz īstenoto ierobežojumu pārskatīšanu minētajās jomās, lai novērstu visas nekonsekvences. Es uzskatu, ka vienotu kritēriju piemērošana vienkāršos attālākajiem reģioniem paredzētas maksājumu sistēmas ieviešanu Eiropas Savienības līmenī, sniegs labāku pārredzamību un nodrošinās vienlīdzīgu attieksmi pret atbalsta programmu dalībniekiem. Mēs visi zinām, cik svarīga loma vietējā ekonomikā ir lauksaimniecībai.
<P>
Tādēļ, manuprāt, ir pareizi Eiropas Savienības attālākajos reģionos īstenot pasākumus, kuru mērķis ir sekmēt lauksaimniecības nozares konkurētspēju un veicināt diversifikāciju. Es pilnībā piekrītu attālākajiem reģioniem paredzētās programmas pamatmērķiem un tos atbalstu - manuprāt, šie pasākumi ir piemēroti, tie ir pārbaudīti un efektīvi instrumenti lauksaimniecības saglabāšanai šajos apgabalos.
<SPEAKER ID="079" NAME="Riikka Manner" LANGUAGE="FI">
Priekšsēdētāja kungs! Vispirms es vēlos apsveikt referentu Alves kungu un pateikties viņam par lielisko darbu, kas ieguldīts šā ziņojuma sagatavošanā. Mūsu grupa pilnībā atbalsta šo kompromisu, jo ir ļoti svarīgi un acīmredzami, ka ES attālāko reģionu ekonomisko un sociālo attīstību ļoti lielā mērā nosaka to nomaļā atrašanās vieta, sarežģītie klimatiskie un ģeogrāfiskie apstākļi un ekonomiskā atkarība no preču un pakalpojumu ierobežotās izvēles. Ir ļoti svarīgi, jo īpaši pašreizējās krīzes laikā, pievērsties Eiropas reģionu līdzsvarotas attīstības jautājumam un reģionālas un sociālas kohēzijas īstenošanai.
<P>
Mums un Eiropas Savienībai ir jānodrošina, lai lauksaimniecības jomā mēs būtu patstāvīgi it visur Eiropā. Tas ir būtiski gan drošībai, gan bioloģiskajai daudzveidībai. Ziņojumā ierosinātie pasākumi tagad ir jāīsteno praksē, tādējādi radot paliekošus un, pats galvenais, ilglaicīgus rezultātus visā Eiropā, arī Eiropas nomaļajos reģionos.
<SPEAKER ID="080" NAME="James Nicholson">
ECR grupas vārdā. - Priekšsēdētāja kungs! Arī es vispirms vēlos pateikties referentam par viņa lielisko darbu. Arī mana politiskā grupa varēja atbalstīt trialogā panākto vienošanos, un es domāju, ka mēs esam panākuši labu kompromisu.
<P>
Es uzskatu, ka Eiropas attālākajiem reģioniem pēc iespējas ir jāsniedz tiem nepieciešamais atbalsts, lai kompensētu to atrašanās vietu un ar to saistītās grūtības. Šajos reģionos ir nemainīgi nelabvēlīgi dabas apstākļi, un mums tas ir jāatzīst. Salīdzinājumā ar lielāko daļu pārējās Eiropas ekonomikas krīze un krīze piena nozarē šos reģionus ir skārusi nesamērīgi smagi, tieši tādēļ tie ir pelnījuši īpašu attieksmi.
<P>
It sevišķi es jūtu līdzi situācijai Azoru salās, kur piena nozarei ir ļoti liela nozīme un kur tā ir piedzīvojusi nopietnas grūtības. Lēmumam, ar kuru Azoru salām atļauj eksportēt samērā nelielu cukura daudzumu uz Eiropas Savienību, ir labvēlīgi jāietekmē šā reģiona ekonomikas nākotne.
<SPEAKER ID="081" NAME="João Ferreira" LANGUAGE="PT">
Priekšsēdētāja kungs! Cukura reeksportēšanas atļaujas pagarināšana, izmantojot šobrīd piedāvātos modeļus ar pakāpenisku piena kvotu sistēmas atcelšanu, ir bīstama un nepieņemama. Šī atcelšana, pret kuru mēs esam cīnījušies un turpināsim cīnīties, atbalstot piena ražotāju centienus, ļoti nopietni ietekmēs ražošanas nozari, kas ir Azoru salu ekonomikas pamats. Pretstatā apgalvojumiem šo ietekmi nespēs mīkstināt pasākumi, kas tiek ierosināti cukura pārstrādes nozarē, - vēl jo vairāk tāpēc, ka tiek ierosināta arī tās pakāpeniska likvidācija. Kas būs palicis pēc tam, kad šie pieci gadi būs pagājuši?
<P>
Vienlaikus ir svarīgi ņemt vērā to, ka vīna dārzu pārstrukturēšanas process, arī Madeiras gadījumā, ievērojami atpaliek no grafika, un tā īstenošana var pat tikt apdraudēta, ja centieni netiks pastiprināti. Ierobežojumi un slogi, kas ietekmē attālākos apgabalus, ir paliekoši. Tieši tādēļ no šo reģionu īpatnību atzīšanas izrietošam praktiskam rezultātam ir jābūt pastāvīgam atbalsta pasākumu kopumam, nevis savstarpēji nesaistītām un īslaicīgām darbībām. Ir ļoti svarīgi, lai Eiropas Savienība turpinātu atbalstīt lauksaimniecības nozari attālākajos reģionos, jo īpaši pašreizējā sociālajā un ekonomikas situācijā.
<SPEAKER ID="082" NAME="Gabriel Mato Adrover" AFFILIATION="PPE">
(ES) Priekšsēdētāja kungs, komisāres kundze! Mēs runājam par reformu, kas ir vienkārša, tomēr tā ir ārkārtīgi svarīga attālākajiem reģioniem. It sevišķi aktuāli tas ir laikā, kad krīze skar ikvienu, tomēr reģionus ar neatgriezeniski nelabvēlīgiem dabas apstākļiem tā skar īpaši smagi, tādēļ tiem ir nepieciešamas šīs izmaiņas.
<P>
Es runāšu par Kanāriju salām. Kanāriju salu gadījumā vissvarīgākās izmaiņas skar rūpnieciskai pārstrādei paredzētu, uz piena bāzes ražotu produktu piegādi. Mēs runājam par vājpiena pulveri ar augu taukiem, kurš ir tradicionāls produkts vietējiem patērētājiem un Kanāriju salās tiek tirgots vairāk nekā 40 gadus. Pēc ilgiem pūliņiem un par spīti dažādām grūtībām tika izveidota vietēja ražošanas nozare, kas rada darbvietas un acīmredzamu pievienoto vērtību. To es vēlos uzsvērt, jo patlaban, īpaši mūsu salās, kur bezdarba līmenis ir ārkārtīgi augsts, nelielas, darbu nodrošinošas rūpniecības nozares atbalstīšana ir nevis tikai nepieciešamība, bet gan pienākums.
<P>
Priekšlikums paredz saglabāt šā produkta piegādes, kas tiek izmantotas vietējam patēriņam nelielā apjomā, nepārsniedzot 800 tonnas gadā. Tas novērstu šā pasaules mērogā maznozīmīgā pasākuma pagaidu raksturu un piešķirtu stabilitāti rūpniecības nozarei.
<P>
Kā jau es minēju, attālākajos reģionos ir ievērojami nelabvēlīgi dabas apstākļi, tomēr tie ir jāuzskata par Eiropas iespēju. Dažādie asociācijas nolīgumi, kas šobrīd tiek izstrādāti un apspriesti, proti, brīvās tirdzniecības nolīgumi ar Kolumbiju, Peru un citām valstīm, ar kurām tiek uzsāktas sarunas, piemēram, ar Mercosur valstīm, acīmredzami apdraud mūsu lauksaimniecības nozari. Es šeit domāju neskaitāmus produktus - tomātus, banānus un lopkopības nozari.
<P>
Es esmu atkārtojis daudzas reizes, ka šiem nolīgumiem ir jārada līdzsvars, ja katrs mazliet piekāpsies, visi kopā mēs iegūsim. Tomēr mēs nekādā ziņā nedrīkstam likt kādam konkrētam produktam vai kādai konkrētai nozarei maksāt par šo nolīgumu slēgšanu.
<P>
Visbeidzot, es vēlos apsveikt referentu Alves kungu un pateikties Komisijai un Padomei, kas kopā ar Parlamentu ir sekmīgi vienojušies šajā pirmajā trialogā par lauksaimniecību.
<SPEAKER ID="083" NAME="Patrice Tirolien" AFFILIATION="S&amp;D">
(FR) Priekšsēdētāja kungs, dāmas un kungi! Kad šis dokuments nonāca Reģionālās attīstības komitejā, man izdevās tajā iekļaut ierosinājumu paplašināt atkāpi un atļaut no piena pulvera atjaunota piena ražošanu Martinikā un Gvadelupā, tādējādi sekojot ilgtspējīgas attīstības modeļa piemēram, kura lietderība ir pierādījusies Madeirā.
<P>
Diemžēl pēdējā trialogā vienošanos par šo jautājumu neizdevās panākt. Tas ir skumji divu iemeslu dēļ. Pirmkārt, saturiski, piena ražošana Francijas aizjūras departamentos pavērtu daudzas bezgala vērtīgas iespējas - iespēju veicināt lopkopības nozari, radīt patstāvību galveno pārtikas produktu apgādē un radīt darbvietas. Otrkārt, formas ziņā, Parlaments nespēja pieņemt lēmumu saistībā ar manu ierosinājumu, jo tas vēlējās šo dokumentu pieņemt pirmajā lasījumā, izmantojot neformālu procedūru, kam es pretojos.
<P>
Lai kā arī nebūtu, ļoti drīz mēs turpināsim darbu pie POSEI regulas tās vidustermiņa pārskatā. Tajā brīdī es vēlreiz pieprasīšu attiecināt atkāpi uz citiem Francijas aizjūras departamentiem.
<SPEAKER ID="084" NAME="Albert Deß" AFFILIATION="PPE">
(DE) Priekšsēdētāja kungs, komisāres kundze! Es esmu gandarīts, ka ziņojuma par attālākajiem Eiropas Savienības reģioniem paredzētiem pasākumiem lauksaimniecības jomā apspriešanā Parlamentā valda tik draudzīga noskaņa.
<P>
Iepriekšējā Parlamenta sasaukumā es biju ēnu referents cukura tirgus reformas jautājumā. Toreiz Lauksaimniecības un lauku attīstības komiteja devās uz Reinjonas salu, kur es apmeklēju nelielu lauku saimniecību, kurā audzē cukurniedres. Bez mūsu atbalsta šī nelielā saimniecība nevarētu pastāvēt. Kā kontinentā mītošs cilvēks es arī novēroju, ka Eiropas Savienības attālākajos reģionos strādājošajiem lauksaimniekiem patiešām nākas saskarties ar īpašu apstākļu kopumu.
<P>
Mums ir jārūpējas, lai ar īpašiem tiesību aktiem un atkāpēm mēs lauksaimniekiem visos šajos Eiropas Savienības reģionos piedāvātu nākotnes perspektīvas un garantētu, ka šie reģioni vismaz vairumā gadījumu spēj nodrošināt sevi ar pārtiku. No mums visiem ir atkarīgs, vai mēs turpināsim rūpēties - arī pieņemot šīs atkāpes no regulas -, lai lauksaimniecībai būtu nākotnes perspektīvas un tiktu droši garantēta vietējo iedzīvotāju apgāde. Patlaban sagatavotais ziņojums rada labus nosacījumus minēto mērķu sasniegšanai. No sirds pateicos visiem, kas ir bijuši iesaistīti šajā procesā.
<SPEAKER ID="085" NAME="Giovanni La Via" AFFILIATION="PPE">
(IT) Priekšsēdētāja kungs, dāmas un kungi! Attālākajiem reģioniem ir raksturīgas ekonomiskas, sociālas un strukturālas īpatnības, ko rada šo reģionu attālums no tirgiem, izolētība, nelielā teritorija, topogrāfija, sarežģītie klimatiskie apstākļi un ekonomiskā atkarība no konkrētiem produktiem. Trīs lauksaimniecības nozares tiem ir īpaši svarīgas, proti, cukurbiešu, piena produktu un vīna ražošana.
<P>
Šo apgabalu ekonomiskā sistēma ir atkarīga no pareizas ražošanas sistēmas darbības katrā minētajā nozarē, tomēr būs jāveic ļoti apjomīgs darbs, lai atjaunotu laika gaitā zudušo līdzsvaru un nodrošinātu atkāpes, kas nepieciešamas, lai varētu lietot atbilstošus tirgus instrumentus.
<P>
Priekšsēdētāja kungs, komisāres kundze, mēs ar lielām bažām uzņemam ziņu par sarunām, kas norit ar Mercosur valstīm. Neliekot pretī atbilstošus kompensācijas mehānismus, šis nolīgums var ievērojami apdraudēt ne tikai attālākos apgabalus, bet daudzas Eiropas lauksaimniecības nozares.
<SPEAKER ID="086" NAME="Elie Hoarau" AFFILIATION="GUE/NGL">
(FR) Priekšsēdētāja kungs! Man jānorāda, ka kompromiss cukura jautājumā, kas tika panākts trialogā, neatbilst Reģionālās attīstības komitejas un Lauksaimniecības un lauku attīstības komitejas ierosinājumam, un es paužu dziļu nožēlu par to.
<P>
Tomēr šis dokuments ir svarīgs Reinjonas salas lauksaimniekiem, kuri gaida ātru pienam piešķirtās atkāpes īstenošanu. Viņiem tā nodrošinās nozares ilgtspēju. Taču es būtu gandarītāks, ja komitejā ierosinātie garantijas pasākumi dokumentā būtu saglabāti.
<P>
Vēl par pienu - es esmu vienisprātis ar kolēģi deputātu Tirolien kungu. Mēs būtu gribējuši, lai tiktu veikta Martinikas un Gvadelupas situācijas izpēte attiecībā uz rūpniecības saglabāšanu šajos reģionos. Tomēr šie jautājumi acīmredzami atkal būs dienas kārtībā, apspriežot POSEI programmu, un mums būs iespēja pie tiem atgriezties.
<SPEAKER ID="087" NAME="Andreas Mölzer" AFFILIATION="NI">
(DE) Priekšsēdētāja kungs! Gadiem ilgi mēs esam vērojuši procesu, kurā, šķiet, Eiropas Savienība nespēj iejaukties, proti, neiedomājami ātru lauku saimniecību izzušanu, kas iedragā ES valstu patstāvību. Nenoliedzami vissmagāk šis process ir ietekmējis lauksaimniekus apgabalos ar nelabvēlīgiem dabas apstākļiem, piemēram, attālākajos reģionos, bet to izjūt arī lauksaimnieki kalnainos apgabalos, kādi, piemēram, ir pie mums Austrijā.
<P>
Diemžēl tās ir mūsu kopējās lauksaimniecības politikas sekas - politikas, kas ilgus gadus tiek kritizēta, tiek nepārtraukti reformēta un kas tomēr joprojām nedarbojas pareizi. Tomēr mēs esam sasnieguši pagrieziena punktu. Krīzes situācijās - vienalga, vai tās ir radījusi eiro vērtības krišanās vai vienkārši fakts, ka Īslandes vulkāns ir paralizējis gaisa satiksmi un tādējādi arī ātrbojīgu preču piegādi, - dalībvalstīm ir jāpaļaujas uz sevi. Jaunākais apliecinājums tam ir pēdējā reize, kad Krievija aizgrieza gāzes krānu.
<P>
Kad situācija sarežģās, viss ir atkarīgs no katras valsts patstāvības, un tieši tā ir jāuztur Eiropas Savienībā, tajās valstīs un reģionos, kur ir teritorijas ar nelabvēlīgiem dabas apstākļiem, un attālākajos reģionos. Manuprāt, to iespējams īstenot tikai tad, ja lauksaimniecība zināmā mērā tiek nodota katras valsts pārziņā.
<SPEAKER ID="088" NAME="Diogo Feio" AFFILIATION="PPE">
(PT) Priekšsēdētāja kungs! Savu uzstāšanos debatēs par attālākajiem reģioniem paredzētiem īpašiem pasākumiem lauksaimniecības jomā es vēlētos sākt ar pateicību referentam un visiem, kas strādāja saistībā ar šo jautājumu. Es arī vēlos sacīt, ka grozījumi, kas bieži ir tehniski un specifiski, nerada būtiskas izmaiņas.
<P>
Tomēr pievēršanās cukura un cukura ražošanas jautājumam Azoru salās nozīmē pievēršanos arī kādai dziļākai problēmai. Attālākie reģioni, piemēram, Azoru salas, kuras nesen man bija iespēja apmeklēt, ir ļoti cieši saistīti ar lauksaimniecības nozari. Tieši Azoru salās ļoti svarīgs ir piena kvotu jautājums. Piena ražošana un šīs nozares tiesību akti ārkārtīgi lielā mērā ietekmē simtiem ražotāju un daudzus Azoru salu iedzīvotājus, tādēļ es vēlos tagad šajā plenārsēžu zālē jūs aicināt pievērst uzmanību nepieciešamībai rast risinājumus, kuros būtu ņemta vērā šo reģionu īpašā situācija.
<SPEAKER ID="089" NAME="Diane Dodds" AFFILIATION="NI">
Priekšsēdētāja kungs! Es priecājos, ka ir sagatavots ziņojums par to, kā palīdzēt lauksaimniecībai Eiropas attālākajos reģionos. Nav ne mazāko šaubu, ka ģeogrāfiskā atrašanās vieta, attālums no tirgiem un citi līdzīgi faktori rada daudzas grūtības. Arī ekonomikas krīzei ir bijusi sava ietekme. Ir bijušas vērojamas ļoti lielas cenu svārstības ar negatīvu un pat destabilizējošu ietekmi uz lauksaimniecību ne tikai attālākajos reģionos, bet arī visā Eiropā. Tomēr šodien es Komisijai vēlos pateikt tikai vienu konkrētu lietu, proti, Komisijai ir jābūt uzmanīgai, lai ar savu rīcību nenostādītu neizdevīgā situācijā Eiropas lauksaimniekus un Eiropas lauksaimniecisko ražošanu.
<P>
Ziemeļīrijas piena rūpniecības un liellopu gaļas ražošanas nozari ļoti lielā mērā ir ietekmējis imports. Iznākums ir cenu svārstības un lieli finansiāli zaudējumi lauksaimniekiem. Pagājušajā nedēļā es Ziemeļīrijā apmeklēju Karalisko lauksaimniecības izstādi, un lauksaimnieki cits pēc cita pauda ārkārtīgi lielas bažas par Komisijas attieksmi, atsākot tirdzniecības sarunas ar Mercosur valstīm. Gan Komisijai, gan mums Parlamentā ir jābūt ļoti uzmanīgiem, lai neziedotu Eiropas ražošanu par labu tā saucamajiem "ieguvumiem” citās jomās.
<SPEAKER ID="090" NAME="Seán Kelly" AFFILIATION="PPE">
Priekšsēdētāja kungs! Es atbalstu priekšlikumus, kas palīdz attālākajiem reģioniem. Lauksaimniecība visupirms ir nozare, kas gādā, lai galdā būtu ēdiens, jo bez tā mēs visi nomirtu, taču arī šie reģioni bez lauksaimniecības ietu bojā - gan ekonomiskā ziņā, gan tādēļ, ka tos, iespējams, pamestu cilvēki. Tādēļ es atbalstus visus priekšlikumus, ar kuriem šiem reģioniem var palīdzēt.
<P>
Es arī vēlos pievienoties tiem, kuri izteica bažas par Mercosur valstu priekšlikumiem. Tie varētu nodarīt ārkārtīgi lielu postu attālākajiem reģioniem un patiesībā it visiem reģioniem.
<P>
Manuprāt, ir pienācis laiks, lai Eiropas Savienības attieksme pret saviem lauksaimniekiem kļūtu noteiktāka un godīgāka. Mums nav jābūt policistiem attieksmē pret Eiropas Savienības lauksaimniekiem un labajām pasaku fejām attieksmē pret lauksaimniekiem pārējā pasaulē. Pašlaik veidojas situācija, kad pārtikas produktiem, kas tiek ievesti Eiropas Savienībā, tiek izvirzītas mazākas prasības, mazāka pārredzamība, un par tiem būs mazāka atbildība salīdzinājumā ar pārtikas produktiem, kuri ražoti pašā Eiropas Savienībā, un tas nebūtu godīgi ne attiecībā pret attālākajiem reģioniem, ne visiem citiem reģioniem.
<SPEAKER ID="091" NAME="Dacian Cioloş" LANGUAGE="FR">
Priekšsēdētāja kungs! Atvainojos par kavēšanos, tomēr es ļoti vēlējos piedalīties šajās debatēs, jo šīs ir manas pirmās debates un turklāt tās ir par pirmo lēmumu, kas lauksaimniecības jomā tiks pieņemts koplēmuma procedūrā. Es vēlos vēlreiz sasveicināties ar Alves kungu un pateikties viņam un visiem Parlamenta dienestiem par lielo atsaucību un efektivitāti, strādājot ar Komisiju un Padomi, lai panāktu šā lēmuma pieņemšanu.
<P>
Mēs tiešām vēlējāmies, lai šis būtu ātri pieņemts lēmums un lai tādējādi šajā ziņojumā paredzētos pasākumus varētu ātri īstenot minētajos reģionos. Daži lēmumi pat stāsies spēkā ar atpakaļejošu datumu. Tieši tādēļ - un šī ir arī mana atbilde Tirolien kungam - mēs neveicām citus grozījumus. Patiesībā, gluži tāpat kā dažu citu priekšlikumu gadījumā, mums būtu bijuši nepieciešami papildu pamatojumi un analīze, lai noskaidrotu, kādā veidā priekšlikumus īstenot. Mēs devām priekšroku ātram lēmumam, un par šo tematu man ar Alves kungu bija vairākas diskusijas. Tādēļ es esmu gandarīts par atbalstu, kādu šis priekšlikums ir saņēmis, un ceru, ka mūsu sadarbība ar Parlamentu arī citos jautājumos turpmāk būs tikpat sekmīga. Vēl vairāk - es esmu par to pārliecināts.
<P>
Kā komisārs lauksaimniecības jautājumos es varu arī apliecināt visiem runātājiem, ka sarunas ar Mercosur valstīm ir tikušas pieminētas vairākas reizes. Es varu dot jums savu vārdu, gluži tāpat kā es solīju Komisijā notikušajās debatēs par šo sarunu atsākšanu, ka es ļoti rūpīgi uzmanīšu, lai sarunu turpinājumā tiktu ievērotas Eiropas lauksaimniecības intereses. Protams, šīs sarunas ir jāaplūko daudz plašākā kontekstā un tās nedrīkst ierobežot tikai līdz lauksaimniecības jomai, tomēr es varu jums apsolīt, ka turpmākajos mēnešos un gados, kamēr noritēs sarunas, es iestāšos par to, lai Eiropas lauksaimniecības modelis, kura pamatā ir kvalitāte, daudzveidība un zemes izmantošana, tiktu saglabāts, paredzot to vai nu šo sarunu rezultātos, vai arī pasākumos, kas tiks īstenoti pēc sarunām.
<P>
Tika uzdots arī jautājums, kāpēc jāsamazina apjomi, kādēļ mēs neizvēlējāmies noteikt tādus pašus daudzumus, kādi, piemēram, līdz šim bija noteikti Azoru salām cukura jautājumā. Šajā konkrētajā gadījumā mēs īpaši vienojāmies ar Portugāles varas iestādēm un Azoru salu reģionālajām varas iestādēm radīt tādu ekonomikas instrumentu, kas dotu iespēju cukura nozarei cīnīties ar konkurenci, izmantojot ekonomisko ieguldījumu mehānismus. Es esmu gandarīts par Portugāles valdības atbalstu un saistībām, ko tā ir uzņēmusies, lai nozari šajās pārmaiņās atbalstītu, un es ceru, ka šādi mēs spēsim Azoru salu ražotājiem piedāvāt alternatīvu risinājumu.
<P>
Mölzer kungs sacīja, ka kopējā lauksaimniecības politika ir pārāk vāja, ka tā slikti darbojas un ka mums lauksaimniecība ir jāatdod katras valsts pārziņā. Es vēršos pie jums ar vienkāršu lūgumu - paskatieties, cik lieli šodien ir lauksaimnieku ienākumi, paskatieties, cik lielu daļu šajos ienākumos veido kopējās lauksaimniecības politikas atbalsts, un pajautājiet sev, kā lauksaimnieki šobrīd varētu iztikt, ja mums nebūtu kopējās lauksaimniecības politikas. Tas nenozīmē, ka kopējā lauksaimniecības politikā nebūtu jāievieš izmaiņas. Tajā ir jāveic būtiskas izmaiņas, lai ņemtu vērā tieši tās pārmaiņas, ar kurām Eiropas lauksaimniecība saskaras. Es varu apliecināt, ka, veicot kopējās lauksaimniecības politikas reformu 2013. gadā, tiks darīts viss iespējamais, lai labāk ņemtu vērā pašreizējo situāciju. Protams, tas būs atkarīgs no resursu apmēra, kādu Padome un Parlaments piešķirs šīs politikas īstenošanai. Es ceru, ka šie resursi būs tieši saistīti ar eiropiešu un Eiropas mērķiem savas lauksaimniecības jomā. Es nedomāju, ka lauksaimniecības nodošana valstu pārziņā ir risinājums, jo, manuprāt, dalībvalstīm nebūtu līdzekļu, lai nodrošinātu šo specifisko pasākumu īstenošanu attālākajos reģionos, ja mums nebūtu kopējās lauksaimniecības politikas un Kopienas pieejas.
<P>
Ar to es arī beigšu savu uzstāšanos, cerot, ka tad, kad būs pienācis laiks pārstrādāt POSEI regulu, mēs spēsim virzīties uz priekšu vairākos šodien aktualizētajos jautājumos un ka kopumā - izstrādājot visus ar kopējo lauksaimniecības politiku saistītos lēmumus - mēs spēsim strādāt tikpat efektīvi kā pie šīs regulas.
<SPEAKER ID="092" NAME="Luís Paulo Alves" LANGUAGE="PT">
Priekšsēdētāja kungs, komisāra kungs, dāmas un kungi! Nobeiguma runā es vēlos uzsvērt Regulas (EK) Nr. 247/2006 atjaunināšanas nozīmi. Kopš šīs regulas pieņemšanas 2006. gadā gan likumdošanas un tās piemērošanas jomā, gan arī pašā situācijā notikušās pārmaiņas radīja priekšnoteikumus grozījumu veikšanai, lai šīs regulas atjauninātais variants joprojām būtu svarīgs instruments īpašu Eiropas Savienības lauksaimniecības politikas pasākumu īstenošanā attālākajos reģionos, kā tas paredzēts Līguma par Eiropas Savienības darbību 349. un 107. pantā.
<P>
Ļaujiet īsi uzskaitīt panāktos uzlabojumus. Attiecībā uz Kanāriju salām uz laiku tiek pagarināta regulas atkāpe, kas atļauj piegādāt uz piena bāzes ražotus produktus, kuri tiek uzskatīti par "tradicionālu produktu vietējiem patērētājiem.” Reinjonas salā tagad būs iespējams ražot ultrasterilizētu, no piena pulvera atjaunotu pienu zem Pasaules Tirdzniecības organizācijas noteiktajiem limitiem, tiek svītrots arī pienākums noteikt svaiga piena daudzumu, kas izmantots no piena pulvera atjaunotā piena ražošanā. Attiecībā uz Madeiru tiek pagarināts tāda paša veida izņēmums un tiek atļauts vīnu, kas ražots no vietēji audzētu hibrīdšķirņu vīnogām, patērēt reģionā. Attiecībā uz Azoru salām tiek atjaunota atkāpe cukura reeksportēšanas jautājumā, gan palielinot apjomus, gan pagarinot atkāpes darbības laiku, turklāt uz reģionu attiecas arī nosacījumi saistībā ar vīnu, kas jau tika pieminēti, runājot par Madeiru.
<P>
Šie pasākumi stāsies spēkā ar atpakaļejošu datumu - ar 2010. gada 1. janvāri -, kas nekādi nav šķērslis brīvai konkurencei mūsu kopējā tirgū, bet ir ievērojams ieguldījums šo reģionu ekonomikā, kurus nelabvēlīgie dabas apstākļi padara vieglāk ievainojamus smagas krīzes periodā. Nobeigumā es vēlos minēt, ka papildus dotajai iespējai diversificēt lauksaimniecību šā ziņojuma pieņemšana nozīmē, ka ir atcelts konkrētu produktu reeksportēšanas aizliegums. Tāpat svarīgi atcerēties, ka, pieņemot šo ziņojumu, mēs šīs ārkārtīgi smagās krīzes laikā ievērojami palīdzēsim pārstrukturēt un saglabāt desmitiem darba vietu Azoru salās, kā arī saglabāt tehniskās zināšanas cukura audzēšanas un ražošanas nozarē.
<SPEAKER ID="093" NAME="Priekšsēdētājs">
Es ar prieku varu informēt gan Alves kungu, gan visus pārējos, ka pēc 8 vai 10 dienām notiks plaša mēroga konference par attālākajiem reģioniem un to sponsorēs Spānijas prezidentūra. Parlamenta priekšsēdētājs man ir uzdevis teikt runu šīs konferences atklāšanā kopā ar Durão Barroso kungu, Rodríguez Zapatero kungu un Kanāriju salu valdības vadītāju.
<P>
Gatavojot savu uzstāšanās runu, es noteikti kā galvenos iedvesmas avotus izmantošu šo debašu rezultātus un Alves kunga ziņojumu.
<P>
Debates tiek slēgtas.
<P>
Balsošana notiks šodien plkst. 12.00.
<P>
Rakstiskas deklarācijas (Reglamenta 149. pants)
<SPEAKER ID="094" NAME="Daciana Octavia Sârbu  " LANGUAGE="RO">
Eiropas Savienības salas un attālākie reģioni patlaban saskaras ar virkni problēmu. Tieši tādēļ ir nepieciešami īpaši pasākumi, lai veicinātu šo reģionu turpmāku sociālo un ekonomisko attīstību. Es atbalstu Parlamenta un Komisijas ierosinātos papildu pasākumus, kuru mērķis ir uzlabot situāciju attālāko reģionu lauksaimniecībā, īpaši ņemot vērā problemātisko situāciju Azoru salās un Madeirā.
<P>
Piens ir Azoru salu galvenais lauksaimniecības produkts. Tomēr, ņemot vērā, ka vairākas Eiropas Savienības dalībvalstis nesen ir piedzīvojušas piena nozares krīzi, ir jāmaina salas lauksaimniecības profils. Es piekrītu referenta viedoklim, ka cukurbiešu audzēšana ir labākā alternatīva piena ražošanai gan ekonomiskās efektivitātes, gan vides aizsardzības ziņā. Es vēlos uzsvērt, ka joprojām ir jāveicina maksimāli liela cukurbiešu daudzuma nosūtīšana uz Eiropu.
<P>
Nobeigumā es vēlos uzsvērt, ka finanšu shēmai laikposmam pēc 2013. gada ir galvenokārt jāpamatojas uz solidaritāti un joprojām jācenšas sasniegt augstu teritoriālās un sociālās kohēzijas pakāpi.
<SPEAKER ID="095" NAME="Priekšsēdētājs">
(Sēdi pārtrauca plkst. 11.35 un atsāka plkst. 12.05)
