<CHAPTER ID="011">
Komisijas priekšsēdētāja amata kandidāta paziņojums (debates) 
<SPEAKER ID="143" NAME="Priekšsēdētājs">
Nākamais punkts ir Komisijas priekšsēdētāja amata kandidāta paziņojums.
<SPEAKER ID="144" NAME="José Manuel Barroso" LANGUAGE="FR">
Priekšsēdētāja kungs, dāmas un kungi, mēs dzīvojam unikālā laikā. Es personīgi esmu pārliecināts, ka vēstures grāmatās nākotnē tiks nodalīts laikmets pirms finanšu krīzes un pēc finanšu krīzes. Tomēr šī nav tikai finanšu, ekonomiskā un sociālā krīze. Tā ir arī vērtību krīze. Tāpēc es esmu pārliecināts, ka, reaģējot uz šo krīzi, uzsvars ir jāliek uz mūsu Eiropas sociālo modeli un sociālo tirgus ekonomiku.
<P>
Tajā pašā laikā krīze parādīja, cik savstarpēji atkarīgi mēs esam kļuvuši šajā globalizācijas laikmetā. Tagad ir ne tikai finanšu krīze, bet arī enerģētikas krīze. Pastāv problēmas saistībā ar pārtikas nodrošinājumu un klimata pārmaiņām - jomu, kurā Eiropai pašlaik ir vadošā loma. Tāpēc es domāju, mēs varam sacīt, ka šis Eiropai ir pārbaudes laiks. Vai mēs vēlamies veidot globalizāciju, izmantojot mūsu vērtības, aizsargājot mūsu intereses, vai arī mēs vēlamies paciest globalizāciju, ejot citu vadībā?
<P>
Man personīgi izvēle ir skaidra. Mums jāstājas pretī šiem izaicinājumiem kopīgiem spēkiem, jo pretējā gadījumā pastāv risks, ka Eiropa varētu tikt marginalizēta. Mums ir pieredze. Es domāju, ka nevienā pasaules daļā nav tādas pieredzes kā mums, jo mēs esam izveidojuši iekšējo tirgu, kopīgus noteikumus, kopīgas iestādes un patiesi vienotu valūtu, solidaritāti un kohēzijas politiku. Mums ir šī unikālā pieredze. Tāpēc es ticu, ka tā vietā, lai paciestu globalizāciju, mēs to varam veidot, jo mēs pēc būtības esam globalizācijas laboratorija; mēs esam globālās pārvaldības aizstāvji.
<P>
Tagad nav laika status quo stāvoklim vai rutīnai. Mums ir nepieciešama darbakārtība, lai virzītos uz pārmaiņām. Tagad vairāk nekā jebkad agrāk mums ir nepieciešama spēcīga Eiropa. Ar Lisabonas līgumu mēs turpmāk būsim spēcīgāki un rīcībspējīgāki.
<P>
Es paskaidrošu, ko domāju, sakot "spēcīgāka Eiropa”. Tas nebūt nenozīmē lielāku varas centralizāciju. Es esmu uzticīgs demokrātiskajam subsidiaritātes principam. Subsidiaritāte, protams, ir saistīta ar solidaritāti, kad lēmumi tiek pieņemti atbilstošākajā līmenī.
<P>
Kad es runāju par spēcīgāku Eiropu, es runāju arī par Eiropas garu, Eiropas lēmumu pieņemšanas kultūru, Kopienas metodi un gribu rīkoties kopā - ne tikai spēju rīkoties, bet arī gribu rīkoties, politisko gribu. Mums ir nepieciešama tāda Eiropa, kas attiecībā uz tās vērtību un interešu aizsardzību ir nelokāma, kas noraida jebkāda veida protekcionismu, bet nav naiva un spēj izrādīt savu proaktīvo dabu. Tieši šī proaktīvā daba vadīja tā dokumenta sagatavošanu, ko es jums nosūtīju pirms šīs sēdes.
<P>
Tā Komisija, kuras priekšsēdētājs es pašlaik esmu, bija pirmā paplašinātās Eiropas, lielās 27 dalībvalstu Eiropas, Komisija. Es ticu, ka tagad mēs esam konsolidējuši šo Eiropu, un mums ir visi nosacījumi, kas nepieciešami, lai izvirzītu jaunu mērķi: jaunu sociālo mērķi, jo pašlaik ir krīze, un bezdarbs ir galvenā problēma, ar ko saskaras eiropieši; jaunu mērķi attiecībā uz cīņu pret klimata pārmaiņām, jomu, kurā mums jau tagad ir vadošā loma; jaunu mērķi, domājot, kā reaģēt uz globalizācijas radītajiem izaicinājumiem.
<P>
Otrs jautājums ir šāds: mēs runājām par diskrimināciju, nodrošinot publiskos līdzekļus ģeogrāfiski vai starp tautām un valstīm - kā būs ar nozarēm? Vai ir godīgi, ka šie lielie uzņēmumi publiskos līdzekļus iegūst no nodokļu maksātāju naudas, kamēr mazie un ģimenes uzņēmēji - nē? Vai tas nav būtisks ekonomisko dalībnieku vienlīdzīgo iespēju principa pārkāpums Eiropas Savienībā?
<P>
Es ticu, ka tagad mums ir pienācis laiks panākt plašu vienprātību un zināmu vienošanos par turpmāko ceļu. Šodien jūsu visu priekšā es iepriekš apsolīju - ja Parlaments mani apstiprinās, es šīs politiskās pamatnostādnes izmantošu sava otra pilnvaru termiņa laikā, un kopā ar nākamajiem komisāriem es pārveidošu tās nākamās Komisijas likumdošanas un darba programmā. Es tagad neatkārtošu šīs pamatnostādnes, bet es domāju, ka pēc diskusijām ar jums visiem būs lietderīgi dažus šo pamatnostādņu elementus padarīt konkrētākus un arī ņemt vērā daudzus jūsu ieteikumus. Pārredzamības dēļ es vēlētos izcelt šīs jomas, kuras jums jau ir zināmas.
<P>
Pirmkārt, pamata virziens: pilnībā īstenojot mūsu atveseļošanās plānu, lai pārvarētu šo ekonomisko un finanšu krīzi, mēs nedrīkstam aizmirst par nākotni. Mums ir jāatjauno sava ietverošā sociālā tirgus ekonomika. Mums ir jāiegulda investīcijas jaunos ilgtspējīgas izaugsmes avotos, "viedajā zaļajā” izaugsmē, nākotnes tīklos, sākot no ciparu infrastruktūras līdz Eiropas elektrības un gāzes augstsprieguma tīkliem, lai veicinātu augstu nodarbinātības un sociālās nodrošinātības līmeni un nostiprinātu Eiropas sabiedrības modeli, vienlaikus gūstot panākumus pasaulē, kurā arvien vairāk pieaug konkurence.
<P>
Solidaritātei ir jāpaliek kā pamatprincipam. Tāpēc neatkarīgi no jau pieņemtajiem un ierosinātajiem lēmumiem attiecībā uz strukturālajiem fondiem un mūsu maksājumu atbalsta bilances dubultošanu atsevišķām grūtībās nonākušām valstīm es vēlos uzticēt sev visu manā rīcībā esošo līdzekļu izlietošanu, lai palīdzētu šīm dalībvalstīm ar nopietniem budžeta ierobežojumiem, proti, palīdzētu jaunajām dalībvalstīm atgriezties uz atgūšanās ceļa.
<P>
Taču mēs nevaram atgriezties pie iepriekšējā izaugsmes modeļa. Tas acīmredzami ir izrādījies neilgtspējīgs. Mums ir jārada nosacījumi, kur pāreja uz zema oglekļa satura ekonomiku mūsu uzņēmējdarbībai ir konkurences priekšrocību avots, darbavietu avots mūsu strādniekiem un cerību avots nākamajām paaudzēm. Jā, es piekrītu jums, kas teicāt, ka koordinācija nav pietiekama. Jā, mums ir jāizstrādā īsta Eiropas darbakārtība. Jā, mums ir nepieciešams integrēts saskaņotas Eiropas stratēģijas redzējums, redzējums attiecībā uz Eiropas Savienības stratēģiju 2020. gadam, kuras pamatā būtu atvērti tirgi, apvienojot jaunus ilgtspējīgas izaugsmes, nodarbinātības un sociālās kohēzijas avotus, mūsu klimata un energoapgādes drošības darbakārtību, svaigu pieeju industriālajai politikai un virzīšanos uz zināšanu sabiedrību. Es iestājos par to, lai īpašs uzsvars tiktu likts uz inovācijām un atbalsta pasākumiem maziem un vidējiem uzņēmumiem. Jā, tas nozīmē, ka pēc 2010. gada Lisabonas stratēģija būs jāpārskata. Jā, mums ir nepieciešama integrētāka pieeja atšķirīgu stratēģiju ekonomiskajiem, sociālajiem un vides jautājumiem. Es kā Komisijas priekšsēdētājs apņemos darīt visu iespējamo, lai pārliecinātu dalībvalstis arī pieņemt šo saskaņotības un koordinācijas pieeju.
<P>
Es pamatnostādnēs minēju, ka ekonomikai ir nepieciešama ētiskāka, spēcīgāka un atbildīgāka finanšu sistēma. Regulēšana un uzraudzība nav gājusi kopsolī ar finanšu tirgu integrāciju un jaunievedumiem - ne Eiropā, ne arī pasaules līmenī. Mani šokēja tā neētiskās uzvedības pakāpe, kādu mēs redzējām. Mēs nevaram atļauties atgriezties pie uzņēmējdarbības parastā izpratnē. Steidzami būtu jāpieņem lēmums, piemēram, attiecībā uz prēmijām. Pašlaik mums ir vadošā loma G20 valstu grupā. Tās pirmsākumi, starp citu, ir meklējami Eiropā, bet tiesa - ir jāpaveic vēl daudz vairāk. Nākamajā nedēļā, vienu dienu pirms G20 sanāksmes Pitsburgā, Komisija pieņems priekšlikumus patiesai Eiropas uzraudzības sistēmas izveidošanai - sistēmas, kas atspoguļos mūsu vienotā tirgus integrēto dabu.
<P>
Pārskats par mūsu darbu trīs gadu garumā sniegs iespēju saprast, kā ir jārīkojas turpmāk. Ir ļoti svarīgi, ka mēs iegūstam noteikumus, kas nodrošina finanšu nozares atbildību un leģitimitāti bez nomācošiem jaunievedumiem. Es vēlos, lai finanšu pakalpojumu jomā Eiropa saglabātu savu vadošo lomu pasaulē.
<P>
Es savās pamatnostādnēs izskaidroju arī to, kāpēc krīzes dēļ daudz lielāka uzmanība būtu jāpievērš Eiropas sociālajai dimensijai visos lēmumu pieņemšanas līmeņos gan Eiropā, gan arī valstu līmenī. Finanšu nozare un ekonomika, iespējams, uzrāda atveseļošanās pazīmes, bet runāsim atklāti - krīze nav beigusies tiem cilvēkiem, kuri ir zaudējuši savus darbus, un mēs nevaram sacīt, ka krīze ir beigusies, pirms mēs atkal neveidojam darbavietas, nevis paaugstinām bezdarbu.
<P>
Es apņemos veicināt augstu nodarbinātības un sociālās kohēzijas līmeni, realizējot tos daudzos pasākumus, par kuriem es diskutēju ar dažiem no jums.
<P>
Es esmu skaidri paziņojis, ka atzīstu nepieciešamību ievērot sociālās pamattiesības un darba ņēmēju pārvietošanās tiesību principu. Direktīvas par darba ņēmēju norīkošanu darbā interpretācija un realizācija neattaisno cerības abos aspektos. Tāpēc es esmu apņēmies pēc iespējas drīzāk ierosināt izstrādāt regulu, kas palīdzētu atrisināt radušās problēmas. Par šo regulu kopīgi lems Eiropas Parlaments un Padome. Regulai ir tāda priekšrocība, ka tā ieviesīs lielāku juridisku skaidrību nekā pašas direktīvas pārskatīšana, kas joprojām atstātu pārāk daudz iespēju to transponēt valstu tiesību aktos atšķirīgos veidos, un būtu nepieciešams ilgāks laiks, lai uz vietas radītu reālu efektu. Bet, ja regulas sagatavošanas laikā mēs atklāsim, ka ir jomas, kur mums jāpārskata pati direktīva, es nevilcināšos to darīt. Es skaidri esmu apņēmies cīnīties pret sociālo dempingu Eiropā, lai kā tas arī neizpaustos.
<P>
Tika arī uzdots jautājums par sociālās ietekmes novērtējumiem attiecībā uz visiem turpmākajiem priekšlikumiem, un es piekrītu, ka tie ir jāveic. Pirmais šādas sociālās ietekmes novērtējuma precedents būs Darba laika direktīvas pārskatīšana. Pamatojoties uz šo ietekmes novērtējumu, nākamā Komisija konsultēsies ar sociālajiem partneriem un iesniegs visaptverošu likumdošanas priekšlikumu.
<P>
Es pamatnostādnēs uzsvēru, cik mūsu Eiropas sabiedrības modelim ir svarīgi vispārējas nozīmes pakalpojumi. Lisabonas līgumā šis punkts ir ļoti skaidri atrunāts, un es esmu gatavs strādāt kopā ar jums, lai vispārējas nozīmes pakalpojumiem izstrādātu kvalitātes sistēmu.
<P>
Es uzsvēru arī dzimumu līdztiesību un nepieciešamību samazināt darba samaksas atšķirības starp vīriešiem un sievietēm, tāpēc es tagad esmu apņēmies strādāt kopā ar jums, lai sagatavotu Sieviešu hartu, un šādi 2010. gadā tiks arī pieminēta Pekinas konferences 15. gadadiena.
<P>
Savās pamatnostādnēs es izteicu apņemšanos strādāt, lai Lisabonas līguma jaunievedumi starptautiskajās attiecībās, tostarp Eiropas Ārējās darbības dienestā un attiecībā uz Augsto pārstāvi un Komisijas priekšsēdētāja vietnieku, darbotos efektīvi. Es ticu, ka tas ir viens no Lisabonas līguma nozīmīgākajiem jaunievedumiem, un es esmu apņēmies pastiprināt sadarbību ar Eiropas Parlamentu ārlietās kopumā.
<P>
Tomēr Eiropai ir nepieciešami līdzekļi, lai realizētu savus mērķus. Kā es minēju pamatnostādnēs, tāpēc ir jāveic radikāla reforma Eiropas Savienības budžetā, kurā iekļauta ieņēmumu un izdevumu daļa. Mums vairs nevajadzētu šauri koncentrēties uz neto ieņēmumiem, tā vietā mums ir vajadzīga pieeja, kas pamatojas uz solidaritāti, sloga sadali un taisnīgumu. Šeit ir aktuāls jautājums arī par pašu līdzekļiem. Eiropas Savienībai ir nepieciešams pārredzamāks un efektīvāks veids, kā finansēt tās politikas jomas, un esmu gatavs - es ceru, ar Parlamenta atbalstu - pārnest šo cīņu uz dalībvalstīm, jo mēs pārveidojam Eiropas Savienības budžetu. Es vēlos arī ciešāk sadarboties ar Eiropas Investīciju banku, lai meklētu jaunus finansēšanas veidus.
<P>
Es esmu arī uzticīgs saprātīgu noteikumu principiem un vēlos atkārtot, ka nākamās Komisijas prioritāte paliek procedūru vienkāršošana un administratīvā sloga samazināšana uzņēmumiem, īpaši maziem un vidējiem uzņēmumiem. Šis uzdevums, gluži tāpat kā Ietekmes novērtējuma padome un ex post novērtēšana, atradīsies tieši manā pārziņā, lai pilnībā atspoguļotu prioritāti, ko esmu tam piešķīris. Es arī aizsargāšu vienotā tirgus integritāti, kā mēs to esam darījuši jau daudzus gadus un dažreiz grūtos apstākļos, jo bez vienotā tirgus un bez kohēzijas politikas mums nekad nebūtu Eiropas Savienības.
<P>
Bet kāpēc mums šeit būtu jāapstājas? Kāpēc iekšējais tirgus būtu tikai jāaizsargā? Es vēlos pabeigt trūkstošās saites, lai uzņēmumi un patērētāji varētu izmantot visas tā priekšrocības.
<P>
Godājamie deputāti, es esmu apņēmies pēc manas apstiprināšanas amatā pārvērst šīs prioritātes nākamās kolēģijas organizācijā, bet jau šodien es varu jūs informēt par dažām organizatoriskām izmaiņām, kuras es esmu nodomājis ieviest.
<P>
Es izveidošu tiesiskuma, pamattiesību un pilsoņu brīvību lietu komisāra amatu, tostarp tas attieksies arī uz pilsoņu un minoritāšu tiesībām, atspoguļojot faktu, ka Eiropas Savienība ir tiesību un vērtību kopiena.
<P>
Es izveidošu arī iekšlietu un migrācijas lietu komisāra amatu, kura pārziņā būs arī drošība. Viens no galvenajiem šī komisāra uzdevumiem būs izstrādāt kopēju pieeju migrācijai: legālo migrantu integrācijas veicināšana, cīņa pret nelegālo migrāciju un ar to saistītajām kriminālajām aktivitātēm, un solidaritātes nodrošināšana starp dalībvalstīm. Mums ir nepieciešama solidaritāte. Mums ir nepieciešama solidaritāte, lai sniegtu atbalstu mūsu Baltijas draugiem vai tām valstīm, kuras ietekmēja gāzes konflikts starp Krieviju un Ukrainu, tomēr mums ir nepieciešama solidaritāte arī, lai sniegtu atbalstu mūsu Vidusjūras reģiona draugiem, kad viņi sastopas ar tādiem izaicinājumiem, kurus nevar pārvarēt paši saviem spēkiem.
<P>
Es izveidošu arī klimata pārmaiņu novēršanas komisāra amatu, lai atzītu faktu, ka klimata pārmaiņas ir izaicinājums, kas jāņem vērā visās mūsu politikas jomās. Īpaši iecelts klimata pārmaiņu novēršanas komisārs būs arī svarīga zīme tam, ka neatkarīgi no Kopenhāgenā izvirzīto godkārīgo mērķu pakāpes Eiropa nopietni ir apņēmusies turpināt rīkoties.
<P>
Mums ir arī radikāli jāpārskata veids, kādā Eiropas iestādes piekļūst zinātnieku ieteikumiem un izmanto tos. Komisijas nākamajā pilnvaru termiņa laikā es vēlos izveidot galvenā padomnieka zinātnes jautājumos amatu, kurš visās politikas izstrādes un piegādes stadijās būtu pilnvarots sniegt proaktīvus, zinātniskus ieteikumus. Tas atspoguļo galvenās prioritātes, kuras es piešķiru pētījumiem un inovācijām. Es domāju, ka mums šajā jomā vēl ir daudz jāpaveic. Pētījumi un inovācijas ir tieši viena no tām jomām, kurā fragmentēti centieni Eiropā nav devuši vēlamos rezultātus. Esmu pārliecināts, ka, sākot ar cīņu pret klimata pārmaiņām līdz pat energoapgādes drošībai, mums ir lielas iespējas, ja mēs vēlamies strādāt kopā pētījumu un inovāciju jomā Eiropas labā.
<P>
Es ierosinu izstrādāt Eiropai transformējošu darbakārtību. Lai realizētu šo mērķi, es ieteicu veidot īpašu partnerību starp Parlamentu un Komisiju. Mēs pārstāvam galvenokārt divas Eiropas iestādes, un tāpēc mēs esam īpaši atbildīgi par patiesi publiskas Eiropas debašu telpas izveidošanu. Es esmu apņēmies sniegt savu ieguldījumu Eiropas parlamentārajā demokrātijā.
<P>
Dažos pēdējos mēnešos man bija iespēja apspriest šo jautājumu ar priekšsēdētāju Buzek kungu, un tādēļ manās pamatnostādnēs tika ierosināti daudzi uzlabojumi, piemēram, attiecībā uz regulāru jautājumu laiku. Pēc tikšanās reizēm ar grupām esmu gatavs pieņemt ieteikumu, ko izteica kāds no jums - ne tikai, lai regulārāk apmeklētu priekšsēdētāju konferenci, bet arī lai izveidotu atbilstīgu dialogu ar Komiteju priekšsēdētāju konferenci. Īsi sakot, es uzaicināšu Komiteju priekšsēdētāju konferenci tikties ar visu komisāru kolēģiju katru gadu pirms Komisijas likumdošanas un darba programmas pieņemšanas.
<P>
Mēs patiesi dzīvojam ļoti unikālā laikā - laikā, kad valda neskaidrība un notiek varas pārbīdes. Attiecībās starp pasaules lielvarām var notikt radikālas pārmaiņas, un šajos nemierīgajos laikos tiešām pastāv liels risks, ka varētu atdzimt nacionālais egoisms, atklāts nacionālisms, bīstams nacionālisms un atsevišķas ekstrēmisma formas. Pastāv reālas briesmas, ka mūsu sasniegumi Eiropas integrācijas jomā varētu tikt apšaubīti. Tieši tāpēc es esmu pārliecināts, ka ir svarīgi starp Komisiju un Parlamentu uzturēt šīs īpašās attiecības, lai cīnītos pret šo nacionālo egoismu.
<P>
Ļaujiet man beigt ar lūgumu katram no jums personīgi un visiem jums vienlaicīgi. Tagad vairāk nekā jebkad agrāk mums ir nepieciešama spēcīga Eiropa un spēcīga Eiropas Komisija. Spēcīgai Komisijai, būsim atklāti, ir jābūt politiskai Komisijai, taču politiskai Komisijai nav jābūt partizānu Komisijai. Mana kā Komisijas priekšsēdētāja partija ir Eiropa. Nākamajā kolēģijā, līdzīgi kā pašreizējā kolēģijā, būs ļoti daudz deputātu, kuri nāk no dažādām politiskajām partijām. Es esmu apsolījis, ka Eiropas politiskā dažādība būs atspoguļota kolēģijā un svarīgākajos amatos. Tomēr tikai ar šo starppartiju atbalstu mums var būt spēcīga Eiropa un spēcīga Komisija.
<P>
Mums ir nepieciešama tāda Komisija, kas īsteno savus solījumus. Mums ir arī nepieciešams tāds Parlaments, kurš spēj mobilizēt efektīvus vairākumus, kas nepieciešami rīcībspējīgai Eiropai. Ja jūs vēlaties spēcīgu Komisiju, kas dažreiz nostājas pret dalībvalstīm un nacionālo egoismu, jums ir jāsniedz Komisijai spēcīgs atbalsts, kas tai ir nepieciešams.
<P>
Mums visiem ir dažādas politiskās un ideoloģiskās nostājas, un mēs nākam no dažādām politiskajām partijām, bet es ticu, ka tādā laikā, kādā mēs dzīvojam pašlaik - krīzes laikā - neatkarīgi no mūsu uzskatiem mums ir arī nepieciešama stingra atbildības par Eiropu ētika. Es vēlos aicināt jūs visus ievērot tieši šo atbildības par Eiropu ētiku, tas ir mans aicinājums ar mīlestību pret Eiropu. Uzsāksim šo Eiropas ceļojumu kopā!
<P>
(Ilgstoši aplausi)
<SPEAKER ID="146" NAME="Joseph Daul" LANGUAGE="FR">
Priekšsēdētāja kungs, dāmas un kungi, jūnijā eiropieši apliecināja savu atbalstu Eiropas Tautas partijas grupai (Kristīgie demokrāti), un tādēļ mūsu grupa kļuva par vadošo spēku šajā Parlamentā trešo reizi pēc kārtas.
<P>
Mūsu pilsoņi balsojot ļoti skaidri izteica savu izvēli: stabila un spēcīga Eiropa šajā krīzes un neskaidrību laikā, sociāla tirgus ekonomika, kas papildināta ar ētiskiem noteikumiem, kā arī atbildīga klimata un enerģētikas politika. Tā kā PPE grupa bija vienīgā partija, kas izvirzīja savu kandidātu Komisijas priekšsēdētāja amatam, vairākus mēnešus pirms vēlēšanām izrietēja, ka eiropieši paši ir netieši apstiprinājuši Barroso kunga izvēli, lielāko daļu balsu atdodot par mums.
<P>
Es no savas puses esmu lepns par to, ka PPE grupa ir veikusi šo izvēli, un es uzdrīkstēšos sacīt, ka esmu lepns par to, ka tā uzņēmās šo risku.
<P>
PPE grupas prioritātes visiem ir zināmas: tās iedvesmoja Eiropas Kopienas pamatlicējus, un tās turpina iedvesmot vairumu valdību mūsdienu Eiropā. Vairumam šo mērķu piekrīt un tos atbalsta pašreizējais Komisijas priekšsēdētājs Barroso kungs.
<P>
Dāmas un kungi, PPE grupa atbalsta Barroso kungu, jo viņš ir sevi apliecinājis. Viņš ir apliecinājis sevi enerģētikas un klimata paketes izpildē, un viņš ir ļāvis Eiropai iegūt vadošo lomu pasaulē cīņā pret globālo sasilšanu. Šī ir tā novatoriskā Eiropa, kas Kopenhāgenas konferencē būs atdarināšanas cienīgs piemērs. Viņš sevi ir apliecinājis, paaugstinot morālos standartus finanšu sistēmās, ļaujot Eiropai būt pirmajam reģionam, kas no finanšu krīzes, kuru neviens negaidīja, gūst mācību. Tieši Eiropa un Barroso kunga vadītā Komisija mūsu ASV un Āzijas partneriem rāda virzienu, kurā jādodas G20 grupai.
<P>
Pagātnē Eiropa tika dēvēta par politisko punduri. Vai ir iespējams nepriecāties, ka attiecībā uz diviem jautājumiem, kas izraisa lielākās bažas - krīzi un klimata pārmaiņām - Eiropa visbeidzot atrodas vadošajās pozīcijās?
<P>
Es vēlētos piebilst, ka Barroso kungs ir pirmais Komisijas priekšsēdētāja amata kandidāts, kurš tik ļoti lielā mērā ir iesaistījis Parlamentu savā darbā un pamatnostādņu noteikšanā. Viņš pirmais ieteica veidot patiesu partnerību starp šīm divām iestādēm, izmantojot konkrētu pasākumu sēriju kompleksu.
<P>
Es ticu, ka tas ir svarīgs solis uz priekšu Eiropas parlamentārisma attīstībā; tā ir iespēja, kas Eiropas Parlamenta deputātiem ir jāizmanto. Šis ir tas iemesls, kāpēc manis pārstāvētā grupa cer, ka priekšsēdētājs Barroso kungs veidos jauno Komisiju un uzsāks darbu pēc iespējas drīzāk.
<P>
Acīmredzami, Komisijas priekšsēdētājs nevar pārstāvēt vienu partiju. Acīmredzami, viņam ir jāpanāk kompromiss ar komisāru kolēģiju, kuri pieder vairākām politiskajām partijām. Mēs to vērtējam atzinīgi, jo Eiropa var tikt uzbūvēta tikai atvērtības un vienprātības garā.
<P>
Vienlaicīgi, priekšsēdētāja kungs un Padomes priekšsēdētājas kundze, es vēlos jums izteikt lūgumu. Tūlīt pēc Komisijas priekšsēdētāja ievēlēšanas jums ir jāuzsāk pārējā kolēģijas sastāva veidošana neatkarīgi no līguma spēkā esamības vai neesamības.
<P>
Attiecībā uz jums, Barroso kungs, ja, kā es ceru, Eiropas Parlamenta deputātu vairākums rīt izteiks jums atbalstu, tas nenozīmēs rīcības brīvību. Jūs to zināt, bet mans pienākums ir to jums vēlreiz šeit atkārtot. Tā kā PPE grupa piekrīt vairumam jūsu uzskatu, jums ir arī pienākums: nodrošināt, ka nākamo piecu gadu laikā Komisijas darbs attaisno mūsu un eiropiešu cerības.
<P>
Mēs ticam jums, bet saskaņā ar jūsu ierosināto partnerības vienošanos mēs bez šaubām arī pildīsim savus likumdevēja pienākumus.
<P>
Dāmas un kungi, pateicos par uzmanību!
<P>
(Aplausi)
<SPEAKER ID="147" NAME="Martin Schulz" LANGUAGE="DE">
Priekšsēdētāja kungs, dāmas un kungi, iepriekšējās dienās es sev uzdevu jautājumu, kāpēc kandidāts, kurš tik pretrunīgi tiek vērtēts visās grupās šajā Parlamentā, izraisa tik maz pretrunu Padomē. Manuprāt, atbilde ir acīmredzama. Ja es būtu valdības vadītājs, es arī būtu ievēlējis José Manuel Durão Barroso. Iepriekšējos piecos gados nevarēja būt labāka Eiropadomes interešu aizstāvja. Tāpēc jūsu aicinājums, Barroso kungs, veidot sadarbību ar Parlamentu ir pareizs, taču tas ir novēlots.
<P>
(Aplausi)
<P>
Viens no pēdējo piecu gadu nozīmīgākajiem aspektiem bija fakts, ka jūs pastāvīgi strādājāt Eiropas Savienības valdībās, un tieši tas ir viens no iemesliem, kāpēc pret jums ir tik ļoti skeptiska attieksme. Daudzi draugi ir bīstamāki par ienaidniekiem. Jūs tikko bijāt beidzis savu runu ar apgalvojumu "es esmu visu izvirzīts kandidāts!”, kad Daul kungs jau teica: "Šis ir Eiropas Tautas partijas grupas kandidāts”. Kā jūs riskējat, Barroso kungs! Kāpēc gan lai cits iespējams vairākums šajā Parlamentā ievēlētu jūs, ja jūsu programma ir Eiropas Tautas partijas grupas programma?
<P>
Mums vajadzēja sākt ar citu vairākumu. Jūlijā mēs saredzējām iespēju izveidot Parlamentā vairākumu, pamatojoties uz dažādiem apsvērumiem starp dažādām grupām, kuras Guy Verhofstadt apvienoja uz reformām orientētā, proeiropeiskā vairākumā. Tādēļ balsojums tika atlikts līdz septembrim, un daudz kas cits arī varbūt bija iespējams. Diemžēl Eiropas Liberāļu un demokrātu apvienības grupa neturpināja atbalstīt savu līderi, citādi tas būtu bijis iespējams. Tas ir iemesls tam, kāpēc mēs balsojam šodien un vērtējam, vai jūsu argumenti ir pārliecinoši.
<P>
Tomēr jūs tikko bijāt sācis pievērsties vienai programmai, kad jau sākāt nodarboties ar kaut ko citu. Pēdējās dienās jūs izsūtījāt savus vēstnešus, kas, jājot uz zirgiem, nesa šādu ziņojumu: "Moi, j'ai la majorité, Man ir vairākums!” Iespējams, ka vairākums jums būs rīt. Tāda varētu būt reālā situācija. Varbūt jums rīt būs vairākums, ko nodrošinās PPE grupa un ALDE grupa, kuru deputātu vairākums balsos par jums, un, protams, vienīgā grupa, kas balsos par jums vienprātīgi, nekavējoties un nešauboties: Eiropas Konservatīvie un reformisti, Kaczyński kunga un viņa brāļa partija, Klaus kunga partija - Toriju partija. Kā jūs sacījāt, jūs vēlaties panākt vairākumu Lisabonas līguma atbalstam, bet šī ir partija, kuras biedri neatbalsta šo līgumu. Kā jūs varēsit vadīt Eiropu proeiropeiskā veidā, ja iestājaties šādās apvienībās?
<P>
(Aplausi)
<P>
Turklāt tas neattiecas tikai uz jums. Tiesa, tas attiecas uz jums, bet runa ir arī par jautājumu: Barroso - jā vai nē? Runa ir par jautājumu, vai jūs iegūsit vairākuma atbalstu - jā vai nē? Tomēr ir arī vēl cits jautājums. Tas attiecas uz Eiropas virzienu kopumā, un par to jūs nevarat izlemt vienpersoniski. Šajā gadījumā Padome un, pirmkārt, Parlaments arī ir iesaistīti lēmuma pieņemšanā par kolēģijas sastādīšanu un pieejamajiem amatiem, kā arī par programmu nākamajiem pieciem gadiem, kuru jūs izklāstīsit.
<P>
Tas attiecas uz jums, bet runa ir arī par jautājumu, vai mums beidzot izdosies noregulēt iekšējo tirgu un finanšu tirgus, un par to, vai mums beidzot izdosies apturēt lētā darbaspēka izmantošanu Eiropā, kas grauj mūsu sabiedrības sociālo kohēziju. Tas ir arī jautājums par to, vai mums izdosies mainīt Eiropas Savienības virzienu, kas Komisijai visumā ņemot būtu jāatbalsta.
<P>
Tāpēc mums tas ir arī jautājums par problēmām, kas saistītas ar programmu. Nepietiek ar to, ka Eiropa tiek reducēta līdz jautājumam par atsevišķu personu un jautājumam par to, vai šai personai ir vairākums vai nē. Mums vajag vairāk! Mums ir nepieciešami sociālās ietekmes novērtējumi. Jūs teicāt, ka veiksit šādus novērtējumus. Mēs vērtēsim, vai jūs tiešām to darāt, vai jūs esat gatavs kopā ar Parlamentu sagatavot noteikumus iestāžu nolīgumā.
<P>
Turpmāk Komisijai būtu jāapsver, kādu ietekmi tās pasākumi atstās uz dalībvalstu sociālā nodrošinājuma sistēmām. Mēs vēlamies sabiedrisko pakalpojumu, vispārējas nozīmes pakalpojumu direktīvu, un mums tā ir nepieciešama. Nedrīkst pieļaut, ka Komisija neliekas mierā, kamēr Eiropā netiek privatizēta pēdējā publiskā kapsēta. Šī stratēģija beidzot būtu jāpārtrauc. Vajadzētu mainīt arī algu politikas virzienu Eiropā.
<P>
Lai kādu līdzekli mēs neizvēlētos, Barroso kungs, es vēlētos no jums dzirdēt vienu teikumu. Jūs to šodien neesat vēlreiz pateicis. Tomēr es gaidu, ka jūs to pateiksiet. Komisijai būtu jāizvirza mērķis, īpaši pēc Eiropas Kopienu Tiesas sprieduma Viking, Laval un Rüffert lietās, ka par līdzvērtīgu darbu vienā un tajā pašā vietā vīrieši un sievietes saņem līdzvērtīgu samaksu.
<P>
Šie ir jautājumi, kas attiecas uz programmām un kuru saturu mēs vēlamies apspriest ar jums, bet ne tikai ar jums. Tas ir arī jautājums par to, kas ir komisāri un kādi ir viņu amati. Es nezinu, kas Eiropai ir radījis lielāku kaitējumu - jūs pats personīgi vai tas, ka jūs neļāvāt McCreevy kungam darīt to, ko viņš varēja izdarīt. Mums Eiropas Savienībā ir nepieciešama virziena maiņa. Pēc šā kritērija mēs arī vērtēsim jūs.
<P>
(Aplausi)
<P>
Tāpēc mēs varam saskatīt saistību starp rītdienas balsojumu un galīgo balsojumu Komisijā. Ir veids, kā to panākt. Ir iespēja panākt lielāku vienošanos un uzticību par to, kāda mums ir pašlaik. Tomēr attiecībā uz jūsu iepriekšējo piecu gadu bilanci un to, ko jūs esat stāstījis mums līdz šim - es nerunāju par to, kas varētu notikt nākotnē, bet gan par to, kas tiek apspriests pašlaik - es jums droši varu pateikt vienu: manis pārstāvētā grupa jūs neatbalsta.
<P>
(Aplausi)
<SPEAKER ID="148" NAME="Priekšsēdētājs">
Es vēlētos informēt jūs, ka mums ir jauns procedūras noteikums. Varbūt kāds no jums to vēl nav ievērojis. Šajā noteikumā ir sacīts, ja runas laikā Parlamentā klātesoši deputāti paceļ zilo kartīti, viņi var uzdot jautājumu tai personai, kura uzstājas ar runu. Jautājums ir jāuzdod pusminūtes laikā, un to var uzdot tikai ar runātāja piekrišanu. Šis ir jauns noteikums, kāds nepastāvēja iepriekš. Tā nolūks ir padarīt mūsu debates rosīgākas.
<SPEAKER ID="149" NAME="Miguel Portas" AFFILIATION="GUE/NGL">
(PT) Priekšsēdētāja kungs, es izteikšos ļoti īsi: Schulz kungs, es klausījos jūs ļoti uzmanīgi un es piekrītu daudziem jautājumiem, kurus jūs uzdevāt Komisijas priekšsēdētājam, kurš tagad atkal uzstājas. Es pat dzirdēju jūs sakām, ka sociālisti neatbalsta tikai labējos un Eiropa nav veidota vienīgi no labējiem. Es jautāju jums, cik jūsu pārstāvētās parlamentārās grupas deputātu - sociālisti, portugāļi, spāņi vai angļi - ir jau izteikuši atbalstu jaunajam kandidātam, neatkarīgi no jūsu personiskajiem uzskatiem, Schulz kungs?
<SPEAKER ID="150" NAME="Martin Schulz" AFFILIATION="S&amp;D">
(DE) Priekšsēdētāja kungs, man jāatzīst, ka es nepazīstu šo kolēģi. Tomēr es esmu gandarīts, kā jaunais kolēģis deputāts...
<P>
(Runa tiek pārtraukta ar starpsaucieniem)
<P>
Viņš te jau ir kādu laiku? Es viņu tiešām līdz šim nebiju pamanījis. Pēc tā, ko esmu dzirdējis, es saprotu, kāpēc.
<P>
Šovakar mēs lemsim par mūsu grupas galīgo balsojumu. Es nezinu, cik jūsu partijā dziļas ir demokrātiskās struktūras, bet mēs esam demokrātiska partija, un tāpēc mēs šovakar pieņemsim lēmumu, demokrātiski balsojot.
<SPEAKER ID="151" NAME="Priekšsēdētājs">
Es vēlētos sacīt, ka runas laikā ir paredzēts uzdot tikai vienu jautājumu, jo citādi mēs nevarēsim laicīgi noslēgt debates.
<SPEAKER ID="152" NAME="Guy Verhofstadt" LANGUAGE="FR">
Priekšsēdētāja kungs, kopš šās iecelšanas procedūras sākuma, kā jūs zināt, Eiropas Liberāļu un demokrātu apvienības grupa ir teikusi, ka pašlaik aktuāla ir programma nākamajiem pieciem gadiem, nevis jautājums par cilvēkiem vai personībām. Ar to es domāju programmu, ko izklāsta kandidāts; tā programma, ko viņš tagad izklāsta lielos vilcienos, pēc tam detalizēta programma, kas, es ceru, tiks izklāstīta gada beigās, kad Komisija būs izveidota.
<P>
Otrkārt, pēc dažu manu kolēģu pieprasījuma mūsu grupā notika arī diskusijas par to, cik ilgi mums būtu jāgaida līdz galīgā lēmuma pieņemšanai. Mēs atbalstījām viedokli, ka lēmums būtu jāpieņem jūlijā, jo mēs uzskatījām, ka kandidātam ir jānāk ar gatavu programmu, kas līdz šim nav noticis. Esmu pārliecināts, ka tas bija pareizs lēmums, nogaidīt līdz jūlijam, nevis iecelt un gaidīt priekšlikumus, par kuriem mēs diskutējam pašlaik. Tomēr mēs domājam, ka pēc tam, kad kandidāts bija izklāstījis savas pamatnostādnes, nebija iemesla vēlreiz sacīt, ka mēs gaidīsim dažas nedēļas vai mēnešus.
<P>
Mēs pašlaik pārdzīvojam ekonomisko un finanšu krīzi, tāpēc mums ir nepieciešamas Eiropas iestādes, un mums ir nepieciešama Komisija. Šodien nebūtu īpaši atbildīgi ...
<P>
(Aplausi)
<P>
... Šodien nebūtu īpaši atbildīgi sacīt: "Pagaidīsim!” Kas mums būtu jāgaida? Gaidīt divas nedēļas, trīs nedēļas, divus mēnešus, kamēr viņi sniegs priekšlikumus? Tie jau ir šeit. Uzņemsimies atbildību neatkarīgi no tā, vai mēs balsojam par vai pret, bet uzņemsimies atbildību.
<P>
Treškārt, kandidāta izklāstītās pamatnostādnes mūs īpaši nepārliecina. Esmu pārliecināts, ka šie priekšlikumi, lai arī cik detalizēti tie dažreiz nebūtu, pamatojas uz maldīgas filosofijas, proti, uz pieņēmuma, ka lejupslīde ir beigusies, ka notiek atveseļošanās un ka mums nav nepieciešamas Kopienas papildu politikas, lai izietu no krīzes. Tas ir slikts sākumpunkts, jo lejupslīdes beigas uzreiz vēl nenozīmē atveseļošanās sākumu. Mēs varam iekļūt ekonomikas stagnācijas stadijā, kā tas notika Japānā, kur ekonomikas izaugsme tika gaidīta 10-15 gadus. Tāpēc mums papildus ir arī nepieciešama jauna integrēta Kopienas stratēģija, kas būtu plašāka par 27 atsevišķu valstu plāniem. Šī ir prasība, ko mēs izsakām kā liberāļi un demokrāti, un tikpat svarīgi ir, lai Komisija pēc iespējas drīzāk iesniegtu banku nozares sakārtošanas plānu. Mums ir nepieciešami nevis 27 dažādi plāni, kā tas ir pašlaik, bet kopīga, konsekventa Komisijas izvirzīta pieeja.
<P>
Es dzirdēju, Barroso kungs, ka jūs mūsu grupā sacījāt, ka esat bijis gatavs iesniegt priekšlikumus gan par šo jauno integrēto Kopienas stratēģiju, kas būs plašāka par 27 atsevišķu valstu plāniem, gan arī par banku nozares stabilizēšanu Eiropā. Tas ir apsveicami, un mēs lūdzam, lai šie divi elementi būtu konkrēti aprakstīti un izstrādāti programmā, ko jūs pašlaik gatavojat un plānojat iesniegt Komisijai.
<P>
Mūsu atbalsts ir ļoti skaidrs. Tas ir atbalsts ar nosacījumu. Tas nozīmē, ka mēs turpināsim sniegt atbalstu, kamēr vien redzēsim, ka šie elementi, proti, jaunā integrētā Kopienas stratēģija, banku nozares stabilizēšanas plāns, viss tas, ko jūs šodien atkārtojāt savā runā, uz pašu resursiem balstīts budžets un finanšu perspektīvas pārskatīšana vidējā termiņā, tiek realizēti katrā Komisijas programmas daļā. Attiecībā uz šo tematu man jums jāsaka, ka es joprojām esmu pārliecināts - jāizmanto Eiropas Centrālās bankas struktūra, bet ne de Larosière kunga priekšlikumi, kuri ir Komisijas un Padomes pašreizējais sākumpunkts.
<P>
Visbeidzot, mūsu atbalsts būs arī atkarīgs, kā jūs zināt, no Komisijas jaunās struktūras. Mēs vēlamies efektīvu Komisiju, kurā būtu vienmērīgāks pilnvaru sadalījums, nekā tas ir bijis līdz šim, un šajā kontekstā mēs arī paļaujamies uz solījumu, ko jūs devāt mūsu grupai, proti, ka jūsu komandā būs vieta arī īpašam komisāram no Pilsoņu brīvību, tieslietu un iekšlietu komitejas, kura pārziņā būs pamattiesību un pilsoņu brīvību jautājumi. Ir svarīgi, lai šis komisārs būtu kopīgi atbildīgs ar citiem komisāriem, un nevis tikai ar kādu, kas sniedz viņiem ieteikumus.
<P>
Tāpēc kopīga Eiropas labuma vārdā mums ir nepieciešama drošāka un mērķtiecīgāka Komisija, un mēs ceram, ka jūs to nodrošināsit, un ceram arī, ka jūs savas programmas pilnīgajā versijā attaisnosit mūsu gaidas.
<SPEAKER ID="153" NAME="Daniel Cohn-Bendit" LANGUAGE="FR">
Priekšsēdētāja kungs, priekšsēdētāja amata kandidāta kungs, dāmas un kungi, es atzīstos, man šķiet, ka redzu halucinācijas.
<P>
Vispirms mums tika sacīts: "Viss ir mainījies, tāpēc es palieku!” Barroso kungam ir jāpaliek tāpēc, ka viss mainās, bet viņš nodrošina stabilitāti šajā mainīgajā pasaulē. Lai tā būtu.
<P>
Pēc tam es dzirdēju, ko teica Daul kungs. Es piedalījos vēlēšanu kampaņas organizēšanā Francijā. Mēs Francijā vēlēšanu kampaņas laikā runājām, ka banku jautājumā ir jāpaļaujas uz Sarkozy kungu, klimata pārmaiņu jautājumā ir jāpaļaujas uz Sarkozy kungu, jautājumā par pārmaiņām Eiropā ir jāpaļaujas uz Sarkozy kungu. Tagad es dzirdu Daul kungu sakām, ka klimata pārmaiņu jautājumā ir jāpaļaujas uz Barroso kungu, X, Y vai Z jautājumā ir jāpaļaujas uz Barroso kungu. Jums ir jāgatavojas saņemt kritiku no Elizejas pils, mans draugs! Jums ir jāgatavojas saņemt kritiku! Tik un tā, visi šā biznesa apmēri ir neticami! Jā, jā, es zinu, 1968. gada maijs, tas jūs kaitina, jūs vienmēr atkārtojat vienu un to pašu sen zināmo. Kādu dienu es jums to paskaidrošu, ja vēlēsities par to dzirdēt.
<P>
Es tikai vēlos pateikt, ka šī vieta, tieši šeit ir tā vieta, kur mums ir tiesības runāt visu. José Manuel Obama: jā, viņš var! Viņš tagad var darīt visu, ko vēlas; viņš tagad var darīt visu, ko nevarēja iepriekšējos piecus gadus. Jūs redzēsit, kas notiks, un šajā saistībā, valstu un valdību vadītāji un Malmström kundze, esiet uzmanīgi, jo Barroso kundziņa, kurš jūs klausās, laiks ir pagājis. Jūs tagad gatavojaties viņu uzklausīt, viņš gatavojas jums uztiept jaunu integrētu politiku, bet ne koordinācijas politiku, bet jūs gatavojaties sekot viņa vadībai ... Bet, nē, apstājieties, apstājieties, Barroso kungs! Mēs zinām, kā jūs jūtaties! Piecu gadu laikā šajā Parlamentā jūs ne reizi nepateicāt "man nebija taisnība”, kā to biju darījis es, Daniel Cohn-Bendit, un citi ...
<P>
Runājot par Eiropas vērtībām, jūs runājat par Eiropas ētiku, bet problēma ir šāda, Barroso kungs. Ja jūs patiešām vēlaties kaut ko mainīt, jums Eiropas Parlamenta deputātiem un iedzīvotājiem ir kaut kas jāpaskaidro: atbildei uz finanšu un ekonomisko krīzi vienlaikus ir jābūt arī atbildei uz vides krīzi. Bez tam, ja jūs vēlaties reaģēt uz šīm krīzēm, jums ir jāpārveido Eiropa - to nepietiek tikai reformēt - ar to es domāju, ka tā ir jāpārveido vides aizsardzības un sociālajos aspektos. Mūsu ražošanas sistēmas varētu tikt apšaubītas. Bankas: kāpēc tās kļūst trakas? Tāpēc, ka mums ir sistēma, kas padara tās pilnīgi trakas. Kāpēc? Tā vienkāršā iemesla dēļ, ka vienīgais mērķis ir nopelnīt vairāk un vairāk, un vēl vairāk un ātrāk.
<P>
Vai tas ir tiesa, Barroso kungs, vai tas ir tiesa, valstu un valdību vadītāji, ka šā Parlamenta vairākums šodien ir gatavs "vairāk un vairāk, cik ātri vien iespējams” pieejas izaicinājumam? Tas ir krīzes cēlonis, un, kad cilvēki runā par ilgtspējīgu attīstību, tas neattiecas tikai uz atsevišķiem daļējiem pasākumiem, tas attiecas uz mēģinājumu paskaidrot un saprast, ka, lai gan ir daudzas jomas, kurās nepieciešama izaugsme, proti, selektīva izaugsme, attiecībā uz atjaunīgajiem resursiem utt., ir arī daudz dažādu jomu, kas jāierobežo. Ir nepieciešams konkrēts pasākums, un šeit man rādās vēl vairāk halucināciju.
<P>
Jūs runājāt par Lisabonas procesu. Jūs runājāt par pētījumiem. Barroso kungs, paskaidrojiet man kaut ko. Piecus gadus, faktiski četrus gadus: pēdējā gada laikā pēc krīzes jūs bijāt piesardzīgāks - jūs paskaidrojāt mums, ka ekonomiskās un vides efektivitātes pamats ir noteikumu atcelšana. Noteikumu atcelšana. Jā, tiešām, es atceros jūsu runas, es atceros, ko jūs sacījāt. Pēc tam, līdz ar krīžu sākumu, jūs pēkšņi sapratāt, ka šī ideja nedarbojas. Sākoties krīzēm, kas ir jūsu nopelns, mēs nekad neteicām, ka jūs būtu negodīgs cilvēks, mēs tikai teicām, ka mēs jums neuzticamies, redzot, kādā veidā jūs, Barroso kungs, vadāt Komisiju. Jūs esat eiropietis, bet tajā pašā laikā jūs stūrgalvīgi aizstāvat to pašu ideoloģiju, kas izraisīja, nevis palīdz pārvarēt šo krīzi.
<P>
Un, Verhofstadt kungs, tas tagad tiešām pārspēj visu. Kampaņas laikā mēs teicām - es gatavojos šeit beigt, un bez tam Barroso kungs pateiksies mums par to, ka mēs jūlijā nevēlējāmies balsot. Tagad visi ir pateicīgi mums par to, ka vēlēšanas nenotika jūlijā, jo vismaz Barroso kungs varēja izklāstīt savu programmu. Ja tas būtu noticis pēc Daul kunga ieskatiem, ja tas būtu noticis pēc Barroso kunga ieskatiem, mums būtu bijis jābalso jūlijā bez programmas, un viss būtu bijis tik tiešām lieliski! Tāpēc vismaz pateicieties mums par to, ka mēs devām jums iespēju izklāstīt programmu.
<P>
Nav par ko, nav par ko, Barroso kungs.
<P>
Otrkārt, bet tas bija asprātīgi, jūs teicāt: "Kāpēc atlikt vēl ilgāk?” Tā vienkāršā iemesla dēļ, kas nav pastāvējis nekad agrāk, ka Īrijas tauta gatavojas pēc trīs nedēļām balsot, un, ja tā nobalsos par Lisabonas līgumu, un es ticu, ka tā arī notiks, jo ir sagaidāms, ka tā būs, tad Komisija atradīsies citā situācijā. Jūs mums teicāt: "Tas ir absolūti nepieciešami, jo tagad ir ekonomiskā krīze, un jūs redzēsit, kas notiek.”
<P>
Nākamajos divos mēnešos Barroso kungam ir jāveido Komisija. Viņam nebūs laika nodarboties ne ar Lisabonu, ne arī ar Kopenhāgenu, jo viņam būs jārunā ar Sarkozy kungu. Vai Barnier kungs dabūs iekšējā tirgus jomu? Ja Barnier kungs dabūs iekšējā tirgus jomu, ko viņš gatavojas piedāvāt poļiem, kuriem viņš apsolīja izcilu Komisiju? Ko viņš gatavojas piedāvāt vāciešiem? Ko viņš gatavojas piedāvāt angļiem? Jo Komisija ir viena vienīgs sarunu process! Un sarunu procesa dēļ viņš būs aizņemts, bet, kamēr viņš būs aizņemts savās sarunās, citi savukārt gatavojas sarunām Kopenhāgenā.
<P>
Tā ir problēma; tā ir īstenība. Tāpēc es nobeigšu, sakot jums, Barroso kungs, ka ir taisnība, ka jūs esat godīgs vīrs, bet jums ir jāņem vērā viens: Zaļo un Eiropas Brīvās apvienības grupa jums neuzticas un balsos pret jūsu iecelšanu, jo mēs esam pārliecināti, ka Eiropai ir nepieciešams kāds labāks, kāds labāks par jums, Barroso kungs!
<P>
(Aplausi)
<SPEAKER ID="155" NAME="Michał Tomasz Kamiński">
ECR grupas vārdā. - (PL) Cohn-Bendit kungs, iespējams, runāja pārāk ilgi, un man ir grūti viņa teiktajam kaut necik piekrist, tomēr viņš vienmēr pasaka kaut ko interesantu, un beigu beigās tas Parlamentam ir svarīgi. Tas piešķir Parlamentam vitalitāti, kuru jūs, priekšsēdētāja kungs, minējāt šodien savas runas sākumā.
<P>
Eiropas Konservatīvie un reformisti balsos par priekšsēdētāja amata kandidātu J. M. Barroso. Mēs to nedarīsim tāpēc, ka piekristu visām jūsu idejām, priekšsēdētāja kungs. Diemžēl ir daudzi jautājumi, kuros mēs neesam vienisprātis ar jums. Sākumā es pieminēšu jūsu aizrautīgo atbalstu Lisabonas līgumam. Mēs nepiekrītam šim aizrautīgajam atbalstam, bet mēs piekrītam tai nepatikai un nosodījumam, ko jūs savā runā izteicāt pret visa veida nacionālo egoismu un nacionālismu.
<P>
Tiešām, tā ir Eiropa, mūsu kontinents, kurā mēs vēlamies, lai valdītu miers, kurā mēs vēlamies dzīvot mierā un kurā nacionālais egoisms un šovinisms ir atnesis ļoti lielu postu. Paldies Dievam, ka šodien mēs Eiropā dzīvojam mierā.
<P>
Mēs nepiekrītam Barroso kungam dažos jautājumos, par kuriem viņš runāja. Mums ir tiesības nepiekrist, un mēs aizstāvēsim šīs tiesības, lai gan daži nepārtraukti apšauba šo vienkāršo faktu, ka Eiropas vēlētāji ir ievēlējuši Eiropas Konservatīvos un reformistus, un es apsolu, ka viņi tiks ievēlēti vēl lielākā skaitā. Mums ir jābūt šeit, un mūsu viedoklim ir jātiek uzklausītam.
<P>
Tāpēc mūsu vēlētāju vārdā mums ir tiesības sacīt, ka mēs atbalstām Barroso kungu viņa grūtajā misijā. Esmu iepriecināts, ka šodien tika pieminēta Eiropas solidaritāte. Esmu iepriecināts, ka tika teikts, ka Komisija - jaunā Komisija Barroso kunga vadībā - pieliks pūles, lai mēs varētu pārvarēt ekonomisko krīzi. Tas ir ļoti svarīgi, un mēs esam gandarīti, ka daudzsološā programma, ko Barroso kungs izklāstīja, tiešām, šķiet, ir orientēta uz svarīgākajām jomām, kurās ir nepieciešama mūsu rīcība. Tas, starp citu, parāda, cik ļoti šodienas Eiropā ir nepieciešama sadarbība starp valstīm. Šī krīze ir ietekmējusi mūs visus, neatkarīgi no politiskās struktūras un ekonomikas, kurai mēs piederam, un neatkarīgi no Eiropas reģiona, kurā mūsu valstis atrodas. Krīze ietekmē mūs visus, un mums visiem pret to ir jācīnās.
<P>
Priekšsēdētāja kungs, sniedzot jums atbalstu mūsu grupas vārdā, es vēlos, lai jūs apsolāt, ka nākamajos mēnešos Eiropa nepaliks vienaldzīga pret to, kas notiek pasaules politikā. Es neslēpšu faktu, ka, manuprāt, viens no svarīgākajiem pārbaudījumiem, kas sagaida rietumu pasauli, ir pašlaik Irānā notiekošais.
<P>
Irāna ir valsts, kas neslēpj mērķus iegūt savā rīcībā kodolieročus. Šīs valsts prezidents ne tikai noliedz briesmīgo holokausta noziegumu, bet arī draud iznīcināt Izraēlu. Es domāju, ka šāda uzvedība nav pieļaujama, un mūsdienīgā, demokrātiskā pasaulē tā būtu jāatzīst par nepieņemamu. Mūsu grupa cer, ka Eiropas Komisija jūsu vadībā apņēmīgi iestāsies pret Irānas pašreizējo iestāžu nedemokrātiskajām procedūrām un nedemokrātisko politiku, kas ir vērsta pret mūsu lielāko sabiedroto Tuvajos Austrumos - Izraēlu.
<P>
Mēs arī gaidām - un es esmu gandarīts, ka tas vienmēr notiek tieši tā, kā jūs teicāt, priekšsēdētāja kungs -, ka Eiropas Savienības ārpolitika vienmēr būs pilsoņu brīvību simbols un ka tā arī veicinās mūsu kopīgās Eiropas vērtības aiz mūsu robežām.
<P>
Esmu pārliecināts, ka iepriekšējā Parlamenta pilnvaru termiņu laikā jums neizdevās izvairīties no kļūdām, taču no kļūdām neizdodas izvairīties nevienai politikā iesaistītai personai. Tā diemžēl pasaule ir iekārtota. Tomēr šajā smagajā darbā, ko jūs uzņematies veikt, mēs paļaujamies, ka jūs turēsit augstu paceltu Eiropas vērtību karogu, un strādāsit labākai, un es vēlētos uzsvērt - kopīgai un vienotai Eiropai.
<SPEAKER ID="156" NAME="Lothar Bisky" LANGUAGE="DE">
Priekšsēdētāja kungs, Barroso kungs, dāmas un kungi, jūs, Barroso kungs, pārstāvat to politikas virzienu, kas ir veicinājis lielāko ekonomisko krīzi pēckara vēsturē. Lai gan kazino klubi nozīmīgākajos finanšu centros atkal tiek atvērti, pasaules iedzīvotājiem ir jāapmaksā rēķini. Krīzes sekas ir bezdarbs, nabadzība, mazāki ienākumi un zemāks izglītības līmenis. Jūs apgalvojat, ka finanšu krīze nāk galvenokārt no ASV un sabrukumu izraisīja tikai baņķieri. Mēs sakām, ka par kazino veida kapitālisma veicināšanu bija atbildīga politiskā sistēma, tajā skaitā arī ES Komisijas politika. Pie krīzes noveda liberalizācijas, decentralizācijas un privatizācijas ideoloģija. Turpinot rīkoties tāpat kā līdz šim, mēs nonāksim vēl dziļākā krīzē.
<P>
Politiskajai sistēmai ir jāuzņemas atbildība, jāmācās no savām kļūdām un jāatsakās no saviem neoliberālisma ideāliem. Eiropas politikai ir jābūt konsekventi koncentrētai uz Eiropas iedzīvotāju interesēm. Jūsu pamatnostādnēs es to nesaredzu. Tomēr es esmu gandarīts, ka jūsu izteikumos šodien sociālajiem jautājumiem bija pievērsta lielāka nozīme, nekā pirms gada.
<P>
Es vēlētos ilustrēt mūsu politiskās domstarpības, izmantojot dažus piemērus. Jūs vēlaties stingri ievērot Lisabonas stratēģiju. Tomēr Eiropas iedzīvotājiem ir nepieciešamas labas darbavietas, kurās tiktu maksātas tādas algas, kas ļautu viņiem dzīvot ar cieņu. Mums darba kārtībā ir jāizvirza jautājums par darba stundu skaita samazināšanu, bet ne palielināšanu.
<P>
Mēs gaidām, ka jaunā Komisija pārveidos Darbā norīkošanas direktīvu. Eiropai visbeidzot ir jāgarantē, ka sociālās tiesības netiks ziedotas par labu konkurences pieejai. Tāpēc mēs kopā ar dažiem citiem kolēģiem ierosinājām juridiski saistošu noteikumu par sociālo progresu un sabiedrisko pakalpojumu hartu, kas noteiks sociālās drošības un vispārējas nozīmes pakalpojumu prioritāti pār iekšējā tirgus regulējumiem. No jūsu sacītā es saprotu, ka jūs par to daudz nedomājat.
<P>
Zimmermann ziņojumā Eiropas Parlaments aicina noteikt minimālo algu vismaz 60 % apmērā no vidējiem ienākumiem visās dalībvalstīs. Jūs apgalvojat, ka nespējat neko šeit mainīt. Es domāju, jūs varat kaut ko mainīt, piemēram, izmantojot nodarbinātības politikas pamatnostādnes.
<P>
Jūs koncentrējat uzmanību tikai uz Stabilitātes un izaugsmes paktu, kas ir izrādījies maziedarbīgs līdzeklis, īpaši krīzes laikā. Mēs vēlamies sociālo paktu, kas aizstātu Lisabonas stratēģiju un Stabilitātes paktu.
<P>
Jūs ticat, ka ar dažu jaunu finanšu uzraudzības noteikumu palīdzību būs iespējams kontrolēt finanšu pasaules alkatību. Mēs aicinām aizliegt īpaši riskantus investīciju veidus un aplikt ar nodokli kapitāla apriti.
<P>
Jūs atbalstāt, un es citēju, "visus Lisabonas līguma punktus”. Mēs vēlamies sociālu Eiropu, tā vietā, lai turpinātu radikāli koncentrēt uzmanību uz iekšējo tirgu. Mēs vēlamies veikt atbruņošanos un atrisināt civilos konfliktus, nevis turpināt palielināt militārās spējas.
<P>
Mēs saredzam Eiropu kā vadošo varu, un mēs vēlamies izplatīt brīvās tirdzniecības un mārketizācijas ideoloģiju visās dzīves jomās visā pasaulē. Mēs iestājamies par starpkultūru, daudzpusēju dialogu un lielāko iespējamo atbalstu jaunattīstības valstīm, lai tās pārvarētu ekonomisko, pārtikas, finanšu un klimata krīzi.
<P>
Dāmas un kungi, kopīgi ievēlēsim tādu Komisiju, kas izvirza sev uzdevumu veidot sociālu, miermīlīgu, ekonomiski ilgtspējīgu un demokrātisku Eiropas Savienību. Ja mēs vēlamies, lai Eiropas iedzīvotāji pieņemtu ES projektu, mums ir jāatsakās no radikālām brīvā tirgus koncepcijām un tiešākas demokrātijas. Šajā gadījumā Barroso kungs nav īstais cilvēks priekšsēdētāja amatam.
<SPEAKER ID="157" NAME="Nigel Farage">
EFD grupas vārdā. - Priekšsēdētāja kungs, es vēlētos jautāt Barroso kungam: kāpēc ir nepieciešama šī nepiedienīgā steiga? Kāpēc ir jāmaina spēles noteikumi? Kāpēc par jūsu atkārtotu ievēlēšanu uz pieciem gadiem Komisijas priekšsēdētāja amatā mums būtu jābalso tagad? Labi, protams, atbilde ir Īrija un Lisabonas līgums. Plāns ir nodemonstrēt visiem, ka kuģis ir stabils, viss ir kārtībā, un Īrijas iedzīvotājiem ir tikai jāizlabo sava diezgan muļķīgā mazā kļūdiņa, un tiešām - jūsu darba dokuments ir uzrakstīts tā, it kā līgums jau būtu ratificēts.
<P>
Bet šeit ir izlaists viens diezgan svarīgs punkts: pēdējos piecus gadus jūs bijāt saimnieks; jūs bijāt pārvaldītājs. Jūs bijāt atbildīgs par Konstitucionālā līguma sagatavošanas uzraudzību. Bet ne viss notika kā cerēts, vai ne? Francūži teica "nē”, un nīderlandieši teica "nē”, bet jūs atteicāties pieņemt šo demokrātisko iznākumu, un kopā ar daudziem Parlamenta deputātiem jūs piedalījāties šajā absolūtajā krāpšanā, kāda ir Lisabonas līgums.
<P>
Jūs teicāt mums, ka būtu jāatsakās no karoga un himnas, bet es tam neesmu redzējis daudz pierādījumu. Nē, jūs to pārveidojāt par Lisabonas līgumu, bet jūs nevarējāt atturēt Īrijas iedzīvotājus no piedalīšanās referendumā, un Īrijas iedzīvotāji teica "nē.” Bet jūs vēlreiz nevarējāt pieņemt demokrātisko iznākumu; ak vai - Īrijas iedzīvotājiem ir jābalso vēlreiz!
<P>
Kur šajā visā, ņemot vērā, ka jūs esat atbildīgā persona, ir demokrātiskās atbildības princips? Labi, jūs varat iebilst, ka tagad Eiropas Savienībā vairs nav tik daudz demokrātijas, bet jābūt vismaz kaut kādai atbildības pakāpei, un es iebildīšu, ka, iespējams, pirms ceturtās šā Līguma noraidīšanas reizes, kas to paralizētu uz ilgu laiku, Parlamentam nevajadzētu jūs apstiprināt par Komisijas priekšsēdētāju uz nākamajiem pieciem gadiem, kamēr mēs neesam uzzinājuši šo iznākumu.
<P>
Ja Īrijas iedzīvotāji otro reizi pateiks "nē”, tad mums vienkārši ir jārespektē viņu sacītais, un jums ir jāatstāj darbs Komisijas priekšsēdētāja amatā. Tas var notikt jebkurā citā profesijā, tas var notikt jebkurā uzņēmējdarbības jomā, un es uzskatu, ka tam tiešām vajadzētu notikt Eiropas politikā.
<P>
Un ko jūs varat pateikt par savu atskaiti? Jūs pārraudzījāt Lisabonas darbakārtību: tā pazuda bez pēdām, pirms mūs skāra kredītu krīze. Tagad jūs sakāt, ka mums ir nepieciešams imigrācijas lietu komisārs, atņemot dalībvalstīm to pamattiesības izlemt, kam ir tiesības tajās ierasties dzīvot, strādāt un apmesties tur uz dzīvi. Jūs rīkojāties, būdams kā apsēsts attiecībā uz klimata pārmaiņu jautājumu, kā dēļ ir radušās lielas izmaksas, bet nekādi materiālie ieguvumi. Bet pats svarīgākais ir tas, ka jūs ignorējāt Īrijas referenduma iznākumu, jūs teicāt, ka Īrijas iedzīvotāji nevar apturēt šo līgumu: šī viena iemesla dēļ es vienkārši nevaru jūs atbalstīt.
<P>
Bet, iespējams, ka es ļoti kļūdos. Iespējams, ka tik un tā jūs esat pareizais cilvēks, jo vakar laikrakstā "Daily Telegraph” publicētajā aptaujā bija uzdots jautājums: vai jūs vēlaties, lai Lielbritānija paliktu Eiropas Savienības sastāvā, ja Lisabonas līgums stāsies spēkā bez referenduma? Un 43 % pret 26 % - pirmo reizi ilgāk nekā 30 gadu laikā - vērā ņemams britu vairākums atbildēja, ka viņi vēlētos, lai Lielbritānija izstājas no Eiropas Savienības, ja Barroso kungs panāks savu. Tāpēc es varbūt kļūdos: varbūt jūs esat pareizais cilvēks. To mēs redzēsim.
<P>
(Aplausi un smiekli no dažām vietām)
<P>
Jā, viņš ļoti priecājas par iespēju aiziet!
<SPEAKER ID="158" NAME="Krisztina Morvai" AFFILIATION="NI">
(HU) Priekšsēdētāja kungs, Eiropa ir nonākusi vēsturiskā pavērsiena punktā. Miljoniem cilvēku, kuri iztiku pelna, katru dienu godīgi strādājot, vēlas fundamentālas izmaiņas. Viņi vēlas, lai tiktu novērstas uzkrītošākās neoliberālisma un globālā lielkapitāla netaisnības. Viņu vidū ir ģimenes lauksaimnieki, sīksaimnieki, mazo uzņēmumu īpašnieki un valsts iestāžu darbinieki. Lai to varētu paveikt, viņiem ļoti ir nepieciešamas cilvēktiesības. Man žēl, ka komisārs pašlaik neatrodas šeit, lai uzklausītu mani, kad es runāju par cilvēktiesību un pilsoņu brīvību aizstāvību. Šīs tiesības ir nepieciešamas, lai cilvēki varētu paust savus viedokļus, citiem vārdiem sakot, izmantot uzskatu brīvību, tiesības brīvi pulcēties un vārda brīvību, neriskējot ar to, ka viņi varētu tikt nosaukti par fašistiem, kā tas faktiski notika šodien šeit, šajā plenārsēžu zālē, vai ka viņiem varētu iešaut acī, vai viņi tiktu iebiedēti ar policijas brutalitāti, vai pret viņiem cietsirdīgi izturētos, ieslodzītu cietumā, vai tiktu uzsākti safabricēti kriminālprocesi.
<P>
Kad tas viss notika Ungārijā 2006. gada rudenī, mēs vērsāmies pie jums ar lūgumu kaut ko darīt. Bet jūs neko nedarījāt. Kāpēc? Es vēlētos jautāt Parlamenta priekšsēdētāja vietniekam Schmitt kungam, lai viņš apstiprina notikušo un to, kāpēc mēs vērsāmies pie jums. Tas bija saistībā ar to, kas notika mītiņā, ko organizēja Fidesz partija, kas ir pilsoniskā partija...
<P>
(Priekšsēdētājs pārtrauca runātāju)
<SPEAKER ID="159" NAME="Cecilia Malmström" LANGUAGE="SV">
Pateicos, priekšsēdētāja kungs, godājamie deputāti, pateicos par iespēju sacīt dažus vārdus šajā diskusijā. Man jāsaka, ka ir brīnišķīgi atkal atgriezties Eiropas Parlamentā. Diskusijas un runas šeit nenoliedzami ir dinamiskākas un aizraujošākas nekā manā dzimtenē Zviedrijā.
<P>
Es vēlētos apsveikt Barroso kungu ar to, ka viņš mums sniedza šādu skaidru norādi attiecībā uz to lomu, kādu viņš vēlētos redzēt piešķirtu Komisijai, un savu reformu darbakārtību nākamajiem pieciem gadiem. Es arī ļoti uzmanīgi ieklausījos tajā, ko sacīja grupu ziņotāji. Protams, ir ļoti daudz, ko es varētu komentēt, bet es to šodien nedarīšu, jo šīs nav Padomes debates. Šīs ir Parlamenta debates ar Komisijas priekšsēdētāja amata kandidāta piedalīšanos.
<P>
Kā es minēju, mans uzdevums nav komentēt to, kas tika sacīts, bet man bija ļoti uzmanīgi jāklausās debates. Es vēlos izteikt tikai divus komentārus. Pirmais ir pašsaprotams: José Manuel Barroso kandidatūru vienprātīgi izvirzīja 27 valstu un valdību vadītāji ar dažādu politisko piederību. Mēs bijām skaidri pateikuši, ka vēlamies, lai viņš vadītu Komisiju arī nākamajā pilnvaru termiņā. Tas, protams, nemazina Parlamenta pienākumu rūpīgi viņu pārbaudīt un pieņemt lēmumu par viņa apstiprināšanu vai neapstiprināšanu.
<P>
Mans otrs komentārs arī ir pašsaprotams, bet tajā es atkārtošos. Mēs dzīvojam ļoti nedrošā laikā, kurā pastāv ievērojami un grūti izaicinājumi. Mums ir nepieciešama spēcīga Eiropa, kas ir rīcībspējīga un kurā Eiropas iestādes darbojas pareizi un spēj sadarboties. Mums ir nepieciešama drošība, skaidrība un stabilitāte, lai kopā mēs varētu risināt problēmas, attiecībā uz kurām ES iedzīvotāji gaida rezultātus, un viņi gaida tos no Eiropas.
<SPEAKER ID="160" NAME="José Manuel Barroso">
Komisijas priekšsēdētāja amata kandidāts. - Priekšsēdētāja kungs, vispirms atļaujiet mums uzdot dažus jautājumus par politikas būtību.
<P>
Komisija neatbalsta un nekad nav atbalstījusi sabiedrisko pakalpojumu privatizāciju. Mēs esam pārliecināti, ka sabiedriskie pakalpojumi ir svarīga mūsu sabiedrības eiropeiskā modeļa sastāvdaļa.
<P>
Mēs esam pārliecināti, ka ir svarīgi, lai šie sabiedriskie pakalpojumi darbotos spēcīga vienotā tirgus sistēmā attiecībā uz Kopienas noteikumiem. Tas ir ļoti svarīgi. Ja mēs vēlamies īstu Eiropas Savienību, mums ir jārespektē iekšējais tirgus.
<P>
Būsim atklāti šajā ziņā: dažreiz atsevišķi dalībvalstu politiķi problēmu gadījumā saka, ka tā ir Briseles vaina, bet panākumu gadījumā saka, ka tas ir viņu nopelns. Tāpēc, lūdzu, nesāksim vainot Briseli par to, ka ir sākts privatizācijas process. Tie ir dalībvalstu lēmumi. Starp dalībvalstīm ir dažas valstis, kuras ir nolēmušas atsevišķas sabiedrisko pakalpojumu nozares privatizēt, bet to nelika darīt Brisele.
<P>
Es uzskatu, ka šā ierastā Briseles kritizēšana dažreiz aiziet pārāk tālu. Ikvienam ir jāuzņemas sava atbildība.
<P>
Otrs punkts attiecas uz darba ņēmēju norīkošanu. Direktīvas principi tiešām atbilst tiem principiem, kurus pieminēja Sociālistu grupa, proti, darba ņēmēju pamattiesību ievērošana; es to esmu pieminējis ļoti bieži. Mums tās ir svētas tiesības: tiesības streikot; tiesības veidot apvienības.
<P>
Pamattiesības dažreiz ir ļoti svarīgas. Es nāku no valsts, kur savulaik nebija pilsoņu tiesību vai sociālo tiesību, tāpēc es zinu, ko nozīmē pieeja šīm sociālajām tiesībām.
<P>
Tajā pašā laikā mēs esam uzticīgi brīvas aprites principiem Eiropā. Bez aprites brīvības mums nebūs Eiropas. Tāpēc mēģināsim zināmā mērā samierināt abus principus. Neiedziļināsimies interpretācijās par Eiropas Tiesu. Tieši tāpēc es ierosināju šeit savu turpmākās darbības plānu, ko ir iedvesmojuši daudzi jūsu ieteikumi, un es esmu gatavs strādāt, uzticoties visiem šā Parlamenta deputātiem, lai to sasniegtu un mums būtu spēcīgāka Eiropa, saglabājot mūsu iekšējo tirgu, bet pilnībā ievērojot mūsu darba ņēmēju sociālās tiesības.
<P>
Runājot par regulēšanu un regulēšanas atcelšanu, ieviesīsim beidzot skaidrību šajā jautājumā, un es lūgšu jūs, Cohn-Bendit kungs, atrast pārskatu, kurā es atbalstīju regulēšanas atcelšanu. Es vienmēr esmu teicis "labāka regulēšana” vai "gudra regulēšana.” Tā nav mana vaina, ka franču valodā tā tiek tulkota kā "regulēšanas atcelšana.” Labāka likumdošana: mieux légiférer, nevis moins légiférer.
<P>
(FR) Un, Cohn-Bendit kungs, es vēlos jums ko pateikt. Jūs esat kā apsēsts attiecībā uz mani. Es neesmu apsēsts attiecībā uz jums. Gluži pretēji, es pret jums gandrīz jūtu simpātijas, jo jūs man atgādināt manu jaunību ...
<P>
(Aplausi)
<P>
Ir kāds ļoti svarīgs politisks jautājums. Mani var kritizēt par daudz ko, un es esmu pirmais, kas atzīst, ka ir jautājumi, par kuriem mani un Komisiju var kritizēt. Tomēr mums ir jāpilda mūsu saistības attiecībā uz klimata pārmaiņām: visi atzīst, ka mums šajā jautājumā ir vadošā loma pasaulē. Esmu saņēmis Komisijai veltītus komplimentus no prezidenta Obama, no ANO ģenerālsekretāra un no Nobela Prēmijas laureāta Pachauri kunga, kurš uzrakstīja man aizkustinošu vēstuli. Es būšu pirmais, kas dalās šajā Eiropas veiksmes stāstā ar jums, jo Zaļo un Eiropas Brīvās apvienības grupa ir devusi savu ieguldījumu "zaļās izaugsmes” darba kārtībā.
<P>
Saprotiet pareizi: es atbalstu "zaļo izaugsmi”; es neatbalstu Eiropas pagrimumu. Tas ir svarīgi. Es atbalstu "zaļo izaugsmi”, dzīvotspējīgu izaugsmi, bet es neatbalstu Eiropas deindustrializāciju. Es neatbalstu darbavietu skaita samazināšanu Eiropā. Ir nenoliedzams fakts, ka Komisija lielāko darbu ir ieguldījusi klimata pārmaiņu jautājumā, un tā ir tieši tā pati Komisija, ko Cohn-Bendit kungs no paša sākuma ir padarījis par grēkāzi. Jūs pateicāt "nē”, pat pirms es biju izklāstījis pamatnostādnes un pirms es biju jūsu grupu iepazīstinājis ar sevi. Jums ir pat īpaši teniskrekli. Pēc teniskrekliem ar uzrakstu "Stop Barroso” (Apturiet Barroso) nav pārāk liels pieprasījums.
<P>
Jūs runājāt par halucinācijām, Cohn-Bendit kungs. Klausieties! Pirms vēlēšanām partija izvirzīja kandidātu. Es pats esmu dzirdējis jūsu ierosinājumus. Jūs izvirzījāt Apvienotās Karalistes Konservatīvās partijas pārstāvi Patten kungu. Jūs pat, manuprāt, izvirzījāt par kandidātu Francijas premjerministru, kas apliecina ... nē, jūs to neizdarījāt, jo man likās, ka tas bija kārtējais pakalpojumus, līdzīgs tam, ko izdarījāt Sarkozy kungam, sašķeļot kreisos Francijā.
<P>
Cohn-Bendit kungs, patiesība ir šāda: ja mēs vēlamies tādu Eiropu, kas ir tuvāka iedzīvotājiem, mums ir jāizdara izvēle, pamatojoties uz politiskajiem lēmumiem. Man ļoti patīk proeiropeiski spēki, kas atbalsta proeiropeisku programmu. Es esmu izklāstījis jums ļoti proeiropeisku programmu. Jums pašiem ir jāizvēlas, vai balsot par mani. Es pats neizlemju, kuram būtu mani jāatbalsta. Jābalso ir jums. Man ir proeiropeiska programma, kas saistīta ar Lisabonas līgumu. Tas, iespējams, ne visiem patiks, bet es šai programmai ticu. Es tagad piedāvāju jums jaunu mērķi Eiropai. Patiesi, pēdējie pieci gadi ir bijuši paplašinātās Eiropas konsolidācijas gadi. Es neatvainojos par to, ka mani ir atbalstījuši 27 valstu un valdību vadītāji, kuri ir demokrātiski ievēlēti un kuri pārstāv visus politiskos spārnus, protams, jo es uzskatu, ka mans uzdevums īstenībā ir apvienot cilvēkus. Šī ir pirmā reize, kad mums ir šāda paplašināta Eiropa. Es neatvainojos par to, ka esmu uzticīgi strādājis cieši līdzās šiem valstu un valdību vadītājiem. Protams, atkārtoti ievēlētajam Komisijas priekšsēdētājam būs lielākas pilnvaras. Es aicinu jūs sniegt pārliecinošu atbalstu Komisijai, kas atbalsta vērienīgākus mērķus, noteiktāku progresu un Eiropas solidaritātes un brīvības projektu. Es piedāvāju jums lojālu sadarbību. Daži cilvēki no tās ir atteikušies. Žēl, ka tā! Es no savas puses palikšu uzticīgs savām vērtībām, un pat tām vērtībām, kuras jūs reizēm aizstāvat.
<P>
(Aplausi)
<P>
(Cohn-Bendit kungs pacēla zilo kartīti)
<SPEAKER ID="162" NAME="Priekšsēdētājs">
Man ir jāpaskaidro. Cohn-Bendit kungs tur paceltu zilo kartīti, bet mēs pirms pusstundas atklājām, ka noteikums par jautājumu uzdošanu attiecas tikai uz tiem runātājiem, kas ir Eiropas Parlamenta deputāti, bet neattiecas uz runātājiem, kas nav no Parlamenta, piemēram, uz runātājiem no Komisijas.
<P>
Varbūt mums šī kārtība nākotnē būs jāmaina, bet tagad mums ir jāievēro šie noteikumi.
<SPEAKER ID="163" NAME="Othmar Karas" AFFILIATION="PPE">
(DE) Priekšsēdētāja kungs, Barroso kungs, dāmas un kungi, es vēlētos mainīt šo debašu toni un ieteikt pašiem sev uzdot jautājumu: Kuram no mums nav nepieciešama izaugsme un attīstība? Kuram no mums nav iespējas pilnveidoties? Kuram no mums nekad negadās kļūdas? Jaunu virzienu ir jāuzņem daudzās jomās, un ne tikai Komisijas priekšsēdētājam, bet arī mums. Mums jāuzsāk daudz jauni ceļi.
<P>
Man ir sajūta, ka šeit ir daudz cilvēku, kas meklē vienu personu, kuru vainot problēmās, ar kurām mēs saskaramies, tā vietā, lai strādātu ar jaunu sparu, jaunām idejām, entuziasmu un redzējumu, lai atrisinātu mūsu kopīgās problēmas. Daudzi cilvēki met akmeņus svešos dārziņos un veicina neuzticību, lai novērstu uzmanību no sava vājuma. Daudzi cilvēki arī ignorē 2009. gada 7. jūnija vēlēšanu iznākumu, kas veido demokrātisko pamatu šodienas debatēm.
<P>
Mēs apsūdzam Komisijas priekšsēdētāju par to, ka viņš rīkojas tā, kā viņam ir pienākums rīkoties, citiem vārdiem sakot, stingri ievēro līgumus un īsteno lēmumus. Šodien es dzirdēju lielisku izteikumu: "Bez brīvības nav solidaritātes, un bez solidaritātes nav spēcīgas, efektīvas Eiropas Savienības.” Es vēlētos piebilst: nav arī spēcīgas Eiropas Komisijas. Mēs visi atrodamies vienā laivā. Mēs visi kopīgi esam atbildīgi. Katram no mums ir pašam sava atbildības daļa. Komisijas priekšsēdētājam ir jāuzņemas liela daļa no galvenās atbildības. Tomēr, kā teica Martin Schulz, tas gandrīz neattiecas uz viņu. Viņa spēks ir atkarīgs no mums, no dalībvalstīm, no komisāru kompetences un darba kvalitātes.
<P>
Tā ir nākamā lappuse mūsu grāmatā. Kā mēs īstenosim sociāli ekonomisko tirgus ekonomiku? Kā mēs pārstrukturēsim Komisiju? Kā mēs izveidosim finanšu tirgu komisāra amatu? Kā būs ar diplomātisko dienestu? Kā būs ar klimata aizsardzību? Savas uzrunas noslēgumā mūsu priekšsēdētājs pārfrāzēja Bronisław Geremek citātu: "Smagi strādāsim paši savā virzienā un izmantosim iespējas, lai veiktu izmaiņas, nevis nomocīsim cits citu!”
<SPEAKER ID="164" NAME="Stephen Hughes" AFFILIATION="S&amp;D">
Priekšsēdētāja kungs, Barroso kungs varētu atcerēties manu iejaukšanos, kad viņš pagājušajā nedēļā tikās ar mūsu grupu. Kā es teicu toreiz, Barroso kungs, es ar lielu interesi esmu izlasījis jūsu politiskās pamatnostādnes jaunajai Komisijai un faktiski esmu konstatējis, ka pamatnostādnēs iekļautā retorika lielā mērā atbilst maniem uzskatiem un politiskajām prioritātēm. Es esmu pārliecināts, ka tie atbilst arī daudzu citu kreisā spārna politiķu uzskatiem un prioritātēm.
<P>
Tomēr problēma ir tajā apstāklī, ka jūs izmantojāt diezgan daudz no tās pašas retorikas, ar kuru jūs nācāt klajā pirms pieciem gadiem, kad toreiz kandidējāt uz Komisijas priekšsēdētāja amatu. Tolaik jūs devāt daudz solījumu saistībā ar sociālu Eiropu par sociālās darbakārtības atjaunošanu nākamajiem pieciem gadiem, kas nav izpildīti. Jūs varētu atcerēties, piemēram, ko jūs teicāt pirms pieciem gadiem par vispārējas nozīmes pakalpojumiem: "Es neizslēdzu pamatdirektīvas iespējamību.”
<P>
Tagad, pēc pieciem gadiem, kā jūs šodien atkārtojāt, Eiropas Savienība varētu izveidot "kvalitātes sistēmu sabiedriskajiem un sociālajiem pakalpojumiem.” Mēs neesam gluži pārliecināti, ko tas nozīmē. Mēs zinām, ko kvalitātes sistēma nozīmē mums, un ka tās ir ļoti svarīgas saistības, kuras mēs vēlētos, lai uzņemtos arī jūs. Ar paziņojumu, ka jūs neizslēdzat kādu iespēju, šoreiz vienkārši nepietiek.
<P>
Kad mēs skatījāmies jūsu dokumentu pagājušajā nedēļā, mēs tajā meklējām īpašas konkrētas saistības, bet neatradām faktiski nevienu. Izmantojot meklētājprogrammu Google, mēs atradām vienīgi to, ka pamatnostādnes pašas par sevi, kas tiek pasniegtas kā transformējoša darbakārtība, vispār nav nekas vairāk par jau esošo Komisijas tekstu un esošās politiskās darbakārtības pārstrādātu variantu.
<P>
Jūsu pamatnostādnēs ir trīs vispārēji punkti:
<P>
Pirmkārt, tajos vienkārši nav pievērsta uzmanība smagās bezdarba situācijas un sociālās krīzes nopietnībai, ar ko mēs pašlaik saskaramies un kas padziļināsies nākamajos mēnešos, ja ne pat gados.
<P>
Otrkārt, mēs domājam, ka jūsu vārdi par iziešanas no krīzes stratēģiju ir priekšlaicīgi. Jūs to pārveidojāt šodien sacītajā. Bet jārunā mums būtu par ienākšanas stratēģiju, par stratēģiju attiecībā uz pozitīvu intervenci darba tirgū - ne tikai dalībvalstu līmenī, bet arī Eiropas līmenī.
<P>
Treškārt, jūsu transformējošā darbakārtība ir novecojusi darbakārtība. Krīzes stāvoklis nosaka drošākas un tālredzīgākas politikas nepieciešamību, nekā jūs esat iedomājies. Patiesi, jaunās Komisijas galvenajai prioritātei ir jābūt uzlabotas un vērienīgas jaunas Eiropas sociālās darbakārtības uzsākšanai.
<P>
Es šodien ļoti uzmanīgi klausījos, ko jūs teicāt, atbildot uz spriedumu Laval lietā saistībā ar Darbā norīkošanas direktīvu. Jūs šodien atkal teicāt, ka regulas īstenošana, nemainot direktīvu, ir pareizais ceļš. Tas vienkārši nedarbosies. Problēma ir pašā direktīvā, kurā atkal un atkal ir atkārtots, ka "Dalībvalstis "var”...”. Ja vien īstenošanas regula neaizstās šo direktīvu vai nepārsniegs to, Laval problēma paliks aktuāla.
<P>
Piedodiet arī, ja mēs spriežam par jums pēc jūsu iepriekšējās darbības rezultātiem. Situācija ar Laval nenotika vakar. Ko jūs esat darījis gandrīz divu gadu laikā, kopš spriedums Laval lietā šokēja visu arodbiedrību kustību?
<P>
Pēdējais jautājums: vai jūs šodien apņematies darīt visu iespējamo, lai nākamajā Komisijas kolēģijā nodrošinātu pienācīgu dzimumu līdzsvaru?
<SPEAKER ID="165" NAME="Alexander Graf Lambsdorff" AFFILIATION="ALDE">
(DE) Priekšsēdētāja kungs, dāmas un kungi, kāpēc tagad? Kāpēc Barroso kungs? Šie ir divi jautājumi, uz kuriem mums nepieciešama atbilde.
<P>
Jautājums "Kāpēc tagad?” šeit jau tika aplūkots. Mēs atrodamies finanšu un ekonomiskās krīzes vidusdaļā, un spēcīgas ekonomiskās izaugsmes un papildu darbavietu radīšanas priekšnosacījumi netiks radīti vienas dienas laikā. Mums ir nepieciešama efektīva Komisija, un mums ir nepieciešama kopīga, ilgtermiņa Eiropas stratēģija. Mēs nevaram sākt strādāt nākamajā gadā; mums ir jāsāk nekavējoties. Tas ir iemesls, kāpēc mums arī ir jābalso tagad.
<P>
Kāpēc Barroso kungs? Esmu gandarīts par skaidro Komisijas priekšsēdētāja kandidāta paziņojumu par sociālo tirgus ekonomiku, konkurenci un iekšējo tirgu. Mums kā liberāļiem ir arī paaugstinātas gaidas un prasības. Mēs ceram, ka kopīgā stratēģija tiks izstrādāta kopā ar dalībvalstīm.
<P>
Vidējā termiņā nepietiks ar to, ka mums ir regulatoru tīkls, kas uzrauga finanšu tirgus. Mums ir nepieciešama viena Eiropas finanšu uzraudzības iestāde. Kā nupat sacīja Guy Verhofstadt, pārskatīšana vidējā termiņā mums būs izšķiroša.
<P>
Mēs kā liberāļi ticam, ka pamattiesību komisāra amata izveidošana ir solis pareizajā virzienā. Mēs vēlamies, lai viņš būtu īsta autoritāte. Paskaidrošu tiem, kuri nezina, kas ar to ir domāts: datu aizsardzība un attieksme pret patvēruma meklētājiem uz Eiropas ārējām robežām ir temati, kuriem jāpievērš lielāka uzmanība.
<P>
Es vēlētos sacīt dažus vārdus par komentāriem, kas šeit tika izteikti par politisko situāciju. Es ļoti nožēloju, ka sociāldemokrātu vairākums rīt nebalsos par jums. Sociāldemokrāti tādā veidā attālinās no proeiropeiskās apvienības, ko mēs vēlējāmies izveidot, īpaši Eiropas politisko problēmu gadījumā. Schulz kungs, Bisky kungs un Cohn-Bendit kungs organizē sarkano, sarkano un zaļo Eiropas blokādi, vai vismaz mēģina to darīt. Izšķirošais faktors ir šis: mēs nevaram sevi pasargāt no vienošanās starp Eiropas konservatīvajiem, bet ir ļoti svarīgi, ka liberāļi un kristīgie demokrāti saglabā Eiropas rīcībspēju.
<SPEAKER ID="166" NAME="Jill Evans" AFFILIATION="Verts/ALE">
Priekšsēdētāja kungs, es runāju Eiropas Brīvās apvienības deputātu no Zaļo un Eiropas Brīvās apvienības grupas vārdā. Mēs ticam visu cilvēku vienlīdzībai Eiropā. Mēs atbalstām to Eiropas valstu un reģionu neatkarību un pašnoteikšanās tiesības, kas pašlaik nav dalībvalstis, bet cenšas par tādām kļūt, un mēs cīnāmies, lai būtu vienlīdzīgas tiesības runāt visās valodās neatkarīgi no tā, vai tās ir oficiālās ES valodas, vai arī tām ir otrās valodas statuss, un neatkarīgi no tā, vai tajās runā dalībvalsts iedzīvotāju vairākums vai mazākums.
<P>
Barroso kungs, jūs minējāt savās pamatnostādnēs un šodien atkal atkārtoti uzsvērāt nepieciešamību izveidot saiknes izjūtu starp ES un tās iedzīvotājiem, bet to nekad nebūs iespējams sasniegt, kamēr ES neatzīs reālas valstis un tautas un to, ka subsidiaritāte darbojas visos līmeņos, ne tikai starp ES un dalībvalsts valdību.
<P>
Lai Eiropas Savienība mūs efektīvi atbalstītu ekonomiskās krīzes laikā, vadītu pa pareizo ceļu cīņā pret klimata pārmaiņām, nosargātu sabiedriskos pakalpojumus, aizstāvētu cilvēktiesības un sniegtu ieguldījumu starptautiskā miera un atbruņošanās veicināšanā, ir nepieciešams visu mūsu ieguldījums, tostarp no Velsas, Skotijas, Katalonijas, Korsikas, Flandrijas un daudziem citiem reģioniem.
<P>
Visā Eiropā pašlaik notiek diskusijas, apspriedes un referendumi, un es nerunāju par Lisabonas līgumu, bet par priekšlikumiem konstitucionālām izmaiņām un lielāku autonomiju šajās valstīs. Es paužu nožēlu, ka jūs savās pamatnostādnēs neesat apliecinājis, atzinis vai pievērsis uzmanību šai pašreizējajai attīstībai, un jūs neesat izvirzījis priekšlikumus attiecībā uz to valstu un reģionu lielāku iesaistīšanos, kuriem ir likumdošanas pilnvaras ES lēmumu pieņemšanas procesā. Mēs Eiropas Brīvās apvienības grupā šo faktoru uzskatām par ļoti svarīgu. Es vēlētos jums vēlreiz lūgt piekrist to izdarīt.
<SPEAKER ID="167" NAME="Timothy Kirkhope" AFFILIATION="ECR">
Priekšsēdētāja kungs, viena no asākajām kritikām, kas tika veltīta Eiropas Savienībai, ir par to, ka tā vairāk ir aizņemta ar savām iekšējām sistēmām, nevis uzņemas vadību globālos jautājumos vai rīkojas tā, lai iedzīvotāju dzīvei pievienotu vērtību. Nekur šī tendence nav bijusi acīmredzamāka kā nejēdzīgajās diskusijās, kuras mēs bijām spiesti paciest par tematu, vai un kad iecelt Komisijas priekšsēdētāju.
<P>
Šodien ir "Lehman Brothers” sabrukuma gadadiena, un šis notikums ir laicīgs atgādinājums par Eiropas ekonomikas bīstamo stāvokli, un īpaši attiecībā uz Apvienotās Karalistes ekonomiku. Bezdarbs pieaug visapkārt, un tikai pēc dažām nedēļām sāksies izšķirošā globālā augstākā līmeņa sanāksme par klimata pārmaiņām. Šādos apstākļos būtu absurdi meklēt iemeslus, lai atliktu Komisijas priekšsēdētāja iecelšanu amatā pēc septembra.
<P>
Es ar lielu interesi izlasīju priekšsēdētāja Barroso politiskās pamatnostādnes. Es ļoti atzinīgi vērtēju, ka ECR grupai bija iespēja iesaistīties šādā spraigā diskusijā ar viņu par šo jautājumu. Pirmkārt, mūsu galvenajai prioritātei ir jābūt ekonomiskās izaugsmes atsākšanai un ilgtermiņa konkurētspējas veidošanai. Īstermiņā tas nozīmē mazāku iejaukšanos ekonomikā un pretošanos protekcionismam. Pēc tam ir jānodrošina atgriešanās pie saprātīgām publiskajām finansēm un jāstrādā, lai nodrošinātu turpmāku tirgus liberalizāciju, lai atjaunotu uzticību tirdzniecībai un uzņēmējdarbībai un nodrošinātu atbilstošus ieguldījumus zināšanās un cilvēkresursos, kā arī inovācijās un pētījumos.
<P>
Komisijai ir jāspēlē nozīmīga loma, lai pārliecinātu ES iestādes neapdraudēt ekonomisko atveseļošanos, uzliekot uzņēmējdarbībai nevajadzīgus un pārmērīgus slogus. Priekšsēdētāja Barroso un komisāra Verheugen paveiktais darbs šajā jomā ir bijis nozīmīgs. Pārmērīgas regulēšanas atcelšana un "labākas regulēšanas” darbakārtības veicināšana, lai gan, Barroso kungs, es to drīzāk sauktu par "regulēšanas atcelšanu” - bija jomas, kurās iepriekšējā Komisija guva panākumus. Tomēr ir nožēlojami, ka šie panākumi nav izteiktāki, un noteikti ir jāiegulda lielāks darbs. Mums ir nepieciešams vecākais Komisijas priekšsēdētāja vietnieks, kurš būtu atbildīgs par šo darbības jomu. Es aicinu jūs, priekšsēdētāj Barroso kungs, iecelt šādu amatpersonu gadījumā, ja jūs rīt tiksit ievēlēts.
<P>
ES ir uzņēmusies vadību starptautiskajās sarunās par klimata pārmaiņām, un tai ir jāturpina šādi rīkoties. Es piekrītu uzsvaram, ko priekšsēdētājs Barroso lika uz nepieciešamību parādīt, kā cīņa pret klimata pārmaiņām var palīdzēt modernizēt mūsu ekonomikas.
<P>
Cita joma, ko es vēlētos pieminēt, ir apņemšanās pārveidot ES budžetu radikālas reformas ceļā. Šāda reforma jau sen bija jāveic, un šīm saistībām ir jābūt obligātām.
<P>
Lai gan es personiski un mana grupa pārliecinoši atbalstām priekšsēdētāja atkārtotu iecelšanu un pieņemam dažus nozīmīgākos elementus, mēs visu nesaredzam tik viennozīmīgi, kā ir sacījis mans draugs Michał Kamiński. Man ir nopietnas bažas saistībā ar Komisijas paziņotajiem plāniem imigrācijas un patvēruma jomā; ciktāl tas attiecas uz Apvienoto Karalisti, valstu kontroles saglabāšana pār mūsu robežām joprojām ir svarīga.
<P>
Kā priekšsēdētājam Barroso ir zināms no mūsu diskusijām, ir problēmas saistībā ar Komisijas priekšlikumiem finanšu uzraudzības jomā. Pastāv reāls risks, ka galvenie finanšu uzņēmumi tiks pārvietoti ārpus ES, no kā ieguvēji būs neviens cits kā mūsu konkurenti.
<P>
Visbeidzot, visu debašu laikā tika pieminēts Lisabonas līgums. Es neslēpju faktu un vēlreiz norādīšu, ka pēdējos trijos vai četros gados ES ir turpinājusi ideāli darboties arī bez Lisabonas līguma. Nav iemesla apšaubīt, ka tā tas nevarētu būt arī turpmāk.
<P>
Visbeidzot, es citēšu punktu no priekšsēdētāja Barroso manifesta beigām. Viņš teica: "ES darbojas vislabāk, kad tā koncentrējas uz savu galveno darbības jomu. Es vēlos koncentrēt mūsu ierobežotos līdzekļus uz tām jomām, kurās mēs varam sasniegt labākos rezultātus un kurās varam iegūt vislielāko pievienoto vērtību.” Citiem vārdiem sakot, manuprāt, tas nozīmē, ka ES varētu darīt mazāk, bet tai tas ir jādara labāk.
<P>
Priekšsēdētāj Barroso kungs, ja tas būtu jūsu lozungs nākamajos piecos gados, tad tas būtu lielisks pamats progresam, bet jebkurā gadījumā jūs esat pelnījis milzīgu atbalstu no mums rītdienas balsojumā.
<SPEAKER ID="168" NAME="Jean-Luc Mélenchon" AFFILIATION="GUE/NGL">
(FR) Priekšsēdētāja kungs, Barroso kungs, iestādes neļauj kreisajiem izvirzīt savu kandidātu.
<P>
Mēs paužam nožēlu par šo nosacījumu izvirzīt vienu kandidātu un politiskajiem nolīgumiem starp labējā spārna un sociāldemokrātu valdībām, kas to padara iespējamu.
<P>
Patiešām, šī situācija noliedz plaši pārstāvēta viedokļa pastāvēšanu Eiropā, kas ir pilnīgi pretēji Eiropas integrācijas liberālajam modelim, kuru jūs īstenojat. Tas ir modelis, kas, nesakot par to nevienu vārdu, iegrūž Eiropas ideālu naidīgas atturēšanās no Eiropas vēlēšanām dziļumos, īpaši, un tas ir ievērojams, jaunajās dalībvalstīs.
<P>
Šis modelis ir pārvērtis sapni par aizsargājošu Eiropu mehānismā, kas sagrauj mūsu sociālās tiesības un mūsu valstu ražošanas nozares, un kas liek cilvēkiem cīnīties citam pret citu, lai nopelnītu iztikas līdzekļus. Arvien vairāk cilvēku saka: "No Eiropas nav nekāda labuma.”
<P>
Jūs neredzējāt, ka tuvojas finanšu katastrofa un vides katastrofa, neskatoties uz visiem brīdinājumiem, jo brīdinājumi tika izteikti. Jūs palīdzējāt tām notikt - jūs un visi citi - ar šo brīvās un godīgās konkurences diktatūru, kas kropļo mūsu sabiedrības un sagrauj to sabiedrisko domu un mūsu sabiedriskos pakalpojumus.
<P>
Tagad jūs maināt vārdus, bet ne darbus. Tomēr jūsu programmu var apkopot vienā teikumā - es nezinu, vai šo franču valodas kalambūru var pārtulkot, proti, -turpmāk viss būs tāpat kā agrāk. Tomēr Eiropai ir vajadzīgas lielas izmaiņas, lai aizvērtu arhaiska un pārdzīvojuša laikmeta, proti, finanšu kapitālisma un maksimālas produktivitātes lappusi.
<P>
Tāpēc izmaiņas varētu sākties ar jūsu neievēlēšanu priekšsēdētāja amatā. Tas ir iemesls, kāpēc mūsu delegācija par jums nebalsos.
<SPEAKER ID="169" NAME="Timo Soini" AFFILIATION="EFD">
(FI) Priekšsēdētāja kungs, Barroso kungs, jūs apmeklējāt mūsu eiroskeptiķu grupu, un mēs to augsti novērtējam. Tas bija laiks, lai apspriestu problēmas, un jums uzdeva dažus grūtus jautājumus, tostarp arī es. Man tomēr nepatīk tas, ka ir tikai viens kandidāts. Turklāt, ja mēs par jums tagad nenobalsosim, vai ar Barroso kungu būs tāpat kā Īrijas gadījumā - viņš pāris mēnešus pastaigās citā kaklasaitē un pēc tam visi atkal ies balsot par viņu? Jums patīk Komisija. Es izlasīju šo dokumentu ļoti uzmanīgi. Jūs tajā minējāt, ka Komisija ir neaizstājama, un ka tikai Komisija ir pilnvarota izvirzīt priekšlikumus, kuros būtu ņemtas vērā visu mūsu iedzīvotāju intereses, un ka tikai Komisijai ir kompetence un neatkarība.
<P>
Dāmas un kungi, kur ir Eiropas valstis? Kur ir Eiropas valstu parlamenti un kur ir Eiropas vēlētāji? Vai viņi nesaka, ka viņu interesēs esot tas, lai Savienība tiktu saglabāta iepriekšējā stāvoklī? Es tam patiesībā īpaši neticu. Barroso kungs, iestājieties par darba cilvēku, iestājieties par darba ņēmējiem, jo pagurušie kreisie to vairs nespēj darīt. Iestājieties par mazajiem uzņēmējiem: mums netrūkst darbaspēka, mums trūkst uzņēmēju. Paveiciet labu darbu, sākot no zemākā punkta, lai cilvēki varētu nodarbināt citus, un šādi Eiropa var virzīties uz priekšu. Visbeidzot, priekšsēdētāj Barroso kungs, lūdzu, neieviesiet nekādus ES nodokļus; mums jau ir pietiekami daudz nodokļu.
<P>
(Aplausi)
<SPEAKER ID="170" NAME="Francisco Sosa Wagner" AFFILIATION="NI">
(ES) Priekšsēdētāja kungs, es vēlos Barroso kungam izteikt savus komentārus.
<P>
Barroso kungs, es ļoti ilgu laiku klausījos jūs ar lielu interesi un arī lielu cieņu, būtībā, kopš jūs sākāt darboties politikā valstī, kas atrodas ļoti tuvu mums un mūsu sirdīm, proti, Portugālē.
<P>
Tomēr nupat jūs mani ļoti pārsteidzāt. Tam ir divi iemesli: pirmkārt, jūs izrādījāt necienīgu attieksmi pret grupu, kuru es pārstāvu - pie politiskajām grupām nepiederoša deputātu grupu - nedodot mums pat minūti laika, lai mēs varētu izklāstīt savus politiskos priekšlikumus. Mēs pārstāvam daudzus Eiropas pilsoņus, un jūs izrādījāt nicinājumu pret visiem mūsu vēlētājiem.
<P>
Otrkārt, jūsu politiskais plāns ir vājš, un jūsu politiskie priekšlikumi dokumentā "Politikas pamatnostādnes nākamajai Komisijai” arī ir vāji. Šajos priekšlikumos nav pat iekļauti tie punkti, kurus jūs esat atbalstījis savu Komisijas priekšsēdētāja pilnvaru termiņa laikā. Esmu izbrīnīts, ka tādi jautājumi kā enerģētika, kas jūsu pilnvaru termiņa laikā tika veiksmīgi risināti, tagad, kad jūs piedāvājat priekšlikumus nākamajiem ...
<P>
(Priekšsēdētājs pārtrauca runātāju)
<SPEAKER ID="171" NAME="Carlos Coelho" AFFILIATION="PPE">
(PT) Priekšsēdētāja kungs, Malmström kundze, priekšsēdētāj Barroso, es sākšu ar apsveikumu. Vispirms es jūs apsveicu ar pieciem nostrādātajiem gadiem Komisijas priekšsēdētāja amatā, kuru laikā jūs esat izrādījis stingrību darījumos ar dalībvalstīm, piemēram, attiecībā uz klimata un enerģijas jautājumu un spēju panākt kompromisu un vienprātību, attiecībā uz finanšu perspektīvu, neskatoties uz papildu grūtībām, kas saistītas ar ES paplašināšanos, institucionālo krīzi un starptautisko finanšu krīzi.
<P>
Otrkārt, es apsveicu jūs ar politikas pamatnostādnēm nākamajai Komisijai, kuras jūs izklāstījāt Parlamentam. Diemžēl, priekšsēdētāj Barroso, demokrātijā jūs nevarat izpatikt visiem. Dažiem cilvēkiem jūs nepatīkat, jo jūs esat pārāk eiropeisks, savukārt citiem - ideoloģisku aizspriedumu dēļ. Citi cilvēki salīdzina jūs ar pagātni, aizmirstot, ka šodien Eiropas Savienībā ir 27 dalībvalstis, kuru intereses ir jāsaskaņo, nevis vairs tikai 12 dalībvalstis, un šim Parlamentam par laimi ir lielākas pilnvaras un pret starpinstitucionālo sadarbību ir augstākas prasības.
<P>
Citi savukārt vēlas atlikt lēmuma pieņemšanu. Atlikšana radītu vakuumu un vājinātu gan Komisiju, gan arī Eiropu. Pasaule uz mums negaida. Vēl vakar Brazīlijas prezidents sniedza paziņojumu, kurā G8 tiek izmesta vēstures papīrgrozā un atbalstīta G20. Pasaule nepaliek uz vietas, kamēr Eiropa kārto savas mājas un ievēl savus līderus. Lēmuma atlikšana nozīmētu, ka Eiropa nepieder globālākai pasaulei.
<P>
Es, protams, esmu lepns, ka Eiropas Komisiju vada portugālis, tomēr mans atbalsts nenozīmē tikai nacionālās solidaritātes izrādīšanu. Ar to es izsaku atzinību par jūsu paveikto darbu un savu piekrišanu jūsu prioritātēm, kuras es esmu pieņēmis kā savējās: ekonomiskā izaugsme; investīcijas inovācijās, apmācība un cīņa pret bezdarbu; uzsvars uz ekonomisko un sociālo kohēziju; investīcijas vides projektos un cīņa pret klimata pārmaiņām; lielāka drošība, neierobežojot brīvību, un sociālās atbildības un pilsoniskās līdzdalības stiprināšana.
<P>
Es apsveicu jūsu ierosinājumu mums attiecībā uz strādāšanu kopā un Parlamenta un Komisijas ciešāku tuvināšanos mūsu kopīgās Eiropas interesēs. Parlamentam ir laiks sniegt valstu vadītājiem, kuri pieder pie dažādām politiskajām partijām, iemeslu vienprātīgi atkal iecelt jūs Komisijas vadītāja amatā. Vēlu veiksmi jums, priekšsēdētāj Barroso kungs, un sekmes jūsu darbā.
<SPEAKER ID="172" NAME="Hannes Swoboda" AFFILIATION="S&amp;D">
(DE) Priekšsēdētāja kungs, Barroso kungs, es aizstāvēju savu vēlēšanu kampaņu kā vadošais Austrijas sociāldemokrātu kandidāts, pamatojoties uz finanšu tirgu spēcīgu regulēšanu Eiropā, izmaiņām Darbā norīkošanas direktīvā, sabiedrisko pakalpojumu aizsardzību un tiesību aktu sociālās ietekmes izvērtējumu. Tā kā iepriekšējās Komisijas pilnvaru termiņa laikā, kuras vadītājs jūs bijāt, neviens no šiem mērķiem netika sasniegts, man ir izveidojies viedoklis, ka mums ir nepieciešama jauna Komisija un jauns Komisijas priekšsēdētājs. Tagad jūs sakāt, ka izpildīsit visu, ko esmu jums lūdzis. Kā lai mēs pēkšņi sākam ticēt tam, ko jūs sakāt?
<P>
Mans kolēģis Stephen Hughes jau norādīja uz faktu, ka pirmā Barroso Komisija daudzus solījumus neizpildīja. Dažās nākamajās nedēļās jums būs laiks, lai pierādītu, ka jūs to tiešām uztverat nopietni. Šajā gadījumā uztvert nopietni nozīmē, ka jums ir to cilvēku atbalsts, kuri vēlas īstenot šos pasākumus.
<P>
Ir jau kļuvis skaidrs, ka rīt jūs saņemsit daudzu cilvēku atbalstu, kuri ne vārda nav teikuši par šiem pastāvīgajiem mērķiem. Jūs saņemsit lielu atbalstu no tiem Parlamenta deputātiem, kuri ir traucējuši sasniegt šos mērķus vai ir tos noraidījuši, piemēram, kā tas bija gadījumā ar Darbā norīkošanas direktīvu un sabiedrisko pakalpojumu pasākumiem, un kuri ir bijuši nelokāmi privatizācijas atbalstītāji. Šie deputāti jūs rīt atbalstīs. Jums ir jāpierāda, ka jūs Komisijā varat izveidot jaunu vairākumu, kas tiešām vēlas sasniegt šos mērķus.
<P>
Atbildot Lambsdorff kungam, kurš sacīja, ka tā var būt tikai Vācijas vēlēšanu kampaņa un ka sociāldemokrāti noiet no Eiropas ceļa, es vēlētos sacīt, ka tie nav sociāldemokrāti, bet jūs, kas veidojat apvienības ar īstiem Eiropas pretiniekiem, un tā ir visa problēma. Daudzi no mums ir gatavi atbalstīt jūs, ja Komisijai būtu skaidra nostāja attiecībā uz sociālo dimensiju. Mēs atzīmējam jūsu šodien izteiktos solījumus, bet mēs arī gaidām lēmumu, kas liecinātu, ka jautājumi, kurus es šodien pieminēju, nākamās Komisijas politikā tiks nopietni ņemti vērā.
<SPEAKER ID="174" NAME="Marielle De Sarnez" AFFILIATION="ALDE">
(FR) Priekšsēdētāja kungs, Barroso kungs, šajā Parlamentā ir deputāti, tostarp es, kuri rītdienas balsojumā jums neizteiks uzticību. Es vēlos paskaidrot šāda lēmuma iemeslus un arī izteikt jums mūsu bažas, jo es ticu, ka tās ir pietiekami pamatotas, lai jums tajās būtu vērts ieklausīties.
<P>
Mēs uzskatām, ka Komisija šodien ir jūtami mazāk spēcīga, nekā tā bija pirms pieciem gadiem. Mēs uzskatām, ka pārāk bieži tā speciāli izvēlējās piekāpties Padomei, lai nevienu nesarūgtinātu. Mēs arī uzskatām, ka tā nav varējusi izmantot pilnvaras, ko tai piešķir līgumi, šīs iniciatīvas tiesības, kurām krīzes laikā būtu jāizpaužas kā reālam pienākumam ierosināt iniciatīvas. Visbeidzot, mēs uzskatām, ka Komisija vairs nav tā vieta, kur tiek veidotas Eiropas kopīgās intereses, lai visiem bez izņēmuma liktu sevi sadzirdēt, un ka Eiropai nekas no tā vairs nav noderīgs.
<P>
Šai Eiropai ir nepieciešams redzējums, tai ir nepieciešamas pilnvaras domāt un izstrādāt jaunu attīstības modeli, un tai ir nepieciešami jauni risinājumi ekonomiskām problēmām: kā mēs varam sasniegt vairāk uz rūpniecību un budžetu orientētu integrāciju; kā mēs varam ilgtermiņa plāniem noteikt prioritāti pār īstermiņa plāniem; kā mēs varam nodrošināt, piemēram, ka regulēšanas jomā bankas, pirmkārt, atbalsta uzņēmumus, mājsaimniecības un Eiropas investorus; kā mēs varam izveidot tādu Eiropas regulatoru, kurš varētu apspriest sociālos jautājumus ar saviem ASV kolēģiem, pamatojoties uz vienlīdzības principiem; kā mēs varam ieviest nodarbinātības paktu; kā mēs varam sasniegt lielāku harmonizāciju monetārajā jomā; kā mēs varam izmantot un izrādīt solidaritāti; kā mēs, varbūt nākotnē, varam panākt turpmāku eirozonas paplašināšanos, tostarp ilgtspējīgas attīstības jomā; un kā mēs varam veikt šo pārejas perioda darbu, ne tikai Eiropā, bet arī jaunattīstības valstīs?
<P>
Šie, Barroso kungs, ir daži no jautājumiem, kuriem jums jāpievērš uzmanība. Tāpēc arī es uzskatu, ka mums ir nepieciešama tāda Komisija, kas var atdzīvināt Eiropas kopīgās intereses un tās redzējumu, pavisam vienkārši, lai atjaunotu Eiropas idejas nozīmi. Pēc šiem kritērijiem mums arī ir jāvērtē jūsu turpmākās darbības. Pateicos par uzmanību!
<SPEAKER ID="175" NAME="Sven Giegold" AFFILIATION="Verts/ALE">
(DE) Priekšsēdētāja kungs, dziļo krīzi Eiropā neizraisīja vienkārši neētiskā uzvedība finanšu tirgos, Barroso kungs. Citi cēloņi ir pieaugošā sociālā nevienlīdzība, bīstamā makroekonomiskā nelīdzsvarotība starp dalībvalstīm, kas noveda pie solidaritātes trūkuma un Eiropas atkarības no augošajām resursu cenām.
<P>
Eiropas iedzīvotāji ir pelnījuši tādu Komisiju, kas šos dziļākos cēloņus atkārtoti iekļauj atpakaļ darba kārtībā, nevis pārvērš tos par tabu, nevis dara pretējo un nevis uzliek atbildību dalībvalstīm. Mums Eiropā ir nepieciešama atbilstoši koordinēta ekonomiskā un fiskālā politika. Mums Eiropā ir jāsadarbojas nodokļu jomā, kas ļautu izbeigt nodokļu dempingu. Tikai tā mēs varēsim apturēt sabiedrības šķelšanās izplatību un finansēt videi labvēlīgus ieguldījumus, kas mums ir nepieciešami. Mums ir nepieciešama politika, kas konsekventi veicinātu zaļo tehnoloģiju izmantošanu un dzīvesveidu, lai ātri samazinātu ES atkarību no noteiktiem resursiem. Tā būs zaļā vides revolūcija.
<P>
Nevienu no šiem punktiem es neatrodu jūsu programmā, Barroso kungs, un tāpēc es nevaru balsot par jums.
<SPEAKER ID="176" NAME="Roberts Zīle" AFFILIATION="ECR">
(LV) Paldies, priekšsēdētāja kungs, godātais Komisijas prezident! Ir dažas nelielas jaunās dalībvalstis, kuras jau pirms iestāšanās Eiropas Savienībā gadiem ilgi uzturēja fiksētu nacionālo valūtu kursu pret eiro. Tas ļāva Eiropas Savienības finanšu sektoram investēt un labi pelnīt šajās valstīs, taču krīzes laikā, saglabājot šo stingro valūtas kursu, šajās valstīs tiek sociāli dramatiski devalvēti iedzīvotāju ienākumi un notiek spekulatīvi uzbrukumi centrālo banku valūtas rezervēm, un tas izmaksā dārgi gan pilsoņiem, gan Eiropas Komisijai kā šīs naudas aizdevējam. Ātrāka eiro ieviešana šajās valstīs mazinātu šīs izmaksas un radītu stabilitāti, tāpēc es vēlētos, Komisijas prezidenta kungs, lai Jūs ar tikpat lielu politisku degsmi, kā Jūs aizstāvat Lisabonas līgumu, iedegtos arī par krīzei atbilstošu Māstrihtas kritēriju lietošanu. Paldies!
<SPEAKER ID="177" NAME="Joe Higgins" AFFILIATION="GUE/NGL">
Priekšsēdētāja kungs, es neatbalstīju Barroso kunga iecelšanu Komisijas priekšsēdētāja amatā. Barroso kungs izmanto ES Komisiju, lai iejauktos Īrijas tautas demokrātiskajās tiesībās brīvi izlemt to, vai 2. oktobra referendumā pieņemt vai noraidīt Lisabonas līgumu.
<P>
Pēdējās dienās viņa vadītā Komisija izrādīja lielu cinismu, sūtot Komisijas darbiniekus uz Īrijas skolām, lai runātu, domājams, par to, cik laba Eiropas Savienībai ir Komisija, kas patiesībā bija signāls viņu vecākiem, ka referendumā ir jāatbalsta Lisabonas līgums. Turklāt augstākais Komisijas civildienesta ierēdnis ir atklāti piedalījies to organizāciju publiskajās kampaņās, kas aģitē par Lisabonas līgumu.
<P>
Līdzīgi Cēzaram Augustam Barroso kungs sūta savus aģentus, lai norādītu Īrijas tautai, kas tai būtu jādara. Mēs uzsāksim demokrātiskas debates ar visiem, bet tas, ka civildienesta ierēdņi iejaucas šajās debatēs, pārstāvot vienu viedokli, ir uzkrītoša nodokļu maksātāju līdzekļu izlietošana nepareizā veidā.
<P>
(GA) Eiropas darba ņēmēji negūst labumu ne no Barroso kunga politikas, ne arī no Lisabonas līguma, bet drīzāk tas veicina militarizāciju un privatizāciju, un tāpēc mēs turpmāk nevēlamies redzēt Barroso kungu priekšsēdētāja amatā.
<SPEAKER ID="179" NAME="Nicole Sinclaire" AFFILIATION="EFD">
Priekšsēdētāja kungs, Barroso kungs atbalsta Eiropu, kas izvirza augstus mērķus. ES tos neapšaubāmi ir sasniegusi: 27 valstis 50 gadu laikā, un Lisabonas līgums, ja to ratificēs Īrija, iezīmēs to nacionālās suverenitātes beigas un starta laukumu Eiropas Savienības pārņemšanai.
<P>
Bet mēs Apvienotās Karalistes Neatkarības partijā noraidām Barroso kunga Eiropas integrācijas plānu, jo mēs zinām, ka atsevišķas dalībvalstis nav nevajadzīgas. Nacionālā suverenitāte ir mūsu vērtību pamatprincips un Apvienotās Karalistes demokrātijas stūrakmens. Eiropas Savienībā cilvēktiesībām, gan individuālajām, gan arī kolektīvajām, ir pakārtota nozīme eiropiešu solidaritātei. Šīs divas vērtības ir tieši nesavienojamas, tomēr priekšsēdētājs Barroso tās apvieno kopā sava redzējuma centrā par ES nākamajos piecos gados ar solidaritāti kā Eiropas sabiedrības stūrakmeni.
<P>
Mēs Apvienotās Karalistes Neatkarības partijā dodam priekšroku suverenitātei, nevis solidaritātei. Kad dalībvalstu pilsoņi izsaka savus viedokļus valstu referendumos, to iznākumiem ir jābūt galīgiem, ievērojot viņu tiesības paust savus uzskatus, bet ES versijā pilsoņu tiesības nozīmē, ka viņiem ir vairākkārt jābalso valsts referendumos, kamēr viņi pakļaujas spiedienam un nobalso "par”.
<P>
Šādi tika panākts Māstrihtas līgums un Nicas līgums, un tagad ES ievēro šo pašu taktiku un spiež Īriju vēlreiz balsot par Lisabonas līgumu, kad tas bija jau noraidīts, tāpat kā Francijā un Nīderlandē. Kas šīs ir par tiesībām, ja tās solidaritātes vārdā bez diskusijām tiek noraidītas? Apvienotās Karalistes Neatkarības partija suverenitāti un pilsoņu tiesības vērtē augstāk par solidaritāti. Mēs noraidām Lisabonas līgumu un priekšsēdētāja Barroso redzējumu par to.
<SPEAKER ID="180" NAME="Hans-Peter Martin" AFFILIATION="NI">
(DE) Priekšsēdētāja kungs, mums ir nepieciešama revolūcija demokrātijā. Barroso kungs, iedomājieties tikai, ka vēlēšanās Eiropā kandidētu vienīgi jūs un nebūtu neviena cita kandidāta. Cik procentu balsu jūs iegūtu? Ko pilsoņi darītu?
<P>
Viņi varbūt šodien klausījās jūs un dzirdēja, ka jūs solījāt visiem visu. Cerams, ka viņi arī ir uzzinās, ko jūs darījāt pirms pieciem gadiem. Tas bija tad, kad jūs apsolījāt vairumam cilvēku ļoti izdevīgu darījumu. Tas ir jautājums par jūsu toreizējo solījumu salīdzināšanu ar šodienas solījumiem, un ko no tiem var sagaidīt. Es domāju, ka gaidīt var ļoti, ļoti maz.
<P>
Jūs pārstāvat veco Eiropu, sabojāto Eiropu, ieguldījumu finanšu krīzē Komisijas pieļauto kļūdu dēļ, izlēmības trūkumu klimata jautājumos un tā tālāk. Es nostāšos Eiropas pilsoņu vairākuma pusē, jo esmu pārliecināts, ka jūs neiegūtu vairāk par 10, 12 vai 15 % balsu.
<SPEAKER ID="181" NAME="Werner Langen" AFFILIATION="PPE">
(DE) Priekšsēdētāja kungs, dāmas un kungi, es vēlētos uzreiz sacīt, ka Parlamenta Vācu konservatīvās partijas (CDU/CSU) deputāti atbalstīs jūsu, Barroso kungs, kandidatūru otrajam pilnvaru termiņam. Tomēr mums nav īpašu gaidu attiecībā uz jums un, protams, uz nākamo Komisiju tās otrajā pilnvaru termiņa laikā. Es vēlos to pateikt ļoti skaidri.
<P>
Mūsu prasības ir orientētas uz nākotni, bet mēs, protams, piecu gadu laikā esam ieguvuši pieredzi, un tāpēc es vēlētos īsumā uzsvērt izmaiņas, kuras mēs vēlamies sagaidīt. Mūsuprāt, pēdējos piecos gados tika sasniegti augstākie punkti un zemākie punkti. Pie zemākajiem punktiem varētu pieskaitīt finanšu tirgu regulēšanas trūkumu, jo Komisijai pietrūka drosmes veikt nepieciešamos pasākumus pret atsevišķām dalībvalstīm, kas bloķēja progresu, ievērojamo Padomes pilnvaru pieaugumu un atsevišķu komisāru patvaļu, kuri ignorēja subsidiaritātes koncepciju.
<P>
Mēs sniegsim savu atbalstu jūsu programmai un jūsu pamatnostādnēm, jo mēs ticam, ka tās pārstāv pareizo pieeju. Mēs vēlamies nodrošināt, ka daži no mums svarīgajiem mērķiem tiek sasniegti, un esmu pārliecināts, ka jūs tos ņemsit vērā. Pirmkārt, mūsu kopīgās Eiropas politikas pamatā ir jābūt sociālās tirgus ekonomikas modelim, citiem vārdiem sakot, brīvībai un atbildībai, nevis tikai brīvībai, kā tas ir redzams finanšu tirgos.
<P>
Eiropas konkurētspēja un garantēta nodarbinātība Eiropā ir jāsamēro ar vides un klimata aizsardzību. Mani diezgan pārsteidza, ka jūs visu šo pieeju pakļaujat potenciālam riskam, ieceļot atsevišķu komisāru klimata jautājumos. Mums Eiropā ir nepieciešams rūpnieciskais pamats, un tādas pasaules problēmas kā bads, nabadzība un slimības varēs atrisināt tikai tad, ja Eiropa būs spēcīga ekonomiskā vara ar šāda veida pamatu.
<P>
Iedzīvotājiem ir jāsniedz Eiropai atbalsts. Pārmērīga regulēšana ievērojami samazina cilvēku motivāciju un atsvešina viņus no Eiropas koncepcijas, un tāpēc mēs arī vēlamies, lai tiktu veikts neatkarīgs tiesību aktu ietekmes izvērtējums.
<P>
Ceturtkārt un visbeidzot, mēs vēlamies būtībā jaunu iestāžu nolīgumu versiju. Saskaņā ar šiem nosacījumiem piecu gadu pilnvaru termiņš būtu vērtējams pozitīvi.
<SPEAKER ID="182" NAME="Adrian Severin" AFFILIATION="S&amp;D">
Priekšsēdētāja kungs, neviens nevar prasīt, lai Tautas partijas politiķis kļūtu par sociālistu, ne arī, lai sociālists balsotu par Tautas partijas politiķi. Tas varētu būt pavisam pašsaprotami, ja vien tas nebūtu daudz sarežģītāk.
<P>
Kāpēc mēs jūtamies kaut kā apmulsuši un sašķelti, kad tiek jautāts par atbalstu jūsu kandidatūrai. Būsim atklāti. Šās Komisijas pilnvaru termiņa laikā uzkrāto vilšanos un piedzīvoto neveiksmju, kā arī neizpildīto solījumu un iniciatīvu saraksts ir pārāk garš. Tādēļ Eiropas iedzīvotāji ir ne tikai zaudējuši uzticību Eiropas iestādēm, bet arī savas cerības un aizrautību.
<P>
Runājot pavisam atklāti, mums ir arī jāatzīst, ka jūs par to nevarat būt atbildīgs vienpersoniski. Galvenajai atbildībai ir jāgulstas uz valstu politiskajiem vadītājiem, kuri vienmēr sasniegumus ir pieskaitījuši saviem nopelniem, bet neveiksmēs ir vainojuši Eiropu, un kuri pārsvarā dod priekšroku nacionālajam egoismam, nevis Eiropas solidaritātei.
<P>
Daudzi no jūsu komisāriem, tostarp sociālisti un tie paši valstu vadītāji, arī ir atbildīgi par pietiekama redzējuma, drosmes, kompetences un gribas trūkumu. Tādējādi šodien mēs nevis tikai konfrontējam jūs, bet šo jūsu kā vienīgā kandidāta nominēšanu vienam no svarīgākajiem Eiropas amatiem. Acīmredzot viņi to nedarīja nevis jūsu īpašību un spēcīgās puses, bet, viņuprāt, jūsu vājo vietu dēļ. Ne tāpēc, ka, viņuprāt, jūs strādāsit, lai panāktu ciešāku savienību, kas būtu sociāli stipri pievilcīga, bet tāpēc, ka viņi domā, ka jūs aicināsit viņus atsevišķi, lai pirms katras Eiropas Komisijas iniciatīvas lūgtu viņu valsts svētību.
<P>
Tas ir visai paradoksāli, ka šodien Eiropas Parlamentam kā Kopienas iestādei ir nevis jākonsolidē Kopienas iestādes - Komisijas - nākamā priekšsēdētāja demokrātiskā leģitimitāte ar pārliecinošu "jā”, bet gan ar šī kandidāta starpniecību jāizaicina starpvaldību iestāde - Padome.
<P>
Tāpēc balsošanas par kolēģiju procedūras beigās būtu svarīgi, lai jūs apliecinātu, ka esat viens no mums, nevis viens no viņiem.
<SPEAKER ID="183" NAME="Andrew Duff" AFFILIATION="ALDE">
Priekšsēdētāja kungs, priekšsēdētāju Barroso vajadzētu apsveikt par šo stingro atbalstu līguma mainīšanas darbakārtībai iepriekšējā pilnvaru termiņa laikā. Manuprāt, mums vajadzētu viņam arī pateikties par labas stabilitātes programmas publicēšanu, kā arī par nepieciešamajiem priekšlikumiem uzlabojumu veikšanai problemātiskajās politikas nozarēs, par kurām mēs visi esam vienisprātis.
<P>
Tomēr man jāsaka, tā kā IKP samazinās un mūsu izdevumi pieaug, laikposmā pēc 2014. gada mūs, iespējams, sagaida jauna budžeta krīze, un šajā laikā, manuprāt, priekšsēdētājs Barroso stingri nostāsies Parlamenta pusē un pretosies nostājai, ko mēs varam paredzēt, proti, nostājai attiecībā uz valsts kasēm.
<P>
Īstenībā Savienībai ir nepieciešams lielāks budžets un budžeta politika, kas varētu veicināt ekonomisko atveseļošanos. Acīmredzamas rentabilitātes, apjoma ekonomijas un pievienotās vērtības gadījumā, kā arī gadījumos, kad neveiksmes tirgos nosaka spēcīgākas Eiropas politikas nepieciešamību, lai tajos veiktu korekcijas, valstu tēriņi būtu jāpārskaita Eiropas budžetā.
<P>
Mums budžets ir jāsadala, izmantojot neatkarīgu, progresīvāku un pārredzamāku sistēmu.
<SPEAKER ID="184" NAME="Hans-Peter Martin" AFFILIATION="NI">
(DE) Priekšsēdētāja kungs, es, protams, neatsaucos uz iepriekšējo runātāju, bet vēlētos lūgt jūs būt objektīvam, pārtraucot tos runātājus, kuri ir pārsnieguši savu uzstāšanās laiku. Dažus cilvēkus jūs krasi pārtraucat, savukārt citiem ļaujat atvēlēto laiku ievērojami pārsniegt. Tas nav pieņemami.
<SPEAKER ID="185" NAME="Seán Kelly" AFFILIATION="PPE">
Priekšsēdētāja kungs, es vēlos tikai paskaidrot, ka Īrijai nav jābalso atkārtoti tikai tāpēc, ka kāds to ir teicis: Īrijas tauta balso atkārtoti tāpēc, ka tā ir nolēmusi to darīt, savstarpēji vienojoties, un tā pieņems pati savu lēmumu. Otrkārt, šī balsošana atšķirsies no iepriekšējās reizes. Mums ir garantijas, kas Īrijas tautai izskaidro jautājumus, un mums ir arī garantija, ka mēs varam paturēt savu komisāru.
<P>
(Priekšsēdētājs pārtrauca runātāju)
<SPEAKER ID="186" NAME="Priekšsēdētājs">
Kelly kungs, piedodiet, lai arī šī ir jauna procedūra, mums tā jāpiemēro pareizi. Tā attiecas tikai uz iepriekšējā runātāja jautājumiem, bet ne paziņojumiem. Atvainojiet, ka pārtraucu jūs.
<SPEAKER ID="187" NAME="José Manuel Barroso">
Komisijas priekšsēdētāja amata kandidāts. - Priekšsēdētāja kungs, es sākšu ar stratēģijas jautājumiem, bet pēc tam, ja pietiks laika, pievērsīšos politikai.
<P>
Runājot par Hughes kunga jautājumiem, manuprāt, ir svarīgi noskaidrot šos jautājumus, kas ir ļoti svarīgi jūsu grupai un man, kā arī mūsu saistībām pret sociālo tirgus ekonomiku. Attiecībā uz darba ņēmēju norīkošanu, esmu apņēmies pievērsties tai pašai problēmai, ko pieminējāt jūs, Hughes kungs. Problēma ir īstenošanas un interpretācijas jautājumi, kas ir radījuši nenoteiktību. Atgādinu jums, ka regula ir tieši piemērojama, un tā prasīs mazāk laika, nekā visas direktīvas pārskatīšana. Katrā gadījumā es esmu sacījis, ka vajadzības gadījumā mēs varam apsvērt iespēju pārskatīt direktīvu.
<P>
Laval lietā komisārs Špidla, mūsu Sociālistu partijas biedrs, saskaņojot ar mani, ir veicis ļoti lielu darbu, lai atrastu praktisku risinājumus. Jums ir jāapzinās, ka jūsu izvirzītās problēmas nav aktuālas visās dalībvalstīs. Atšķirības dalībvalstu darba likumos nozīmē, ka dažās dalībvalstīs Laval situācija var atkārtoties, bet citās nē. Jūs visi zināt, ka dalībvalstis, sociālie partneri un arodbiedrības ievēro sava darba likuma acquis. Mums ir pilnībā jāizvērtē situācija, lai pārliecinātos, vai līdzeklis neradīs lielākas problēmas par to problēmu, ko ir paredzēts ar šo līdzekli atrisināt. Špidla kungs ir veicis analīzi, un tāpēc es tagad varu ieteikt risinājumu, mēģinot Parlamentā panākt plašāku vienošanos.
<P>
Attiecībā uz sabiedriskajiem pakalpojumiem Hughes kungs jautāja, kāpēc Komisija vēl nav ierosinājusi pamatdirektīvu. Norādīšu, ka manis vadītā Komisija ir paveikusi ļoti svarīgu juridisku darbu, skaidrojot noteikumu par valsts atbalstu piemērošanu sabiedriskajiem pakalpojumiem. Tas bija pats svarīgākais jautājums pirms pieciem gadiem, un ir taisnība, ka šie skaidrojumi lielā mērā ir noņēmuši spriedzi no mūžsenajām debatēm par sabiedriskajiem pakalpojumiem iekšējā tirgū. Es neteicu, ka šeit vairs nav problēmu. Tieši pretēji - es tās atzīstu. Esmu apņēmies veikt pilnīgu situācijas izvērtējumu, un es nevilcināšos, ja būs nepieciešams, doties tālāk. Diskusijās ar jūsu grupu es esmu izteicis godīgu un lojālu piedāvājumu, un es ceru turpināt strādāt pie tā kopā ar jums, tostarp pie atbilstošu juridisko instrumentu izstrādes.
<P>
Attiecībā uz dzimumu līdztiesību - es esmu apņēmies pievērsties šim jautājumam, un jau tagad manis vadītajā Komisijā ir rekordliels sieviešu skaits. Varu jums pavisam atklāti atzīt, ka ar dažām dalībvalstīm mums bija ļoti sarežģītas sarunas par to, lai tās nosūta uz Komisiju kompetentu sieviešu kārtas pārstāvi, jo tās nevēlējās sūtīt sievietes. Kā jūs zināt, iniciatīva šajā jautājumā nāk no dalībvalstīm. Esmu vēlreiz apņēmies darīt visu, kas manos spēkos. Es atceros, ka pirmajā Delors Komisijā nebija nevienas sievietes, bet otrajā - tikai viena. Vienu laiku manis vadītajā Komisijā bija deviņas sievietes, kas, es uzskatu, ir ļoti svarīgi. Pirmo sievieti es iecēlu par ģenerālsekretāri, kas ir svarīgākais civildienesta ierēdņa amats Komisijā, tāpēc es esmu ļoti iesaistījies šajā jautājumā, un man ir nepieciešams jūsu atbalsts. Tomēr vēlreiz lūdzu, strādājiet arī ar dalībvalstīm, lai tās nesaglabātu šo praksi, jo 50 gadu laikā dažas dalībvalstis nespēja Komisijai ieteikt nevienu sievieti.
<P>
Attiecībā uz sociālajiem jautājumiem teiksim atklāti. Ja vēlaties uzbrukt Barroso kunga karikatūrai, tad dariet to, bet jūs ļoti labi zināt, ka es bieži esmu izteicis priekšlikumus, kurus Padome noraidīja - tostarp, piemēram, dažas valdības no jūsu saimes. Būsim godīgi šajā jautājumā. Pēdējā Eiropadomē es ierosināju, ka mums vairs nebūtu jālīdzfinansē sociālais fonds tām valstīm, kurām nav šīs iespējas, proti, jaunās dalībvalstis, kurām ir grūtības. Es izteicu šo priekšlikumu. To noraidīja vairākas valdības, tostarp tās, kuru vadība vai kuru finanšu ministrs ir no jūsu partijas. Tāpēc es jums pilnīgi nepiekrītu. Nav intelektuāli godīgi visu laiku uzbrukt Komisijai. Jūs pazaudējat mērķi. Tas ir vieglāk jums, bet īstenība ir tāda, ka mēs atrodamies grūtā situācijā. Pēc šīs Padomes es iesniedzu priekšlikumu, ko pašlaik Padome izskata - apturēt Sociālā fonda līdzfinansēšanas noteikumu darbību tajās valstīs, kas atrodas grūtībās. Es esmu uzņēmies saistības attiecībā uz sociālo kohēziju. Kā gan es to varētu nedarīt, ja esmu nācis no tādas valsts kā Portugāle, kas no Eiropas Savienības iegūst tik daudz! Es esmu uzņēmies saistības attiecībā uz sociālo un ekonomisko kohēziju, un tas ir iemesls, kāpēc es ticu, ka šī karikatūra, ko daži mēģina rādīt, rada kaitējumu Eiropai. Es piekrītu Lambsdorff kunga iepriekš sacītajam. Es dotu priekšroku atbalstam no galvenajām proeiropeiskajām politiskajām saimēm, bet dažas no tām pašas sevis no tā izslēdz. Tā ir jūsu izvēle, nevis mana.
<P>
Es vēlos panākt maksimāli plašu saskaņu, lai neviens nebūtu izslēgts. Būsim atklāti: Eiropas integrācijas vēsturē ne tikai EPP, ne tikai sociālisti, ne tikai liberāļi ir devuši lielu ieguldījumu. No lorda Cockfield, kurš bija konservatīvais, līdz komunistam Altiero Spinelli un Zaļo kustībai, mūsu Eiropas integrācijā ir bijuši daudzi ieguldījumi. Pēc vēlēšanām un ar šo uzskatu dažādību ir svarīgi, lai mēs kopīgi strādātu Eiropai. Mums ir nepieciešama spēcīga Eiropa, bet šeit ir kāda pretruna. No vienas puses, jūs sakāt, ka vēlaties spēcīgu Eiropu, spēcīgu Komisiju, jūs vēlaties, lai es pretotos dažām dalībvalstīm, kas kļūst nacionālas, bet tajā pašā laikā jūs sakāt: "Mēs negatavojamies par jums balsot. Mēs vēlamies samazināt jūsu ietekmi. Mēs vēlamies jūs vājināt dalībvalstu priekšā.” Šeit ir pretruna, tāpēc būsim godīgi šajā jautājumā. Ja jūs vēlaties spēcīgu Komisiju, kurai ir visas tiesības un iniciatīva aizsargāt Eiropas intereses, sniedziet man vismaz nevainības prezumpciju. Mēs dzīvojam sarežģītā laikā, un es jums esmu izteicis godīgu piedāvājumu, lojālu piedāvājumu visiem Parlamenta deputātiem, pilnīgi pārredzami. Jūs nevarat teikt, ka es dažādām grupām stāstu dažādas lietas, jo šī ir tā pati programma, ar ko es iepazīstinu jūs visus. Šodien es esmu pievienojis dažus papildinājumus un skaidrojumus, bet šī ir tā pati programma. Protams, ka šis ir kompromisa variants, bet Eiropa darbojas, vien pateicoties kompromisa lēmumiem. Eiropa nevar darboties, pamatojoties uz fanātismu vai dogmatismu.
<P>
Es pateicos EPP grupai par atbalstu, ko tā man sniedza. Es tiešām esmu ļoti pateicīgs par to atbalstu, ko esat man snieguši, bet EPP grupa bija pirmā, kas paziņoja, ka tā to nevēlas, jo ir viena pati. Nevienai partijai nebija absolūtā vairākuma, tāpēc mums Eiropā bija jāveido saskaņa. Saskaņas veidošana Eiropā ir ļoti svarīga. Mēs, protams, saglabājam mūsu ideoloģiskās atšķirības un turpinām politiskās debates, bet mēs cenšamies izveidot spēcīgāku Eiropu. Es esmu apņēmies to darīt. Un jūs? Tas ir mans jautājums.
<SPEAKER ID="188" NAME="Joe Higgins" AFFILIATION="GUE/NGL">
Priekšsēdētāja kungs, Barroso kungs neatbildēja uz manu apsūdzību saistībā ar Komisijas iejaukšanos Īrijas demokrātiskajos procesos, lemjot par Lisabonas līgumu ...
<P>
(Priekšsēdētājs pārtrauca runātāju)
<SPEAKER ID="189" NAME="Hélène Flautre" AFFILIATION="Verts/ALE">
(FR) Priekšsēdētāja kungs, Barroso kungs, man ir problēma, kas nozīmē, ka es negatavojos rīt balsot par jums, bet jums ir zināma tās būtība, jo manis pārstāvētā grupa to ir labi izskaidrojusi. Tā ir politiska problēma. Jums nav projekta Eiropas pārveidošanai vides un sociālajās jomās. Bet neskatoties uz to, esmu pārliecināta, ka tas ir jāpaveic šodien.
<P>
Tomēr, kā Daul kungs eleganti to pateica, labējie uzvarēja vēlēšanās, tāpēc jūs piederat pie labējiem. Situācija ir skaidra.
<P>
Es tomēr vēlētos izrādīt cieņu pret Komisijas priekšsēdētāju, bet man ir šāda problēma: ieraugot jūs, es nenovēršami padomāju - un ticiet man, tā ir taisnība - par jūsu atbildību CIP slepenajos lidojumos.
<P>
Laikposmā no 2002. līdz 2006. gadam 728 cilvēki caur Portugāles gaisa telpu tika pārvesti uz Gvantanamo. Jūs bijāt ministrs no 2002. līdz 2004. gadam. Tāpēc es jums nevaru noticēt, Barroso kungs, kad jūs skandināt, ka Eiropa rāda priekšzīmi cilvēktiesību jomā. Tas, ko es gaidu no jums, tas ko es ceru no jums sagaidīt, jo es nākotnē vēlētos cienīt jūs kā Komisijas priekšsēdētāju, nav jūsu atmiņas, lai arī par cik daudziem gadiem tās nebūtu, bet to, ka jūs atzītu savu atbildību šajā nopietnajā pasākumā, kas met ēnu uz Eiropas vērtībām.
<SPEAKER ID="190" NAME="Derk Jan Eppink" AFFILIATION="ECR">
Priekšsēdētāja kungs, ir teiciens - ja jūs neesat uz galda, jūs esat ēdienkartē. Nākamajā desmitgadē kļūs skaidrs, kur atradīsies Eiropa. Pašreizējā vadošā paaudze Rietumeiropā ir bijusi brīva no vēstures. Mēs izaugām miera laikā. Mēs izaugām labklājības valstī. Mēs izveidojām parādus un nodevām tos saviem bērniem. Bet vēsture klauvē pie mūsu durvīm. Mums turpmākajos gados būs gausa ekonomika; mēs saskaramies ar pieaugošu imigrāciju un izjūtam iedzīvotāju novecošanos.
<P>
Diemžēl Eiropai nav sasniegumu kultūras. Eiropas sapnis ir pēc iespējas ātrāk doties atpūsties uz Francijas Rivjēru. Ja mēs neatjaunosim un neattīstīsim uzņēmējdarbības kultūru, kā jūs bijāt plānojis, Eiropa būs ēdienkartē.
<P>
Es paļaujos uz jūsu vadību. Došu jums vienu padomu: Eiropai ir jāturpina koncentrēties uz tās pamatuzdevumu. Ja tas jums neizdosies, jums neveiksies arī visās citās jomās. Palieciet atvērts un neierosiniet ieviest Eiropas nodokli, jo tas pret Eiropu izraisīs dakšu revolūciju. Es nekad neesmu redzējis demonstrāciju, kas aizstāvētu Eiropas nodokli. Tas vienkārši ir pārāk tāls tilts, un jūs tikai vairosit sabiedrības dusmas.
<P>
Es paļaujos uz jūsu realitātes izjūtu, lai Eiropa nokļūtu pie galda, bet nevis uz galda, un es vēlu jums veiksmes jūsu otrajā pilnvaru termiņā.
<SPEAKER ID="191" NAME="Andreas Mölzer" AFFILIATION="NI">
(DE) Priekšsēdētāja kungs, mēs zinām, ka Barroso kungs pārstāv mainīgu kompromisu starp tiem, kas Eiropā ir pie varas. Mēs arī zinām, ka viņš ir zemākais kopsaucējs starp dalībvalstu valdībām. Mēs zinām, ka Barroso kungam ir arī kaut kas, ko piedāvāt ikvienam: Maoisma norādījums kreisajiem, konservatīvisma pieskāriens Kristīgajai sociālajai partijai, neoliberālisma mazumiņš, kā arī zaļo un sociālistu pieeja.
<P>
Barroso kungs, protams, pasniedz sevi kā kandidātu bez opozīcijas, bez alternatīvas. Tāpēc tagad viņam ir dažas grūtas dienas un jāklausās nepatīkamas piezīmes no apvienotajiem kreisajiem un citiem kritiķiem.
<P>
Tomēr tas atmaksāsies, jo mēs zinām, ka pēc šīm dažām grūtajām dienām Barroso kungs, iespējams, atkal būs Komisijas priekšsēdētājs, un atkal tiks pieņemti neveikli kompromisa lēmumi ne tikai starp lielām un ietekmīgām Parlamenta grupām, bet arī starp valdībām Padomē, un Barroso kungs, ar kura personu ir saistāmas Eiropas integrācijas neveiksmes pēdējo piecu gadu laikā, iespējams, gatavojas turpināt to pašu darīt nākamos piecus gadus. Kad tas nonāca tik tālu, mums vairs bija ļoti maza ietekme.
<SPEAKER ID="192" NAME="Jacek Saryusz-Wolski" AFFILIATION="PPE">
Priekšsēdētāja kungs, atļaujiet man sākt, sakot, ka mēs atbalstām priekšsēdētāja Barroso Eiropas mērķus un viņa programmu, un es to saku 28, ja ne vairāk, Eiropas Parlamenta deputātu no Polijas vārdā.
<P>
Šajā programmā ir viens punkts, kas mums ir īpaši svarīgs, un tā ir energoapgādes drošība. Jūs zināt, priekšsēdētāj Barroso, ka Parlaments šim jautājumam ir veltījis ļoti lielu uzmanību. Mums ir no jauna jāizskata un jāizvērtē gan progress, gan arī trūkumi šajā procesā un jānosaka prioritātes nākamajiem mēnešiem un gadiem.
<P>
Pašreizējā situācija nav apmierinoša, bet drīzāk drūma, jo, neskatoties uz visiem paziņojumiem un acīmredzamo labo gribu, enerģētikas infrastruktūras un krīzes mehānismu jomā panāktais progress ir neapmierinošs. Veiktie pasākumi nepiepilda visas gaidas un joprojām nav apmierinoši.
<P>
Mēs, kā redzams, atbalstām Komisijas un prezidentūras noteiktos īstermiņa pasākumus, bet mēs gaidām ilgtermiņa redzējumu un apņemšanos no Komisijas priekšsēdētāja un, ja nepieciešams, tad to, lai Komisijas priekšsēdētājs stātos pretī dalībvalstu inerces un egoisma izaicinājumiem. Mums ir nepieciešama spēcīga Komisija un spēcīga jūsu vadība, jo mums ir nepieciešama Komisija, kas rīkojas visas Eiropas Savienības vārdā un visu tās iedzīvotāju interesēs.
<P>
Es uzsvēršu, ka šādas vadības pamatā ir jābūt vienprātībai, kas jums ir jāvada un jāveido Parlamentā un Komisijā, kā arī dalībvalstīs. Kā jūs zināt, šo ideju sāka realizēt šeit Parlamentā pirms trīs gadiem, bet vēl ir tāls ceļš ejams, un mums vēl ir jāgaida, līdz šis sapnis tiks pārvērsts īstenībā.
<P>
Es ceru, ka līdz šī pilnvaru termiņa beigām, priekšsēdētāj Barroso, jūs ļausit šim brīnumam notikt un jums tiks dota iespēja to izdarīt.
<P>
Ar šādām cerībām mēs atbalstām jūsu kandidatūru un turam īkšķus par jūsu ievēlēšanu priekšsēdētāja amatā.
<SPEAKER ID="193" NAME="Marita Ulvskog" AFFILIATION="S&amp;D">
(SV) Priekšsēdētāja kungs, Barroso kungs, jūs ievadā teicāt, ka Eiropa un pasaule cieš no vērtību krīzes. Kāpēc jūs nelietojat vienkāršu valodu? Mēs ciešam, protams, no radikālās tirgus domāšanas krīzes, kuras galveno aizstāvju starpā esat bijis jūs un jūsu grupa. Es saviem vēlētājiem apsolīju, ka nebalsošu par jums, kā to ir darījuši daudzi citi sociāldemokrāti, ja jūs negarantēsit, ka tiks grozīta Darbā norīkošanas direktīva, lai stiprinātu darba ņēmēju tiesības.
<P>
Tagad es dzirdu jūs mēģinām dot signālu, ka jūs esat piekritis šai prasībai. Tomēr jūs sakāt, ka šī prasība netiks izpildīta, grozot direktīvu, bet ar jaunas regulas palīdzību, par kuru mums ir zināms, ka tā ir pilnīgi neatbilstoša. Tajā pašā laikā es dzirdu jūs veidojam maldīgu ainu par šo grozījumu sekām Darbā norīkošanas direktīvā. Jums par to tika jautāts agrāk, bet jūs katru reizi bijāt izvairīgs. Es jautāšu jums vēlreiz: vai jūs darīsit kaut ko, lai grozītu Darbā norīkošanas direktīvu un darba ņēmēji Eiropā par līdzvērtīgu darbu saņemtu līdzvērtīgu samaksu visā Eiropas Savienībā algu dempinga vietā, no kā mēs pašlaik ciešam visā Eiropā?
<SPEAKER ID="194" NAME="Olle Schmidt" AFFILIATION="ALDE">
(SV) Priekšsēdētāja kungs, Eiropa šodien ir kontinents, kurā valda miers un demokrātija. Tā tas nebija pirms 70 gadiem, kad Eiropā plosījās karš. Tā tas nebija pirms 20 gadiem, kad Eiropa bija sadalīta Austrumos un Rietumos.
<P>
Mūsu paaudze ir atbildīga par mūsu kontinenta pārvaldīšanu un atvērtas un demokrātiskas Eiropas saglabāšanu un stiprināšanu. Barroso kungs, jums ir īpaša atbildība.
<P>
Eiropai ir nepieciešama skaidra vadība un ES, kas ir redzama un pieejama Eiropas iedzīvotājiem kā grūtos laikos, tā arī labos laikos. Mums ir nepieciešama tāda vadība, kas ieklausās. Jums šajā ziņā ir jāpaveic vairāk. Es vēlētos redzēt vairāk apņēmības, nekā mēs esam redzējuši šodien, vairāk no José Manuel Barroso, nekā mēs esam redzējuši šodien.
<P>
Rīt jūs saņemsit Zviedrijas Liberālās partijas - Cecilia Malmström partijas - atbalstu nevis tāpēc, ka mēs visā jums piekristu, bet gan tāpēc, ka ticam, ka jūs varat paveikt vairāk, nekā esat parādījis mums līdz šim.
<P>
Lūk, daži vadošie principi jūsu darba turpināšanai.
<P>
Protekcionisms ir kaut kas riebīgs - pat bijušajam maoistam. ES spēks ir tās atvērtajās robežās un brīvajā tirdzniecībā.
<P>
Cilvēktiesības attiecas uz visiem neatkarīgi no atrašanās vietas. Jums šajā ziņā ir jāpaveic vairāk.
<P>
Ekonomiskā krīze nosaka jaunas globālas kārtības nepieciešamību, ar līdzsvarotiem noteikumiem, kas ļautu mums cīnīties ar klimata krīzi. Atbrīvojiet Eiropas lauksaimniekus un sniedziet iespēju patērētājiem un tirgum.
<P>
Eiropas Savienībai vairs nav nepieciešamas institucionālas varas cīņas. Pasargājiet mūs no šī likteņa! Eiropai ir bijuši pietiekami daudz izgāzušos kandidātu. Barroso kungs, rīt jums, cerams, būs iespēja izveidot jaunu Komisiju. Es ceru, ka jūs nodrošināsit, ka jaunajā Komisijā sieviešu un vīriešu skaits būs vienāds.
<SPEAKER ID="195" NAME="Michail Tremopoulos" AFFILIATION="Verts/ALE">
(EL) Barroso kungs, kā jūs zināt, jūs vispār neesat pieminējis, kāda ir jūsu nostāja tādos jautājumos kā bioloģiskās daudzveidības aizsardzība vai kādas ir jūsu apņemšanās saskaņā ar Tūkstošgades mērķiem un Eiropas Savienības ilgtspējīgās attīstības stratēģiju.
<P>
Tā būtu jākoncentrē uz nodarbinātības garantiju un darba tirgus elastdrošības jēdziena nozīmi, ko jūs bieži lietojat, lai kopīgi apzīmētu elastīgumu un drošību. Šī koncepcija, šķiet, slēpj nopietnas briesmas attiecībā uz darba ņēmēju aizsardzību. Piemēram, daļēja nodarbinātība ir lieliska, ja tā ir darbinieka izvēle. Savukārt piespiedu nodarbinātība, kur darbiniekam nav izvēles, bet varbūt viņš nevar atrast darbu, līdzinās daļējam bezdarbam.
<P>
Līdzīga problēma ir ar piespiedu nodarbinātību tādos darbos un ar tādiem darbalaikiem, kas atstāj negatīvu ietekmi uz pilsoņu personīgajām dzīvēm un viņu dzīves kvalitāti. Ja jūs tiksit ievēlēts, kādas politiskās pamatnostādnes jūs plānojat izdot šajos jautājumos, gadījumos, kas attiecas uz jums? Arī, kāpēc jūs nepieminat specifiskus mērķus "zaļajām” profesijām un citām šādām iniciatīvām, nevis, lai jūs kļūtu "zaļš”, bet, lai jūs vismaz norādītu, kurš ir tas ceļš, kas ved ārā no krīzes?
<SPEAKER ID="196" NAME="George Becali" AFFILIATION="NI">
(RO) Barroso kungs, esmu izlasījis jūsu dokumentu, bet pavisam atklāti teikšu, ka rītdien balsošu par jums, jo uzskatu, ka Eiropai ir vajadzīgs tāds reliģiozs kristietis kā jūs ar šāda veida audzināšanu. Es domāju, ka jūs rītdien būsit Komisijas priekšsēdētājs, un mudinu jūs, Barroso kungs, lūgt Dievu, lai Viņš jums dod to, ko Zālamanam: gudrību vadīt Eiropas Komisiju. Lai Dievs dod!
<SPEAKER ID="197" NAME="Mario Mauro" AFFILIATION="PPE">
(IT) Priekšsēdētāja kungs, dāmas un kungi, Eiropas Tautas partijas Itālijas delegācija jūs atbalstīs, Barroso kungs, ar mūsu cieņu, ar mūsu draudzību un mūsu lojalitāti kā parasti.
<P>
Tomēr, mēs aicinām jūs izrādīt vairāk drosmes, dodot iespēju mūsu iestādēm stāties pretī nozīmīgam laikmetam, ko mēs pašlaik piedzīvojam, un koncentrēt uzmanību ne tikai uz valdību likumīgajām interesēm, bet pirmkārt un vispirms uz jaunās paaudzes cilvēku vajadzībām, viņu vēlēšanos uzcelt māju, nodibināt ģimeni un radīt bērnus: būtībā drosmi cīnīties par patiesu Eiropu, kuras pamats ir mūsu atbildības sajūta, nevis politiskā struktūra. Šī iemesla dēļ es aicinu savus kolēģus no Sociālistu partijas izrādīt tādu pašu drosmi.
<P>
Protams, Barroso kunga atkārtota ievēlēšana var būt pagaidu līdzeklis vienprātības krīzes apturēšanai, kuru skaidri parāda vēlēšanu rezultāti, bet balsojums "par”, kaut gan balsojums "par” ar nosacījumiem Komisijas priekšsēdētāja amata kandidātam, jums sniegs arī visas iespējas spēlēt savu lomu šajā grūtajā laikā un raidīt skaidru signālu Eiropas publikai, proti, to, ka tas, kas mūs apvieno ir stiprāks par to, kas mūs šķir, un tikai tādā veidā, kopā mēs varam palīdzēt viens otram izkļūt no bezdibeņa.
<P>
Īsāk sakot, tas nav tikai "jā” Barroso kungam, bet "jā” skaidrai un vienkāršai receptei: Komisija, kas izveidota ar jūsu visu palīdzību, nozīmē, ka tā būs neatkarīgāka, efektīvāka, stiprāka Komisija un, citiem vārdiem sakot - eiropeiskāka.
<SPEAKER ID="198" NAME="Monika Flašíková Beňová" AFFILIATION="S&amp;D">
(SK) Es vēlētos apspriest jautājumu, kas rada bažas daudziem cilvēkiem Eiropas Savienībā, tostarp man. Mūsu ekonomikas piedzīvo ļoti grūtu krīzes periodu, kura ietekmi īpaši izjūt tā saucamie vienkāršie cilvēki. Šie cilvēki cīnās par savu darbu, par savu eksistenci un par saviem bērniem, un šīs ir tieši tās bailes un raizes, kas rada tik auglīgu augsni galēji labējam ekstrēmismam ES un dalībvalstīs.
<P>
Pagātnē galēji labējie ekstrēmisti slēpa savas sejas zem dažādām maskām un veidoliem. Šodien viņi sevi parāda publiskos skvēros un brīvi izpaužas ar plašsaziņas līdzekļu palīdzību. Turklāt, šie cilvēki, kas izplata naidu pret romiem, ebrejiem, imigrantiem un homoseksuāļiem, dibina politiskās partijas un diemžēl šajā grūtajā laika posmā ir veiksmīgi gan valstu parlamentu, gan Eiropas Parlamenta kandidāti.
<P>
Visbeidzot, nesen mēs bijām liecinieki tam, kā šeit pat, šajā demokrātiskajā iestādē, šeit Eiropas Parlamentā, ierodas vai drīzāk iesoļo pārliecināti Eiropas Parlamenta deputāti uniformās, kas atgādina Otrā Pasaules kara laikā fašisma periodu.
<P>
Tādēļ es vēlētos jums jautāt, priekšsēdētāja kungs, kādus pasākumus nepieciešams īstenot nākotnē, ņemot vērā jūsu lomu un Komisijas kā pārvaldes iestādes lomu, pret šādu Eiropas Parlamenta ļaunprātīgu izmantošanu un it īpaši aktuālajā cīņā pret ekstrēmismu.
<SPEAKER ID="199" NAME="Sophia in 't Veld" AFFILIATION="ALDE">
Priekšsēdētāja kungs, Barroso kungs bilda, ka mēs dzīvojam neparastā laikā - tas ir tiesa, bet neparasts laiks prasa neparastu vadību. Vai jūs esat tāds vadītājs, Barroso kungs? Es nebalsoju par jums 2004. gadā un diemžēl piecu gadu laikā jūs neesat izdarījis pietiekami daudz, lai pārliecinātu mani.
<P>
Vairākums deputātu no manas grupas vēlas dot jums nevainības prezumpciju, bet mēs paturēsim savu galīgo spriedumu, līdz mēs redzēsim pilnu komisāru amata kandidātu paketi un pilnu detalizētu jūsu politisko programmu, jo neaizmirsīsim, un es ceru, ka jūs sadzirdat ironiju, ka Eiropas Komisijas priekšsēdētājs ir politiķis, nevis ierēdnis ar garantētu darbavietu.
<P>
Neatkarīgi no balsojuma rezultātiem, šis process ir stiprinājis Eiropas Parlamenta demokrātiju, jo pretēji tam, no kā daži šajā Parlamentā baidās, piespiežot kandidātu piedalīties kampaņā, Komisijas priekšsēdētāja pozīcija tiek stiprināta nevis vājināta. Jo, kā es to redzu, Eiropas Parlamenta mandāts, kas piešķirts, pamatojoties uz politisko programmu, ir pamatotāks par nomināciju aizkulisēs, valstu valdībām savstarpēji vienojoties.
<P>
Es arī ceru, pretēji jūsu teiktajam, ja pareizi saklausīju, ka īstas opozīcijas parādīšanās šajā Parlamentā ir ļoti vēlama, un tā ir veselīga pazīme, ka Eiropas parlamentārā demokrātija ir dzīvīga un nobriedusi.
<P>
Tātad, Barroso kungs, bumba ir jūsu laukuma pusē. Vai jūs pieņemsit izaicinājumu? Jo jūs vēl neesat mani pārliecinājis. Bet tas nav tik svarīgi, Barroso kungs, kā pārliecināt Eiropas iedzīvotājus nākamajos piecos gados.
<P>
(Aplausi)
<SPEAKER ID="201" NAME="Judith Sargentini" AFFILIATION="Verts/ALE">
(NL) Priekšsēdētājas kundze, Barroso kungs, kad sākās kredītu krīze, jūs neko nedarījāt. Tikai Francija savas prezidentūras laikā rada no tās izeju. Jūs neieņēmāt stingrāku nostāju - ne savā Eiropas ekonomikas atveseļošanas plānā, kur valsts atbalstam autobūves nozarei netika izvirzītas stingras vides prasības, ne arī priekšlikumā par labāku finanšu uzraudzību, kur, sastopoties ar pretestību no Londonas Sitijas, jūs padevāties jau pašā sākumā. Eiropas Savienība spēja noturēt vadības grožus, īstenojot globālo pieeju klimata krīzes risināšanai, bet jūs no tiem ātri vien atbrīvojāties.
<P>
Jūs draudat, ka lielāko daļu mūsu CO2 emisiju samazinājumu iegādāsieties no jaunattīstības valstīm; tā vietā jums būtu jārūpējas, lai mēs paši radītu mazāku emisiju apjomu. Par to vēl varat vainot valstu valdības, bet ne jau par pagājušās nedēļas ārkārtīgi pieticīgo palīdzības piedāvājumu jaunattīstības valstīm klimata jomā - EUR 2 miljardiem. Salīdzinājumā ar EUR 30-35 miljardiem, kas Eiropai būtu patiesībā jānodrošina, tas ir vienkārši smieklīgi. Tādā veidā jūs nopietni apdraudat iespēju gūt panākumus Kopenhāgenas konferencē. Mums ir kredītu krīze, ekonomiskā krīze, klimata krīze - trīskāršs patiesi laba vadītāja tests. Jūs, Barroso kungs, tajā esat izkritis visas trīs reizes.
<SPEAKER ID="202" NAME="Diane Dodds" AFFILIATION="NI">
Priekšsēdētājas kundze, kā jauna Eiropas Parlamenta deputāte esmu noklausījusies daudzos runātājus, kuri pievērsās Barroso kunga paveiktajam savā amatā un pauda savas bažas. Par daudzām lietām es viņiem piekrītu.
<P>
Attiecībā uz Lisabonas līgumu mūsu uzskati, Barroso kungs, pilnībā atšķiras. Tomēr jūs esat izrādījis lielu interesi par manu vēlēšanu apgabalu Ziemeļīrijā. Par to es jums pateicos. Mēs augstu novērtējam no Komisijas ierēdņiem gūto atbalstu un ciešās darba attiecības, kas visos līmeņos tiek veidotas ar Ziemeļīriju. Ceru, ka šīs attiecības turpināsies un mans vēlēšanu apgabals no tā būs tikai ieguvējs.
<P>
Jūs jau zināt, kāda ir mūsu pagātne, kā vardarbība ietekmē investīcijas, un to, ka mums vajadzīgi jauni ceļi un dzelzceļi. Jūs zināt, cik milzīgs ir ekonomiskais potenciāls, attīstot tūrismu. Lai palīdzētu mūsu ekonomikai, es patiešām aicinu Komisiju papētīt, kādi līdzekļi būtu pieejami, lai segtu nepietiekamo ieguldījumu gados gūtos zaudējumus.
<P>
Kā jau daudzi deputāti šodien minēja, nozīme ir tikai tam, kas ir izdarīts un sasniegts.
<SPEAKER ID="203" NAME="Jaime Mayor Oreja" AFFILIATION="PPE">
(ES) Priekšsēdētājas kundze, Komisijas priekšsēdētāja kungs, vispirms vēlos sniegt nelielu komentāru.
<P>
Aiz cieņas pret vēlēšanām un Eiropas pilsoņiem mēs nevaram par vienu un to pašu debatēt gan pirms, gan arī pēc vēlēšanām. Tāpat mūsu rīcība nedrīkst nonākt pretrunā tam, kas šajā sakarā notiek valstu parlamentos.
<P>
Ja Eiropas komisāri katrā valstī ir ievēlēti ar balsu vairākumu, mums būtu galvenokārt jāparūpējas par to, lai Komisijas priekšsēdētājs paliktu uzticīgs tam, par ko Eiropas pilsoņi Eiropas Parlamenta vēlēšanās atdeva savas balsis, tādēļ tik svarīga un atbalstāma ir Barroso kunga iecelšana Komisijas priekšsēdētāja amatā. Tas ir stingras demokrātijas princips.
<P>
Barroso kungs ir izvirzījis divus apsvērumus, kurus es ar pilnīgu pārliecību atbalstu. Pirmkārt, savā runā un komentāros viņš novērtēja pašreizējās situācijas nopietnību. Patlaban mēs piedzīvojam ne tikai ekonomisko un finanšu, bet arī vērtību krīzi. Šī ir pirmā reize, kad Parlamentā dzirdu apstiprinājumu šim faktam. Mēs dzīvojam ne tikai krīzes, bet arī pārmaiņu laikā. Tieši tādēļ, vairāk nekā jebkad iepriekš, īpaša uzmanība būtu jāpievērš cilvēku pozitīvai rīcībai un attieksmes maiņai pret valsti un tirgu, jo daudzās ES valstīs mēs, iespējams, esam dzīvojuši pāri saviem līdzekļiem.
<P>
Otrs apsvērums, ko atbalstu tāpat kā iepriekšējo, ir Barroso kunga izvirzītie mērķi Eiropai. Mums jāorganizē vēlēšanas, jānosaka prioritātes un jānodrošina kārtība, un krīze, kā arī Lisabonas līgums ir divi galvenie jautājumi, kas no Komisijas priekšsēdētāja puses pelna īpašu uzmanību. Lai cīnītos ar krīzi, ir nepieciešama lemtspējīga Komisija, kā arī Parlaments, kurš spēj rast risinājumu nopietnajai situācijai, kurā patlaban atrodamies.
<P>
Krīze vēl nav beigusies, un tās apmēri joprojām nav paredzami. Tā mums liek cīnīties pret sociālo nevienlīdzību Eiropas Savienībā. Tādēļ mums nepieciešami politiskie mērķi, ko jūs, Barroso kungs, mums šodien parādījāt.
<SPEAKER ID="204" NAME="Juan Fernando López Aguilar" AFFILIATION="S&amp;D">
(ES) Priekšsēdētājas kundze, priekšsēdētāja amata kandidāta kungs, uzmanīgi noklausoties jūsu sacīto, vēlos uzsvērt dažus aspektus, par kuriem daudzi no mums jums piekrīt.
<P>
Pirmkārt, ir acīmredzams, ka dzīvojam krīzes laikā, tomēr daudzi no mums uzskata, ka pēdējos gados Eiropa nav spējusi cilvēkos iedvest cerību, kas šo pesimismu spētu pārvarēt.
<P>
Otrkārt, ir skaidrs, ka mums vajadzīga Eiropas Savienība, spēcīgas iestādes un Komisija, kurai ir noteikts mērķis. Tomēr daudzi no mums domā, ka jūs nevarat kandidēt, lai tiktu vēlreiz ievēlēts par priekšsēdētāju tai pašai Komisijai; tai ir jābūt citai - jaunai Komisijai, lai varētu sākt jaunu ēru, ko iezīmēs lielāki un nopietnāki izaicinājumi.
<P>
Mums vajadzīga tāda Eiropa, kas spēj regulēt tirgu un garantēt tiesības, jo īpaši sociālās. Bet galvenokārt mums vajadzīga Eiropa, kas spēj radīt pievienoto vērtību, lai vispārējo ļaunprātību un netaisnību izskaustu jau saknē.
<P>
Esmu uzklausījis priekšlikumu jūsu Komisijā iekļaut drošības komisāru imigrācijas jautājumos. Jāuzsver, ka imigrācija ietekmē ne tikai vai galvenokārt mūsu drošību, bet arī mūsu vērtības un spēju jau saknē apkarot nevienlīdzību.
<P>
Līdz ar to rītdienas balsojums iezīmēs nevis procesa beigas, bet gan pirmo soli vai starta punktu, jaunajai Komisijai uzsākot milzīgu darbu, lai par spīti tiem, kas gaida Eiropas Savienības norietu vai sabrukumu, tā dotu jaunu stimulu daudz labākai Eiropai salīdzinājumā ar to, kāda tā bijusi pēdējos gados. Šai jaunajai Komisijai jāspēj sevi aizstāvēt pret eirofobu un eiroskeptiķu argumentiem, tai jāspēj saglabāt savu neatkarību no Padomes, uzņemoties Eiropas dzinējspēka lomu, un jāspēj ne tikai sadarboties ar Parlamentu, bet arī regulāri sniegt tam atbildes.
<SPEAKER ID="205" NAME="Michel Barnier" AFFILIATION="PPE">
(FR) Priekšsēdētājas kundze, Barroso kungs! Vēlos minēt vairākus elementus un iemeslus mūsu uzticībai un pilnīgajai pārliecībai par rītdienas balsojumu.
<P>
Pirmais ir demokrātiskās konsekvences elements attiecībā uz visu 27 valstu vai to valdību vadītāju vienprātību, izvēloties jūsu kandidatūru, attiecībā uz to, ko mēs teicām vēlēšanu kampaņas laikā, kas nemaz nebija tik sen, un attiecībā uz pilsoņu balsojumu. Mēs nedomājam atvainoties par uzvaru vēlēšanās, lai arī zinām - ļoti labi zinām, godātie deputāti, - ka mums būs jāpiedāvā vairāk ideju, nekā to spētu Eiropas Tautas partijas grupa (Kristīgie demokrāti) viena pati. Tad būtu pieminama demokrātiskā konsekvence attiecībā uz to, ko esat darījuši vairākas nedēļas, apņēmīgi, atklāti un vienkāršā formā risinot dialogu ar Parlamentu, un mēs esam gatavi to apliecināt.
<P>
Otrs iemesls ir pārliecība - stingra pārliecība, ka spēcīga politika ar vājām iestādēm Eiropā nav iespējama. Mums vajadzīgas spēcīgas iestādes. Tādēļ ceram, ka Lisabonas līgums tiks ratificēts. Ar tā palīdzību iestādes spēs darboties. Mums vajadzīga spēcīga Komisija, kas pēc iespējas ātrāk spēs stāties pretī krīzei.
<P>
Trešais iemesls ir uzticības līgums, ko esam ar jums parakstījuši. Piedzīvojot šo vissmagāko un dziļāko ekonomisko, finanšu, pārtikas - neaizmirsīsim par miljoniem cilvēku, kas visā pasaulē cieš badu, - un vides krīzi, mēs gribam, lai Komisija parāda savu cīņas garu. Mēs vēlamies, lai jūs un mēs kopā ar jums gūtu mācību no šīs krīzes, uzlabojot pārvaldību un regulēšanu, radot inovācijas un jaunus politikas virzienus - es domāju par Eiropas krājbankas ideju, atbalstot mazos un vidējos uzņēmumus, kas darbojas stratēģiskās nozarēs, - un, kas attiecas uz pašu smagāko - vides krīzi, ir jāievieš jauns ekonomiskās un sociālās izaugsmes jeb, kā jūs teicāt, videi draudzīgās izaugsmes modelis.
<P>
Lūk, tādēļ mēs rīt būsim gatavi parakstīt uzticības līgumu ar jums, Barroso kungs.
<SPEAKER ID="206" NAME="David-Maria Sassoli" AFFILIATION="S&amp;D">
(IT) Priekšsēdētājas kundze, dāmas un kungi, jūsu šodienas runa, Barroso kungs, mūsu viedokli par jums nav mainījusi. Mēs joprojām esam noskaņoti ļoti negatīvi. Šo gadu laikā, kad bijāt priekšsēdētāja amatā, Komisija ir sevi parādījusi kā rīcībnespējīgu iestādi, kurai trūkst autonomijas. Tas attiecas gan uz finanšu krīzi, gan imigrācijas politiku - pamattiesību aizsardzībai un Kopienas tiesību aktu ievērošanai jābūt vienas politikas divām pusēm.
<P>
Šodien jūs minējāt, ka plānojat iecelt tieslietu un tiesību komisāru un iekšlietu un imigrācijas komisāru. Lūdzu, to nedariet, Barroso kungs. Imigrāciju un tiesības nedrīkst šķirt, lai netiktu veicināta ksenofobija. Jums ir balsu vairākums Parlamentā - tas ir labējā spārna vairākums, un ir skaidrs, ka mēs sevi ar to neidentificējam. Es saprotu Eiropas Liberāļu un demokrātu apvienības grupas problēmas, bet, Verhofstadt kungs, nestāstiet mums, ka saskaņotā pieeja, kuru jūs piesaucāt, lai izietu no krīzes, atbilst ātrumam, ar kādu tiks veidota Barroso Komisija.
<P>
Ir acīmredzams, ka mēs sevi ar šo vairākumu neidentificējam. Mūsu nostāja nav savienojama ar tiem, kuri apņēmīgi necīnās par pilnīgu un pastāvīgu informācijas brīvību, ar tiem, kuri necīnās par tiesību aizsardzību, un ar tiem, kuri Parlamentu uzskata tikai par tādu kā forumu, kurā pārstāvētas valstu valdības.
<SPEAKER ID="207" NAME="Marian-Jean Marinescu" AFFILIATION="PPE">
(RO) Priekšsēdētājas kundze, Komisijas priekšsēdētāja kungs, energoapgādes drošība ir svarīgs jautājums jūsu programmā. Panākumi sarunās ar Turciju, pēc kurām tika parakstīts Nabucco līgums, apliecina, ka Eiropas Savienība spēj pārstāvēt dalībvalstis starptautiskā arēnā, un es vēlos jūs ar to apsveikt. Ceru, ka, izmantojot tās pašas metodes, tiks gūti līdzīgi panākumi, lai laikā, kad dažas reģiona valstis vēlas šim projektam piedāvāt savus avotus, tiktu nodrošināts nepieciešamais gāzes apjoms. Nākošajai Komisijai jāveido iekšējais enerģētikas tirgus, jānodrošina efektīva konkurence un augsts energoapgādes drošības līmenis visās dalībvalstīs.
<P>
Šajā sakarā nozīmīga loma būs Energoregulatoru sadarbības aģentūrai. Rumānija ir pieteikusies par šīs aģentūras centrālā biroja mītnes vietu, un es ceru, ka tā saņems vajadzīgo atbalstu. Energoapgādes drošība ir atkarīga arī no ES kaimiņvalstīm. Mums jāatbalsta kaimiņvalstis, kas ir pieņēmušas Eiropas vērtības un vēlas iestāties Eiropas Savienībā.
<P>
Vēlos arī vērst jūsu uzmanību joprojām nestabilajai politiskajai situācijai un grūtajam ekonomiskajam stāvoklim Moldovā. Lai jaunajām politiskās varas iestādēm Kišiņevā palīdzētu izkļūt no šīs sarežģītās situācijas, tām steidzami vajadzīgs atbalsts.
<P>
Visbeidzot, esmu pilnīgi pārliecināts, ka rītdienas balsojums apliecinās Eiropas iestāžu stabilitāti un pozitīvi ietekmēs Īrijas referenduma iznākumu.
<SPEAKER ID="208" NAME="Catherine Trautmann" AFFILIATION="S&amp;D">
(FR) Priekšsēdētājas kundze, Barroso kungs, es varu pateikt uzreiz - piecu gadu laikā jūs nepārliecinājāt franču sociālistus, un arī tagad jūs nespējat mūs pārliecināt par projektu, kurā esat tikpat dāsns vārdos, cik nekonkrēts darbos.
<P>
Kā gan jūs varat mums teikt "balsojiet par mani, ja vēlaties dzīvot Eiropā, kas ir vienota savā daudzveidībā”, ja tieši tādēļ, ka mēs šādu Eiropu vēlamies, mēs aicinām sagaidīt Īrijas balsojumu, lai varētu balsot par jūsu kandidatūru!
<P>
Bruņojies ar dalībvalstu atbalstu, jūs labāk izvēlējāties parūpēties par savu iecelšanu amatā pirms laika, tādējādi samazinot risku, ka netiks saņemts nepieciešamais balsu skaits. Jūs domājāt, ka jūsu iznākšana Parlamenta priekšā būs tikai formalitāte. Tā tas nav, tas ir tikai sākums, jo jūsu atbilde neatbilst tam, ko gaida pilsoņi, kuri cieš no krīzes un ir pauduši savas dusmas pret mūsu iestādēm, pasīvi piedaloties vēlēšanās.
<P>
Jūs sakāt, ka krīze ir jūs mainījusi un sevi nostādāt varena apvienotās Eiropas vadoņa lomā, tomēr jums nav izdevies dalībvalstis pietuvināt patiesi reālam Eiropas ekonomikas atveseļošanas plānam, un mēs joprojām gaidām, kad tiks veikti konkrēti un saistoši finanšu regulēšanas pasākumi.
<P>
Jūs apgalvojat, kas esat devis mums garantijas attiecībā uz sociālo programmu, bet viss, ko esat atbalstījis, ir jauna regula, nevis Direktīvas par darba ņēmēju norīkošanu darbā pārskatīšana. Turklāt jūs neesat paudis stingru un jo īpaši skaidru apņemšanos attiecībā uz sabiedrisko pakalpojumu aizsardzības direktīvu.
<P>
Jūs ignorējat to, ko atceras Parlamenta deputāti. Mēs neesam aizmirsuši, ka pēdējos piecos gados sociālie jautājumi nekad nav bijuši ierosināto risinājumu centrā, un tikai tagad jūs piekrītat, ka par katru Eiropas tiesību aktu nepieciešams sociālās ietekmes pētījums.
<P>
Šajā bezprecedenta krīzes periodā, kad zaudēts simtiem tūkstošu darba vietu, jādara viss, lai Eiropas bezdarbnieku vai nabadzīgo darba ņēmēju skaits līdz 2010. gadam nepārsniegtu 25 miljonus. Lai to nodrošinātu, ir jāpieņem rūpniecības politika.
<P>
Lai apkarotu krīzi, pilsoņiem jārāda solidaritātes piemērs. Ne jūsu vārdos, ne arī Eiropai izvirzītajos mērķos viņi šo stimulu šodien neatradīs.
<P>
"Ja turpina tāpat, kā iesākts, tad iznākums ir katastrofa,” teicis filosofs Valters Bendžamins. Jūsu ceļš pie sociālistiem un sociāldemokrātiem vēl ir ļoti garš. Politiskās konsekvences dēļ un aiz cieņas pret mūsu vēlētājiem mēs par jums nebalsosim.
<SPEAKER ID="209" NAME="Wim van de Camp" AFFILIATION="PPE">
(NL) Priekšsēdētājas kundze! Barroso kungs, Nīderlandes delegācijas locekļi Eiropas Tautas partijas (Kristīgo demokrātu) grupā rīt par jums balsos ar pārliecību. Tas ir ne tikai tādēļ, ka esam pārliecināti par jūsu spējām, bet arī tāpēc, ka mums nav daudz laika. Mēs uzskatām, ka pēdējos divos mēnešos esam zaudējuši iespēju pārvarēt ekonomisko krīzi, tādēļ mums, nīderlandiešiem, nav daudz laika. Mēs patiešām vēlamies, lai jūsu programmā lielāka uzmanība tiktu pievērsta sociālajai tirgus ekonomikai. Mūsuprāt, iepriekšējā Komisija šajā sakarā bija pārāk liberāla. Ceram, ka turpināsiet cīņu pret birokrātiju, nodrošināsiet panākumus Kopenhāgenas konferencē un samazināsiet Eiropas aģentūru skaitu.
<P>
Otrs jautājums attiecas uz Eiropas pilsoņiem. Šodien šis vārds šeit ticis pieminēts varbūt divas vai trīs reizes. Tas ir par maz. Eiropas Parlamenta vēlēšanas mums parādīja, ka, lai iegūtu Eiropas vienkāršo pilsoņu atbalstu, mums patiešām rūpīgi jāplāno savs darbs. Opel darbiniekiem, kuri štatu samazināšanas dēļ tiks atlaisti, vajadzētu domāt par Eiropu kā par cerību un jaunu darba iespēju avotu.
<P>
Visbeidzot, pēdējo sešu nedēļu laikā jūs mani esat pārsteidzis ar aizrautību un entuziasmu. Sastopoties ar izaicinājumu, jūs pilnīgi uzplaukstat. Turpiniet tāpat arī nākamos piecus gadus. Es gribētu to piedzīvot katru nedēļu.
<SPEAKER ID="210" NAME="Glenis Willmott" AFFILIATION="S&amp;D">
Priekšsēdētājas kundze, mēs patiešām dzīvojam ļoti īpašos laikos, bet Barroso kunga reakcija uz ekonomisko krīzi nav bijusi pietiekami spēcīga un ietekmīga, un viņa solījumi sociālajā jomā nav izpildīti. Barroso kungs, jūsu politiskās pamatnostādnes nesniedz pietiekami skaidru priekšstatu par jūsu plāniem un pamatā balstās uz to pašu retoriku, ko izmantojāt pirms pieciem gadiem. Protams, mums vajadzīgs spēcīgs un dinamisks iekšējais tirgus, kas sniedz labklājību un nodrošina jaunas darba vietas, bet tam jāiet roku rokā ar darba ņēmēju un pilsoņu sociālo tiesību uzlabošanu Eiropā, nevis jānotiek uz viņu rēķina.
<P>
Neraugoties uz Parlamenta stingro prasību novērst šo neatbilstību, pārskatīt Direktīvu par darba ņēmēju norīkošanu darbā, veikt sociālās ietekmes izvērtēšanu un nodrošināt mērķtiecīgāku ekonomikas atveseļošanas tiesību aktu kopumu, mēs joprojām gaidām. Pirmīt jūs pieminējāt dalību arodbiedrībās un to neapstrīdamās tiesības uz streiku. Apvienotajā Karalistē arodbiedrības atkal runā par streiku, lai reaģētu uz problēmām, kas saistītas ar Direktīvu par darba ņēmēju norīkošanu darbā, baidoties no algu samazināšanas un darba koplīgumu ietekmes graušanas.
<P>
Jūsu atbilde uz manu jautājumu par šo problēmu pagājušonedēļ bija tikai skaisti vārdi, tomēr jūs atzināt, ka Direktīva savus mērķus nav sasniegusi. Problēma ir saistīta ar tās ieviešanu un interpretēšanu Eiropas Kopienu Tiesā. Jūs solījāt atlīdzināt zaudējumus, izmantojot jaunu juridisko instrumentu, bet Tiesas spriedumi rāda, ka, lai apturētu algu samazināšanos, Direktīva ir jāuzlabo.
<P>
Šajos finanšu krīzes laikos mums vajadzīgas skaidras juridiskās pamatnostādnes, un, Barroso kungs, mēs pieprasām vienādu samaksu par vienādu darbu, kas veikts vienā vietā un neatkarīgi no dzimuma. Kādas garantijas jūs varat mums dot, ka tas tā arī notiks?
<SPEAKER ID="211" NAME="Marianne Thyssen" AFFILIATION="PPE">
(NL) Priekšsēdētājas kundze, Komisijas priekšsēdētāja kungs, Padomes priekšsēdētājas kundze, dāmas un kungi! Mēs dzīvojam grūtā laikā - pārmaiņu, pārejas, tomēr arī interesantā laikā. Institucionālā ziņā mēs esam ceļā no Nicas uz Lisabonu. Ceru, ka savu mērķi mēs sasniegsim neskarti - finansiāli, ekonomiski, ekoloģiski, demogrāfiski, pat enerģētikas, migrācijas un drošības ziņā, neaizmirstot par globalizāciju, pārtikas problēmām un cīņu par mūsu sociālā modeļa saglabāšanu, - visās šajās jomās mēs patlaban pārciešam pārejas periodu. Tas, vai šīs pārmaiņas nesīs draudus vai sniegs jaunas iespējas, lielā mērā ir atkarīgs no mums pašiem.
<P>
Par vienu lietu gan esmu pilnīgi pārliecināta - tikai tad, ja, stājoties pretī izaicinājumiem, izmantosim Eiropas pieeju, ja risināsim problēmas, balstoties uz stabilu, pareizā virzienā orientētu Eiropas programmu, kādu jūs, Komisijas priekšsēdētāja amata kandidāta kungs, mums piedāvājat, un ja mums būs spēcīgas iestādes, ar ko sadarboties, - tikai tad mēs varēsim palīdzēt veidot savu nākotni un tālāk attīstīt mūsu sociāli un ekoloģiski pielāgoto tirgus ekonomiku. Mēs nedrīkstam zaudēt laiku - kā nupat teica man blakus sēdošais kungs: "mums nav daudz laika” -, un arī šā iemesla dēļ mums jāpasteidzina jaunās Komisijas izveide. Patlaban, dāmas un kungi, mums ir viens un tikai viens priekšsēdētāja amata kandidāts.
<P>
Mums jāpauž sava uzticība José Manuel Barroso kungam. Visiem, kuri tam nepiekrīt, es vaicāju - vai esat pārliecināti, ka spējat atšķirt draugu no ienaidnieka? Galu galā - ko gan jūs panāksiet, novilcinot balsojumu vai balsojot "pret”? Ja nevēlaties par priekšsēdētāju Barroso kungu, kuru tad jūs gribat? Kurš bija jūsu izvirzītais kandidāts? Kurš ir jūsu kandidāts - es jautāju Zaļo un Eiropas Brīvās apvienības grupai un Eiropas Parlamenta sociālistu un demokrātu progresīvās alianses grupai. Ja gūsiet panākumus, īstenojot savus plānus, vai esat droši, ka iegūsiet, jūsuprāt, labāku kandidātu, labāku Komisijas priekšsēdētāju?
<P>
Komisijas priekšsēdētāja amata kandidāta kungs, es uzticos jums un balsošu par jums, tieši tāpat kā manas politiskās grupas kolēģi. Vēlu jums panākumus visā, tajā skaitā jaunās Komisijas veidošanā, kur būs jāatbrīvo ceļš, lai jūs varētu ātrāk uzsākt darbu.
<SPEAKER ID="212" NAME="Edite Estrela" AFFILIATION="S&amp;D">
(PT) Barroso kungs, Lisabonas līgums tiks ratificēts un stāsies spēkā tuvāko mēnešu laikā. Vismaz es tā ceru. Tomēr, ņemot vērā jūsu programmu un šodienas runu, ir skaidrs, ka jūs vēlaties Eiropas Parlamenta varu stiprināt jau patlaban. Tam es piekrītu, jo mēs vairs nedrīkstam atgriezties laikā, kad Eiropas likteni izlēma Padome un Komisija, kamēr Eiropas Parlamentam šajā procesā bija tikai novērotāja loma.
<P>
Es uzskatu, Barroso kungs, ka jūsu stāšanās amatā būs izšķirošs solis, stiprinot šo jauno institucionālo līdzsvaru starp Komisiju, Padomi un Parlamentu. Tādēļ mūsu atbalsts nav kā neaizpildīts čeks jeb neierobežotas rīcības brīvības apliecinājums, bet gan ieguldījums nākotnē.
<P>
Mūsu demokrātiskās tradīcijas, cilvēktiesību aizsardzība un inovācijas tīrākas enerģijas ražošanā un labākas vides politikas veidošanā ir tieši Eiropai raksturīgas iezīmes, tomēr nekas mūs no pārējām pasaules daļām neatšķir tik ļoti kā mūsu sociālā politika. Tādēļ man jāizsaka cerība, ka Komisija, kuras priekšsēdētājs, kā esmu pārliecināta, būsiet tieši jūs, uzņemsies atbildību par Eiropas sociālā modeļa aizsargāšanu, stiprināšanu un uzlabošanu, kā arī par dzimumu līdztiesības veicināšanu.
<P>
Pirms beidzu, vēlos uzsvērt, ka esmu pierakstījusi to, ko šodien teicāt un apņēmāties izdarīt nākotnē. Balsojumā varat rēķināties ar Portugāles sociālistu atbalstu. Tāpat varat rēķināties, ka mēs attiecībā pret jums visā jūsu pilnvaru laikā noteikti būsim lojāli, tomēr arī ļoti prasīgi.
<P>
Novēlu jums veiksmi un panākumus darbā!
<SPEAKER ID="213" NAME="Markus Ferber" AFFILIATION="PPE">
(DE) Priekšsēdētājas kundze, Komisijas priekšsēdētāja kungs, Padomes priekšsēdētājas kundze, dāmas un kungi! Par ko īsti ir rītdienas balsojums? Tas ir par to, kas jādara un ko daudzi cilvēki Parlamentā nevar, bet citi - negrib darīt. Patiesībā šis balsojums ir par atbildības uzņemšanos Eiropā. Vēlos izcelt vienu lietu. Barroso kungs, esmu jums ļoti pateicīgs, ka sēdes pārtraukuma runā to vēlreiz pieminējāt. Tas attiecas uz atbildības uzņemšanos par Eiropas rīcībspēju šajos grūtajos laikos, lai atrisinātu visas problēmas, par kurām saņemta pamatota kritika no pilsoņiem un arī Parlamenta deputātiem. Es uzskatu, ka šodienas debates ir palīdzējušas noskaidrot, uz ko Eiropa nākotnē varēs un uz ko tā nevarēs paļauties, kad turpmākajos gados vajadzēs uzņemties politisku atbildību.
<P>
Tomēr vēlos norādīt, Barroso kungs, ka darba kārtībā vēl, protams, ir daudzi jautājumi, kas jāaplūko, un jums šajā jomā jāuzņemas liela atbildība, jo attiecībā uz iniciatīvu uzsākšanu Eiropas līmenī jums ir monopoltiesības.
<P>
Vēlos pieminēt vēl vienu tematu, kas, manuprāt, līdz šim šajās debatēs nav pietiekami detalizēti aplūkots, un tā ir lauksaimniecības politika. Šajā jomā mēs saskaramies ar vairākiem jauniem izaicinājumiem. Ar fakta pieminēšanu, ka pagājušā gada rudenī lauksaimniecības ministri pieņēma kaut kādu lēmumu, vien nepietiek. Tāpat nepietiek ar to, ka esam uzsākuši visaptverošas lauksaimniecības reformas programmu, jo, mainoties pamatnosacījumiem, jums, protams, jāuzņemas atbilstoša iniciatīva, lai palīdzētu lauksaimniekiem Eiropas Savienībā. Es lūdzu jūs aprunāties ar lauksaimniecības komisāri un pateikt, ka viņas piedāvātais modelis šo svarīgo nozari no krīzes laukā neizvedīs.
<P>
Mēs esam gatavi - un šeit es runāju savu kolēģu vārdā - uzņemties atbildību par Eiropu gan Eiropas Savienības, gan arī tās iedzīvotāju interesēs.
<SPEAKER ID="214" NAME="Csaba Sándor Tabajdi" AFFILIATION="S&amp;D">
(FR) Priekšsēdētājas kundze, Barroso kungs, 2008. gada februārī, sešus mēnešu pirms globālās finanšu krīzes, Ungārijas premjerministrs ierosināja izveidot Eiropas iestādi, kas uzraudzīs un kontrolēs pasaules tendences finanšu jomā. Diemžēl Padome un jūsu vadītā Komisija šo iestādi nolēma veidot tikai tad, kad globālā krīze jau bija sākusies.
<P>
Barroso kungs, cik tālu esat tikuši, veidojot šo iestādi? Kad tā sāks darboties?
<P>
Mans otrs jautājums ir šāds. Pēdējo gadu laikā Komisija nav guvusi nekādus panākumus cīņā pret lielo komerciālo ķēžu dominēšanu, un tā nav spējusi pasargāt ne lauksaimniekus, ne arī patērētājus. Vai mēs varam gaidīt konkrētus un efektīvus pasākumus no Komisijas?
<P>
Trešais jautājums ir šāds. Piensaimniecības nozarē visā Eiropā patlaban ir dziļa krīze ar ļoti nopietnām sociālām un politiskām sekām. Vai plānojat mainīt vai pārskatīt neoliberālo politiku, ko Komisija līdz šim brīdim ir īstenojusi un kas ir cietusi pilnīgu neveiksmi?
<P>
Un ceturtais jautājums. Vai jūs kā priekšsēdētāja amata kandidāts plānojat veidot starpniecības mehānismu? Vai vēlaties vēlreiz apliecināt savu nodomu jaunajam pamattiesību komisāram uzticēt atbildību par vēsturiski nacionālajām minoritātēm, imigrantu minoritātēm un romiem?
<SPEAKER ID="215" NAME="Simon Busuttil" AFFILIATION="PPE">
(MT) Priekšsēdētājas kundze, Barroso kungs, diskusijas par finansiālajām un ekonomiskajām problēmām ir bijušas ļoti plašas. Tomēr šodien es gribētu pievērsties pilsoņu tiesībām un pilsoņu Eiropai. Mēs runājam par Eiropas pilsonību, par pilsoņu tiesībām, pārvietošanās brīvību, cīņu pret noziedzību, drošības stiprināšanu, cīņu pret terorismu un kopējo imigrācijas politiku. Viss iepriekš minētais skar Eiropas pilsoņus, tāpat kā ekonomiskās un finanšu problēmas. Tomēr pastāv arī citi izaicinājumi, kas ietekmē Eiropas pilsoņu ikdienas dzīvi, tādēļ tiem būtu jāvelta pienācīga uzmanība.
<P>
Mums tiešām ir plāns - Eiropas telpas izveides plāns -, kas pamatojas uz tiesiskuma, brīvības un drošības principiem. Mums jau ir Tamperes programma, Hāgas programma un tagad arī Stokholmas programma. Domāju, ka mums ar jaunu sparu jāveic ieguldījumi šajā jomā. Stokholmas programma mums pavērs jaunas iespējas. Bez tam ir arī Lisabonas līgums, kas nodrošinās jaunas un svarīgas pilnvaras, kā arī piešķirs Parlamentam daudz lielāku lomu šajā jomā. Barroso kungs, šovakar jūs mums pastāstījāt, ka šajā jomā būs nevis viens, bet gan divi komisāri. Mēs dzirdējām, ka būs viens komisārs, kas atbildēs par iekšlietām un imigrāciju, un otrs, kuram tiks uzticēta tieslietu, cilvēktiesību un pilsoņu brīvību joma. Veidosim partnerattiecības - ciešas partnerattiecības starp Komisiju un Parlamentu, lai radītu tādu Eiropu, kas patiešām atbalsta savus pilsoņus, aizstāv pilsoņu tiesības un brīvības un sargā tos.
<P>
Jā, es ticu, ka mēs kopā spēsim veidot labāku Eiropu mūsu pilsoņiem, tāpēc vēlu jums veiksmi rītdienas vēlēšanās.
<SPEAKER ID="216" NAME="Zoran Thaler" AFFILIATION="S&amp;D">
(SL) Es piekrītu daudzu savu kolēģu teiktajam, kuri šodien jau pauda savu viedokli, tomēr vēlos jums, Barroso kungs, uzdot dažus jautājumus. Vai esat kritiski izanalizējis savu darbu iepriekšējā pilnvaru termiņā? Vai esat apmierināts ar savu veikumu pēdējos piecos gados? Pieņemu, ka esat un tieši tādēļ atkal kandidējat uz Komisijas priekšsēdētāja amatu. Tomēr es gribētu arī zināt, vai esat apmierināts ar sava līdzšinējā darba efektivitāti attiecībā uz finanšu, ekonomiskās un sociālās krīzes novēršanu. Vai varat ar tīru sirdsapziņu atzīt dramatiski pieaugošo bezdarbu, kas skāris jau miljoniem Eiropas Savienības iedzīvotāju, un nepamatoti lielās naudas summas, kas finanšu nozarē samaksātas tiem, kuri ne tikai mūs noveduši līdz ļaunākajai krīzei, kāda vien iedomājama, bet arī draudējuši mums ar nabadzību?
<P>
Vai varat mums šodien pastāstīt, ko savā otrajā pilnvaru termiņā jūs darīsiet citādi? Vai mūs pamatā sagaida tas pats vai kaut kas jauns? Vai ir kaut kas, uz ko mēs varētu cerēt? Kas, jūsuprāt, būtu jāmaina jūsu darba stilā?
<P>
Atļaujiet man uzdot jums vēl vienu jautājumu. Jūs esat ļoti centies, lai savās politiskajās pamatnostādnēs tas netiktu aplūkots. Ir skaidrs, ka jūs patiešām vēlaties vadīt Komisiju Eiropas Savienībā, kur dzīvo 500 miljonu cilvēku. Kur izpaužas mūsu lielās kopienas mērķtiecība un dzinējspēks, kad runājam par iespējas došanu tām Eiropas valstīm, kuras vēlas mums pievienoties? Ko vēl Komisija centīsies darīt, lai šo procesu paātrinātu? Vai piedāvāsiet reālu palīdzību - speciālās zināšanas un materiālos resursus - Bosnijas un Hercegovinas centrālajai valdībai, lai palīdzētu tai īstenot savu rīcības plānu un izpildīt kritērijus, kas nepieciešami, lai tās pilsoņi varētu brīvi pārvietoties Eiropas Savienībā?
<SPEAKER ID="217" NAME="Gunnar Hökmark" AFFILIATION="PPE">
Priekšsēdētājas kundze, Barroso kungs, rītdienas balsojumā mēs jūs atbalstīsim - ne tikai tādēļ, ka jūsu kandidatūru izvirzījušas visas 27 dalībvalstis, un ne tikai tādēļ, ka mums ir jāsāk strādāt, bet arī tādēļ, ka esat mūs iepazīstinājis ar plašu politisko programmu, kurā ietvertas visas svarīgākās un aktuālākās problēmas. Protams, mūsu viedokļi par to var atšķirties.
<P>
Mēs pieprasīsim iniciatīvas gan no jums, gan jūsu Komisijas, pamatojoties uz Parlamenta balsu vairākumu un nemēģinot uzspiest mazākuma viedokli, un mēs apspriedīsim un rūpīgi izvērtēsim jūsu priekšlikumus un pieņemsim lēmumus, ņemot vērā balsu vairākumu Parlamentā. Tieši tā darbojas demokrātija, un tā strādājam arī mēs. Esam pārliecināti ne tikai par jums, bet arī par Parlamentu. Gribu tikai teikt, ka balsojums "pret" bez alternatīvas rīt nozīmēs to, ka mums patiešām nebūs nekādas alternatīvas. Laikā, kad mēs pieprasām rīcību, ir cilvēki, kas šo rīcību grib apturēt. Man jāsaka, ka pašlaik, kad atlikušas tikai dažas nedēļas līdz Kopenhāgenas sanāksmei, šādi rīkoties, lai Komisijai netiktu iecelts vadītājs, ir bezatbildīgi. Laikā, kad mums jānodarbojas ar finanšu tirgus nosacījumu un tiesību aktu izstrādi, balsojums pret jauno Komisiju ir bezatbildīgs. Un arī tāda rīcība, kuras dēļ mēs nevaram uzsākt ekonomikas atveseļošanas politisko procesu, kad visā Eiropā ir apdraudētas darba vietas, ir bezatbildīga.
<P>
Priekšsēdētājas kundze, rītdienas balsojums lielā mērā ir balsojums par Eiropas Parlamenta reputāciju. Kā Parlamenta deputāti mēs sakām, ka vēlamies, lai Eiropa pasaulē ieņemtu vadošu pozīciju, taču tas nekad nebūs iespējams, ja nevarēsim nodrošināt vadību pašā Eiropas Savienībā. Mēs jūs atbalstīsim, rūpīgi izvērtēsim jūsu priekšlikumus un apspriedīsimies ar jums, jo ticam demokrātijai un vairākumam šajā Parlamentā. Vēlu jums veiksmi!
<P>
(Aplausi)
<SPEAKER ID="218" NAME="Erminia Mazzoni" AFFILIATION="PPE">
(IT) Priekšsēdētājas kundze, dāmas un kungi! Barroso kungs, pēc šīm debatēm esmu guvusi apstiprinājumu savai pārliecībai, ka neesmu kļūdījusies, atbalstot Eiropas Tautas partijas grupas (Kristīgo demokrātu) priekšlikumu balsot par jūsu kandidatūru, un kā Lūgumrakstu komitejas priekšsēdētāja vēlos piedāvāt arī savu nelielo ieguldījumu. Barroso kungs, es atbalstu jūsu mērķus un izvirzītās prioritātes, tomēr ļaujiet man norādīt uz divām jomām, kurām būtu jāpievērš lielāka uzmanība, jo īpaši attiecībā uz to, ko jūs saucat par izkļūšanu no šīs ekonomiskās un finanšu krīzes.
<P>
Es jums piekrītu, ka šī krīze ir galvenokārt mūsu vērtību, mūsu sabiedrības pamatvērtību krīze. Nākamajos piecos gados Eiropas Komisijai būs jāstājas pretī lieliem izaicinājumiem. Ģeopolitiskā situācija ir radikāli mainījusies. Jaunās tirgus ekonomikas valstis, tādas kā Indija, Brazīlija un Āfrikas valstis, reālajā ekonomikā pašlaik ieņem nozīmīgu vietu. No vienas puses, tas mums sniedz jaunas izaugsmes iespējas, bet, no otras puses, pakļauj tirgus hegemonijas riskam, kas ilgtermiņā varētu novest pie vēl lielākas nabadzības.
<P>
Tādēļ, lai veicinātu vispārēju un sabalansētu izaugsmi un nodrošinātu pilsoniskās tiesības, būtiska loma ir Eiropai, tās civilizācijai un uzkrātajām zināšanām. Tas atspoguļo patiesu dažādas izcelsmes tautu un kultūru integrāciju. Es runāju par mūsu izcelsmi, mūsu kristietību, ko varētu izmantot, pievēršoties šīs ārkārtīgi nopietnās krīzes vērtību aspektam, bet tikai tādā gadījumā, ja to izmantojam kā ceļvedi, lai veicinātu attīstību un sabalansētu katra cilvēka tiesības un pienākumus.
<P>
Finansiālā plāksnē, Barroso kungs, mums jāizvērtē fiskālās un monetārās politikas reformas nepieciešamība, lai mazinātu cīņu starp mūsu valūtu eiro un seno dolāra hegemoniju, kā arī cīņu ar tirgū ienākošajām Ķīnas un Indijas valūtām; lai nodrošinātu stingrāku finanšu tirgus reglamentēšanu, aizliedzot spekulatīvus darījumus ar energoprecēm un galvenokārt pārtikas precēm, kuru cenu dēļ var bankrotēt daudzas tirgus ekonomikas valstis; lai finansiālos līdzekļus atkal izmantotu to galvenajam mērķim - ražošanas nodrošināšanai un lai aizstātu vai atbalstītu tradicionālos ekonomiskos ieguldījumus bezdarba pārņemtajos Eiropas reģionos, nosakot tiem nodokļu atvieglojumus.
<P>
Attiecībā uz pilsoņu Eiropu, kuru jūs ierosināt veidot, pastiprinot dialogu un sniedzot informāciju, man kā Lūgumrakstu komitejas priekšsēdētājai ir personiska interese. Tādēļ šī komiteja jāpieaicina, ja Parlaments turpina darbu pie iepriekšējā sasaukuma laikā pieņemtās rezolūcijas.
<P>
Lūgumrakstu komiteja ir pirmais kontaktpunkts starp Eiropas iestādēm un pilsoņiem. Atbildot uz daudzajām un dažādajām Eiropas pilsoņu sūdzībām, tā meklē risinājumus, dod skaidrojumus un veicina attiecīgu rīcību. Šajā sakarā es aicinu jūs, Barroso kungs, stiprināt saites ar Komisiju, kuru jums ir tas gods vadīt, un manis vadīto Lūgumrakstu komiteju, kā arī iecelt īpašu komisāru, kas par to atbild. Jūs jau paziņojāt par divu jaunu komisāra amatu izveidi.
<P>
Eiropa, kuras darba programmas uzmanības centrā, kā jūs minējāt, ir tās pilsoņi, ir tāda Eiropa, kuras pienākums ir nodrošināt šai komitejai - vietai, kur izskan pilsoņu tiesības, - lielākas tiesības un godu.
<SPEAKER ID="219" NAME="Sophie Briard Auconie" AFFILIATION="PPE">
(FR) Priekšsēdētājas kundze, Komisijas priekšsēdētāja kungs, dāmas un kungi, esmu iepazinusies ar jūsu programmas pamatnostādnēm un augstu novērtēju jūsu mērķus ikvienā nozīmīgā politikas jomā, ieskaitot ekonomikas politiku, turpinot un ieviešot dažādus pasākumus, kā arī ekonomikas atveseļošanas plānu, sociālo kohēziju, vides politiku un jo īpaši ilgtspējīgu attīstību, jauniešiem paredzētos projektus, Eiropas aizsardzības stiprināšanu un spēcīgas un pastāvīgas lauksaimniecības politikas uzturēšanu.
<P>
Es atbalstu jūsu mērķus veidot tādu Eiropu, kādu mēs vēlamies, - konkurētspējīgu, vienotu un tādu, kas spēj mūs aizsargāt. Tomēr šaubos, vai Eiropas Savienības finansiālais stāvoklis ļaus realizēt visus jūsu projektus. Lai īstenotu savus mērķus, Eiropas Savienībai jābūt attiecīgiem finanšu līdzekļiem. Daži no maniem kolēģiem to jau ir uzsvēruši. Manuprāt, ir ļoti svarīgi, Barroso kungs, lai jūs apņemtos mudināt dalībvalstis no 2014. gada būtiski palielināt savas iemaksas Kopienas budžetā. Tā ir taisnība, ka krīze dalībvalstu budžetus patlaban ļoti ierobežo. Tomēr mums jādomā par periodu pēc krīzes un jau tagad jāsāk strādāt pie Kopienas budžeta atbilstoši Eiropas vajadzībām. Zinu, ka jūs šīs vajadzības apzināties, jo esat tās ietvēris savā programmā. Viss, kas jums jādara šodien, ir jāapņemas parūpēties par to, lai nākotnē mums, Parlamentam un Padomei būtu pieejami mūsu politikas īstenošanai nepieciešamie līdzekļi.
<SPEAKER ID="220" NAME="Sandra Kalniete" AFFILIATION="PPE">
(LV) Es vēlos apliecināt, ka Eiropas Tautas partijas grupas deputāti no Latvijas atbalstīs prezidenta Ž. M. Barrozu kandidatūru. Atbalstīsim tāpēc, ka mēs ceram, ka jūs, Ž. M. Barrozu kungs, kā Eiropas Komisijas prezidents turpināsiet darbu pie taisnīgākas Eiropas izveides. Mēs uzskatām, ka ir jāsasniedz taisnīgums starp visām dalībvalstīm attiecībā uz atbalstu lauksaimniekiem, neatkarīgi no to dalības Eiropas Savienībā ilguma. Mēs arī sagaidām, ka jūs uzņemsieties līdera lomu kopējās lauksaimniecības politikas reformēšanā un līdzvērtīgu konkurences iespēju nodrošināšanā visām dalībvalstīm. Mēs aicinām jūs uzņemties līdera lomu Eiropas pakalpojumu tirgus tālākā liberalizācijā.
<P>
Eiropa sekmīgi no krīzes izkļūs tikai tad, ja tās stratēģijas pamatā būs spēcīgs vienotais tirgus un līdzvērtīgi spēles noteikumi. Tiešām, Eiropas institūcijām ir stabilizējoša loma krīzes pārvarēšanā vissmagāk skartajās dalībvalstīs, un Latvija to zin. Paldies Eiropas Komisijai par sadarbību! Eiropas vienotā valūta ir apliecinājusi savu stabilizējošo lomu krīzes apstākļos. Baltijas valstis ir izvirzījušas mērķi pievienoties Eiropas zonai, taču globālās krīzes apstākļos tas ir ļoti smags uzdevums, tāpēc mēs aicinām Komisiju rosināt Stabilitātes un izaugsmes pakta noteikumu un Māstrihtas kritēriju saprātīgu, krīzei atbilstošu un elastīgu pielietošanu. Es esmu pārliecināta, ka drīzāka Baltijas un visu Eiropas valstu iekļaušanās Eiropas zonā - eiro zonā ir visas Eiropas kopējās interesēs.
<P>
Prezidenta kungs, mēs aicinām ātrāk virzīties uz kopīgās enerģētikas politikas izstrādi, lai mazinātu Eiropas atkarību no monopoliem. Es novēlu jums veiksmi rītdienas balsojumā.
<SPEAKER ID="221" NAME="Damien Abad" AFFILIATION="PPE">
(FR) Priekšsēdētājas kundze, Barroso kungs, kā Eiropas Tautas partijas grupas (Kristīgo demokrātu) Francijas delegācijas loceklis un Nouveau Centre, Francijas politiskās partijas un UDF darba turpinātājas, pārstāvis es vēlos runāt tieši ar jums. Vispirms gribētu atgādināt par Francijas Republikas prezidenta un valdības atbalstu un izteikt atzinību par jūsu ieguldījumu Francijas prezidentūras veiksmīgajā darbā.
<P>
Barnier kungs un visi pārējie mani kolēģi, kas šajā Parlamentā pārstāv Francijas prezidentūras vairākumu, patlaban sagaida, ka mūsu misiju veidot tādu politisko Eiropu, kas nākotnē spēs ietekmēt svarīgākos globālos jautājumus, pārņems un palīdzēs izpildīt jūsu Komisija.
<P>
Mēs uzskatām, ka, lai izveidotu šādu politisko Eiropu, Barroso kungs, ir jāizvairās no kļūdu pieļaušanas divās jomās. Pirmkārt, no konkurences pasludināšanas par absolūtu un nepārvaramu dogmu. Jā, Eiropai ir vajadzīga rūpniecības politika, lauksaimniecības politika, enerģētikas politika vai arī tāda enerģētikas politika, kas atbalsta jaunās tehnoloģijas, tādā pašā mērā, kā tai ir vajadzīga konkurences politika.
<P>
Otra kļūda, no kuras jāizvairās, ir šīs Komisijas kļūšana par Padomes ģenerālsekretariātu. Mums vajadzīga spēcīga Komisija, kas piedāvā savus priekšlikumus, ievieš jauninājumus un ir Eiropas integrācijas dzinējspēks. Tādēļ, neraugoties uz manas politiskās partijas iespējamajiem iebildumiem Francijā, es šodien vēlos jūs atbalstīt un pavadīt šajā ceļā, kuru jūs, šķiet, vēlaties mērķtiecīgi uzsākt, jo īpaši saistībā ar ilgtspējīgu attīstību un cīņu pret klimata pārmaiņām.
<P>
Tomēr, lai garantētu to, ka mana un vairāku manu kolēģu, kuri šodien uzdod savus jautājumus, izvēle rītdienas balsojumā būtu maksimāli apzināta, es vēlētos, lai jūs šā Parlamenta priekšā stingri apņematies izdarīt divas lietas. Pirmkārt, īstenot patiesi mērķtiecīgu politiku, atbalstot mūsu nozares, teritorijas un visu, kas veido Eiropas identitāti.
<P>
Otrkārt, darīt visu iespējamo, lai garantētu to, ka Eiropas modelis ir pats labākais, kas tirgus ekonomiku spēj saskaņot ar prasību nodrošināt solidaritāti starp dalībvalstīm, reģioniem un iedzīvotājiem.
<P>
Barroso kungs, mūsdienu jaunatnei vajadzīga Eiropa, kas tos atbalsta globalizācijas procesā un dod jaunu cerību, un, būdams jaunākais EP deputāts no Francijas, esmu pilnīgi pārliecināts, ka jaunieši vēlas dzīvot tādā Eiropā, kas tos gan pasargā, gan arī piedāvā jaunas iespējas. Mūsu nākotnes uzdevums ir kopā veidot Eiropu. Paļaujos uz jums, tāpat kā jūs varat paļauties uz mani.
<SPEAKER ID="222" NAME="Czesław Adam Siekierski" AFFILIATION="PPE">
(PL) Priekšsēdētājas kundze, Eiropa ir vienota. Tā ir miera, brīvības un demokrātijas Eiropa. Mēs ievērojam cilvēktiesības un vēlamies īstenot sociālās tirgus ekonomikas programmu - programmu, kuras uzmanības centrā ir cilvēks. Tomēr Eiropa ir arī daudzveidīga. Mums ir daudz ļoti nabadzīgu reģionu, tādēļ nepieciešama patiesa kohēzijas politika. Īstenībā kopējā lauksaimniecības politika Eiropu sadala divās daļās - vecajā un jaunajā. Tas ir jāmaina, un ir jāveido patiesa, vienota un saliedēta Eiropa. Jūs, priekšsēdētāja kungs, to zināt labāk par citiem. Ko plānojat šajā jomā darīt, lai šo situāciju mainītu?
<SPEAKER ID="223" NAME="Hannu Takkula" AFFILIATION="ALDE">
(FI) Priekšsēdētājas kundze, Barroso kungs, es domāju, ka jūs kā Komisijas priekšsēdētājs esat guvis lieliskus panākumus. Ir viegli kādu kritizēt, tomēr vajag arī pienācīgi novērtēt to, kas šādu novērtējumu pelnījis. 27 dažādu valstu vadīšana Eiropā, kur valda plurālisms, ir ļoti grūts uzdevums, un jūs to esat labi veicis. Jūs esat panācis līdzsvaru starp lielajām un mazajām valstīm, tādēļ šajā sakarā vēlos atsaukties uz savas partijas priekšsēdētāju, Somijas premjerministru Matti Vanhanen kungu, kurš teica, ka jūs esat pelnījis vēl vienu pilnvaru termiņu. Tam es patiešām piekrītu un balsošu par jums. Jūsu paveiktais pēdējos piecos gados runā pats par sevi. Es uzskatu, ka nav nekādas vajadzības piedāvāt jaunas programmas, jo darbi runā paši par sevi, un ceru, ka Somijas komisārs Olli Rehn arī nākamajā Komisijā ieņems kādu labu un nozīmīgu amatu. Tomēr pats svarīgākais ir tas, ka rīt mēs balsosim par jums, jo jūs spējat veidot jaunu Komisiju. Novēlu jums veiksmi!
<SPEAKER ID="224" NAME="Ulrike Lunacek" AFFILIATION="Verts/ALE">
Priekšsēdētājas kundze, Barroso kungs ir vairākkārt pieminējis īpašos laikus, kādos dzīvojam, svarīgos jautājumus, ar kuriem saskaramies, un vadošo lomu, kāda Eiropas Savienībai jāuzņemas finanšu nozarē.
<P>
Tomēr ir viena lieta, ko vēlos jums, Barroso kungs, pajautāt, un tā ir pieminēta dokumentā, ar kuru jūs mūs iepazīstinājāt, proti, pašas Eiropas Savienības finanšu līdzekļi. Jūs neesat pateicis, no kurienes tiem būtu jānāk.
<P>
Tādēļ ir viens jautājums, ko jums uzdevu, kad pagājušonedēļ tikāmies Zaļo un Eiropas Brīvās apvienības grupas sēdē. Diemžēl toreiz es no jums atbildi nesaņēmu - ceru to saņemt tagad. Mans jautājums ir šāds - ko jūs domājat par finanšu darījumu nodokli?
<P>
To ir ierosinājis pat Sarkozy kungs, un par to patlaban runā Steinmeier kungs un citi. Beļģijai un Francijai jau ir šā nodokļa ieviešanai nepieciešamie juridiskie instrumenti, tad kādēļ gan neparunāt par to un neizdarīt spiedienu uz Komisiju, lai tā sagatavotu priekšlikumu par finanšu darījumu nodokli?
<SPEAKER ID="225" NAME="Nikolaos Chountis" AFFILIATION="GUE/NGL">
(EL) Priekšsēdētājas kundze, esmu uzklausījis Barroso kungu divas reizes - šajā plenārsēdē un Eiropas Apvienoto kreiso grupas konferencē - un esmu iepazinies ar viņa plānos pausto nostāju.
<P>
Man ir viens konkrēts komentārs - mēs zinām, kāda ir Barroso kunga nostāja attiecībā uz modificēšanas politiku. Tomēr mēs neredzam viņa nostāju attiecībā uz modificētajiem produktiem. Vai tas nozīmē, ka Eiropā būtu jāpieļauj piesārņoto produktu imports un tirdzniecība?
<P>
Vispārēji runājot, Barroso kungs apgalvo, ka viņš atbalsta jaunas idejas, kas vajadzīgas Eiropai, tomēr tajā pašā laikā viņš patiesībā piedāvā un atbalsta tos pašus neefektīvos un neoliberālos līdzekļus, kas izraisīja ekonomisko lejupslīdi, bezdarbu un nopietnas sociālās nevienlīdzības problēmas Eiropā.
<P>
Šī pieeja - ar to es domāju jūsu pieeju, Barroso kungs, un jūsu vadītās Komisijas pieeju - ir radījusi uzticības plaisu starp Eiropas Savienības iestādēm un Eiropas pilsoņiem, kas bija skaidri redzams pēdējās vēlēšanās, kad milzīgs skaits Eiropas pilsoņu tās vienkārši ignorēja.
<P>
Visbeidzot, visus, kas jūsu programmai nepiekrīt, nosaucot par antieiropiešiem, jūs nekad neuzzināsiet, ko domā un jūt visi eiropieši, jo īpaši tie, kuri vēlas citādu Eiropu, tādēļ es uzskatu, ka jūs, Barroso kungs, šim amatam neesat piemērots.
<SPEAKER ID="226" NAME="Barry Madlener" AFFILIATION="NI">
(NL) Barroso kungs, jums nav izdevies gūt Eiropas Parlamenta sociālistu un demokrātu progresīvās alianses grupas vai Zaļo un Eiropas Brīvās apvienības grupas atbalstu, kas patiesībā runā jums par labu. Šis būs ļoti interesants balsojums. Paskatoties zālē, ir skaidrs, ka jūs varat rēķināties ar aptuveni pusi balsu, līdz ar to liela nozīme ir katrai balsij. Protams, jūs vēlaties saņemt atbalstu arī no mums - otras lielākās Nīderlandes partijas Parlamentā - Brīvības partijas. Esam gatavi balsot par jums, tomēr jums jāapsola apturēt iestāšanās sarunas ar Turciju, nodrošināt to, lai Nīderlande vairs nebūtu lielākā birokrātijas veicinātāja Eiropas Savienībā, un strādāt tā, lai Eiropa kļūtu par suverēnu valstu saimi, nevis federālu supervalsti, pēc kādas jūs tiecaties. Es jūs aicinu šovakar plkst. 22.00 šos jautājumus ar mums pārrunāt. Kas zina - varbūt jūs to visu apsolīsiet, iegūsiet mūsu atbalstu un varēsiet turpināt savu darbu, bet tikai pilnīgi citādi, nekā to darījāt pēdējos piecos gados.
<SPEAKER ID="227" NAME="Brian Crowley" AFFILIATION="ALDE">
Priekšsēdētājas kundze, vispirms gribu novēlēt Barroso kungam visu to labāko rītdienas balsojumā. Diemžēl es biju tas, kurš uzskatīja, ka balsojumam bija jānotiek jau jūlijā, lai nevarētu rasties visas šīs neskaidrības. Tomēr, to sacīdams, es domāju, ka jūsu izstrādātās politiskās pamatnostādnes, Barroso kungs, sniedz skaidru priekšstatu par jūsu redzējumu un idejām, kā visu ievirzīt pareizās sliedēs.
<P>
Varbūt mans lielākais lūgums jums būtu ne tikai atgriezties Parlamentā, bet arī kļūt kritiskākam attiecībā pret valdībām, ja tās nav izpildījušas savas saistības, jo, paskatoties, piemēram, uz Lisabonas stratēģiju, 90 % tās pasākumu nav īstenoti, jo dalībvalstis nav rīkojušās tā, lai nākotnē mums būtu konkurētspējīgākā un dinamiskākā ekonomika.
<P>
Zinu, ka ir grūti tiesāt un vērsties pret kādu konkrētu valsti. Es arī neuzdrošinos to darīt, bet, ja mēs rādām piemēru un pārrunājam idejas Parlamentā un Komisijā par to, kā mēs varētu atjaunot izaugsmi un būt novatoriski jaunajā ekonomiskajā situācijā, tad arī dalībvalstīm būtu jāuzņemas atbildība un attiecīgi jārīkojas.
<P>
Visbeidzot, laikā, kad visa pasaule pārcieš vēl nepieredzētas ekonomiskās grūtības, kad mēs Eiropā esam uzņēmušies vadošo lomu banku darbības regulēšanas un citās tamlīdzīgās jomās, esmu sarūgtināts, ka bērnišķīgo politisko spēlīšu dēļ, kas notiek starp dažām grupām, esam palaiduši garām kādu iespēju.
<SPEAKER ID="228" NAME="Raül Romeva i Rueda" AFFILIATION="Verts/ALE">
(ES) Barroso kungs, jūs uzskata par cīnītāju vides aizsardzības jomā, un ar to es jūs apsveicu.
<P>
Faktiski pagājušonedēļ mēs saņēmām labas ziņas - beidzot tika pieņemts lēmums, ka zilā tunzivs, kurai draud izmiršana, tiks aizsargāta, to iekļaujot CITES aizsargājamo sugu sarakstā. Šajā sakarā es lūdzu, lai šis pagaidu atbalsts kļūtu par pastāvīgu atbalstu.
<P>
Galvenā problēma un globālais paradokss tajā visā ir tas, ka līdz šim jūs esat atbalstījis neoliberālo politiku, kura mūs novedusi šajā situācijā, jo tā ir politika, kas vienkārši privatizē peļņu un socializē izmaksas.
<P>
Tāpēc mums radusies nopietna problēma attiecībā uz vidi. Daudzus gadus esam subsidējuši flotes, kuras ir iztukšojušas mūsu jūras un šajā konkrētajā kontekstā bieži vien ir līdzatbildīgas par šiem postījumiem. Tagad tās pieprasa līdzekļus, lai atrisinātu situāciju, ko paši esam radījuši.
<P>
Šī situācija ir absurda, un no demokrātiskā viedokļa to ir patiešām grūti attaisnot. Mēs nedrīkstam pieļaut šādas kļūdas, tērējot cilvēku naudu.
<P>
Tādēļ pieprasām kopējās zivsaimniecības politikas pārskatīšanu, jo īpaši pamatojoties uz šiem jaunajiem principiem.
<SPEAKER ID="229" NAME="Pat the Cope Gallagher" AFFILIATION="ALDE">
Priekšsēdētājas kundze, esmu pilnīgi pārliecināts, ka Barroso kungs rīt saņems mandātu uz nākamajiem pieciem gadiem kā jaunais Komisijas priekšsēdētājs. Uzskatu, ka viņš ir īstais cilvēks šim amatam un viņa panākumi ir iespaidīgi.
<P>
Tāpat domāju, ka ES darbs būs efektīvāks, ja manā valstī tiks pieņemts Lisabonas līgums. Tie, kas neatbalsta šā līguma pieņemšanu Īrijā, izplata nepatiesu informāciju par minimālo algu EUR 1,84 apmērā.
<P>
Cilvēki runā par tā dēvētajiem "zaļajiem asniem” saistībā ar ekonomikas atveseļošanos Eiropā. Šāds "zaļais asns” ir arī Lisabonas līguma ratifikācija. Investori un cilvēki, kas rada jaunas darba vietas, vēlas, lai Lisabonas līgums stājas spēkā.
<P>
Tas, ka pēdējā referendumā Īrija ieguva tiesības turpmāk no savas valsts izvirzīt vienu Eiropas Komisijas locekli, ir būtisks pavērsiens. Liela nozīme ir arī tiesiskajām garantijām, kas attiecas uz neitralitāti, nodokļu sistēmu, tiesībām uz dzīvību, izglītību un ģimeni.
<P>
Visas šīs garantijas mums ir svarīgas. Protokoli paredz to pašu, ko šis līgums, un, protams, Īrijai ir vajadzīga Eiropa, un Eiropai ir vajadzīga Īrija.
<P>
(GA) Novēlu jums veiksmi rītdienas balsojumā.
<SPEAKER ID="231" NAME="Martin Ehrenhauser" AFFILIATION="NI">
(DE) Priekšsēdētājas kundze, Eiropas Savienība patlaban cieš no ievērojama demokrātijas deficīta. Diemžēl pēdējos piecos gados Barroso kunga vadībā šajā situācijā nekas nav mainījies. Viņa pilnvaru laikā mēs esam nonākuši ļoti dziļā ekonomiskā krīzē, un ir kļuvis skaidrs, ka visi brīdinājumi par finanšu sistēmas nestabilitāti tika vienkārši ignorēti. Taču šādi brīdinājumi noteikti izskanēja. Savā runā Barroso kungs pieminēja nepieciešamību mainīt finanšu sistēmas arhitektūru un reformēt vadītāju prēmēšanas sistēmu. Vēlos pateikt pilnīgi skaidri - Barroso kungs, tas bija jūsu uzdevums pēdējos piecos gados, un jūs to neesat izpildījis. Šā iemesla dēļ es balsošu pret jūsu kandidatūru.
<P>
Personiski es gribētu redzēt jaunu Komisijas priekšsēdētāju, kurš savu darbu veic ar radošu pieeju, ir pietiekami drosmīgs, lai veiktu būtiskas pārmaiņas, un galvenokārt ir neatkarīgs - tāds, kurš spēj Eiropā ieviest patiesu demokrātiju. Esmu pārliecināts, ka Eiropā jārada optimistisks noskaņojums, un tas noteikti nebūs iespējams ar Barroso kungu, bet tikai bez viņa.
<SPEAKER ID="232" NAME="Zoltán Balczó" AFFILIATION="NI">
(HU) Pateicos par man doto iespēju izteikties. Vēlos Barroso kungam uzdot divus jautājums. Pirmais ir šāds. Savā runā jūs savu politisko nākotni nepārprotami saistījāt ar Lisabonas līguma stāšanos spēkā. Vai tas nozīmē arī to, ka, ja jūs rīt tiksiet ievēlēts, bet īri Lisabonas līgumu referendumā noraidīs, jūs atkāpsieties?
<P>
Mans otrs jautājums ir šāds. Jūs esat pieteicis karu nacionālajam egoismam, kura pamatā saskaņā ar jūsu definīciju ir nemiers un kas vēlāk izvēršas par galējību. Tātad mans jautājums. Kurš būs tas, kas izlems, vai cilvēki, organizācijas vai partijas joprojām ir iesaistītas šajā kaitnieciskajā darbībā? Vai arī, tāpat kā mūsu gadījumā, kur mērķis ir nacionālās apziņas veicināšana, tā ir tikai nepieciešamā nacionālās pašnoteikšanās saglabāšana? Citiem vārdiem sakot, vai tas mums nodrošina pamatu, lai šeit, Eiropā, runātu par nacionālajām kultūrām, valodām un nacionālo daudzveidību?
<SPEAKER ID="233" NAME="José Manuel Barroso" LANGUAGE="FR">
Priekšsēdētājas kundze, sākšu ar kādu procedūras jautājumu. Vēlos teikt, jo īpaši pie politiskajām grupām nepiederošajiem deputātiem, ka ar viņu grupu netikos, jo nebiju uzaicināts. Pavisam vienkāršs izskaidrojums. Protams, mans viedoklis no dažu šo un arī citu deputātu viedokļa būtiski atšķiras, tomēr es tikos ar visām grupām, kas mani uzaicināja, - ar visām likumīgi izveidotajām grupām. Es tikos ar tām, lai piedalītos demokrātiskās debatēs. Man patīk demokrātiskas debates. Vēlos, lai jums tas būtu skaidrs.
<P>
Mēģināšu ātri atbildēt uz daudzajiem jautājumiem. Es gan redzu, ka dažu deputātu te vairs nav, lai mani uzklausītu, tomēr es vienalga centīšos atbildēt.
<P>
Sākšu ar prēmiju jautājumu, kas izskanēja pēdējais. Vēršu jūsu uzmanību faktam, ka 2004. gada beigās Komisija - manis vadītā Komisija - sagatavoja ieteikumu par pārmērīgi lielās atlīdzības samazināšanu ne tikai bankās, bet arī visā ekonomiskajā sistēmā. Diemžēl toreiz neviens mūsu ieteikumu neņēma vērā.
<P>
Priecājos, ka šim prēmiju un pārmērīgi lielās atlīdzības jautājumam patlaban ir piešķirta lielāka prioritāte, un ceru, ka spēsim rast risinājumu, pamatojoties uz priekšlikumiem, kurus esam iesnieguši Padomei. Tas viss vēl ir jāapspriež - šis ieteikums, kas ir arī saistoša daļa Kapitāla prasību direktīvā.
<P>
Daudz jautājumu izskanēja par energoapgādes drošību - tos uzdeva Saryusz-Wolski kungs, Marinescu kungs un citi deputāti. Energoapgādes drošība bija faktiski viena no galvenajām šīs kolēģijas prioritātēm, un es to plānoju iekļaut arī nākamās Komisijas prioritāšu sarakstā, ja vien saņemšu Parlamenta piekrišanu, jo eiropieši to sagaida no Komisijas, nevis no Eiropas Savienības iedzīvotājiem. Kad starp Krieviju un Ukrainu radās problēma, prezidents Putin kungs nolēma piezvanīt tieši man, lai mani par to informētu, un jūs jau zināt, cik daudz laika un enerģijas mēs Komisijā kopā ar citiem partneriem ieguldījām, mēģinot atrisināt Krievijas un Ukrainas problēmu, kura skāra arī Eiropas patērētājus.
<P>
Es personīgi esmu ļoti ieinteresēts šajos jautājumos. Varētu piebilst, ka tieši tāpēc mēs uzsākām savstarpējās saslēgšanas programmu Baltijas valstīs un tieši Komisija bija tā, kas rada izeju no strupceļa Nabucco jautājumā, - un, būsim atklāti, tā bija pilnīga bezizeja. Tādēļ šos jautājumus esmu ietvēris Komisijas galveno prioritāšu sarakstā, kaut arī patiesa iekšējā enerģētikas tirgus izveidi kavē tā pretinieki. Ceru, ka nākamajā pilnvaru termiņā šo pretestību ar jūsu atbalstu pārvarēsim, jo - būsim atklāti - tā joprojām pastāv un kavē patiesi integrēta enerģētikas tirgus izveidi Eiropā.
<P>
Varat paļauties uz mani, ka, aizstāvot Eiropas intereses Komisijā, nepieļaušu nekādus kompromisus. Turklāt es domāju, ka šī energoapgādes drošības problēma ir ārkārtīgi svarīga arī jautājumā par klimata pārmaiņu ierobežošanu.
<P>
Teikšu vēlreiz, jo īpaši Zaļo un Eiropas Brīvās apvienības grupas deputātiem, - mērķu nekad nevar būt par daudz, bet, godīgi sakot, es domāju, ka mums jābūt gandarītiem par to, ka Eiropas Savienība, ņemot vērā Komisijas priekšlikumu, ir uzsākusi un vada cīņu pret klimata pārmaiņām. Ir skaidrs, ka vēlāk mēs nebūtu saņēmuši piekrišanu no visām dalībvalstīm, ja - un es vēlos to uzsvērt - Merkel kundzes un pēc tam Sarkozy kunga prezidentūras laikā nebūtu pie tā strādāts, jo arī viņi centās to panākt, un mums tas būtu jāatzīst. Visas dalībvalstis mēģināja to izdarīt, bet, tikai pamatojoties uz Komisijas vērienīgo priekšlikumu, mēs spējām cīnīties pret globālo sasilšanu, un es patiešām paļaujos uz jums, ka mēs spēsim noturēt Eiropu šīs cīņas vadībā.
<P>
Runājot par sociālajiem jautājumiem, es jau esmu uz tiem atbildējis - esmu uzņēmies konkrētas saistības attiecībā uz jautājumiem par darba ņēmēju norīkošanu darbā un problēmām, kas saistītas ar sabiedriskajiem pakalpojumiem. Būšu gatavs strādāt ar jums pie šiem principiem, ko esmu minējis un šodien ļoti skaidri norādījis - pret sociālo dempingu un par sociālo tirgus ekonomiku.
<P>
Ļoti labi saprotu, ka šīs ir interesantas ideoloģiskās debates, bet domāju, ka atbilde ir meklējama Eiropā. Mums vajadzīgs iekšējais tirgus - tas ir mūsu spēks - un tajā pašā laikā arī augsts sociālās kohēzijas līmenis. To radījusi Eiropa, tas ir Eiropas ieguldījums. Sava dokumenta sākumā es citēju kādu ievērojamu mūslaiku vēsturnieku Tony Judt, kurš lasa lekcijas Ņujorkas Universitātē. Viņš teicis: "Varbūt arī Amerikas Savienotajām Valstīm ir pasaulē varenākā armija, varbūt Ķīna var pārdot savas preces lētāk, bet tikai Eiropai ir modelis, kas var kalpot par iedvesmas avotu visai pārējai pasaulei.”
<P>
21. gadsimts varētu būt Eiropas gadsimts. Es tiešām tam ticu. Es ticu, ka mēs spējam virzīt šo globalizāciju nevis ar spēku, bet gan ar iedvesmu. Mums ir sociālā tirgus ekonomika, kas nepieder ne kristīgajiem demokrātiem, ne sociāldemokrātiem, ne arī liberāļiem. To veidojusi Eiropa, jo īpaši pēc Otrā pasaules kara, - ne tikai Eiropas integrācijas procesu, bet arī šo sociālo tirgus ekonomiku, kuras mērķis ir brīvo tirgu, atvērto tirgu apvienošana.
<P>
Eiropa ir pasaules lielākā eksportētāja. Tādēļ mums, eiropiešiem, jāvēršas pret protekcionismu un tajā pašā laikā jāatbalsta Eiropas sociālā dialoga modelis, Eiropas sociālā nodrošinājuma modelis. Kad dzirdu dažus deklinisma aizstāvjus jeb "krīzes mīļotājus” apgalvojam, ka patlaban visu kontrolē amerikāņi un ķīnieši, es viņiem saku - lai nu tā būtu, bet ko tad dara prezidents Obama? Prezidents Obama pašlaik mēģina - un es patiešām vēlu viņam visu to labāko - savā valstī ieviest veselības aprūpes sistēmu, kas mums ar dažām niansēm jau darbojas praktiski visā Eiropā. Tātad tieši amerikāņi ir tie, kas smeļas iedvesmu Eiropas modelī. Un ko dara ķīnieši? Viņi pašlaik domā par sociālā nodrošinājuma sistēmas ieviešanu, arī tāpēc, lai palielinātu pieprasījumu, un es ticu, ka viņiem šāda sistēma būs, jo šajā valstī augs labklājība, un labklājības augšana Ķīnā būs ieguvums visai pasaulei.
<P>
Ko patlaban dara amerikāņi un citas lielvalstis? Viņi sāk runāt ar mums par klimata pārmaiņu ierobežošanu. Es skaidri atceros, ka agrāk, kad mēs ar viņiem par to runājām, amerikāņi kategoriski atteicās uzņemties jebkādas saistības cīņā pret klimata pārmaiņām.
<P>
Kā redzat, es nespēju būt tik pesimistisks kā daži no jums, kas šodien runāja. Protams, mums ir problēmas Eiropā - konsekvences problēmas. Runājot par politisko gribu, mums jāstrādā vairāk, lai nodrošinātu lielāku konsekvenci. Mums ir arī kāda ļoti skaidra problēma, sociāla problēma, kas ir pati nopietnākā no visām - bezdarba pieaugums. Tomēr būsim atklāti - tā nebija ne Eiropa, ne Eiropas Komisija, kas šo finanšu krīzi izraisīja. Jūs visi zināt, kā tas notika. Un mēs nekavējoties reaģējām. Mēs reaģējām ar konkrētiem priekšlikumiem. Francijas prezidentūras laikā es kopā ar Francijas prezidentu apmeklēju Amerikas Savienotās Valstis, lai ASV prezidentam izteiktu priekšlikumu par G20 procesa uzsākšanu. Tā bija Eiropa, kas šo reakciju ierosināja.
<P>
Es jau teicu Kempdeividā, ka, tāpat kā atvērtām sabiedrībām vajadzīgs tiesiskums un tiesību normas, arī tirgum vajadzīgi savi noteikumi, lai tas būtu likumīgs, drošs un ētikas normām atbilstošs. Tāda ir Eiropas nostāja.
<P>
Patiesībā es domāju, ka mums būtu jābūt lepniem par priekšlikumiem, ko esam sagatavojuši. Tie visi ir jums pieejami. Ceru, ka tie tiks pieņemti, un vēlāk mēs redzēsim, vai būs nepieciešami vēl kādi papildu pasākumi.
<P>
Attiecībā uz vides jautājumu es domāju, ka viss, ko Komisija šajā jomā ir darījusi, jums ir labi zināms. Kāds teica, ka nav ņemta vērā bioloģiskā daudzveidība. Lūdzu, pārlasiet manu dokumentu, un jūs redzēsiet, ka arī tā tur ir pieminēta. Tad viens Parlamenta deputāts atzinīgi izteicās par zilās tunzivs aizsardzības pasākumiem, un es viņam par to pateicos. Domāju, ka šajā jomā mums patiešām ir labi panākumi.
<P>
Attiecībā uz Beňová kundzes jautājumu par pamattiesībām - tieši tādēļ, lai apliecinātu šīs jaunās saistības, es nolēmu - un jāpiebilst, ka šis priekšlikums nāca no Eiropas Parlamenta, kaut arī es par to jau biju pārliecināts, - izveidot amatu komisāram, kas atbild par pamattiesībām un personiskajām brīvībām. Protams, šis komisārs nodarbosies arī ar minoritāšu jautājumiem un varēs sniegt ziņojumus Lūgumrakstu komitejai, kas šeit tika pieminēta.
<P>
Es arī domāju, ka, tāpat kā valstu sistēmās, kur parasti ir viens tieslietu un viens iekšlietu ministrs, mums ir vajadzīgs komisārs, kas atbild par tieslietām, pamattiesībām un brīvībām. Būs vēl viens jauns komisārs - jo mums jābūt nopietnai attieksmei arī pret šo jautājumu, mums jāsaskata problēmas, kas saistītas ar nedrošību Eiropā, un ir lietas, ko varam darīt, izmantojot Eiropas pievienoto vērtību. Šis komisārs strādās arī pie citiem jautājumiem, bet vienmēr no viena un tā paša aspekta - drošības aspekta -, pilnībā ievērojot personiskās brīvības un pamattiesības. Un atkal - tieši tas veido Eiropu.
<P>
Kāds runāja par Gvantanamo. Es biju viens no pirmajiem, ja ne pats pirmais politiķis valdībā, kas lūdza ASV prezidentam - tas notika Austrijas prezidentūras laikā - slēgt Gvantanamo cietumu. Es to teicu publiski, jo uzskatu, ka mēs, eiropieši, neatbalstām tādu pretterorisma kampaņu, kas neievēro pamattiesības, jo tas grauj mūsu morālo autoritāti. Attiecībā uz pamattiesībām es domāju, ka mums šajā ziņā var būt zināmas domstarpības, tomēr mums nav būtisku viedokļu atšķirību ar dažiem deputātiem, kuri šo jautājumu ierosināja. Man pašam nekādi padomi šajā jautājumā ne no viena nav vajadzīgi. Jau sešpadsmit gadu vecumā es izgāju ielās, lai cīnītos pret diktatūru, pret koloniālo sistēmu savā valstī. Tādēļ man nav vajadzīgi nekādi padomi par to, kā uzņemties saistības pamattiesību jomā. Bet jebkurā gadījumā - paldies.
<P>
Attiecībā uz jautājumu par Ziemeļīriju - paldies jums, Dodds kundze, - mēs patiešām esam daudz un ar apdomu strādājuši Ziemeļīrijas labā. Mēs izveidojām īpašu darba grupu un, kad starp partijām vēl nebija panākts dialogs, mēs sniedzām atbalstu izlīgšanas procesā.
<P>
Atbildot uz jautājumu, ko man uzdeva López Aguilar kundze, - jā, domāju, ir laiks jauniem mērķiem sociālajā jomā. Tas ir acīmredzami. Mūsu bezdarba problēma ir lielāka nekā jebkad agrāk. Paraugoties uz statistikas datiem, patiesība ir tāda, ka līdz pat finanšu krīzei nodarbinātības līmenis visur pieauga. Lisabonas stratēģija, kuru daži kritizē, patiesībā mūs veda pareizā virzienā. Eiropā bija izaugsme, un tika radītas jaunas darba vietas. Tikai, sākoties finanšu krīzei, šī tendence vairumā valstu, tajā skaitā jūsu valstī Spānijā, krasi mainījās. Tieši šī globālā finanšu krīze mūs ir nostādījusi citā pozīcijā. Tādēļ tagad, šajā sociālās trauksmes stāvoklī, kad ir ne tikai tādi cilvēki, kas jau zaudējuši darbu, bet arī tādi, kam tas draud, ir acīmredzams, ka mums jāveic ieguldījumi sociālajā jomā. Tieši tādēļ mums vajadzīgi jauni mērķi sociālajā jomā. Es ticēju, ka jautājumā par šo prioritāti ir iespējams gūt atbalstu no Parlamenta vairākuma, un es tam ticu joprojām.
<P>
In't Veld kundze teica, ka neesmu viņu pārliecinājis. Jūs ir ļoti grūti pārliecināt, in't Veld kundze. Darīšu, ko spēšu, tomēr teikšu jums vienu - es vienmēr darīšu, ko spēšu, tomēr ne tikai tāpēc, lai jūs pārliecinātu, bet gan tāpēc, ka patiešām ticu pamattiesību, brīvību un garantiju idejai. Uzskatu, ka Komisijai šajā jautājumā ir sava loma - ne tikai attiecībā uz likumdošanu, bet arī signāliem, ko mēs raidām. Varu jums pastāstīt, ka ik reizi, kad pasaulē rodas kāda problēma - vai tas būtu Gvantanamo vai kas cits - katru reizi, kad satieku Putin kungu, es viņam jautāju: "Kādi ir panākumi Politkovskaya kundzes slepkavības lietā? Kā tas var būt, ka tāda valsts kā Krievija, kurai ir varenākā drošības sistēma pasaulē, tā arī nav spējusi atrast žurnālistu slepkavas?” Es uzdevu šo jautājumu prezidentam Putin kungam, tāpat kā patlaban uzdodu jautājumus premjerministriem, pat Ķīnas premjerministram, kad runāju ar viņu, un tāpat kā vienmēr uzdodu jautājumus par cilvēktiesībām. Es pat jautāju Japānas premjerministram, kāpēc Japāna moratorija apstākļos ir atjaunojusi nāvessodu.
<P>
Tādēļ Komisijai ir svarīga loma ne tikai attiecībā uz likumdošanu, bet arī saistībā ar Komisijas un Komisijas priekšsēdētāja raidītajiem signāliem, piemēram, laikā, kad Dānijā bija karikatūru krīze un es nepārprotami aizstāvēju un atbalstīju tiesības uz vārda brīvību. Domāju, ka lielās līnijās spēsim par to visu vienoties.
<P>
Abad kungs man uzdeva dažus ļoti praktiskus jautājumus, un es viņam atbildu, ka atbalstu viņa priekšlikumus un domāju, ka tie ir svarīgi. Mums patiešām ir vajadzīgs rūpnieciskais pamats Eiropā. Mēs negribam pārvietot rūpnīcas uz citu vietu, bet ir svarīgi, lai šis rūpnieciskais pamats pielāgotos jaunajiem globālās konkurences ierobežojumiem un galvenokārt lielākajiem klimata pārmaiņu un ilgtspējīgākas attīstības izaicinājumiem. Domāju, ka mums ir līdzekļi, lai to panāktu. Tādēļ ierosinu nākotnē šim mērķim Eiropas līmenī atvēlēt vairāk resursu.
<P>
Attiecībā uz budžeta jautājumu, ko uzdeva kāds deputāts, - mēģināsim vispirms vienoties par galvenajiem principiem. Domāju, ka nebūtu pareizi sākt ar nākamā budžeta plānošanu. Tas izraisītu šķelšanos. Vispirms mums jāraugās, kur ir Eiropas pievienotā vērtība, un tikai pēc tam jālemj par prioritātēm. Tomēr es uzskatu, ka pētniecībai, inovācijām un kohēzijas politikai noteikti jābūt svarīgām prioritātēm, īpaši domājot par jauno paaudzi. Jaunākā Francijas delegācijas locekļa labā ceru, ka šā Parlamenta jaunākie deputāti šo virzību atbalstīs.
<P>
Kāds man uzdeva jautājumu par globālo finanšu nodokli, par finanšu darījumu nodokli. Ja tas ir globāls, es to noteikti atbalstu. Domāju, ka tā ir lieliska ideja, tomēr jebkurā gadījumā noskaidrosim vienu - nedomāju, ka būtu lietderīgi tos finanšu pakalpojumus, kas mums ir Eiropā - vai tā būtu Londona, Frankfurte vai Parīze - pārvietot uz citurieni. Finanšu pakalpojumu jomā mēs esam pasaules līderi. Kāda jēga būtu tam, ja šī līdera loma tiktu nodota Dubaijai? Es tam neredzu nekādu jēgu. Vēlos, lai jums tas būtu skaidrs. Tomēr globālā finanšu darījumu nodokļa ieviešana man šķiet lieliska ideja. Domāju, ka jau tagad ir vairāki iemesli, kas runā tam par labu, piemēram, palīdzība bada cietējiem visā pasaulē, jo tas ir kauns un negods, kas notiek 21. gadsimtā, atbalsts Eiropai Tūkstošgades mērķu sasniegšanā un cīņa par lielāku solidaritāti Eiropā. Varbūt jūs to nezināt, bet es iesniedzu priekšlikumu Padomei par Eiropas pārtikas atbalsta mehānisma paplašināšanu, jo Eiropā ir nabadzīgi cilvēki, un to skaits aizvien pieaug, bet mans priekšlikums tika noraidīts. Lūk, šie ir daudzie iemesli, kādēļ būtu vajadzīgs šāds nodoklis, ja vien tas ir patiesi globāls un nemazina Eiropas konkurētspēju.
<P>
Noslēgumā vēlos jums sacīt ko ļoti svarīgu. Kāds teica: "Kādēļ mums būtu jūs jāievēl? Jūs esat vienīgais kandidāts. Vai tas ir demokrātiski?” Es pats ļoti vēlētos uzzināt, kādēļ esmu vienīgais kandidāts. Godīgi sakot, man nemaz nav patīkami būt vienīgajam kandidātam, jo, būsim atklāti, tā kā esmu vienīgais kandidāts, visa kritika visu šo laiku tika vērsta pret mani. Ik reizi, kad jūs mani salīdzināt ar savu ideālo kandidātu, es, protams, zaudēju. Es zaudēju ideālajam kandidātam. Es zaudēju katras grupas ideālajam kandidātam. Tomēr Eiropu neveido ideālie kandidāti. Eiropa nozīmē atbildības uzņemšanos. Domāju, ka neviena cita kandidāta nav bijis tikai tā vienkāršā iemesla dēļ, ka netika nodrošināts kandidātam nepieciešamais atbalsts. Tādēļ es esmu vienīgais kandidāts. Daži vārdi gan tika minēti, tomēr man izdevās panākt vienošanos, un ar to es lepojos, jo, kā dzirdējām debatēs, Eiropas veidošana šodien - jūs man piekritīsiet - ir ārkārtīgi grūts un sarežģīts uzdevums. Eiropa ir ļoti dažāda. Ir daudz ierobežojumu un daudz prioritāšu, tādēļ esmu lepns par to, ka esmu kandidāts, ko atbalsta partija, kura uzvarējusi vēlēšanās, ka esmu kandidāts, ko atbalsta demokrātiskā ceļā ievēlēti valstu vai to valdību vadītāji no visa politiskā spektra, un es tajā nesaskatu neko sliktu. Es nevienam neesmu ģenerālsekretārs, un Komisija ir neatkarīga iestāde. To es jums varu apgalvot. Komisija, kuras priekšsēdētājs esmu un ar jūsu atbalstu būšu arī turpmāk, būs neatkarīga iestāde, kas, nepieļaujot nekādus kompromisus, aizstāvēs Eiropas vispārējās intereses.
<P>
Ļoti labi saprotu, ka sniegtais atbalsts, kā minēja Estrela kundze un citi deputāti, nebūs kā neaizpildīts čeks jeb neierobežotas rīcības brīvības apliecinājums. Patiecos visiem, kas mani atbalstīja, - visus es nevaru nosaukt. Daži no viņiem vēl joprojām ir šeit. Es jums pateicos. Jūsu atbalsts man nav kā neaizpildīts čeks. Es augstu vērtēju Parlamenta darbu.
<P>
Kāds teica: "Jūs esat pārāk tuvu valdībām.” Jūs esat aizmirsuši vienu. Pirms kļuvu par premjerministru, es biju opozīcijas līderis, un, pirms kļuvu par opozīcijas līderi, es biju parlamenta deputāts. Pirmo reizi Portugāles parlamentā mani ievēlēja 29 gadu vecumā. Es esmu politiķis - es neesmu ne tehnokrāts, ne birokrāts. Es atbalstu parlamentus un esmu gatavs ar jums par to diskutēt.
<P>
Tādēļ jūsu izvirzītās prasības var palīdzēt gan man, gan arī Komisijai strādāt efektīvāk. Tāds arī būs mans mērķis, ja saņemšu jūsu atbalstu.
<P>
(Aplausi)
<SPEAKER ID="235" NAME="Priekšsēdētājs">
Paldies Eiropas Komisijas priekšsēdētāja amata kandidātam. Paldies arī visiem klātesošajiem un tiem, kas runāja iepriekš, par ārkārtīgi spraigo diskusiju. Vēlos pateikties arī Malmström kundzei par piedalīšanos šajā sēdē.
<P>
Dāmas un kungi! Mēs ieviešam jaunus darbības principus un jaunus institucionālus risinājumus Eiropas Savienībai. Lūdzu, paturiet prātā, ko priekšsēdētāja amata kandidāts mums stāstīja par politiskās darbības virzieniem turpmākajos piecos gados. Viņš to paveica šeit, Parlamentā, kur tikās ar visām politiskajām grupām. Viņš sniedza informāciju, kas ir ļoti svarīga gan mums, gan ES iedzīvotājiem. Pēc šodienas garajām, nogurdinošajām un erudītajām debatēm rīt notiks balsojums.
<P>
(Priekšsēdētājs turpina angļu valodā)
<P>
Vēlreiz liels paldies priekšsēdētāja amata kandidātam. Šī bija laba iespēja iepazīties ar jūsu politiskajām pamatnostādnēm un pārrunāt tās gan politiskajās grupās, gan arī šajā plenārsēdē.
<P>
Debates tiek slēgtas.
<P>
Rakstiskas deklarācijas (Reglamenta 149. pants)
<SPEAKER ID="992" NAME="Georges Bach  " AFFILIATION="PPE">
rakstiski. - (FR) Barroso kunga programmā ir uzstādīti augsti mērķi, un tā pauž lielu vēlēšanos mūsu krīzes skartajai Eiropai sniegt atbalstu, kas tai ļoti nepieciešams. Manuprāt, nav pareizi visās nelaimēs, kas raksturo iepriekšējo periodu, vainot Barroso kungu personīgi. Kompromisu meklēšana ar paplašināto Komisiju, kurā lēmumus tagad pieņem visas 27 dalībvalstis, un stāšanās pretī finanšu un ekonomiskajai krīzei smagās institucionālās reformas apstākļos priekšsēdētāja Barroso darbu nekādā ziņā nav atvieglojusi. Jāatzīst, ka šajos grūtajos laikos varētu gribēt, lai viņa nostāja Eiropā izskanētu pārliecinošāk. Tomēr ticu, ka viņš ir mācījies no savām kļūdām un turpmāk ļoti centīsies gan visas Eiropas, gan arī mazāko valstu labā. Sociālajiem jautājumiem ierādot nozīmīgāku vietu savā programmā, viņš, šķiet, cenšas atbildēt tiem Eiropas iedzīvotājiem, kuri vēlas dzīvot sociālākā Eiropā. Ideja par patiesu partnerattiecību veidošanu starp Parlamentu un Komisiju ir apsveicama, un tā ir iespēja, kas jāizmanto. Šā iemesla dēļ es atbalstu Barroso kunga kandidatūru, tomēr šis atbalsts nav neierobežotas rīcības brīvības apliecinājums.
<SPEAKER ID="237" NAME="Diogo Feio  " LANGUAGE="PT">
Ar prieku paziņoju, ka, būdams portugālis un Eiropas Parlamenta deputāts, es balsošu par José Manuel Durão Barroso pārvēlēšanu Eiropas Komisijas priekšsēdētāja amatā. Domāju, ka viņa paveiktais šajā pilnvaru termiņā, kad bija jāstājas pretī tik daudzām politiskām, finansiālām un sociālām grūtībām, kā arī pieredze, ko viņš guvis šajā amatā, attaisno no valdībām saņemto atbalstu un Parlamenta atjaunoto uzticību.
<P>
Es nosodu daudzos mēģinājumus, no kuriem visi nemaz nebija atklāti vai nopietni, gāzt viņa kandidatūru un piebilstu, ka tie neizdevās ne tikai tādēļ, ka nebija nevienas vērā ņemamas alternatīvas, bet arī muļķīgo argumentu dēļ. Man žēl, ka pat manas valsts deputāti nespēja atturēties no šādas rīcības, kas ir tikpat bezatbildīga, cik neloģiska.
<P>
Ceru, ka nākamā Komisija, ko vadīs Barroso kungs, tehnisko kompetenci spēs apvienot ar kādām papildu vērtībām. Tāpat ceru, ka tā patiešām ievēros un par pamatu ņems subsidiaritātes principu un dos priekšroku drošībai un stabilitātei, savu programmu īstenojot pakāpeniski, kā to ieteicis Žans Monē, nevis izvēloties īsāko ceļu, kad tiek daudz solīts, bet maz paveikts Eiropas projekta un sapņa īstenošanā. Lai kā mēs tiektos uz horizontu, tur mēs varam nokļūt tikai tad, ja sākam virzīties uz priekšu. Dosimies pareizajā virzienā!
<SPEAKER ID="238" NAME="João Ferreira  " LANGUAGE="PT">
Tas, ko mēs šajās vēlēšanās liekam uz spēles, ir virziens, kādu ES uzņems nākamajos piecos gados. Pašreizējais Komisijas priekšsēdētājs, kurš kandidē arī uz nākamo pilnvaru termiņu, simbolizē vienu iespējamo virzienu - ES, ko viņš pārstāv, atbalsta lielāko ekonomisko grupu intereses.
<P>
Tā ir ES, kur valda antidemokrātiska birokrātija, politisks un ideoloģisks konservatīvisms, kur tiek akcentēta un institucionalizēta absolūta nevienlīdzība un attiecības, kurās dominē kādas sociālas, reģionālas un nacionālas intereses, kur valda militārisms un ārējais intervencionisms un kā vienīgā pieļaujamā ekonomiskā sistēma ir institucionalizēts neoliberālisms. Tomēr tas nav un nekad nav bijis vienīgais iespējamais virziens. Alternatīva šim virzienam ir sociāla Eiropa, darba ņēmēju un tautu Eiropa. Tā ir Eiropa, kas augstu vērtē demokrātiju no līdzdalības viedokļa, to nesašaurinot līdz formālam, reprezentatīvam līmenim. Tā ir Eiropa, kas ciena savu tautu gribu un demokrātiski paustos lēmumus un aizsargā sabiedriskos pakalpojumus un darba ņēmēju tiesības, kas ir svarīgi sociālajai attīstībai un kohēzijai. Tā ir brīvu, suverēnu un līdztiesīgu valstu savienība, kas atbalsta un veicina dabas aizsardzību, mieru un sadarbību starp dažādām tautām.
<SPEAKER ID="239" NAME="Ilda Figueiredo  " LANGUAGE="PT">
Paziņojums, ko mums nupat sniedza Barroso kungs kā Komisijas priekšsēdētāja amata kandidāts, no jauna apstiprina mums zināmos Eiropas Savienības pamatpīlārus. Tas apstiprina arī Eiropas kapitālistu, federālistu un militāristu integrāciju, kas paredzēta Māstrihtas un Nicas līgumos un ko Lisabonas līguma projekts vēlas izvērst vēl plašāk.
<P>
Ja pastāvēja vēl kādas šaubas, viņa apgalvojumi attiecas uz Lisabonas līguma projekta nozīmi. Faktiski tie nāk pēc antidemokrātiskā spiediena, ko pēc viņa novērojumiem Eiropas līderi izmantoja pret īru tautu, kuri tagad 2. oktobrī spiesti rīkot jaunu referendumu.
<P>
Pat ja viņš patlaban mēģina solīt, ka labos nopietnās kļūdas, ko attiecībā uz sociālajām un darba ņēmēju tiesībām iepriekšējā pilnvaru termiņā pieļāva Eiropas Komisija, kuru viņš joprojām vada, viņš nekad nav iedziļinājies šajos jautājumos, ne arī izpētījis tās kapitālisma krīzes iemeslus, ko mēs patlaban piedzīvojam. Patiesībā tas, ko viņš ierosina, ir turpināt to pašu politiku, kuras prioritātes ir brīvā konkurence, militārisms un ekonomisko un finanšu grupu intereses, jo īpaši varenākajās valstīs. Tas kļuva skaidrs, kad viņš teica, ka mēs esam globalizācijas aizstāvji.
<SPEAKER ID="240" NAME="Lívia Járóka  " LANGUAGE="HU">
Priekšsēdētāja kungs, kā Eiropas Tautas partijas delegāte vēlos apliecināt priekšsēdētājam Barroso kungam savu atbalstu un izteikt cerību, ka pašreizējā Eiropas Komisija spēs turpināt darbu, kas tika uzsākts saistībā ar romu sociālo integrāciju. Šā cikla laikā, jo īpaši pēdējos divos gados, ir gūti nozīmīgi panākumi, tomēr mēs sagaidām ievērojami lielākas saistības un iniciatīvu no organizācijas, kas, būdama vienīgā Kopienas tiesību aktu iniciatore, var būt dzinējspēks cīņā pret nabadzību un atstumtību, kas skar Eiropas lielāko minoritāti - romus.
<P>
Ceru, ka jaunā tieslietu, pamattiesību un pilsoņu brīvību komisāra portfeļa izveide būs stimuls tam, lai Komisija sāktu strādāt vairāk un saskaņotāk. Tāpat ceru, ka priekšsēdētājs Barroso kungs turpinās aktīvi izrādīt savu personisko interesi romu jautājumā, ko viņš paudis attiecībā uz vairākiem gadījumiem, un ka viņš darīs visu iespējamo, lai nodrošinātu to, ka valstu vai to valdību vadītāji enerģiskāk iesaistās visaptverošas un integrētas programmas izveidē, aptverot partijas un ciklus.
<P>
Arī sociālās problēmas, kas skar romus un citas minoritātes, ir tik nopietnas, un bezdarbības sekas ir tik smagas, ka iepriekšējā cikla vienaldzība un kļūmes vairs nav pieļaujamas. Mēs sagaidām tūlītēju, drosmīgu rīcību un radikālu līdzšinējās attieksmes maiņu no iepriekšējā jeb pašreizējā priekšsēdētāja puses, kā arī to, ka Komisija uzņemsies līdera lomu, lai, pamatojoties uz regulatīvajām normām, stabilu budžetu un skaidru politisko apņemšanos, pēc iespējas ātrāk tiktu izstrādāta Viseiropas romu stratēģija.
<SPEAKER ID="241" NAME="Nuno Melo  " LANGUAGE="PT">
Ja ir kaut kas, par ko nevienai partijai nav šaubu, tad tā ir pārliecība par to, ka patlaban pārdzīvojam ekonomisko krīzi, kas skar valstis un apgrūtina lēmumu pieņemšanu valdībās.
<P>
Tādēļ attiecībā uz to, cik efektīvi Eiropas Savienība spēj cīnīties ar šo krīzi, ir liela atšķirība, vai mums ir likumīgi apstiprināta Komisija ar ievēlētu priekšsēdētāju vai arī pagaidu Komisija, kurā šo izšķirošo lēmumu pieņemšana vienmēr tiek atlikta.
<P>
Tādēļ visu to cilvēku argumenti, kuri noraida José Manuel Durão Barroso kandidatūru un mēģina nepieļaut viņa iecelšanu Eiropas Komisijas priekšsēdētāja amatā, kaut arī nenoliedz pierādījumus par šo krīzi un pat vairākkārt atsaucas uz tiem, ir tukša retorika.
<P>
Citiem vārdiem sakot, tos, kas šādi domā un rīkojas, īpaši neuztrauc krīzes sekas, - viņi domā tikai vai galvenokārt par to, kā gūt labumu, veicot kādus politiskus partiju manevrus, kas vismaz šajos apstākļos pēc taisnības būtu jāpārtrauc.
<SPEAKER ID="242" NAME="Georgios Toussas  " LANGUAGE="EL">
Atbalsts Barroso kungam no konservatīvajiem, liberālajiem un sociāldemokrātiskajiem Parlamenta deputātiem izriet no viņa vienprātīgās iecelšanas par vienīgo kopējo visu ES valdību - gan neokonservatīvo, gan arī sociāldemokrātisko - kandidātu. ES politika, kas vērsta pret strādnieku šķiru, nav atkarīga no atsevišķiem cilvēkiem vai Komisijas priekšsēdētāja - to galvenokārt nosaka ES dziļākā būtība - imperiālistu kapitāla savienība.
<P>
Barroso kunga politiskās pamatnostādnes ir Eiropas monopolistiskā kapitāla stratēģisko mērķu atspoguļojums, un tās veido politisko programmu, ko visā ES vienpusēji izmanto Eiropas politiskie spēki, tajā skaitā "Jaunā demokrātija” un PASOK Grieķijā, neatkarīgi no tā, vai tie atrodas valdībā vai opozīcijā.
<P>
Šīs politiskās programmas primārais mērķis ir krīzes sloga pārnešana uz strādnieku šķiru, tādējādi nodrošinot to, ka Eiropas monopolgrupas var brīvi aizsargāt un palielināt savu peļņu, lai, kapitālistiskajai ekonomikai atdzīvojoties pēc lejupslīdes, tās varētu nostiprināt savas pozīcijas pasaules mēroga imperiālistisko konkurentu vidū. Šis mērķis tiks sasniegts, līdz 2020. gadam piemērojot pret strādnieku šķiru vērstās Lisabonas stratēģijas jaunos nosacījumus un aizvien nežēlīgāk uzbrūkot strādnieku darba, atalgojuma, sociālajām un apdrošināšanas tiesībām.
