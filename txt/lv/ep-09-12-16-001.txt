<CHAPTER ID="001">
Sēdes atklāšana
<SPEAKER ID="005" NAME="Göran Färm" AFFILIATION="S&amp;D">
Priekšsēdētāja kungs, šīs nedēļas sesijas sākumā jūs atbildējāt uz mana Austrijas kolēģa Jörg Leichtfried jautājumu par jaunajiem deputātiem, kas pievienosies Parlamentam saskaņā ar Lisabonas līgumu, un par to, kad tas varētu notikt. Jūs atbildējāt, ka tagad tas ir atkarīgs no Padomes. Man nav iebildumu attiecībā uz to, ka viņi pievienosies mums kā pilntiesīgi Parlamenta deputāti, bet mani māc šaubas par viņu kā novērotāju statusu, kas vajadzīgs, lai viņi kļūtu par pilntiesīgiem deputātiem.
<P>
Es sapratu, ka lēmums, ko mēs nesen pieņēmām par David Martin ziņojumu par mūsu iekšējiem noteikumiem, dod mums iespēju ļaut viņiem sākt strādāt par novērotājiem, tikko viņi ir ievēlēti un attiecīgā dalībvalsts apstiprinājusi viņu ievēlēšanu, un ka mēs kā Parlamenta deputāti paši varam izlemt novērotāju amata nosacījumus.
<P>
Priekšsēdētāja kungs, vai jūs nevarētu to apspriest ar referentu Martin kungu, lai pēc iespējas ātrāk šo jautājumu atrisinātu? Nebūtu prātīgi, ja jaunajiem deputātiem, kuri jau ievēlēti un kuru ievēlēšanu viņu valsts iestādes jau apstiprinājušas, būtu mēnešiem jāgaida uz iespēju sākt darbu. Daudzi no viņiem ir gatavi nekavējoties sākt darbu.
<SPEAKER ID="006" NAME="Priekšsēdētājs">
Kā jau iepriekš teicu, es esmu pieprasījis Eiropadomes lēmumu, un arī Konstitucionālo jautājumu komitejai ir jāņem vērā šī problēma un tā jāizpēta. Pagaidām vēl nav galīgā lēmuma par jauno deputātu vietu skaitu un par to, no kurām valstīm tiem jānāk. Vēl nav galīgā lēmuma. Es zinu, ka tas ir Eiropas Parlamenta lēmums, bet tas nav galīgs, un tāpēc nav tik viegli iecelt novērotājus bez galīgā lēmuma par novērotāju skaitu un par to, no kurām valstīm tiem jānāk. Tāpēc mums ir jāgaida. Es par to domāju un esmu par to stipri norūpējies.
<SPEAKER ID="007" NAME="Rebecca Harms" AFFILIATION="Verts/ALE">
(DE) Priekšsēdētāja kungs, dāmas un kungi, es piekrītu, ka tas ir grūti atrisināms jautājums. Nedomāju, ka to nav iespējams atrisināt, bet gribu teikt, ka manas grupas viedoklis par diskusijām Francijā ir šāds: mums nav pieņemams, ka novērotāji, vienalga, kādā statusā, vienlaicīgi ir savas valsts parlamenta deputāti. Mēs uzskatām, ka tiem, kas ierodas šeit kā novērotāji, ir jānoliek savas valsts parlamenta mandāts.
<SPEAKER ID="008" NAME="Jean-Pierre Audy" AFFILIATION="PPE">
(FR) Priekšsēdētāja kungs, saskaņā ar Reglamenta 110. pantu mēs esam sanākuši šeit, lai debatētu par Zviedrijas prezidentūras darbības kopsavilkumu - es uzslavēju premjerministru Reinfeldt, kas ir devis mums drosmīgu, lietderīgu un efektīvu prezidentūru -, bet mēs esam šeit arī tādēļ, lai aplūkotu 10. un 11. decembra Eiropadomes sanāksmes rezultātus.
<P>
Attiecībā uz šo lietu es vēlos piesaistīt Komisijas priekšsēdētāja uzmanību (jo viņš ir līgumu un to piemērošanas kurators) Līguma par Eiropas Savienību 15. panta 6. punktam, kas nosaka, ka Eiropadomes priekšsēdētājam ir jāsniedz ziņojums pēc katras Eiropadomes sanāksmes.
<P>
Šķiet, ka jaunais Eiropadomes priekšsēdētājs Van Rompuy kungs mums nepievienosies, un man ir žēl. Patiešām, viņš ir bijis šajā amatā kopš 2009. gada 1. decembra, viņam ir liela nozīme diplomātiskajā darbā, un es uzskatu, ka viņam, sperot pirmos politiskos soļus, vispirms vajadzēja ierasties šeit un iepazīstināt ar sevi Eiropas Parlamentu. Tāpēc viņam bija jāierodas šeit un jāziņo par Eiropadomes 2009. gada 10. un 11. decembra sanāksmes secinājumiem.
<SPEAKER ID="009" NAME="Priekšsēdētājs">
Es varu paskaidrot: tika panākta vienošanās starp Eiropadomes priekšsēdētāju Van Rompuy kungu un Padomes priekšsēdētāju Reinfeldt kungu, ka pēdējā darba mēnesī prezidentūra tiks vadīta saskaņā ar iepriekšējiem principiem. Šī vienošanās ir spēkā. Eiropadomes priekšsēdētājs Van Rompuy kungs stāsies amatā 2010. gada 1. janvārī.
<SPEAKER ID="010" NAME="Jean-Pierre Audy" AFFILIATION="PPE">
(FR) Priekšsēdētaja kungs, valstu vai valdību vadītāju pienākums nav to līgumu piemērošana, kurus ratificējušas tautas.
<SPEAKER ID="011" NAME="Priekšsēdētājs">
Es paskaidrošu sīkāk: par Eiropadomes priekšsēdētāja un amatā esošā premjerministra, kas pārstāv pēc rotācijas principa iecelto prezidentūru, ielūgšanu un sadarbību ar viņiem lēmumu pieņem visi Parlamenta deputāti. Mēs arī nolemsim, ko ielūgt un kādā kārtībā. Mēs arī vienosimies iestāžu starpā - Eiropas Parlamenta un Eiropadomes starpā -, kādā veidā mēs sastrādāsimies. Turklāt es uzskatu, ka jūsu piezīmes ir priekšlaicīgas.
<P>
Ir jānoslēdz iestāžu nolīgums. Eiropas Komisija ir arī iesaistīta šajā jautājumā. Ir pārāk agri to apspriest. Ir ļoti svarīgi uzturēt pienācīgu līdzsvaru starp pašreizējo prezidentūru un valdības vadītāju, un Eiropadomes priekšsēdētāju Van Rompuy kungu. Mūsu prezidentūras mainās, bet priekšsēdētājs paliek tas pats, un mums ir jāsadarbojas arī ar valdību vadītājiem. Mums ir jāsadarbojas ar valdībām, jo kā likumdošanas iestādei mums ir jāuztur pastāvīgi sakari ar prezidējošās valsts valdību.
<P>
Turklāt veids, kādā mēs sadarbosimies, un tas, ko mēs ielūgsim, ir arī atkarīgs no mūsu lēmuma - protams, apspriežoties ar Eiropadomi. Mēs par to vedīsim sarunas. Es vēlos jums teikt, ka vēl ir daudz par agru to darīt. Pašlaik Reinfeldt kungs sniedz ziņojumu par Eiropadomes pēdējo sešu mēnešu darbu. Van Rompuy kungs nebija iesaistīts šajā darbā, tāpēc ka viņu izvirzīja tikai pirms dažām nedēļām, tādējādi viņš šodien nebūtu varējis apspriest šo jautājumu. Tas ir pilnīgi skaidrs.
