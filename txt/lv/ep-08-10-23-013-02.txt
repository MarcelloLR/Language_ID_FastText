<CHAPTER ID="013-02">
2. Kongo Demokrātiskā Republika: sadursmes austrumu robežu zonā
<SPEAKER ID="203" NAME="Priekšsēdētājs">
Darba kārtības nākamais jautājums ir par sešiem rezolūcijas priekšlikumiem par Kongo Demokrātisko Republiku: sadursmēm austrumu robežu zonā.
<SPEAKER ID="204" NAME="Renate Weber">
autore. - Priekšsēdētāja kungs, konflikts Kongo Demokrātiskajā Republikā (KDR) dziļi traumē tās sabiedrību.
<P>
Kopā ar citām zvērībām ilgus gadus kā ieroci karā lieto arī izvarošanu, no kā cieš desmitiem tūkstoši sieviešu un meiteņu. Ar mūsu empātiju nepietiek. Nav šaubu, ka Kongo norisinās genocīds pret sievietēm un mēs vairs nevaram atļauties izlikties neredzam šo briesmīgo situāciju. Ar vārdiem nepietiek, lai aprakstītu šausmas, kas jāpārcieš šīm sievietēm. Neapšaubāmi, nemiernieku sadursmes austrumu provincēs izraisīs arvien vairāk vardarbības aktu, arī seksuālās vardarbības.
<P>
Cik sievietēm un meitenēm ir jāmirst, jāpārcieš grupveida izvarošana, pakļaušana verdzībai, inficēšana ar HIV un izstumšana no viņu kopienām, līdz mēs nolemsim nopietni iesaistīties starptautiskā līmenī, aplūkojot šo jautājumu ilgtermiņā? Seksuālu vardarbību pret meitenēm un sievietēm nevajadzētu paciest. Ir jābeidzas vainīgo nesodāmībai, un KDR austrumu provincēs ir jāatjauno tiesiskums.
<P>
Mums visiem ir jāatzīst, ka šī situācija prasa daudzpusīgu pieeju. Kongo Demokrātiskās Republikas austrumu provincēs ir nepieciešams panākt mieru, iedibināt tiesiskumu un izglābt sabiedrību no nabadzības jūga. Tas nozīmē, ka tiesiskums jāievēro, arī izmantojot Kongo dabas resursus.
<SPEAKER ID="205" NAME="Giovanna Corda">
autore. - (FR) Priekšsēdētāja kungs, dāmas kungi, pirmkārt, lūdzu, pieņemiet mana kolēģa Hutchinson kunga atvainošanos, jo viņš šodien nevar būt kopā ar mums.
<P>
5 400 000 cilvēku - tas ir Kongo Demokrātiskās Republikas konflikta upuru skaits. Ik dienas mirst 1500 cilvēku. Šie cilvēki ir sievietes, kas nav pārcietušas viņām nodarītos sakropļojumus, tie ir nemiernieki vai Kongo armijas karavīri, tie ir arī bērni karavīri, kurus nozog vecākiem, tās ir mazas meitenes, kuru īsais mūžs šajā pasaulē būs izrādījies murgs.
<P>
Šīs vardarbības sekas, kuras es tikko minēju, nav nekas salīdzinājumā ar vardarbību, kas Kongo Demokrātiskajā Republikā norisinās pārāk ilgi, vardarbību, kas ir kļuvusi biežāka un plašāka pēdējo nedēļu laikā, un tas viss notiek, kamēr starptautiskā sabiedrība ir pilnīgi vienaldzīga. Taču mūsu savāktie ziņojumi ir nosodoši - nosodoši pret karavīriem dažādos nemiernieku grupējumos, nosodoši arī pret valdības spēkiem, kas tā vietā, lai aizsargātu iedzīvotājus, viņus apdraud, nosodoši pat pret ANO, kura nespēj nodrošināt civiliedzīvotāju aizsardzību.
<P>
Tādējādi rezolūcija, par ko mēs debatējam, ir izstrādāta, lai brīdinātu starptautisko sabiedrību par to, kas notiek, un attiecīgi piedāvā vairākas ļoti praktiskas prasības, lai nodrošinātu ātru un noturīgu šī konflikta atrisinājumu.
<P>
No šīm prasībām Eiropas Parlamenta Sociālistu grupa uzsvaru liek uz vairākiem punktiem: pirmkārt, pastiprināt ANO misiju ar Eiropas personālu, kurš spētu sarunāties ar iedzīvotājiem, un, otrkārt, mēs aicinām Kongo augstākās politiskās un militārās iestādes darīt visu, kas ir to spēkos, lai Kongo armijas karavīri beidzot pārtrauktu savas zvērības.
<SPEAKER ID="206" NAME="Raül Romeva i Rueda">
autors. - (ES) Priekšsēdētāja kungs, es vēlos uzsvērt vairākus jau minētus aspektus attiecībā uz situāciju Kongo Demokrātiskajā Republikā.
<P>
Pirmais ir acīmredzams - konfliktam, par kuru runājam, ir daudz iemeslu. Mēs runājam par problēmu, kas attiecas uz piekļuvi resursiem. Mēs arī runājam par nesodāmību, ar kādu šie resursi tiek izmantoti, par nesodāmību, ar kādu daži cilvēki "klejo” pa šo reģionu, pastrādājot zvērības, par kurām viņus pie atbildības nesauc ne vietējās varas iestādes, ne starptautiskie spēki, un, treškārt, par nesodāmību, ko rada pastāvīga starptautiskā bruņojuma klātbūtne, kurš turpina nonākt šajā reģionā.
<P>
Man šķiet, ka šīs trīs sastāvdaļas un saikne starp tām ir konflikta pamatā, jo tās, pirmkārt, uzsver vajadzību veikt analītisku pārskatu par Apvienoto Nāciju Organizācijas klātbūtni reģionā.
<P>
Otrkārt, mums ir ļoti uzmanīgi jāpēta jautājums par vardarbību, kas tiek vērsta pret sievietēm, proti, seksuālo vardarbību. Šis ir jautājums, ko Parlamentā esam apsprieduši jau iepriekš. Mums vajadzētu izmantot šo iespēju, lai no jauna uzstātu uz to, ka gan Apvienoto Nāciju Organizācija, gan Eiropas Savienība prasa, lai izvarošana un it sevišķi spīdzināšana, kā arī sieviešu ļaunprātīga izmantošana seksuālo vajadzību apmierināšanai tiktu uzskatītas par kara noziegumiem. Mēs esam aicinājuši uz to visos attiecīgajos forumos jau sen.
<P>
Ir arī trešais aspekts, ko, šķiet, vajadzētu uzsvērt - visas šīs problēmas pamatā ir viens no lielākajiem bagātības avotiem pasaulē, proti, dimanti. Saistībā ar šo pamatproblēmu izšķiroša nozīme ir tam, lai tiktu konsekventi un precīzi piemēroti uzraudzības mehānismi, piemēram, Kimberli process.
<P>
Lūdzu, ļaujiet jums atgādināt, ka nākamajā nedēļā Apvienoto Nāciju Organizācijā sāksies debates par starptautiska ieroču eksporta līguma pieņemšanu. Es uzskatu, ka šī ir ļoti laba iespēja uzsvērt, ka šim jautājumam ir ārkārtīgi būtiska nozīme saistībā ar pašreizējo situāciju Kongo Demokrātiskajā Republikā.
<SPEAKER ID="207" NAME="Erik Meijer">
autors. - (NL) Priekšsēdētāja kungs, Kongo iedzīvotājiem kļūst arvien būtiskāk atrast veidu, kā izdzīvot, ja joprojām nav iespējams izveidot centralizētu valdību. Mums vajadzētu steidzamības kārtā censties novērst visus apstākļus, kas ir par iemeslu tam, ka iedzīvotāj tiek pakļauti vardarbībai un ekspluatācijai, piespiedu pārvietošanai vai badam.
<P>
Kādēļ Kongo koncentrējas visas iespējamās Āfrikas problēmas? Kongo sākotnēji bija koloniāls derīgo izrakteņu ieguves projekts grūti sasniedzamajā Āfrikas vidienē. Nebija Kongo tautas ar kopīgām interesēm vai mērķiem, bet bija vienīgi daudzas tautas nošķirtās teritorijās.
<P>
Kad Kongo gandrīz pirms 50 gadiem atguva neatkarību, toreizējie karojošie politiķi kļuva zināmi visā pasaulē. Tshombe un Kalonji, būdami cieši ieinteresēti derīgo izrakteņu ieguvē, tiecās atšķelt savu dabas resursiem bagāto dienvidaustrumu reģionu no pārējās valsts. Vienīgais progresīvais domātājs Patrice Lumumba, kurš ar lepnumu uzskatīja, ka vienotai valstij ir nopietna nākotne, tika steigšus apklusināts.
<P>
Pēc tam militārais diktators Mobutu vadīja valsti kā privātu uzņēmumu, kas ilgu laiku bija pakļauts viņa untumiem. Cerība, ka Mobutu nāve beidzot būtu Kongo progresa sākums, ir sagrauta.
<P>
Otrajam prezidentam pēc Mobutu¸ Kabila kungam, nav izdevies iedvesmot vai kontrolēt lielas valsts teritorijas. Kongo pašreizējās iespējas nosaka neveiksmīgās vēlēšanas, kuru rezultāti ir bijuši strīdīgi, jau sākoties to norisei, un pilnīgi noteikti nav vispārēji atzīti, jo notiek masveida migrācija no kaimiņos esošajām austrumu provincēm. Vēlēšanu rezultātus neatzīst arī reģionālie pārvaldītāji, kurus interesē derīgo izrakteņu ieguve un kuriem ir nemiernieku armijas. Laiks rādīs, vai joprojām ir iespējams kopējs risinājums vienotai Kongo.
<SPEAKER ID="208" NAME="Ewa Tomaszewska">
autore. - (PL) Priekšsēdētāja kungs, Kongo patlaban atrodas daži poļu garīdznieki kopā ar garīdzniecību no citām valstīm. Viņi strādā savās misijās, lai pasargātu civiliedzīvotājus, galvenokārt sievietes un bērnus, no vardarbības. Polijas bruņotie spēki arī ir iesaistīti miera misijās. Tādēļ es jūtu, ka trauksmainie notikumi Kongo skar mani personīgi.
<P>
Īpašas bažas ir paustas par situāciju Ziemeļu Kivu un miera uzturēšanu Ituri reģionā. Jau daudzus gadus šausminoši slaktiņi, sieviešu un meiteņu izvarošana, kā arī bērnu iesaukšana karadienestā šajā valstī ir bijušas ikdienišķas parādības. Mēs aicinām Kongo Demokrātiskās Republikas valdību un Ruandas valdību uzsākt konstruktīvu dialogu, kas ļautu Kongo izkļūt no šīs humanitārās katastrofas.
<P>
Es vēlos uzsvērt kaut ko ļoti būtisku. Patiesais iemesls, kādēļ šis konflikts pierima, bija tas, ka Dienvidāfrikas strādnieki atteicās izkraut Ķīnas ieročus. Mēs aicinām Lielo ezeru reģiona valdības uzsākt sarunas, lai pārtrauktu vardarbību Kongo. Es vēršos pie Eiropas Komisijas, lai tā palielinātu medicīnisko palīdzību Kongo civiliedzīvotājiem. Palīdzība ir īpaši nepieciešama izvarošanas procesā inficētajām sievietēm un meitenēm.
<SPEAKER ID="209" NAME="Bernd Posselt">
atzinuma sagatavotāja vārdā. - (DE) Priekšsēdētāja kungs, Kongo Demokrātiskā Republika (KDR) patlaban ir tādā pašā situācijā kā Eiropa pēc Trīsdesmitgadu kara, kad sabruka tiesiskums. Tomēr Kongo cieš daudz lielākā mērā. Pa valsti klejo formās tērptu vīru grupējumi, no kuriem vieni sevi dēvē par "oficiālo armiju”, bet citi - par "privāto armiju”. Patiesībā tās visas ir noziedznieku bandas, kas izlaupa valsti un slepkavo, izvaro un aplaupa civiliedzīvotājus. Miers Kongo neatgriezīsies, kamēr netiks no jauna ieviests vismaz kaut kas līdzīgs tiesiskumam reģionālā un valsts līmenī.
<P>
Šī iemesla dēļ mūsu uzdevums Eiropas Savienībā ir, pirmkārt, sniegt humāno palīdzību, bet, otrkārt, nodrošināt, lai šajā valstī būtu kaut minimāla nacionālā drošība. Mēs ne tuvu nevaram to izdarīt, un iejaukšanās, kas notika Kongo - un šeit mums ir jābūt paškritiskiem -, acīmredzami nebija tik veiksmīga, kā mēs būtu gribējuši.
<P>
Šī iemesla dēļ ir ļoti būtiski, lai mēs nekavējoties sāktu plānot, kā mēs varam no jauna nodrošināt stabilitāti šajā valstī Āfrikas sirdī ar jebkādiem mūsu rīcībā esošiem miermīlīgiem un, ja vajadzīgs, militāriem līdzekļiem vai pat izmantojot miera uzturēšanas spēkus. Mēs vēl neesam nonākuši pie šī punkta, taču mums tas ir jāapspriež. Lūkojoties uz Kongo, un man ir bijušas vairākas iespējas lidot pāri šai valstij, jūs saprotat, ka Kongo robežojas ar visiem Āfrikas reģioniem, kas nav raksturīgi nevienai citai Āfrikas valstij.
<P>
Mums nevar būt stabils Āfrikas kontinents bez stabilas Kongo, tādēļ šajā sakarībā mums ir ļoti būtiski pienākumi.
<SPEAKER ID="210" NAME="Tunne Kelam">
PPE-DE grupas vārdā. - Priekšsēdētāja kungs, mēs esam ārkārtīgi nobažījušies par vardarbības atjaunošanos Kongo austrumu provincēs. Tādēļ mēs aicinām visas iesaistītās puses nekavējoties atgriezties pie miera procesa, ko tās janvārī apņēmās virzīt.
<P>
Es gribu atzīmēt trīs punktus. Pirmkārt, Kongo valdībai ir jāuzņemas īpaša atbildība un jāizbeidz plaši izplatītā seksuālā vardarbība pret sievietēm un bērniem, ko šajā iekšzemes karadarbībā izmanto kā ieroci. Otrkārt, būtu jāizdara starptautisks spiediens uz KDR valdību un Ruandas valdību, lai liktu tām atsākt konstruktīvu dialogu. Treškārt, mēs aicinām visas ES valdības nekavējoties sniegt īpašu atbalstu Austrumkongo iedzīvotājiem.
<SPEAKER ID="211" NAME="Katrin Saks">
PSE grupas vārdā. - (ET) Dāmas un kungi, šodien mēs apspriežam ļoti sarežģītu reģionu, un man šķiet, ka mēs to galvenokārt apspriežam, lai uzsvērtu, cik slikta ir situācija, bet nevis tāpēc, ka mums ir skaidrs, kā situāciju atrisināt. Es savukārt gribētu izdarīt pāris komentāru, lai arī es atkārtošu to, ko jau teikuši iepriekšējie runātāji, arī Kelam kungs.
<P>
Lai atrastu izeju no šīs krīzes, galvenais ir atbalstīt Kongo Demokrātisko Republiku. Vardarbība tikai izraisa jaunu vardarbību. Es neteiktu, ka vīriešu dzīvība ir kaut kā nebūtiskāka vai ka vardarbība pret vīriešiem ir pieļaujama, taču sieviešu un bērnu situācija Kongo patiesi ir šausmīga, un viņiem būtu jāvelta īpaša uzmanība. Es vēršos pie starptautiskās sabiedrības, pie ANO Drošības padomes, lai tās uzlabotu palīdzību, pie Padomes un Komisijas, lai tiktu sniegta medicīniskā palīdzība - pirmām kārtām lielākajai riska grupai. Noteikti svarīga ir arī konkrēta palīdzība no dalībvalstīm.
<SPEAKER ID="212" NAME="Marios Matsakis">
ALDE grupas vārdā. - Priekšsēdētāja kungs, Kongo Demokrātiskās Republikas austrumu reģions pēdējos gados ir bijusi vieta, kur notikuši slaktiņi, kā arī dažādi ārkārtīgi nežēlīgi un sadistiski noziegumi pret cilvēkiem, un tajos galvenokārt ir cietuši nevainīgi civiliedzīvotāji - arī daudzas sievietes un bērni.
<P>
Āfrikas Savienība, ES un ANO ir izrādījušās apkaunojoši nespējīgas mērķtiecīgi rīkoties, lai ieviestu mieru šajā reģionā. Tam par iemeslu galvenokārt ir bijis tas, ka nav tikuši nodrošināti nepieciešamie resursi, lai efektīvi aizsargātu vietējos iedzīvotājus, sniegtu tiem ļoti nepieciešamo īpašo palīdzību, kā arī lai tiešām palīdzētu atrast iespējamu politisku risinājumu pastāvīgajiem konfliktiem. Cerēsim, ka šī rezolūcija palīdzēs pastiprināt atbalstu mieram Kongo un, arī svarīgi, varbūt atturēs tās ļaunprātīgās valdības visā pasaulē, kuras piegādā bruņojumu Kongo karojošajām pusēm, no šādas rīcības.
<SPEAKER ID="213" NAME="Zdzisław Zbigniew Podkański" LANGUAGE="PL">
Priekšsēdētāja kungs, miera līgums, kas tika panākts Gomas pilsētā 2008. gada 28. janvārī neatrisināja problēmas un arī neatnesa mieru Kongo Demokrātiskās Republikas austrumu teritorijās. Sieviešu un pat mazu meiteņu izvarošana turpinājās, tāpat arī turpinājās laupīšana un civiliedzīvotāju un bērnu piespiedu iesaukšana bruņotajos spēkos. Visas konflikta puses pastrādāja zvērības. Es varētu minēt nemiernieku grupas, Ruandas Atbrīvošanas demokrātisko spēku kaujiniekus un Kongo armiju. Sadursmes atsākās, pierādot, ka karš, kas sākās vairāk nekā pirms četriem gadiem, turpinās un pieņemas spēkā. No Ziemeļu Kivu nesen ir saņemta satraucoša informācija par upēs izgāztiem simtiem līķu un vairāk nekā simtiem tūkstošu pārvietotu cilvēku.
<P>
Karš nes ne vien upurus, bet arī postījumus, vairo jau tā akūto badu un degradē plašus sabiedrības slāņus. Kongo varas iestādes un armija vienas pašas nespēs atrisināt reģiona problēmas. Ir nepieciešama starptautiska palīdzība, arī no Eiropas Savienības. Steidzami vajadzīga materiālā palīdzība pārtikas un medicīniskās palīdzības veidā. Nāciju Eiropas grupa pilnībā atbalstīs šo rezolūciju Parlamentā. Pirmajā vietā jābūt katra cilvēka labklājībai un viņa tiesībām uz dzīvību un mieru.
<SPEAKER ID="214" NAME="Gerard Batten" AFFILIATION="IND/DEM">
Priekšsēdētāja kungs, mums, kuri dzīvo miermīlīgās, civilizētās sabiedrībās, Kongo pārciestās zvērības ir neiedomājamas. Kā mēs varam sniegt praktisku palīdzību tādiem cilvēkiem kā Kongo iedzīvotāji? Tiešu militāru iejaukšanos var veikt un humāno palīdzību var nodrošināt vienīgi starptautiskā līmenī Apvienoto Nāciju Organizācijas pārraudzībā, taču atkal un atkal mēs redzam, kā šādu atpalikušu valstu vadītājiem tiek ļauts izlaupīt savas valstis un baudīt savu bagātību Rietumos. Pasaules stabilajām un miermīlīgajām valstīm vajadzētu apvienoties, lai nodrošinātu, ka milzīgas bagātības nevar nozagt un tad nesodīti noguldīt Rietumu bankās.
<P>
Vajadzētu slēgt starptautiskus līgumus, lai nodrošinātu, ka šādu valstu vadītāji nevar dzīvot no negodīgiem ienākumiem. Šī vismaz būtu viena maza daļiņa no kopēja risinājuma, kā palīdzēt attīstīt stabilitāti tādās valstīs kā Kongo.
<SPEAKER ID="215" NAME="Kathy Sinnott" AFFILIATION="IND/DEM">
Priekšsēdētāja kungs, kauju atsākšanās Kongo austrumdaļā ir cilvēktiesību izsmiešana un demokrātijas apklusināšana. Par spīti Gomas miera līgumam, kas tika noslēgts šāgada janvārī, ir turpinājusies cilvēka pamattiesību neievērošana: tiek izvarotas visu vecuma grupu sievietes, pastrādāti slaktiņi un tiek vervēti bērni karavīri. Tik nestabilu situāciju nevar ignorēt. Mums jāizmanto sava ietekme, kas ir viena no stiprākajām starptautiskajā sabiedrībā, un jāaicina ieviest mieru, sadarbību un stabilitāti šajā reģionā.
<P>
Mēs arī varam izmantot šo ietekmi, lai nosodītu Laurent Nkuda nesenos izteikumus. Viņš aicināja gāzt ievēlēto un likumīgo Kongo valdību. Kongo armijai vienai pašai nepietiek cilvēku, tehnisko un finanšu resursu, lai veiktu savus uzdevumus Austrumkongo. Taču pasaules līmeņa paziņojums, piemēram, šomēnes Amerikā parakstītais "Akts par atbildību par bērnu karavīru vervēšanu un izmantošanu”, mums visiem atgādina, ka šādām valstīm un varas iestādēm var piedāvāt palīdzību, lai cilvēktiesību pārkāpējus nodotu tiesai.
<SPEAKER ID="216" NAME="Andris Piebalgs">
Komisijas loceklis. - Priekšsēdētāja kungs, Komisija arī ir nobažījusies par degradēto situāciju Kongo Demokrātiskās Republikas austrumdaļā, kas palielina sasprindzinājumu jau tā nopietni cietušajos iedzīvotājos. Tā arī ir sevišķi norūpējusies par plašajiem cilvēktiesību pārkāpumiem šajā reģionā, arī vardarbību pret sievietēm un bērnu karavīru pastāvīgo iesaistīšanu konfliktā.
<P>
Komisija atkāroti pauž pārliecību, ka pašreizējai krīzei, kurā iesaistītas Kinšasas un Kongo nemiernieku grupas, nav militāra risinājuma. Tomēr mēs mudinām visas šī konflikta puses steigšus atsākt sarunas un veicināt drosmīgu politisku kompromisu panākšanu, ņemot vērā saistības, par ko vienošanās tika panākta 2008. gada janvārī tā sauktajos Actes d'engagement de Goma.
<P>
Šajā saistībā ir ārkārtīgi svarīgi atjaunot pietiekamu uzticēšanos starp visām ieinteresētajām pusēm, kas tieši ir iesaistītas Kongo konfliktā. Sākotnējais pasākums būtu, ka visas puses bez izņēmuma nekavējoties ievēro patiesu pamieru, lai īstenotu Apvienoto Nāciju Organizācijas nodrošināto militārās darbības pārtraukšanas plānu.
<P>
Turklāt ir jāpatur prātā, ka starp konflikta pamatiemesliem ir arī tās dramatiskās problēmas, ko rada ārvalstu bruņoto grupu atrašanās Kongo Demokrātiskās Republikas teritorijā, jo īpaši tas attiecas uz Ruandas Atbrīvošanas demokrātiskajiem spēkiem (RADS) no Ruandas. Šajā jautājumā lielākā daļa KDR saistību, ko tā uzņēmās saskaņā ar Nairobi paziņojumu, vēl ir jāizpilda.
<P>
Ņemot vērā daudzās problēmas, kas Kongo Demokrātiskajai Republikai vēl ir priekšā, Komisija stingri aizstāv to, ka ANO miera uzturēšanas misijas mandāts jāatjauno un, kur iespējams, jāpastiprina, lai nodrošinātu efektīvu aizsardzību iedzīvotājiem un atbalstu Kongo armijai cīņā ar ārvalstu bruņotajām grupām.
<P>
Papildus ES veicināšanas grupas nerimstošajiem pūliņiem ir svarīgi nodrošināt plašāku Āfrikas diplomātu (arī Āfrikas Savienības) dalību KDR austrumdaļas konfliktu risināšanā, īpaši teritorijās, kur ilgtspējīga risinājuma panākšanu ievērojami atvieglotu cieša sadarbība starp kaimiņvalstīm, it sevišķi starp Kongo Demokrātisko Republiku un Ruandu.
<P>
Attiecībā uz mūsu atbalstu konflikta skarto zonu iedzīvotājiem, Komisija turpinās sniegt atbalstu, sadarbojoties gan humānās palīdzības, gan attīstības jomā.
<P>
Proti, saistībā ar veselības aprūpes pakalpojumiem (jautājums ir iekļauts visās rezolūcijās) ir svarīgi uzsvērt, ka veselības jomā Kongo Demokrātiskajā Republikā Komisija ir aktīvi darbojusies kopš 1994. gada. Patlaban tā ir viena no galvenajām mūsu sadarbības jomām
<P>
Papildus humānajai palīdzībai mēs pašlaik sniedzam stratēģisku un finansiālu atbalstu Kongo varas iestādēm, lai uzlabotu medicīnisko pakalpojumu kvalitāti un medicīniskā personāla kvalifikāciju.
<SPEAKER ID="217" NAME="Priekšsēdētājs">
Debates tiek slēgtas.
<P>
Balsošana notiks šopēcpusdien debašu beigās.
