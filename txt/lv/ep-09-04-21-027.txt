<CHAPTER ID="027">
Ikgadējais ziņojums par Lūgumrakstu komitejas darbību (īss izklāsts) 
<SPEAKER ID="237" NAME="Priekšsēdētājs">
Nākamais jautājums ir ziņojuma par Lūgumrakstu komitejas darbību 2008. gadā, ko Lūgumrakstu komitejas vārdā sagatavojusi McGuinness kundze, īss izklāsts.
<SPEAKER ID="238" NAME="Mairead McGuinness">
referente. - Priekšsēdētāja kungs, šī ziņojuma raksturs nosaka to, ka tajā ir ietverts daudz statistikas datu. Jūs varat aplūkot, izlasīt un analizēt šos datus, bet tajos acīmredzami ir parādīts komitejas pēdējo 12 mēnešu darbs.
<P>
Komiteja, kuru es pārstāvu, ir īpaša Parlamenta komiteja. Tai ir ļoti tieša saikne ar pilsoņiem, un tā risina jautājumus, ko izvirzījušas atsevišķas personas vai grupas. Jā, cilvēki vēršas pie šīs komitejas ar tādām problēmām, ko mēs bieži vien nevaram atrisināt, taču viņiem vismaz ir vieta, kur vērsties pēc palīdzības, un tajos gadījumos, kad lietas ir nepieņemamas, mēs cenšamies tās attiecīgi novirzīt.
<P>
Mēs risinām ļoti daudz problēmu visās dalībvalstīs, taču, kā liecina statistika, dažas valstis šīs komitejas pakalpojumus izmanto plašāk nekā citas, iespējams, tādēļ, ka komitejā ir locekļi, kuri pārstāv šīs valstis, un tādēļ viņi piesaista savu vēlētāju problēmas. Mani vienmēr sajūsmina tas, ka, jo īpaši Īrijas kontekstā, cilvēki dažkārt sūdzas, ka Eiropa ir pārāk spēcīga, un tomēr, kad šiem cilvēkiem ir problēma un viņi vēršas pie Eiropas pēc palīdzības, tad viņi dažkārt sūdzas, ka Eiropa nav pietiekami spēcīga. Manuprāt, tas ir diezgan būtiski. Manuprāt, Lūgumrakstu komiteja darbojas, izmantojot "maigo spēku”, un es uzskatu, ka pēdējo 12 mēnešu darbs ir bijis vērsts uz to, lai ietekmētu tās dalībvalstis, kuras neīsteno tiesību aktus, tādā veidā, lai tām būtu jāmaina sava prakse. Taču mēs varam strādāt tikai, pateicoties tiem cilvēkiem, kuri nāk pie mums ar savām problēmām, un risināt šīs problēmas un šo cilvēku konkrētās vajadzības.
<P>
Es gribu dot jums priekšstatu, neieslīgstot detaļās, par dažiem jautājumiem, ko mēs risinām. Acīmredzami, vide ir galvenā joma, saistībā ar kuru mēs saņemam sūdzības no Eiropas Savienības pilsoņiem. Dažas no nopietnākajām sūdzībām attiecas uz ūdens kvalitāti. Ļoti strīdīgs bija Baltijas jūras jautājums, ko Lūgumrakstu komiteja risināja saskaņoti ar citām Parlamenta komitejām. Ļoti lielas bažas pilsoņiem rada īpašumtiesības, un, spriežot pēc tām sūdzībām, kas tiek saņemtas mana vēlēšanu apgabala birojā no pilsoņiem, kuri ir iegādājušies īpašumus Eiropas Savienības dalībvalstīs, es baidos, ka tās aizvien palielināsies. Mūsu pilnvaras šajā saistībā ir ierobežotas, bet tas nenozīmē, ka mēs nevaram runāt par šiem jautājumiem un censties panākt uzlabojumus.
<P>
Saistībā ar uzņēmumu uzziņu sabiedrībām - kad uzņēmumi, atsevišķas personas, skolas tiek piekrāptas, liekot tām maksāt naudu sabiedrībām, kuras publicē vārdus un pēc tam pieprasa samaksu gadījumos, kad cilvēki iepriekš nav zinājuši, ka par to būs jāmaksā vai samaksa patiešām tiks pieprasīta, vai, vēl ļaunāk, ja cilvēki vispār nav gribējuši saņemt šo pakalpojumu - Lūgumrakstu komiteju joprojām pārpludina personas, kuras ir apkrāptas un kuras jūtas bezpalīdzīgas pretoties šo negodīgo uzņēmumu uzziņu sabiedrību spiedienam. Mēs esam aicinājuši Komisiju veikt darbības šajā saistībā.
<P>
Mēs arī uzsveram šajā ziņojumā, ka mēs esam nobažījušies par progresa trūkumu saistībā ar sabiedrību "Equitable Life”, attiecībā uz kuru Lūgumrakstu komiteja paveica zināmu darbu 2007. gadā un attiecībā uz kuru es vadīju izmeklēšanas komiteju. Mēs vēlamies mudināt UK iestādes ņemt vērā visus mūsu ieteikumus: atvainoties, jā, taču arī atlīdzināt zaudējumus tiem pilsoņiem, kuri ir tik smagi cietuši.
<P>
Dažās pēdējās sekundēs, kas man atlikušas, es vēlos parunāt par pašu komiteju un tām procedūrām, kuras komiteja piemēro savā darbā. Mēs vēlētos, lai pie mums nonāk tikai pieņemami lūgumraksti, un mums ir ļoti smagi jāstrādā ar pilsoņiem, lai viņi zinātu, kādus jautājumus mēs varam risināt un kādus nevaram. Es gribu, lai, mums attīstoties, tiktu samazināts vajadzīgais laiks, kādā lūgumraksti tiek izskatīti. Kā Lūgumrakstu komitejas locekle šajā parlamentārajā sasaukumā es uzskatu, ka Lūgumrakstu komitejai ir liela loma tā dēvētā demokrātijas trūkuma samazināšanā, ko mēs vakar apspriedām kādā Īrijas skolā, jo šī komiteja ar pilsoņiem strādā tieši. Vismaz cilvēki nāk uz Parlamentu, un šeit viņi tiek sadzirdēti un uzklausīti. Manuprāt, tas ir ārkārtīgi svarīgi.
<P>
Noslēdzot šo darba gadu, es vēlos pateikties komitejas sekretariātam, grupas personālam un savam personālam par palīdzību šī ziņojuma sagatavošanā.
<SPEAKER ID="239" NAME="Joe Borg">
Komisijas loceklis. - Priekšsēdētāja kungs, vispirms es vēlos izteikt atzinību par McGuinness kundzes darbu ar šo ziņojumu, ko, kā man zināms, viņa paveica sarežģītos apstākļos. Viņai ir izdevies atspoguļot Lūgumrakstu komitejas darba plašo daudzveidību, un es vēlos vēlreiz apstiprināt, to, ko viņa, man nav šaubu par to, gaida, proti, Komisijas vēlmi visos iespējamos veidos sadarboties ar komiteju tās darbā.
<P>
Es tikai gribētu sīkāk pievērsties diviem jautājumiem, kurus McGuinness kundze pieminēja šī ziņojuma īsajā izklāstā. McGuinness kundze, pirmkārt jūs uzsverat to, cik svarīgs ir tiešs kontakts starp Parlamentu un to pilsoņu ikdienas, ļoti reālajām bažām, kuri iesniedz jums lūgumrakstus. Es piekrītu, un man tas jāzina. Kopš 2004. gada jūs esat izskatījuši gandrīz simts lūgumrakstu no Maltas, kas ir diezgan liels skaits, rēķinot šo lūgumrakstu un iedzīvotāju skaita proporcionālo attiecību.
<P>
Dažas no šajos lūgumrakstos minētajām problēmām ir kopīgas ar daudzu citu dalībvalstu problēmām, bet daudzas problēmas ir diezgan raksturīgas Maltai. Šajā gadījumā uzskatāmi ir redzams noderīgais tiešais kontakts ar pilsoni, ko nodrošina šī komiteja. Turklāt pareizi būtu apgalvot arī to, ka jūsu darba neapšaubāmi noderīgs komponents ir laba sadarbība ar valstu iestādēm un faktu vākšanas misijas organizāciju.
<P>
Bez tā, ka es piekrītu tiešās strādāšanas ar pilsoņiem lielajai nozīmei, ir otra lieta, kuru es vēlos aplūkot sīkāk, un tā ir pamattiesību vispārējais jautājums. Pamattiesības tiek daudzviet pieminētas jūsu ziņojumā vai nu attiecībā uz nacionālo piederību un saistītajām tiesībām, vai personas un ģimenes tiesībām, vai arī īpašumtiesībām, un, kā jūs zināt, ļoti bieži notiek tā, ka cilvēki, kuri vēršas Parlamentā par savām pamattiesībām, rezultātā jūtas vīlušies. Tas notiek tādēļ, ka visbiežāk šādas tiesības ir ārpus Kopienas tiesību aktu darbības jomas, kā jūs to tikko pareizi norādījāt.
<P>
Runājot jūsu pašas vārdiem, ir daudz jādara, lai nodalītu graudus no sēnalām, proti, tos lūgumrakstus, ar kuriem mēs varam strādāt, no tiem, ar kuriem mēs nevaram strādāt. Mana vēlme, mana patiesa vēlme ir tāda, lai jūsu ziņojums palīdzētu cilvēkiem to skaidri un reālistiski ieraudzīt.
<P>
Ar šiem diviem komentāriem, kuri, es esmu pārliecināts, tiks uztverti tā, kā tie ir domāti, es vēlos tikai pateikt, ka es novēlu referentei vislielākos panākumus un vēlreiz pateicos viņai par šo ziņojumu.
<SPEAKER ID="240" NAME="Priekšsēdētājs">
Ar to šis jautājums tiek slēgts.
<P>
Balsojums notiks trešdien, 2009. gada 22. aprīlī.
