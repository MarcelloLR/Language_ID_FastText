<CHAPTER ID="012">
Darba kārtība
<SPEAKER ID="016" NAME="Priekšsēdētāja">
Klātesošajiem ir izdalīta galīgā darba kārtības redakcija, kas sagatavota saskaņā ar Reglamenta 130. un 131. pantu. Tika ierosināti šādi grozījumi.
<SPEAKER ID="017" NAME="Martin Schulz" LANGUAGE="DE">
Priekšsēdētājas kundze, šodien darba kartībā ir Komisijas paziņojums par partnerības nolīgumiem ar ĀKK valstīm, kā arī šajās debatēs ir plānots pieņemt rezolūciju. Mūsu grupa šorīt un pēdējās dienās ir piedalījusies ļoti intensīvās debatēs par šo rezolūciju. Mēs arī esam mēģinājuši izstrādāt kompromisa rezolūciju ar pārējām grupām, lai sasniegtu šādu kompromisu. Diemžēl tas ir izrādījies neiespējami. Tomēr mēs nevēlamies padoties šī uzdevuma priekšā un joprojām mēģinām panākt kompromisu, pirms sākam balsojumu.
<P>
Tādēļ es grupas vārdā piedāvāju līdz decembra sesijai atlikt rezolūcijas pieņemšanu par šo Komisijas paziņojumu un balsojumu par rezolūciju. Es būtu pateicīgs šīs iestādes deputātiem, ja tie atbalstītu šādu darba gaitu, kas ļautu organizēt sarunas par šādu kompromisu.
<SPEAKER ID="018" NAME="Priekšsēdētāja">
Schulz kungs, pie šī temata mēs atgriezīsimies darba gaitā saskaņā ar darba kārtību.
<P>
Trešdiena.
<P>
Kopīgas debates par Kopienas dzelzceļiem notiks pirms R. Hieronymi ziņojuma par televīzijas apraidi.
<P>
Nākamās Strasbūras sesijas laikā notiks balsojums par Ortuondo Larrea ziņojumu par Kopienas dzelzceļu sistēmas savstarpēju izmantojamību.
<P>
Ceturtdiena.
<P>
Vēlos jūs informēt, ka balsošanas laikā:
<P>
saskaņā ar Reglamenta 43. panta 1. punktu ir apstiprināts un reģistrēts balsošanai J. Leinen ziņojums par grozījumiem regulā par Finanšu regulu, ko piemēro Eiropas Kopienu vispārējam budžetam;
<P>
J. Blokland ziņojums par bīstamām ķīmiskām vielām ir pārlikts uz janvāra sesiju, lai pirmajā lasījumā varētu panākt samierināšanu.
<P>
Un tagad par jūsu ierosināto jautājumu, Schulz kungs.
<P>
Esmu saņēmusi pieprasījumu no Sociālistu grupas atlikt balsojumu par priekšlikumiem rezolūcijai par partnerības nolīgumiem līdz decembra sesijai, tādējādi nosakot jaunus termiņus tekstu iesniegšanai.
<SPEAKER ID="019" NAME="João de Deus Pinheiro">
PPE-DE grupas vārdā. - (PT) Priekšsēdētājas kundze, es ņemu vērā Sociālistu grupas izrādīto vēlmi panākt kompromisu un PPE-DE grupas vārdā man jāsaka, ka arī mēs vēlamies panākt kompromisu un tādēļ atbalstīsim šo ierosinājumu. Tomēr pēc referenduma Venecuēlā mēs decembra sesijas laikā arī gribētu redzēt rezolūciju par situāciju šajā valstī. Vēloties panākt kompromisu, kā arī izjūtot Ziemassvētku gaisotni, domāju, ka varam pieņemt šos priekšlikumus.
<SPEAKER ID="020" NAME="Priekšsēdētāja">
Pinheiro kungs, šis temats neattiecas uz Venecuēlu, bet gan uz Sociālistu grupas priekšlikumu attiecībā uz rezolūcijas priekšlikumu par ekonomisko partnerattiecību nolīgumiem atlikšanu uz decembra sesiju.
<P>
Vai kāds no deputātiem vēlas runāt atbalstoši par šo priekšlikumu?
<SPEAKER ID="021" NAME="João de Deus Pinheiro">
PPE-DE grupas vārdā. - (PT) Priekšsēdētājas kundze, jūs droši vien nedzirdējāt, ko es sacīju. Es sāku runu, sakot, ka, vēloties panākt kompromisu, mēs būtu gatvi pieņemt šo ierosinājumu. Tomēr saistībā ar šo Ziemassvētku vēlmi panākt kompromisu, mēs vēlētos, lai mūsu Sociālistu grupas draugi no savas puses pieņem mūsu priekšlikumu sagatavot rezolūciju par Venecuēlu pēc tur notikušā referenduma.
<SPEAKER ID="022" NAME="Priekšsēdētāja">
Vai kāds no deputātiem vēlas noraidīt šo priekšlikumu?
<SPEAKER ID="023" NAME="Helmuth Markov">
GUE/NGL grupas vārdā. - (DE) Priekšsēdētājas kundze, mani pārsteidz šis Sociālistu grupas priekšlikums. Kopējais rezolūcijas priekšlikums, ko ierosināja Sociālistu grupa, Zaļo un mana grupa, ietvēra Kigali pieņemto rezolūciju. Kigali PPE-DE grupas deputāti arī vienojās par šo kompromisu, tādēļ es vienkārši nevaru saprast, kādēļ tas tagad atliekams tālākām debatēm, ja Parlamenta deputāti jau bija panākuši vienošanos. Patiesība ir tāda, ka visi jau vienojās par šo kompromisu Kigali! Tādēļ esmu pret šo atlikšanu, jo šo dokumentu ir jau apstiprinājis liels skaits deputātu un par to varētu balsot šodien.
<SPEAKER ID="024" NAME="Daniel Cohn-Bendit">
Verts/ALE grupas vārdā. - (DE) Priekšsēdētājas kundze, lai nebūtu pārpratumi: problēma nav lietas būtībā; problēma ir tajā, ka viņi vēlas nodrošināt, ka iegūs balsu vairākumu. Manuprāt, tas ir likumīgi. Jums pilnīga taisnība, Markov kungs, priekšlikums liek saprast, ka atkal jāsāk debates, ko ir grūti saprast, taču sociālistu doma, palūkosim, ir par balsu vairākumu nodrošināšanu, lai apstiprinātu to, ko visi jau tāpat vēlas sasniegt. Tāda ir problēma, un tas ir iemesls, kādēļ viņi vēlas atlikt balsošanu. Tas ir viss.
<P>
(Parlaments piekrita šim pieprasījumam)
<SPEAKER ID="026" NAME="Priekšsēdētāja">
Balsojums par priekšlikumiem attiecībā uz ekonomisko partnerattiecību nolīgumiem ir atlikts līdz decembrim un ir ierosināti šādi termiņi:
<P>
rezolūcijas priekšlikumu iesniegšana - trešdien, 5. decembrī, plkst. 12.00;
<P>
rezolūcijas grozījumu un rezolūcijas kopīgo priekšlikumu iesniegšana - pirmdien, 10. decembrī, plkst. 19.00.
<P>
Balsojums notiks trešdien, 12. decembrī.
<P>
Esmu saņēmusi pieprasījumu no Eiropas Tautas partijas un Eiropas Demokrātu grupas pabeigt debates par Komisijas paziņojumu attiecībā uz referendumu Venecuēlā ar rezolūcijas priekšlikumu iesniegšanu.
<P>
Vai kāds no deputātiem vēlas noraidīt šo pieprasījumu?
<SPEAKER ID="027" NAME="Martin Schulz">
PSE grupas vārdā. - (DE) Priekšsēdētājas kundze, de Deus Pinheiro kungs nupat minēja Ziemassvētku gaisotni. Arī es atbalstu Ziemassvētku gaisotni, bet mums nevajadzētu pārcensties. Šīs gaisotnes iespaidā bijām gatavi apstiprināt kompromisu, ko ierosināja Kigali.
<P>
Attiecībā uz Venecuēlu jāsaka, ka vienmēr pastāvēs atšķirīgi, pat pretrunīgi viedokļi katrās debatēs par Chįvez kungu. Mēs uzskatām, ka debates ir lietderīgas, patiešām, tās jau tagad notiek, taču neesam droši, ka saprātīgu rezolūciju varam pieņemt īsajā laikā, kas pieejams šodien vai rīt. Ja šo rezolūciju pārceļam uz decembra sesiju, tā tad būs trīs nedēļas veca. Ir ļoti lietderīgi apspriest to tagad, taču nevēlamies rezolūciju, jo tā vai nu tiks sasteigta, vai arī nāks daudz par vēlu. Manuprāt, šodienai būs gana ar debatēm.
<SPEAKER ID="028" NAME="Priekšsēdētāja">
Vai kāds no deputātiem vēlas atbalstīt šo pieprasījumu?
<SPEAKER ID="029" NAME="João de Deus Pinheiro">
PPE-DE grupas vārdā. - (PT) Priekšsēdētājas kundze, paldies par šo iespēju. Pēc referenduma, kas tuvākajā laikā notiks Venecuēlā, izveidosies jauna situācija. Šis ir ļoti svarīgs referendums, un es uzskatīju, ka ir arī ļoti svarīgi, ka šis Parlaments spēj organizēt racionālas debates par šo jautājumu tagad, paturot prātā iespējamos referenduma rezultātus. Un tad decembrī varam mēģināt pieņemt rezolūciju. Es uzskatu, ka tas ir iespējams un ka mums jācenšas to izdarīt. Ziemassvētku un sadarbības gaisotnē iesaku šo ierosinājumu.
<P>
(Parlaments nepiekrita šim pieprasījumam)
<P>
(Darba kārtību pieņēma ar attiecīgajiem grozījumiem)
