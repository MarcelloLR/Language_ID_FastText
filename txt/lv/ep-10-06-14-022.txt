<CHAPTER ID="022">
Tiesības uz mutisku un rakstisku tulkojumu kriminālprocesā (debates)
<SPEAKER ID="117" NAME="Priekšsēdētāja">
Nākamais punkts ir Ludford kundzes ziņojums Pilsoņu brīvību, tieslietu un iekšlietu komitejas vārdā par projektu Eiropas Parlamenta un Padomes direktīvai par tiesībām uz mutisku un rakstisku tulkojumu kriminālprocesā (00001/2010 - C7-0005/2010 -.
<SPEAKER ID="118" NAME="Sarah Ludford">
referente. - Priekšsēdētājas kundze! Lielākā daļa no mums vairāk nekā desmit gadus ir atzinusi, ka ES ir jārīkojas nolūkā pastiprināt aizdomās turēto un apsūdzēto tiesības visā Eiropas Savienībā un veikt aizsardzības pasākumus, lai nodrošinātu taisnīgu tiesu. Tas ir saistīts ar ciešāku sadarbību politikas veidošanā un lietu ierosināšanā, ar Eiropas apcietināšanas ordera ieviešanu un to, ka daudzi ES pilsoņi izmanto tiesības brīvi pārvietoties un nepazīstamā vidē var nonākt konfliktā ar likumu.
<P>
Jau iepriekš ir bijis mēģinājums izveidot visaptverošu instrumentu attiecībā uz tā sauktajām procesuālajām garantijām, ko pilnībā atbalstīja Eiropas Parlamenta deputāti, bet tas tika apturēts Padomē 2007. gadā.
<P>
Es biju gandarīta, ka pagājušā gadā Komisija (un es priecājos šajās debatēs redzēt priekšsēdētāja vietnieci V. Reding) ar Zviedrijas prezidentūras atbalstu atdzīvināja šo jautājumu kā ceļvedi, kurā ietverts pusducis atsevišķu pasākumu. Tas ir pirmais dokuments, kas nācis klajā. Šajā direktīvā teikts, ka gadījumā, ja jūs kļūstat par aizdomās turēto vai tiekat apcietināts, pratināts vai saukts pie atbildības un jūs nesaprotat attiecīgās valsts valodu, jums saskaņā ar konkrētiem nosacījumiem ir tiesības uz mutisku un rakstisku tulkojumu policijas nopratināšanā, tiesas sēdēs, tiekoties ar advokātu utt. Vispārīgi runājot, pret jums ir jāizturas tāpat kā pret vietējiem iedzīvotājiem.
<P>
Sadarbība dalībvalstu starpā krimināltiesību jomā ir tādu tiesas lēmumu savstarpēja vai gandrīz automātiska atzīšana citās ES valstīs, kas pamatoti uz savstarpēju uzticēšanos, tomēr nav saprātīgi pieņemt par pašsaprotamu, ka šāda uzticēšanās pastāv. Uzticība ir jānopelna, visām ES valstīm pilnībā ievērojot noteiktus tiesiskuma standartus un taisnīgu tiesu.
<P>
Iespējams, ka mēs visi, kas piedalāmies šajās debatēs, esam saskārušies ar gadījumiem, kuros mēs neesam ticējuši, ka attiecībā uz kādu personu ir notikusi taisnīga tiesa. Es nesen izskatīju Garry Mann lietu; viņš tika nosūtīts atpakaļ uz Portugāli saskaņā ar Eiropas apcietināšanas orderi. Sākotnējā tiesas procesā apsūdzība tika izvirzīta un sods tika piespriests mutiski. Līdz notiesāšanai Mann kungs nezināja, par ko viņš tiek apsūdzēts. Tulks bija vietējais frizieris - tiesneša sievas draugs. Izraidot atpakaļ uz Apvienoto Karalisti, viņam tika iedota angļu valodā sagatavota parasta vēstule, kurā vienkārši teikts, ka viņam divus gadus liegts iebraukt Portugālē, tomēr pēc vairākiem gadiem tika izsniegts Eiropas apcietināšanas orderis, izsaucot viņu atpakaļ, lai izciestu sodu.
<P>
Atbilstīga un profesionāla valodas atbalsta trūkums bija viena no nepilnībām arī Andrew Symeou lietā, ko es izskatīju Grieķijā.
<P>
Šā pasākuma mērķis ir ne vien pārliecināties, ka dalībvalstis īsteno Eiropas konvencijas 6. pantu, bet arī pilnveidot tālāk tās obligātos standartus. Pagājušā gada novembrī izstrādātajā ceļvedī bija teikts, ka ES ir iespēja veikt turpmākus pasākumus, lai nodrošinātu konvencijas standartu pilnīgu īstenošanu un, vajadzības gadījumā, to konsekventu piemērošanu un paaugstināšanu.
<P>
Es uzskatu, ka Parlaments ir labi izmantojis savas jaunās pilnvaras, kas iegūtas saskaņā ar Lisabonas līgumu, attiecībā uz kopīgu atbildību likumdošanas jomā. Ar priekšsēdētāja vietnieces V. Reding, kuru es ļoti cienu, un viņas personāla palīdzību mēs dedzīgi cīnījāmies, lai paaugstinātu standartus attiecībā uz noteiktiem galvenajiem punktiem, tostarp aizdomās turētā un advokāta saziņas mutisko tulkojumu visos procesa posmos, aizdomās turētā tiesībām apstrīdēt lēmumu, ka mutiskais vai rakstiskais tulkojums nav vajadzīgs, kā arī tiesības sūdzēties par kvalitāti.
<P>
Mēs nodrošinājām tiesības izmantot daļēju tulkojumu, tāpēc visiem būtiskajiem materiāliem jābūt iztulkotiem un mutiskā tulkojuma izņēmumiem arī jāpaliek izņēmumiem, un aizdomās turētais nedrīkst atteikties no tiesībām uz tulkojumu, iepriekš nesaņemot konsultāciju. Tie ir tikai daži no galvenajiem punktiem.
<P>
Rezumējot, es pilnīgi uzticos Eiropas apcietināšanas orderim, bet mums ir vajadzīga programma, lai pastiprinātu pilsoņu tiesības un lai tās būtu labāk izmantojamas. Aizsardzības pasākumu un aizstāvības tiesību pastiprināšana nenozīmē iecietīgu izturēšanos pret noziedzību. Runa ir par bargu izturēšanos pret noziedzību. Laba, efektīva tiesa, kas pieņem kvalitatīvus lēmumus, nozīmē vairāk notvertu noziedznieku, un taupīšana uz izmaksu rēķina nav labākais risinājums, jo slikta tiesas lēmuma vai sliktas policijas prakses gadījumā cilvēki to pārsūdzēs.
<P>
"Lēta” tiesa nav tiesa. Tādēļ es jums iesaku šo direktīvu. Es pateicos Spānijas prezidentūrai par veiksmīgo sarunu gaitu, kā arī Komisijai, un apkopojumā es izskatīšu plenārsēdes laikā iesniegtos grozījumus.
<SPEAKER ID="120" NAME="Viviane Reding">
Komisijas priekšsēdētāja vietniece. - Priekšsēdētājas kundze! Tas ir labi. Turpmākos gados par tiesu jomas galveno prioritāti ir izvirzītas procesuālās garantijas, jo mums ir vajadzīgi obligātie standarti attiecībā uz apsūdzēto tiesībām kriminālprocesā. Tie ir vajadzīgi, lai veicinātu patiesu savstarpēju uzticēšanos starp dažādu dalībvalstu tiesu iestādēm. Bez šīs uzticēšanās savstarpējas atzīšanas princips nekad nedarbosies pienācīgi.
<P>
Tiesnešiem un prokuroriem jābūt pārliecinātiem, ka neatkarīgi no tā, kurā Savienības valstī notiek tiesvedības process, tiks ievērotas kopējās pamattiesības. Iedzīvotājiem ir jābūt pārliecinātiem, ka procesuālo tiesību obligātie standarti vairos viņu uzticēšanos mūsu tiesu sistēmai, kā arī Eiropas Savienībai kā brīvības, drošības un tiesiskuma telpai.
<P>
Tāpēc es ļoti atzinīgi vērtēju vienošanos, kas panākta abu likumdevēju starpā. Šajā saistībā es gribētu īpaši pateikties referentei baronesei S. Ludford un visai LIBE komitejai par izcili paveikto darbu.
<P>
Es kā komisāre priecājos, ka daudzi kompromisa risinājumi ir radušies mūsu 2010. gada priekšlikuma iespaidā. Priekšlikums bija paredzēts, lai panāktu to, ko tagad ir panācis Parlaments, proti, nodrošināt augstus standartus attiecībā uz apsūdzētajiem un novērst jebkādu risku, ka tie varētu neatbilst Eiropas Cilvēktiesību konvencijas acquis. Pašreizējā direktīva paaugstinās obligātos standartus. Konsekventa mutiskā tulkojuma nodrošināšana visa kriminālprocesa gaitā un būtisku dokumentu tulkošana vienkārši ļaus sistemātiskāk un racionālāk izmantot tiesības uz taisnīgu tiesu. Es pilnībā piekrītu referentei, ka lēta tiesa nav tiesa un beigās tā izmaksās dārgāk un zaudēs uzticību gan tiesnešu, gan pilsoņu starpā.
<P>
Tāpat es priecājos, ka šī direktīva tika pieņemta ļoti ātri. Tas ir pirmais solis šajā virzienā, kas nozīmē, ka visas iestādes pilda doto solījumu izvirzīt šo jautājumu par prioritāti.
<P>
Ir tikai viens elements, attiecībā uz kuru man ir iebildumi, un tas ir dažu dalībvalstu lūgums pagarināt īstenošanas periodu līdz 36 mēnešiem. Komisija uzskata, ka trīs gadi ir pārāk ilgs laiks, jo neviena dalībvalsts nav iesniegusi nekādus pierādījumus, ka minētā tiesību akta īstenošana būtu ļoti sarežģīta. Turklāt dalībvalstis arī zināja, ka šis tiesību akts tiks pieņemts, un tas bija zināms jau vairākus gadus.
<P>
Ņemot vērā iepriekš teikto, kompromisa garā, es pieņemšu šo risinājumu. Tas, ko es tagad saku, ir ļoti svarīgi attiecībā uz nākotni. Saprotot, ka tas nebūs precedents turpmākiem rīcības plāna pasākumiem - un es to vēlētos uzsvērt trīs reizes - es saku "jā” šoreiz, bet ne vēlreiz. Es vēlētos arī uzsvērt, ka Komisija izmantos visus tās rīcībā esošos vajadzīgos līdzekļus, lai dalībvalstis izpildītu saistības attiecībā uz lēmuma savlaicīgu un pareizu īstenošanu. Tas ir saskaņā ar Lisabonas līgumu un ar Stokholmas programmu.
<P>
Kā jūs zināt, Komisija jau izstrādā turpmākos rīcības plāna pasākumus. Drīzumā es iesniegšu priekšlikumu par tiesībām uz informāciju - "Tiesību vēstuli”. Tas tiks iesniegta nākamajā nedēļā, lai turpinātu šodien sākto darbu.
<SPEAKER ID="121" NAME="Elena Oana Antonescu" LANGUAGE="RO">
Vispirms es vēlētos apsveikt referenti baronesi S. Ludford par viņas centieniem šajā jomā un pateikties par veidu, kādā viņa strādāja ar "ēnu” referentiem.
<P>
Kopīgi standarti ir būtisks nosacījums, lai radītu savstarpēju uzticību starp dalībvalstu tiesiskajām sistēmām. Tiesības uz aizdomās turēto vai apsūdzēto taisnīgu tiesu ir pamattiesības, kas ietvertas Eiropas Savienības Pamattiesību hartas 47. pantā un Eiropas Cilvēktiesību un pamatbrīvību aizsardzības konvencijas 6. pantā. Tomēr, ja trūkst kādu piemērotu standartu attiecībā uz aizstāvības procesu, var rasties nelīdzsvarotība starp apsūdzībai pieejamiem instrumentiem un aizdomās turēto vai apsūdzēto tiesību aizsardzības pakāpi.
<P>
Jau ilgu laiku Eiropas Savienībā ir notikuši mēģinājumi nostiprināt procesuālās tiesības. Pirmie soļi tika sperti 2000. gada novembrī, kad Padome saskaņā ar Tamperes sanāksmes secinājumiem pieņēma pasākumu programmu, lai īstenotu lēmumu par savstarpējās atzīšanas principu krimināllietās. Pēc tam, 2004. gadā, Komisija iesniedza priekšlikumu par pamatlēmumu attiecībā uz konkrētām procesuālām tiesībām kriminālprocesos. Vienošanos nevarēja panākt, un 2007. gadā sarunas tika pārtrauktas. Tad, 2009. gada jūlijā, Zviedrijas prezidentūras laikā tika izdots ceļvedis, kurā bija ierosināta pakāpeniska pieeja procesuālajām tiesībām. Komisija iesniedza priekšlikumu 2009. gada jūlijā un decembrī pēc Lisabonas līguma un grozītā tiesiskā regulējuma stāšanās spēkā. Visbeidzot, mums ir iniciatīva, ko parakstījušas 13 dalībvalstis.
<P>
Ir pagājuši gandrīz septiņi gadi, un mēs esam ceļā uz pirmā pasākuma, kas ietverts procesuālo tiesību ceļvedī, īstenošanu. Tā ir Direktīva par tiesībām uz mutisku un rakstisku tulkojumu kriminālprocesā. Es vēlos pateikt, ka es esmu ļoti apmierināta ar rezultātu, kas panākts sarunās starp iestādēm. Dokumentā, par kuru mēs trešdien balsosim, ir ietverti nozīmīgi dalībvalstu priekšlikuma uzlabojumi.
<P>
Es patiesi ceru, ka trīs gadu īstenošanas periods nebūs precedents turpmākajiem ceļvedī ietvertajiem pasākumiem un ka dalībvalstis darīs visu, lai pēc iespējas ātrāk pienācīgi, saskaņoti un taisnīgi piemērotu visus direktīvas noteikumus.
<SPEAKER ID="122" NAME="Carmen Romero López" LANGUAGE="ES">
Priekšsēdētājas kundze! Es arī esmu apmierināta ar šā darba iznākumu, un es īpaši pateicos baronesei S. Ludford par veidu, kādā viņa strādāja kopā ar visiem "ēnu” referentiem.
<P>
Šis ir pirmais dokuments, kas tiek pieņemts saskaņā ar parasto likumdošanas procedūru, kurā Parlamentam ir bijusi izšķiroša nozīme attiecībā uz direktīvas projektu, ko izvirzījušas trīs dalībvalstis, un svarīgi ir tas, ka šī dokumenta referente ir deputāte no Lielbritānijas.
<P>
Kā jau tika minēts, iniciatīvu ierosināšanas nolūkā dalībvalstis ir izmantojušas Lisabonas līguma sniegtās priekšrocības par tiesu iestāžu sadarbību krimināllietās, tomēr tas, ka kopš 2004. gada procesuālo tiesību jomā nebija vērojams progress, tika daļēji atrisināts ar šīm pirmajām Zviedrijas prezidentūras ierosinātajā ceļvedī ietvertajām tiesībām.
<P>
Ceļš bija brīvs, bet to uz laiku bloķēja jaunās Komisijas vēlēšanas. Šajā gadījumā Komisija arī nolēma izvirzīt savu direktīvas projektu, pie kura sagatavošanas tā strādāja. Parlaments Komisijas darbā izdarīja grozījumus. Tādējādi tas bija labas iestāžu sadarbības paraugs, ka var netērēt laiku un ātrāk ieviest galvenās procesuālās tiesības.
<P>
Tas nozīmēja, ka darbu var paveikt ātrāk. Kā pirms brīža minēja komisāre, tagad mēs ceram, ka pārējās tiesības, Tiesību harta, kas ir otrs pasākums procesuālo garantiju paketē, pēc iespējas ātrāk tiks iesniegta Parlamentā. Mēs arī ceram, ka drīzumā tiks iesniegti pārējie paketē ietvertie pasākumi, jo nebūtu jēgas kavēties, lai mēs nevarētu to pabeigt saprātīgā termiņā.
<P>
Kā jau minēja citi runātāji, nav iespējams radīt brīvības, drošības un tiesiskuma telpu, ja mēs nesākam ar šo procesuālo garantiju principu. Kā mēs dzīvosim drošā, taisnīgā un brīvā telpā, ja eiropiešus var patvaļīgi aizturēt un viņi var kļūt par aizdomās turētajiem, ja dalībvalstīs nav šādu procesuālo garantiju, šādu obligāto standartu? Kāda nozīme šādā gadījumā ir Eiropai, kuru mēs vēlamies veidot?
<P>
Tā ir taisnība, kā minēja arī citi runātāji, ka terorisma draudi un organizētā noziedzība liek mums pastiprināt drošības pasākumus, un šāds piemērs ir Eiropas apcietināšanas orderis. Tomēr mēs visi zinām, ka bez Eiropas kā taisnīguma un brīvības telpas mēs neradīsim tādu nākotni, kādu mēs vēlamies.
<P>
(Runātāja piekrita atbildēt uz jautājumu saskaņā ar "zilās kartes” procedūru (Reglamenta 149. panta 8. punkts))
<SPEAKER ID="123" NAME="William" AFFILIATION="The Earl of) Dartmouth  (EFD">
Priekšsēdētājas kundze, es gribētu pajautāt Romero kundzei, vai viņai ir ienācis prātā, ka saskaņā ar Eiropas apcietināšanas orderi un citām Eiropas direktīvām tieslietu jomā valstīs ar ievērojami augstākiem individuālo tiesību standartiem, piemēram, Apvienotajā Karalistē, pilsoņi tiek pakļauti daudz zemākiem individuālo tiesību standartiem, kas izplatīti citās Eiropas valstīs.
<P>
Vai tas jums ir ienācis prātā?
<SPEAKER ID="124" NAME="Carmen Romero López" AFFILIATION="S&amp;D">
(ES) Jā, iespējams, jautājums ir saistīts ar obligātajiem standartiem, ko mēs ceram panākt attiecībā uz dalībvalstīm, bet katra dalībvalsts bez šaubām var paaugstināt šos standartus, un, protams, tāds ir jūsu nodoms.
<P>
Tas nozīmē tādas Eiropas veidošanu, kurā mēs varētu dzīvot saskaņā ar vēlamajiem obligātajiem standartiem visām dalībvalstīm, bet, ņemot vērā jūsu un daudzu citu Eiropas valstu vēstures tradīcijas, es esmu pārliecināta, ka šie standarti nešaubīgi tiks paaugstināti.
<SPEAKER ID="125" NAME="Alexandra Thein" LANGUAGE="DE">
Priekšsēdētājas kundze, dāmas un kungi! Drošības un tiesību aizsardzības iestādes aizvien ciešāk sadarbojas, lai uzlabotu pārrobežu kriminālvajāšanu, lai aizsargātu pilsoņu drošību Eiropas Savienībā. Šajā saistībā es kā piemēru varētu minēt Eiropas apcietināšanas orderi. Tomēr to pilsoņu pamattiesības, kuri apsūdzēti noziegumos, tiesību aktā nav iekļautas. Līdz šim visi mēģinājumi nodrošināt garantijas, ko sniedz tiesiskums kriminālprocesā visā Eiropas Savienībā, nav spējuši panākt vajadzīgo vienprātību Padomē vai savstarpēju atzīšanu.
<P>
Līdz ar Lisabonas līguma stāšanos spēkā, mums ir jaunas iespējas aizsargāt pilsoņu procesuālās pamattiesības kriminālprocesā. Tagad Eiropas Parlamentam pirmo reizi ir koplēmuma pilnvaras, un tagad ir vajadzīgs tikai kvalificēts balsu vairākums Padomē.
<P>
Kā jūs zināt, Eiropas Liberāļu un demokrātu apvienības grupa atbalsta pilsoņu tiesību aizsardzību un turpmāku paplašināšanu. Tāpēc mēs arī strādājām, lai nodrošinātu, ka nākotnē visiem ES pilsoņiem ir tiesības uz mutisku un rakstisku tulkojumu, ja tos aiztur policija vai sauc tiesas priekšā kā apsūdzētās personas dalībvalstī, kuras valodu viņi nesaprot.
<P>
Tas ir svarīgi ne vien tāpēc, ka kriminālprocess būtu labāk saskaņojams pāri robežām, bet arī tāpēc, lai pilsoņu tiesības kriminālizmeklēšanā un kriminālprocesā, piemēram, tiesības uz taisnīgu tiesu, būtu pieejamas iedzīvotājiem visā Eiropā.
<SPEAKER ID="126" NAME="Heidi Hautala" LANGUAGE="FI">
Priekšsēdētājas kundze! Jautājums, ko tikko uzdeva Romero López kundzei, acīmredzami bija ļoti būtisks. Tieši tāpēc mēs cenšamies noteikt obligātos procesuālos standartus, lai mēs varētu paļauties uz citām dalībvalstīm, kuras ir saistītas, piemēram, ar kāda aizdomās turētā vai noziegumā apsūdzētā izdošanu.
<P>
Es vēlos pateikties referentei par lielisko komandas darbu kopā ar visiem mūsu "ēnu” referentiem. Pats svarīgākais, ka mums tagad ir direktīva, kas ikvienam nodrošina tiesības saprast amatpersonas un tiesvedības gaitu un tikt saprastam šādās situācijās; tas ir viens no galvenajiem tiesiskuma priekšnosacījumiem.
<P>
Es vēlos pateikties arī referentei par uzņēmību rast risinājumu, lai palīdzētu mums pārvarēt noteiktas problēmas, kas saistītas ar dažādu dalībvalstu atšķirīgo tiesisko kultūru. Protams, žēl, ka vēl jāgaida 36 mēneši līdz direktīva stāsies spēkā. Tomēr es uzskatu, ka mums būs jāpieņem šis dokuments, jo jebkurā gadījumā tas, ņemot vērā tā saturu, ļauj mums pavirzīties uz priekšu.
<SPEAKER ID="127" NAME="Bairbre de Brún" AFFILIATION="GUE/NGL">
(GA) Priekšsēdētājas kundze! Mana uzmanība pārāk vēlu tika pievērsta kādam svarīgam jautājumam, lai es varētu iesniegt grozījumus komitejā, kuras locekle es neesmu. Tas attiecas uz direktīvā ietvertajām valodām.
<P>
Mēs atzinīgi vērtējam dokumenta, par kuru panākta vienošanās, 10. panta e) punktā minēto atsauci uz "mutisko un rakstisko tulkojumu ... aizdomās turētās vai apsūdzētās personas dzimtajā valodā”. Tomēr pastāv risks, ka noteikumu "vai jebkurā citā valodā, kuru šī persona saprot” var izmantot, lai ierobežotu valodu izvēli un liktu apsūdzētajai vai aizdomās turētajai personai lietot valodu, kuru tā nav izvēlējusies, valodu, kuras dēļ šī persona atrastos neizdevīgā situācijā, risinot iespējami sarežģītus juridiskus jautājumus.
<P>
Vai komisāre var apsolīt, ka tas tā nebūs un ka šī direktīva attiecas arī uz mazākumtautību valodu?
<P>
Mūsu iesniegtie grozījumi attiecas uz dažādiem starptautiskiem un Eiropas instrumentiem attiecībā uz mazākumtautību un reģionālām valodām. It īpaši mēs atsaucamies uz Eiropas Savienības Pamattiesību hartas 21. pantu, kurā, cita starpā, ietverts diskriminācijas aizlieguma princips attiecībā uz valodas izvēli.
<P>
Mēs ceram, ka grozījumi atrisinās šo valodas jautājumu, novērsīs jebkādas šaubas un tiks atbalstīti.
<SPEAKER ID="128" NAME="William  Dartmouth" AFFILIATION="The Earl of">
EFD grupas vārdā. - Priekšsēdētājas kundze! Šī ir viena no vairākām direktīvām, kas kopā ietekmē katru Apvienotās Karalistes pilsoni un iedzīvotāju, kuri ir apcietināti kādā citā Eiropas valstī. Vai tā būtu Portugāle Garry Mann gadījumā, vai Ungārija divu dienvidrietumu vēlētāju gadījumā, personām gluži vienkārši nav tādas pašas tiesiskās aizsardzības kā Apvienotajā Karalistē - lai arī kādas ilūzijas tiktu lolotas šajā sēžu zālē.
<P>
Tāpēc minētā tulkojumu direktīva ir kā vīģes lapa. Tā ir kā mēģinājums pielīmēt plāksteri Lielbritānijas grūtā cīņā iegūtās brīvības "galvai”, kas daļēji nocirsta, ieviešot Eiropas apcietināšanas orderi. Es gribētu norādīt, ka arī pati direktīva ir nepilnīga. Lēmums attiecībā uz tulkošanu lielā mērā ir prokurora kompetencē. Turklāt hroniski trūkst tulkotāju un tulku, arī tāpēc, ka daudzus piesaistījušas Eiropas Savienības iestādes.
<P>
Mana cienījamā kolēģe baronese S. Ludford vairākkārt ir sevi dēvējusi par cilvēktiesību aizstāvi. Tāpēc es vēlētos lūgt, lai viņa tikai šoreiz atsakās no savas uzmācīgās idejas par federālu Eiropu un pievienojas mūsu kampaņai par Eiropas apcietināšanas ordera atcelšanu. Tieši tas ir svarīgi.
<SPEAKER ID="129" NAME="Simon Busuttil" AFFILIATION="PPE">
(MT) Priekšlikums, ko mēs izskatām šovakar, ir labs, un tas ir pelnījis mūsu atbalstu, jo tajā Eiropas Savienības pilsoņiem piešķirts vairāk, nevis mazāk, tiesību. Eiropas Tautas Partijas (Kristīgie demokrāti) grupa balsos par minēto priekšlikumu, bet nebalsos par grozījumiem, kas tiks iesniegti, lai neizjauktu panākto trauslo kompromisu. Tomēr es tagad gribētu atrisināt mazliet neskaidro situāciju, kas izveidojusies starp Padomi un Komisiju attiecībā uz šo tiesību akta priekšlikumu. Patiesībā ir iesniegti divi, nevis viens priekšlikums. Pagājušā gada decembrī tiesību akta priekšlikumu iesniedza Ministru padome, un šā gada martā Komisija iesniedza citu priekšlikumu par to pašu tēmu. Attiecībā uz neskaidro situāciju Parlamentā ir radies jautājums, kuru dokumentu mēs gatavojamies izskatīt Parlamentā. Patiesībā, es nedomāju, ka šī ir pirmā reize, kad ir radusies līdzīga situācija, un tā nebūs arī pēdējā. Mums ir jāizskata vēl kāds Ministru padomes priekšlikums par Eiropas Aizsardzības rīkojumu, lai gan Eiropas Komisija jau ir paziņojusi par nodomu iesniegt savu priekšlikumu. Padome mūs lūdz apstiprināt tās priekšlikumu - es atsaucos uz priekšlikumu par Eiropas Aizsardzības rīkojumu -, lai gan Komisija lūdz mūs to nepieņemt. Tie, kas sagatavoja Līgumu, kas pilnvaroja Padomi iesniegt savus likumdošanas priekšlikumus, protams, nebija domājuši radīt šādu neskaidru situāciju, kad divas iestādes strīdas par to, kurš priekšlikums ir jāpieņem. Manuprāt, gadījumos, kad Komisija grasās iesniegt priekšlikumu, tai būtu jāļauj to darīt, bet Padomei būtu jāatturas no sava priekšlikuma iesniegšanas. Pretējā gadījumā mēs nonāksim nenoteiktā un strīdīgā situācijā, no kuras labāk izvairīties.
<SPEAKER ID="130" NAME="Tatjana Ždanoka" AFFILIATION="Verts/ALE">
Priekšsēdētājas kundze! Vispirms es vēlētos pateikties baronesei S. Ludford par cilvēktiesību vārdā lieliski paveikto darbu.
<P>
Es runāju to Eiropas Brīvās apvienības grupas deputātu vārdā, kas pārstāv reģionus un mazākumtautības. Es uzsveru, ka šī direktīva attiecas arī uz Eiropas Savienības neoficiālajām valodām. Tas nozīmē, ka dokumentā minētais rakstiskais un mutiskais tulkojums ir jānodrošina arī reģionālās un mazākumtautību valodās. Piemēram, tajos tiesu apgabalos, kuros pārsvarā dzīvo iedzīvotāji, kas runā reģionālās vai mazākumtautību valodās, jādod iespēja izmantot šīs valodas. Žēl, ka Eiropas Reģionālo vai mazākumtautību valodas harta vēl nav daļa no acquis, tomēr es esmu pārliecināta, ka kādu dienu tas notiks un ka šīs valodas tiks plašāk lietotas kriminālprocesos, kaut vai tikai Eiropas Savienībā.
<SPEAKER ID="131" NAME="Kinga Gál" AFFILIATION="PPE">
(HU) Priekšsēdētājas kundze, komisāres kundze, dāmas un kungi! Vispirms es gribētu apsveikt referenti par viņas neatlaidību, jo šķiet, ka tiesību akts, kas tiek apspriests daudzu gadu garumā, beidzot, pateicoties Lisabonas līgumam, tiks pieņemts. Tas ir pirmais no pieciem pasākumiem Padomes ceļvedī, kas tiks īstenots. Minētā direktīva ir ļoti būtiska, jo laikā, kad mēs varam dzīvot un brīvi pārvietoties Eiropas Savienības teritorijā, ir svarīgi, lai pilsoņi tādos sarežģītos apstākļos kā kriminālprocesa sākšana varētu saprast, kas ar viņiem notiek, un arī, lai viņi būtu saprasti.
<P>
Šī iniciatīva, kas radusies Stokholmas programmas kontekstā, ir viena no tām, kas īsteno dzīvē Eiropas Savienības pamatmērķus. Tas piešķir jēgu ES tiesību aktiem un Kopienas centieniem, kas skar cilvēku dzīvi un padara Stokholmas programmu pieejamu pilsoņiem. Es pilnībā atbalstu Pamattiesību un Eiropas Padomes Cilvēktiesību konvencijas attiecīgo noteikumu iekļaušanu. Pēc Lisabonas līguma stāšanās spēkā un ceļā uz pievienošanos Cilvēktiesību konvencijai nav sagaidāms nekas cits.
<P>
Vienlaikus es uzskatu, ka ir svarīgi pievērst uzmanību būtiskiem jautājumiem, kas ziņojumā nav izskatīti. Pilsoņiem, kas pieder pie mazākumtautības, kas bieži vien ir samērā liela, attiecīgajā dalībvalstī ir jābūt tādām pašām tiesībām lietot savu dzimto valodu kriminālprocesā kā pilsoņiem, kas gadījuma dēļ atrodas šajā dalībvalstī. Turklāt tieši saskaņā ar šo ES tiesību aktu šī persona varēs izmantot savu dzimto valodu.
<P>
Šis būtiskais juridiskais panākums mudinās dalībvalstis nodrošināt, lai minētais princips tiek izpildīts arī to pilsoņu gadījumā, kuri runā mazākumtautības valodā. Konsekvences ievērošana Eiropas Savienībā, transponējot ES tiesību aktus, prasa arī to noteikumu atjaunināšanu, kas ietilpst pašu dalībvalstu kompetencē, piemēram, šajā gadījumā, to, kas attiecas uz mazākumtautību valodu izmantošanu.
<SPEAKER ID="132" NAME="Carlos Coelho" AFFILIATION="PPE">
(PT) Tas, ka dalībvalstu valdības nespēj vienoties, pārtrauca pirmo mēģinājumu ieviest ES tiesību aktu, lai nodrošinātu lielāku procesuālo garantiju saskaņu visā Eiropas Savienībā.
<P>
Šī jaunā, pakāpeniskā pieeja sākas ar tiesībām uz rakstisko un mutisko tulkojumu kriminālprocesā, un ir pirmais no sešiem ceļvedī paredzētajiem pasākumiem. Patlaban tiesības uz būtisku procesuālo dokumentu rakstisku tulkojumu nepastāv visās dalībvalstīs. Pat tad, ja šādas tiesības pastāv, tās var ievērojami atšķirties. Piemēram, ne vienmēr ir nodrošinātas tiesības uz mutisko tulkojumu saziņai starp aizdomās turētajiem un viņu advokātiem. Šī direktīva piešķir šādas tiesības līdz procesa beigām visiem aizdomās turētajiem vai apsūdzētajiem par noziedzīga nodarījuma izdarīšanu.
<P>
Es atbalstu trialogā panākto vienošanos. Panāktie kompromisi sniedz atbildes uz lielāko daļu Parlamenta pausto bažu un jautājumiem, kas izriet no Komisijas priekšlikuma. Es apsveicu komisāri V. Reding par laba priekšlikuma izvirzīšanu un apsveicu mūsu referenti baronesi S. Ludford par kompromisiem, ko viņai izdevās panākt attiecībā uz lielāko daļu jautājumu.
<P>
Es īpaši uzsveru to dokumentu rakstisku tulkošanu, kas ir būtiski tiesvedības procesā un nodrošina tādu aizsardzības līmeni, kas nekad nedrīkst būt zemāks par Eiropas Cilvēktiesību un pamatbrīvību konvencijā un Eiropas Savienības Pamattiesību hartā noteikto.
<P>
Es ceru, ka dalībvalstis ātri īstenos to, par ko panākta vienošanās, un neatstās šīs svarīgās direktīvas transponēšanu uz pēdējo brīdi.
<P>
Man bija patiess prieks dzirdēt Reding kundzes apliecinājumu, ka viņa drīzumā gatavojas iesniegt vairākus ceļveža priekšlikumus, un es gribētu viņu mudināt to darīt. Mums skaidri jāapzinās, ka mēs neatlaidīgi veidojam Eiropu, kurā valda taisnīgums, nevis tikai Eiropu, kurā valda drošība un brīvība. Visbeidzot, es priecājos, ka noteikumi aptvers visas dalībvalstis, izņemot Dāniju, jo Apvienotā Karaliste un Īrija ir izmantojušas savas izvēles tiesības.
<SPEAKER ID="133" NAME="Axel Voss" AFFILIATION="PPE">
(DE) Priekšsēdētājas kundze! Komisāres kundze, es sirsnīgi pateicos par to, ka jūs tik dedzīgi atbalstāt procesuālās tiesības un standartus, kas mūs vēl vairāk tuvinās iekšējam tirgum tieslietu jomā. Esmu ļoti gandarīts, ka, pateicoties arī Antonescu kundzei, mums beidzot ir izdevies likvidēt saīsinātās procedūras šajā jomā. Būtu ļoti labi noteikt vēl vairāk prasību attiecībā uz tulkotājiem, jo, kāda gan var būt tulkojuma kvalitāte, ja jūs nevarat nodrošināt kompetentu tulkotāju? Manuprāt, īstenošanas laiks, kas noteikts trīs gadu periodā, ir sāpīgs jautājums, tomēr es nedomāju, ka kādu nostādīs neizdevīgākā stāvoklī, jo mums ir Eiropas Cilvēktiesību konvencija un būs jāmaina arī visa tiesu iestāžu pakalpojumu sistēma. Tas ir svarīgi arī attiecībā uz tieslietām. Tāpēc es jums pateicos, ka tas ir norisinājies tik labi. Liels paldies.
<SPEAKER ID="134" NAME="Evelyn Regner" AFFILIATION="S&amp;D">
(DE) Priekšsēdētājas kundze! Šis ziņojums simbolizē Eiropas progresu. Tas ir labs panākums virzībā uz tādas Eiropas izveidošanu, kurā valda likumība. Tomēr daudz būs atkarīgs no tā, vai pamatlēmums tiks piemērots vienādi, jo pamatlēmuma vienāda piemērošana ir ļoti būtiska. Ja atšķiras obligātie juridiskie standarti, nebūs iespējams radīt uzticību attiecīgajām tiesību sistēmām. Mums ir jārada uzticība.
<P>
Es vēlos teikt, ka es būtu gribējusi, lai būtu iekļauta arī administratīvā soda procedūra, jo tagad tas nozīmē, ka nav aptverta ļoti svarīga tiesiskā joma. Tomēr es, protams, apzinos, ka tā ir īpaši nozīmīga un plaša joma. Es ceru, ka šis aspekts arī tiks ņemts vērā Stokholmas programmas īstenošanas laikā.
<SPEAKER ID="135" NAME="Gerard Batten" AFFILIATION="EFD">
Priekšsēdētājas kundze! Eiropas apcietināšanas ordera pamatproblēma nav nepietiekami tulkošanas pakalpojumi, bet drīzāk tas, ka minētais orderis padara valsts tiesas pilnīgi bezspēcīgas attiecībā uz savu iedzīvotāju aizsardzību, pirmkārt, pret netaisnīgu izdošanu.
<P>
Mans vēlētājs Andrew Symeou 11 mēnešus gaidīja tiesas procesu, atrazdamies Grieķijas cietumā Korydallos. Vēl seši Lielbritānijas pilsoņi, tostarp Daniel Bell un George Hollands, tika izdoti un ieslodzīti Korydallos cietumā.
<P>
Lielbritānijas tiesai pat ir liegts izskatīt tā saucamos pierādījumus pret viņiem. Korydallos cietumā četri cietumnieki tiek turēti vieninieku kamerā; tualete ir caurums stūrī; tualetes papīrs netiek izsniegts; narkotikas un vardarbība ir bieža parādība, un naktīs dzirdami izvarošanas upuru kliedzieni.
<P>
Lielbritānijas valdībai būtu jākaunas par sevi, ka, pamatojoties uz kaut kādu papīra gabalu, tā ir gatava uzticēt Lielbritānijas pilsoņus tam, ko nevar nosaukt nekā citādi kā vien par mēslu.
<SPEAKER ID="136" NAME="Andrew Henry William Brons" AFFILIATION="NI">
Priekšsēdētājas kundze! Tas nepārprotami ir pareizi, ka cilvēkiem, nonākot saskarē ar kriminālprocesu, ir jābūt pieejamiem mutiskās un rakstiskās tulkošanas pakalpojumiem, it īpaši tāpēc, ka Eiropas Apcietināšanas orderis ļauj izdot cilvēkus par tādu rīcību, kas viņu pašu valstī netiek uzskatīta par noziedzīgu nodarījumu. Tomēr tā ir cena, ko bez ierunām maksājam par plaša mēroga migrāciju - ko sākumā neviens vēl neapzinājās.
<SPEAKER ID="137" NAME="Georgios Papanikolaou" AFFILIATION="PPE">
(EL) Priekšsēdētājas kundze! Es arī vēlos pateikties referentei par ļoti rezultatīvo sadarbību. Daudzi no mums Pilsoņu brīvību, tieslietu un iekšlietu komitejā iesniedza grozījumus attiecībā uz šo ļoti svarīgo ziņojumu, un minētie grozījumi tagad ir iekļauti galīgajā tekstā.
<P>
Patiesībā šī procedūra bija ārkārtīgi sarežģīta. Tomēr secinājumi ir rezultatīvi. Nonākot pie balsošanas par šo direktīvu, mums jāatzīst, ka attiecībā uz kriminālprocesa sistēmu, mēs turpinām nostiprināt to apsūdzēto tiesību aizsardzību, kuri runā citā valodā.
<P>
Tomēr trīs gadi piemērošanai saskaņā ar šo rīcības plānu ir pietiekami ilgs laiks. Mēs liekam lielas cerības uz Komisiju piemērošanas ziņā un sagaidām reālus rezultātus pēc šīs direktīvas transponēšanas. Mums ir lielas cerības. Mēs ceram, ka būs lielas pārmaiņas. Tomēr, kā pamatoti minēja iepriekšējais runātājs, svarīgi ir neatstāt visu uz pēdējo brīdi.
<SPEAKER ID="138" NAME="Viviane Reding">
Komisijas priekšsēdētāja vietniece. - Priekšsēdētājas kundze! Es gribētu pateikties visiem Parlamenta deputātiem, kas uzticami un nelokāmi atbalstīja tiesiskuma telpu, ko mēs esam sākuši veidot.
<P>
Lisabonas līgums mums jau tagad ļauj - sniedzot vajadzīgos instrumentus - soli pa solim virzīties uz priekšu, ieviešot pilsoņu tiesības, neatkarīgi no tā, vai tās ir notiesāto vai upuru tiesības. Viss jau ir procesā un drīzumā būs rezultāti.
<P>
Jautājums bija saistīts ar vairākiem priekšlikumiem, kas veido daļu no ceļveža. Jā, pēc tiesībām uz tulkojumu - un esmu pārliecināta, ka Parlaments tās rīt apstiprinās - būs tiesības uz informāciju, Tiesību vēstule, ko es līdz vasaras sākumam iesniegšu Parlamentā, tad sekos tiesības saņemt juridisku konsultāciju un tiesības sazināties ar tuviniekiem.
<P>
Kā jūs redzat, mēs dodamies virzienā uz mērķi sasniegt vienādu tiesību līmeni visiem ES iedzīvotājiem, neatkarīgi no viņu atrašanās vietas vai problēmām. Vienalga, vai mūsu iedzīvotāji ceļotu mācību nolūkā, darba darīšanās vai brīvdienu pavadīšanas nolūkā, viņiem visur jājūtas kā mājās, un visās Eiropas valstīs viņiem jābūt tādām pašām tiesībām kā savā valstī.
<P>
Ļoti svarīgs jautājums, ko uzsvēra vairāki deputāti, ir valodas jautājums. Direktīvas projekta 2. panta 1. punktā un 3. panta 1. punktā skaidri norādīts, ka apsūdzētajai personai, kura nesaprot attiecīgajā kriminālprocesā lietoto valodu vai nerunā tajā, tiek nodrošināts mutisks tulkojums un dokumentu rakstisks tulkojums. Tagad tas nepārprotami nozīmē, ka tiesvedības valoda tiek tulkota valodā, kuru šī persona saprot. Tātad tas neattiecas tikai uz Eiropas Savienības valodām vai mazākumtautību valodām. Tas attiecas uz tās personas valodu, kas ir saukta tiesas priekšā. Es uzskatu, ka tas ir tikai godīgi, jo mums jānodrošina godīga tiesvedība, lai vairotu iedzīvotāju uzticēšanos mūsu tiesu sistēmai, un, ļoti svarīgi, lai nodrošinātu tiesnešu un prokuroru savstarpēju uzticēšanos kaimiņvalstu sistēmām, ko var panākt tikai tad, ja mums arī ir salīdzināms tiesību līmenis.
<P>
Bija vēl viens jautājums, ko uzdeva Busuttil kungs un citi deputāti, par procedūrām - nevis par procesuālajām tiesībām, bet par iekšējām procedūrām - saistībā ar dalībvalsts iniciatīvas un Komisijas priekšlikuma līdzāspastāvēšanu. Man jāteic, ka šajā gadījumā tas patiesi nekādi netraucēja ātri pieņemt kvalitatīvu un līdzsvarotu tiesību aktu.
<P>
Kāpēc tas tā notika? Mēs pašlaik dzīvojam īpašā laika posmā. Mēs atsakāmies no trešā pīlāra, un tagad mums ir parastā koplēmuma procedūra. Es domāju, ka pēc dažiem mēnešiem mēs būsim iemācījušies, kā vislabāk izmantot mūsu rīcībā esošos instrumentus, lai pēc iespējas ātrāk rastu vislabākos risinājumus. Runājot par labāko risinājumu rašanu, es domāju veidu, ko mēs izmantojam, lai sagatavotu minētos risinājumus - ar ietekmes novērtējumu palīdzību, kā arī aicinot iedzīvotājus izteikt savas domas par mūsu priekšlikumiem. Tā ir parasta procedūra, ko mēs izmantojam un kas galu galā nodrošinās, ka, izmantojot koplēmuma procedūru, sabiedriskās apspriešanas un ietekmes novērtējumu, mēs radīsim stabilu politiku. Tādu politiku, ko vēlāk var īstenot dalībvalstu līmenī, neradot vairāk traucējumu nekā tiesību, kā tas diemžēl ir noticis iepriekš.
<P>
Tomēr mums ir jauns līgums, mums ir Pamattiesību harta, un mēs kļūsim par Eiropas Cilvēktiesību konvencijas dalībniekiem. Es esmu pilnīgi pārliecināta, ka, satiekoties pēc vairākiem gadiem, mēs teiktu, jā, kopā mēs esam izveidojuši telpu, kurā valda tiesiskums un tiek ievērotas pamattiesības; telpu, par kādu jākļūst mūsu kontinentam.
<SPEAKER ID="139" NAME="Sarah Ludford">
referente. - Priekšsēdētājas kundze! Es vēlētos sirsnīgi pateikties maniem kompetentajiem "ēnu” referentiem par palīdzību. Es priecājos, ka mēs diskutējam un balsojam par šo direktīvu šonedēļ, Spānijas prezidentūras laikā. Tas ir vēsturisks mirklis, jo šis ir pirmais krimināltiesiskais pasākums, kas tiek apspriests saskaņā ar koplēmuma procedūru, un pirmais ES tiesību akts taisnīgas tiesas jomā.
<P>
Es pilnībā piekrītu priekšsēdētāja vietniecei V. Reding par trīs gadu īstenošanas periodu. Tas bija ļoti nekaunīgi no dalībvalstu puses vienpusēji izvairīties no tā pēc tam, kad mēs bijām panākuši Padomes un Parlamenta vienošanos. Otrreiz tas šīm valstīm vairs neizdosies. Es vēlos pateikt UKIP, ka neviens nav aicinājis uz nacionālistisku pieeju tiesu kvalitātei. Es esmu ļoti kritiski noskaņota attiecībā uz zemajiem Apvienotās Karalistes standartiem, kas izstrādāti pēdējos desmit gados, piemēram, kontroles rīkojumi, kas ir mājas arests un 20 dienu aizturēšana bez apsūdzības. Es ceru, ka jaunā valdība atkal pilnībā ievēros tiesiskumu.
<P>
Es ļoti priecājos, ka mana valsts un Īrija ir izmantojušas savas izvēles tiesības piedalīties, tādējādi šī direktīva aptvers 26 valstis. Šī direktīva ir tapusi Magna Carta, habeas corpus un Tiesību hartas garā, turpretim UKIP ļautu banku aplaupītājiem un teroristiem izbēgt no soda.
<P>
Runājot par grozījumiem, de Brún kundze sniedza skaidrojumu attiecībā uz grozījumiem par tiesībām izmantot Eiropas reģionālās vai mazākumtautību valodas. Lai gan šī motivācija man šķiet simpātiska, es tomēr pret to iebilstu, jo patiesībā tā nav atbilstīga šai direktīvai. Kā teica priekšsēdētāja vietniece V. Reding, direktīvas kritērijs ir spēja saprast un spēja izteikt savu viedokli. Runa nav tikai par tiesībām izvēlēties, tāpēc ir jābūt procedūrai, kurā tiek pārbaudītas personas spējas runāt un saprast attiecīgo valodu, un, ja persona nevēlas pieņem piedāvāto valodu, tai ir iespēja apstrīdēt šo lēmumu. Netiek skarti dalībvalsts tiesību akti, kuros norādītas mazākumtautību valodu tiesības, lai gan praktiski šīs tiesības ir apstrīdami paplašinātas attiecībā uz to, ka tad, ja mazākumtautības valodā runājošais nespēj saprast tiesvedības procesu, direktīvas tiesības vienlīdz attiecas arī uz tiem.
<P>
Es lūdzu, lai šī direktīva tiek pieņemta bez grozījumiem un ātri, tādējādi kļūstot par statūtu grāmatu. Es gaidīšu Komisijas priekšlikumus attiecībā uz turpmākiem ceļveža pasākumiem - pirmais ir sagaidāms apmēram pēc divām nedēļām -, un es zinu, ka pie mūsu apņēmīgās cīnītājas, priekšsēdētāja vietnieces V. Reding, tie atrodas ļoti labās rokās.
<P>
(Runātāja piekrita atbildēt uz jautājumu saskaņā ar "zilās kartes” procedūru atbilstīgi Reglamenta 149. panta 8. punktam)
<SPEAKER ID="140" NAME="Gerard Batten" AFFILIATION="EFD">
Priekšsēdētājas kundze, baronese S. Ludford jau iepriekš šajās debatēs teica, ka it kā UKIP un es personīgi vēlos padarīt dzīvi vieglāku gangsteriem un banku aplaupītājiem Costa del Sol. Viņa to pieminēja vēlreiz.
<P>
Baronese S. Ludford, es gribētu jums pajautāt, vai jums patiesībā ir zināms to noziedznieku un banku aplaupītāju skaits, kas ir izsūtīti no Costa del Sol atpakaļ uz Lielbritāniju, kopš ir spēkā Eiropas Apcietināšanas orderis?
<SPEAKER ID="141" NAME="Sarah Ludford">
referente. - Priekšsēdētājas kundze! Nē, bet es esmu pārliecināta, ka es to varu noskaidrot un paziņot Batten kungam šo skaitli.
<P>
Batten kungs, vai es varu uzdot jautājumu arī jums, kas, tāpat kā es, pārstāv Londonu? Hussain Osman, viens no tiem, kas vainojams bumbu uzbrukuma mēģinājumā Londonā 2005. gada jūlijā, aizbēga uz Itāliju, neapšaubāmi cerot tur paslēpties. Agrāk viņš būtu gadiem ilgi nīcis, līdz stātos tiesas priekšā. Tagad viņš tika izdots sešu nedēļu laikā. Viņš tika notiesāts par terorismu un pašlaik izcieš sodu. Es pieļauju, ka jūs priecātos, ja viņš nekad nebūtu saukts pie atbildības.
<SPEAKER ID="142" NAME="Priekšsēdētāja">
Debates tiek slēgtas.
<P>
Balsošana notiks trešdien, 2010. gada 16. jūnijā.
<P>
Rakstiskas deklarācijas (Reglamenta 149. pants)
<SPEAKER ID="996" NAME="Raffaele Baldassarre  " LANGUAGE="IT">
Priekšlikumā par pamatlēmuma projektu ir noteiktas pamatsaistības, kas pamatotas uz Eiropas Cilvēktiesību konvenciju un Eiropas Kopienu Tiesas judikatūru. Tiesības uz mutisku un rakstisku tulkojumu ir ļoti būtiskas tiem, kam jāaizstāvas kriminālprocesā, bet kas neprot tiesvedības valodu. Turklāt saskaņā ar Līguma 6. pantu Savienība ievēro pamattiesības, ko garantē Eiropas Cilvēktiesību un pamatbrīvību konvencija, kas aizstāv tiesības uz taisnīgu tiesu.
<P>
Dokuments, kuru šodien apspriežam, ir apmierinošs un pilnībā pieņemams kompromiss. Kompromisa risinājumos prezidentūra patiesībā ir saglabājusi galvenos punktus, ko norādījušas dalībvalstis attiecībā uz direktīvas īstenošanas un transponēšanas perioda izmaksām. Šajā ziņā mani ļoti apmierina Padomes un Eiropas Parlamenta panāktais rezultāts - tulkojums jānodrošina aizdomās turētā dzimtajā valodā vai valodā, kuru aizdomās turētais pārvalda, bet tiks nodrošināts tikai būtisku dokumentu tulkojums, un tiks apsvērta galveno dokumentu kopsavilkuma mutiska tulkojuma iespēja.
<SPEAKER ID="995" NAME="Alfredo Pallone  " LANGUAGE="IT">
Viens no Eiropas Savienības mērķiem ir radīt vienotu tiesiskuma telpu ar kopīgiem noteikumiem, augstu sadarbības līmeni un vienlaikus procesuālām garantijām iesaistītajām pusēm. Jautājumi ir vēl jutīgāki attiecībā uz kriminālprocesu, kurā, ņemot vērā jautājuma jutīgumu un daudzos gadījumos nozieguma un soda smaguma pakāpi, ir vajadzīgs augsts tiesiskās noteiktības līmenis un jānodrošina tiesību ievērošana.
<P>
Stājoties spēkā Lisabonas līgumam, Eiropas Savienībai ir ne tikai jāievēro Eiropas Cilvēktiesību konvencija (ECTK), bet arī tā jāizmanto par pamatu tiesību aktu ieviešanai ES līmenī, kas nodrošina aizdomās turēto un apsūdzēto aizsardzību saskaņā ar Eiropas Savienības Pamattiesību hartu.
<P>
Attiecībā uz tiesībām uz mutisku un rakstisku tulkojumu ir īpaši svarīgi nodrošināt visiem apsūdzētajiem iespēju pilnībā iepazīties ar visiem tiesas dokumentiem, kā arī nodrošināt rakstisku un mutisku tulkojumu, lai apsūdzētie saprastu procesu un varētu izteikties savā dzimtajā valodā. Vienotas tiesiskuma telpas galvenā prasība ir radīt katram pilsonim vienādas iespējas un tādas pašas tiesības un garantijas kā savā izcelsmes valstī.
<SPEAKER ID="994" NAME="Zbigniew Ziobro  " LANGUAGE="PL">
Neatkarīgi no priekšrocībām personu brīva pārvietošanās, kas ir viens no Eiropas Savienības lielākajiem sasniegumiem, un nepārtrauktā imigrācija atklāj arī savu tumšo pusi - palielinās ārvalstu pilsoņu izdarīto noziegumu skaits. Ja aizdomās turētā persona ir ārvalstnieks, valodas barjera rada ievērojamas problēmas krimināllietas efektīvā izskatīšanā. Ja tiesu nolēmumi pārējām dalībvalstīm jāatzīst bez ierunām, katrā valstī jābūt spēkā obligātajām procesuālajām garantijām. Apsūdzētā tiesības saņemt informāciju par apsūdzību savā dzimtajā valodā neapšaubāmi ir būtisks tiesību uz aizstāvību elements, bez kura nevar būt runa par taisnīgu tiesu. Tādējādi direktīvas projekts par tiesībām uz mutisku un rakstisku tulkojumu kriminālprocesā panāks savu mērķi, neatkarīgi no tā, vai ES dalībvalstīs jau ir spēkā atbilstīgie principi. Es ļoti priecājos, ka, panākot kompromisu starp Parlamentu, Padomi un Komisiju, Parlaments beidzot ir atteicies no daudzu nepamatotu prasību iesniegšanas, kas varētu paralizēt kriminālprocesu, it īpaši vienkāršākajos gadījumos. Esmu pārliecināts, ka direktīvas projekts pašreizējā redakcijā palīdzēs vairot uzticību dalībvalstu tiesisko sistēmu starpā, vienlaikus arī respektējot to atšķirīgās tiesību tradīcijas.
