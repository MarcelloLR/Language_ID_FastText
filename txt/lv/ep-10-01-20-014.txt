<CHAPTER ID="014">
Demokratizācija Turcijā (debates)
<SPEAKER ID="327" NAME="Priekšsēdētāja">
Nākamais jautājums ir Padomes un Komisijas paziņojumi par demokratizāciju Turcijā.
<SPEAKER ID="328" NAME="Diego López Garrido" LANGUAGE="ES">
Dāmas un kungi, es priecājos uzstāties šajā plenārsēžu zālē par Eiropas Savienībai ļoti būtisku jautājumu, proti, par attiecībām ar Turciju un konkrētāk par Turcijas demokratizāciju, kas, šķiet, ir galvenais šo debašu mērķis. Šis jautājums ir ne tikai netieši saistīts ar Eiropas Savienību, bet arī tieši saistīts, ņemot vērā, ka Turcija ir kandidātvalsts.
<P>
Turcijai ir kandidātvalsts status, kas panākts pēc pievienošanās sarunām vairāku gadu garumā, un, kā zināms, ņemot vērā Kopenhāgenas politiskās prasības, mēs pieprasām, lai valstij, kas vēlas pievienoties Eiropas Savienībai, būtu stabilas politiskās iestādes un lai tā garantē demokrātiju, tiesiskumu, cilvēktiesības un minoritāšu tiesību ievērošanu.
<P>
Tādēļ Turcijai ir jāizpilda šīs prasības. Iespējamām sarunām ir atvērtas vairākas nodaļas. Dažas ir atvērtas, dažas vēl nav atvērtas, sarunas par citām nodaļām ir apstājušās, un ir skaidrs, ka Turcija stratēģiski Eiropas Savienībai ir ļoti svarīga. Pirmkārt, tā ir valsts, kurai ir Eiropas perspektīva, un turklāt tā ir liela valsts, kuras stratēģiskā nozīme no enerģijas piegādes viedokļa aizvien palielinās, un tā ir valsts ar neapšaubāmu ekonomisko un, protams, politisko nozīmi. Starp citu, Turcija ir NATO locekle, līdz ar to šajā saistībā dažām ES dalībvalstīm Turcija ir partnere arī šīs militārās alianses jomā.
<P>
Jāsaka, ka Turcijā ir notikušas pozitīvas pārmaiņas. Eiropas perspektīva Turciju ir īpaši motivējusi pozitīvā nozīmē virzīties uz demokrātiskām pārmaiņām un demokrātisku konsolidāciju. Kā atbildi uz vajadzību pēc virknes institucionālu izmaiņu Turcijas politiskajā sistēmā ceļā uz tās demokratizāciju, tās pašreizējā valdība pat ir uzsākusi "demokrātisko iniciatīvu”. Saistībā ar Eiropas Savienību Turcijas interese ir nodemonstrēta pat valdībā līdz ar ministra Bağış iecelšanu, ar kuru es esmu daudzreiz runājis; viņš ir īpaši atbildīgs par sarunām ar Eiropas Savienību, un tas ir viņa amats.
<P>
Tātad mēs varam redzēt, kā Turcija, no vienas puses, ir uzsākusi reformas, neapšaubāmi Eiropas perspektīvas mudināta, taču, no otras puses, joprojām pastāv skaidri redzamas neatbilstības konkrētajā jomā, uz kuru ir vērstas šīs debates, proti, demokrātijas un pamatbrīvību ievērošanas jomā.
<P>
Mēs joprojām uzskatām, ka noteiktu brīvību, kā piemēram, vārda brīvības, preses, reliģijas vai apvienību tiesības, minoritāšu grupu tiesību, sieviešu un bērnu tiesības, cīņas pret diskrimināciju un līdztiesības starp sievietēm un vīriešiem, aizsardzības un garantēšanas līmenis ir nepietiekams. Tā rezultātā mēs esam ierosinājuši Turcijai kā daļu no šī procesa veikt virkni konstitucionālu reformu, bez kurām tai būtu grūti virzīties uz priekšu jebkurā no minētajām jomām.
<P>
Tādējādi, kā noteikts pamatnostādnēs sarunām ar Turciju, Eiropas Savienība vēlas virzīties uz priekšu atbilstīgi šīm prasībām, un turklāt ES vadīs Turciju, kad tas būs vajadzīgs un kad tā uzskatīs, ka konkrēta veida pasākumi nevirzās šajā virzienā vai var apgrūtināt progresu.
<P>
Tas reāli notika, kad Turcijas Konstitucionālā tiesa 11. decembrī nolēma aizliegt DTP (Demokratik Toplum Partisi) darbību un liegt tās demokrātiski ievēlētajiem pārstāvjiem veikt jebkādu politisku darbību. Toreiz Padomes prezidentūra pauda savas bažas par šo tiesas pieņemto lēmumu, un tāpat bija skaidri pateikta Eiropas Savienības nostāja, asi paužot satraukumu par šādu lēmumu. Turklāt šī ES nostāja mudina ieviest nepieciešamās reformas Turcijas tiesību aktos, lai pielāgotu regulējumu par politiskajām partijām noteiktiem Eiropas Padomes Venēcijas Komisijas ieteikumiem un atbilstīgajiem Eiropas Cilvēktiesību un pamatbrīvību aizsardzības konvencijas nosacījumiem; starp citu, Turcija ir parakstījusi un ratificējusi šo konvenciju un nodevusi to jurisdikcijā, šajā gadījumā, Strasbūras tiesā.
<P>
Vēl tikai noslēgums, priekšsēdētājas kundze. Padomes prezidentūra arī turpmāk piešķirs lielu nozīmi šim jautājumam. Prezidentūra cieši sekos visiem pašreiz Turcijā notiekošā reformu procesa aspektiem un katrā ziņā saistībā ar pamatnostādnēm, kas, mūsuprāt, ir pozitīvas un ir sarunu un asociācijas pamatnostādnes dalībai ES. Mēs uzskatām, ka šī ir pamatstratēģija, kas mums jāturpina, un pašreizējās Spānijas Padomes prezidentūras nolūkos ir turpināt atvērt jaunas sarunu iespējas, un tādēļ, kā pagājušogad notika ar Turciju, mēs varētu detalizētāk risināt šīs sarunas.
<SPEAKER ID="329" NAME="Olli Rehn">
Komisijas loceklis. - Priekšsēdētājas kundze, es atzinīgi vērtēju šīs ļoti svarīgās debates par Turcijas demokratizāciju. Es atgādinu mums visiem, ka Turcijas pievienošanās process ES Eiropas Savienībai joprojām ir stratēģiski svarīgs.
<P>
Demokrātiskas reformas un Turcijas demokrātiska pārveide vairo stabilitāti un drošību Turcijā, kā arī ES un Turcijas kaimiņvalstīs. Progress Turcijā iedvesmo reformatorus un darbojas kā demokrātijas un cilvēktiesību katalizators visā reģionā.
<P>
Protams, progress ne vienmēr noris vienkārši, attīstība ne vienmēr ir pozitīva. Mēs redzam arī norises, kas rada pamatu bažām, un šādos gadījumos mēs ļoti nopietni šajos jautājumos vēršamies pie Turcijas iestādēm, un mēs izmantojam tos instrumentus, kuri, pateicoties ES pievienošanās perspektīvas nosacītībai, ir mūsu rīcībā.
<P>
Kad tāda sabiedrība, kāda ir Turcijā, piedzīvo dziļas politiskas pārmaiņas, reti gadās, ka notikumu vidū vienmēr ir pilnīga skaidrība vai noteikts virziens.
<P>
Šādu notikumu piemērs ir Turcijas demokrātiska kursa uzņemšana saistībā ar kurdu iedzīvotājiem. 2009. gada vasarā Turcijas valdība uzsāka šo demokrātisku kursu, lai paaugstinātu demokrātijas un dzīves standartus visiem Turcijas iedzīvotājiem. Šī svarīgā iniciatīva risina kurdu jautājumu dialoga ceļā un Turcijas demokrātiskajās iestādēs. Līdz šim ir īstenotas daudzas pārmaiņu reformas. Vēl tikai pirms pāris gadiem dažas no tām bija praktiski neiespējamas: doma par TV programmām kurdu valodā, kuras patlaban pārraida privātās un valsts raidorganizācijas. Tās ir šādu apsveicamu pārmaiņu un pārveides iespaidīgs piemērs.
<P>
Bet nesenie šķēršļi demokrātijas kursam patiešām ir iemesls nopietnām bažām. Mēs paužam nožēlu par Turcijas Konstitucionālās tiesas decembrī pieņemto lēmumu aizliegt Demokrātiskās sabiedrības partijas (DTP) darbību. Pēc DTP slēgšanas vairāki partiju locekļi - ieskaitot ievēlētos mērus - tika arestēti saistībā ar pretterorisma izmeklēšanu. Vienlaikus ar pilnu spēku turpinās PKK teroristu uzbrukumi dienvidaustrumos, pakļaujot riskam Turcijas karavīru dzīvības. Saspringto politisko gaisotni ir veicinājušas arī svinības pēc PKK dalībnieku un piekritēju atgriešanās no Ziemeļirākas. Nacionālistu grupējumi Turcijā ir izmantojuši šo iespēju, lai uzbruktu valdībai par tās politiku un par pašu demokrātijas kursa uzņemšanu.
<P>
Pēc šīs negatīvās reakcijas pret demokrātijas kursa uzņemšanu es atzinīgi vērtēju Turcijas valdības pagājušās nedēļas paziņojumu par demokrātiskā kursa turpināšanu. Turcijas demokrātiskā pārveide ir spēcīgs apliecinājums EK pievienošanās perspektīvas "maigajam spēkam”, ja to izmanto taisnīgi, stingri, enerģiski un konsekventi.
<P>
Tas nav viegls process, bet tas ir process, kurā ceļojums ir vismaz tikpat svarīgs kā galamērķis. Uzturēsim to dzīvu un liksim tam darboties, lai labumu gūtu gan ES, gan Turcija!
<SPEAKER ID="330" NAME="Ria Oomen-Ruijten" LANGUAGE="NL">
Priekšsēdētājas kundze, komisār Rehn kungs, es saprotu, ka šīs debates par Turciju, par paplašināšanos, varētu būt pēdējā reize, kad es ar jums runāju. Jebkurā gadījumā, es gribētu pateikties jums par informāciju, ko jūs vienmēr esat bijis gatavs sniegt diskusijās ar mums, ar mani. Vissirsnīgākais paldies jums par to!
<P>
Padomes priekšsēdētāj, López Garrido kungs, dāmas un kungi, šodienas debates nav par nodaļu atvēršanu. Tās ir par demokratizāciju - īpaši konkrētiem demokratizācijas aspektiem -, jo nākamās Strasbūras sesijas darba kārtībā ir iekļauts progresa ziņojums par Turciju un Parlamenta redzējumu. Es piekrītu komisāram Rehn kungam, ka ir ārkārtīgi svarīgi, lai Turcija virzītos uz demokratizāciju. Es vēlos apsveikt Turciju, uzsverot visus centienus, ko tā jau ir paveikusi šajā jomā, tostarp attiecībā uz kurdu jautājumu. Galu galā kurš pirms desmit vai pat pieciem gadiem varēja iedomāties, ka tagad būs televīzijas programmas kurdu valodā?
<P>
Kad Turcija 2009. gada vidū uzsāka demokrātijas kursa iniciatīvu, tas izraisīja nepieredzētas debates - ne vien Parlamentā, bet arī plašsaziņas līdzekļos. Tajā laikā es cerēju, ka debates visiem Turcijas iedzīvotājiem beidzot varētu radīt ļoti reālas, stabilas tiesības. Oktobrī es apsveicu visus savus Turcijas kolēģus par uzdrošināšanos rīkot šīs debates par spīti sabiedrības pretestībai. Es esmu viņus aicinājusi turpināt šīs debates ar ļoti konkrētiem pasākumiem, lai ieviestu šo demokratizācijas kursu. Pēc tam, kad tajā bija ieguldīta visa pozitīvā enerģija, Turcijas tumšā puse atkal pacēla galvu, jo Turcijas Konstitucionālās tiesas lēmums izraisīja jaunus teroristu uzbrukumus. Notika Demokrātiskās sabiedrības partijas (DTP) locekļu aresta vilnis, un pār Turcijas Parlamenta locekļiem joprojām gulstas aresta draudi. Tas draud izbeigt arī šo demokrātijas kursu, un man ir nelāgas priekšnojautas šajā saistībā. Paužot nožēlu par Konstitucionālās tiesas lēmumu, es saprotu, ka šī pati tiesa aicina īstenot Venēcijas Komisijas ieteikumus. Parlaments vienmēr ir nosodījis vardarbību un terorismu un vienmēr ir iestājies par politiskiem risinājumiem. Galu galā tikai dialogs Turcijas sabiedrībā un juridiski garantētas ilgtspējīgas tiesības var nest mieru, drošību un labklājību Turcijas iedzīvotājiem, un tas arī mums būs liels ieguvums.
<SPEAKER ID="331" NAME="Richard Howitt">
S&D grupas vārdā. - Priekšsēdētājas kundze, pagājušajā gada paziņojums par demokrātijas kursu deva cerības uz reālu izrāvienu, lai nodrošinātu kurdu valodas, kultūras un cilvēktiesību ievērošanu Turcijā, kā arī uz terorisma un vardarbības gadu durvju aizvēršanu.
<P>
Tomēr šovakar Parlaments pievienojās Padomei un Komisijai, paužot dziļas bažas, ka cerētā vietā ar Konstitucionālās tiesas decembra lēmumu ir slēgta politiskā partija, kas pārstāv balsu vairākumu valsts kurdu apdzīvotajās vietās, un valsts cilvēktiesību apvienība to sauc par "dabisku sarunu pusi” kurdu tautas vārdā.
<P>
Pirms diviem gadiem es personīgi kā novērotājs piedalījos partijas kongresā, kurā bija apmēram 20 000 dalībnieku, un pats redzēju un dzirdēju likumību viņu pašu atbalstītāju acīs.
<P>
Es atzīstu, ka savā paziņojumā pēc šī lēmuma pieņemšanas Turcijas premjerministrs pretojās politisko partiju slēgšanai, un šodien Turcijas prese ziņo par valdošās partijas izziņotajiem nodomiem novērst turpmākas nepamatotas slēgšanas, saskaņojot Turcijas Konstitūciju ar Eiropas Konvencijas par cilvēktiesībām 11. pantu. Šie solījumi ir jāīsteno.
<P>
Taču mums visiem ir sarežģīti savienot Turcijas aicinājumu kaujiniekiem pamest kalnus un nākt lejā ar faktu, ka citi šīs kopienas locekļi, kuri izvēlējušies demokrātijas ceļu, patlaban ir saslēgti roku dzelžos un ieslodzīti cietumā. Tiek ziņots, ka cietumā ieslodzīti 700 līdz 1000 šīs partijas locekļu, daudzi no viņiem vienkārši par to, ka viņi ir publiski runājuši savā dzimtajā valodā.
<P>
Mums Eiropas Parlamentā būtu īpaši jānosoda deviņu partijas ievēlēto mēru apcietināšana, kā arī aizliegums darboties diviem Turcijas parlamenta deputātiem.
<P>
Mūsu Parlamentā tāpat kā Turcijas parlamentā deputāta imunitāte ir tāpēc, lai mēs nebaidoties varētu runāt kā tautas pārstāvji. Tiem no mums, kuri vēlas Turcijas pievienošanos Eiropas Savienībai, ir jāapkaro bailes, kas ir iedzīvotāju vairākuma daļas nepamatotas bailes, ka daudznacionālā valstī tas, ko mēs saucam par minoritāšu tiesībām, ir drauds valsts vienotībai. Mūsdienu Eiropā šādu draudu gluži vienkārši nav.
<P>
Visbeidzot, ir zudusi partija, kuras nosaukums tulkojumā no turku valodas ir "Demokrātiskā sabiedrības partija”, bet nedrīkst zaudēt demokrātiskas sabiedrības mērķi mūsdienīgā Turcijā.
<SPEAKER ID="332" NAME="Sophia in 't Veld" LANGUAGE="NL">
Priekšsēdētājas kundze, vispirms es vēlos piebalsot Oomen-Ruijten kundzei, izsakot sirsnīgu pateicību komisāram Rehn kungam par visiem viņa pūliņiem pēdējos gados. Es arī atzinīgi vērtēju jauno dedzību, kas saistībā par sarunām ar Turciju parādījusies līdz ar Spānijas prezidentūru.
<P>
Dāmas un kungi, arī man ir ļoti žēl, ka Turcijas Konstitucionālā tiesa pieņēmusi šādu lēmumu. Tas viennozīmīgi ir solis atpakaļ, bet cerēsim, ka šis būs vienīgais solis atpakaļ un tam sekos vairāki soļi uz priekšu, turklāt mums jāatzīst, ka pašreizējā Turcijas valdība nepārprotami ir centusies ieviest demokratizāciju un nodrošināt kurdiem viņu likumīgo vietu sabiedrībā un politiskajā sistēmā. Tomēr jānorāda, ka, ja mēs gribam atbalstīt šo Turcijas demokratizācijas, attīstības un reformu procesu, mums jāuzņemas nepārprotamas saistības attiecībā uz tās pilnu dalību ES. Es uzskatu, ka mums jādod stimuls arī Turcijas tautai - ne tikai politiķiem - un mēs nedrīkstam svārstīties, apspriest pagaidu risinājumus vai mainīt noteikumus spēles laikā. Mums jāuzņemas nepārprotamas saistības. Tas attiecas arī uz visām Turcijas politiskajām partijām, un es tāpēc es gribu tās aicināt "aprakt kara cirvi” šajā lietā un veltīt saskaņotas pūles reformām.
<P>
Savas nesenās Turcijas vizītes laikā kā ES un Turcijas Apvienotās parlamentārās komitejas locekle es ievēroju milzīgu progresu pilsoniskajā sabiedrībā. Galu galā Turcija ir kas vairāk nekā tikai politiķi un sarunu dalībnieki; Turcijā dzīvo arī cilvēki. Es redzu, ka Turcijas tauta patiešām pieņem šo izaicinājumu un smagi strādā, lai reformētu savu sabiedrību. Mums tas ir vienprātīgi jāatbalsta. Tādēļ es vēlos mudināt stiprināt pīlāru, par kuru mēs reiz vienojāmies: ne tikai sarunas, bet arī ieguldījums, lai mēs viens otru iepazītu. Tas bija ļoti skaidrs otrais aspekts. Es ceru, ka Parlaments arī uzņemsies vienprātīgas saistības atbalstīt Turcijas pievienošanās procesu.
<SPEAKER ID="333" NAME="Hélène Flautre" LANGUAGE="FR">
Priekšsēdētājas kundze, komisār Rehn kungs, paldies, ka jūs palikāt ar mums šajā vēlajā stundā, lai apspriestu demokratizāciju Turcijā, jomu, kurā jūs esat ļoti daudz paveicis. Paldies jums par to!
<P>
Es uzskatu, ka ļoti daudzi no mums laikā, kad Turcijas valdība paziņoja par savu demokrātisko iniciatīvu, demokrātiskā kursa uzsākšanu, apzinājās, cik drosmīgs ir šis solis, taču vienlaikus uzskatīja, ka līdz šim vērienīgajam mērķim jānoiet garš ceļš, ceļš, kurā, iespējams, būs daudz slazdu, un slazdi parādījās diezgan drīz.
<P>
Pats pirmais, kā jūs minējāt, bija DTP likvidēšana, taču es ievēroju arī to, ka līdztekus DTP darbības aizliegumam aizliegums iesaistīties politiskā darbībā, kas skar dažus šīs partijas vēlētos locekļus, no politiskās aprites izslēdz arī tās personas, kuras bija visvairāk iesaistītas demokrātijas un politiskajā dialogā, lai atrisinātu kurdu jautājumu. Līdz ar to šis lēmums rada pamatu šaubām.
<P>
Nākamais aspekts ir arestu vilnis, kas patlaban pilnībā no politikas izslēdz politiskos vadītājus, un tātad arī parlamenta runātājus kurdu jautājumā. Bet kurdu jautājums ir centrālais jautājums Turcijas demokratizācijas procesā! Galvenokārt tādēļ, ka šis jautājums ir sistēmisks, jo tas nozīmē daudzus ciešanu, vardarbības, konfliktu un kara gadus, kuru traģiskās rētas joprojām ir acīmredzamas; un šīs rētas ir cirstas arī ekonomikas, sociālajā, kultūras un politikas jomā.
<P>
Šis kurdu jautājums ienes milzīgu sasprindzinājumu arī demokratizācijas procesā. Tas rada spriedzi tādās jomās kā vārda brīvība, preses brīvība, pilsoņu tiesības un cīņa pret spīdzināšanu. Redzot, kā šodien pretterorisma tiesību akti tiek izmantoti politiskās atriebības aizsegam, es saku, ka pašlaik patiešām ir laiks atbalstīt valdību un cerēt, ka tā īstenos vēl kādu ļoti tālejošu iniciatīvu izkļūšanai no šīs situācijas, jo, kā mēs zinām, ne visas Turcijā izveidotās grupas ir ieinteresētas atrisināt kurdu jautājumu demokrātiskā ceļā. Mēs to ļoti labi apzināmies, un mēs to apzinājāmies jau no paša sākuma.
<P>
Tādēļ Turcijai pašlaik šajā demokratizācijas procesā ir vajadzīgs mūsu uzticams un nepārtraukts atbalsts. Manai kolēģei, in 't Veld kundzei, ir taisnība, sakot, ka šajā uzticamajā un nepārtrauktajā atbalstā jāietver solījuma par dalību ES atjaunošana, tiklīdz būs pabeigts demokratizācijas process; ir absolūti izšķiroši to pateikt.
<P>
Nākamais, valdībai beidzot vajadzēs īstenot reformas, kas neizbēgami novedīs pie jauna Konstitūcijas projekta. Tūlītējas reformas acīmredzami būs jāveic tiesību aktos par politiskām partijām. Tāpat ārkārtīgi steidzami nepieciešamas vēlēšanu sistēmas reformas, kā arī reformas saistībā ar tiesu sistēmas neatkarību. Patlaban Turcijas valdībai drosmīgi un enerģiski jāveicina šie demokrātiskas Turcijas valsts pamatpīlāri.
<P>
Turklāt šai valdībai jāīsteno arī iniciatīvas vienprātības un samierināšanās veicināšanai, jo Turcijas sabiedrības un politisko partiju polarizācija graujoši ietekmētu mēģinājumus panākt nepieciešamo saskaņu, lai pieņemtu jauno Konstitūciju, uz ko mēs visi ceram.
<SPEAKER ID="334" NAME="Charles Tannock">
ECR grupas vārdā. - Priekšsēdētājas kundze, patlaban Turcijas politiskās sistēmas briedums ir pietiekams, lai to varētu uzskatīt par plurālistisku demokrātiju. Politiskās debates ir nopietnas, un vēlētājiem ir patiesa izvēle. Turklāt Turcija ir Eiropas Padomes locekle, kas, protams, tās valdībai liek ievērot demokrātijas, cilvēktiesību un tiesiskuma kopējos standartus.
<P>
Ir skaidrs, ka priekšnosacījums dalībai ES ir stabila un pastāvīga demokrātija. Tomēr pašlaik ir divas jomas, kuras izraisa bažas.
<P>
Pirmā ir Turcijas militārās intervences vēsture politiskajos procesos. Armija neapšaubāmi ir nozīmīgs sekulārisma un stabilitātes garants, un jebkurš mēģinājums graut ievēlētu valdību neapšaubāmi izjauktu Turcijas mērķi iestāties ES.
<P>
Otra joma, kas raisa bažas, ir Taisnīguma un attīstības partijas (AKP) dominēšana politiskajā arēnā, liekot dažiem novērotājiem baidīties no pakāpeniskas nonākšanas līdz vienas partijas valstij de facto. Ņemot vērā, ka tas notiek demokrātiski, mēs nevaram iebilst, pat ja daži ir izteikuši bažas par salīdzinoši augsto parlamentārās pārstāvības slieksni, proti, 10 %, kas, protams, mazākās partijas izstumj no parlamentārā procesa.
<P>
Taču dažiem šķiet, ka arī mērenā AKP islāma ievirze rada pamatu bažām, un partijas popularitāte norāda uz būtiskām paradigmas izmaiņām Turcijas sabiedrībā. Līdz šim sekulārās kemalistu tradīcijas ļoti labi ir kalpojušas Turcijas Eiropas un Atlantiskajām ievirzēm, bet pakāpeniska to samazināšanās demogrāfisku izmaiņu dēļ vedina norādīt, ka tie, kas ticēja Ataturk redzējumam, visdrīzāk to ir uztvēruši par pārāk pašsaprotamu. Turcijas sabiedrības labad demokrātijai jābūt plurālistiskai, sekulārai un balstītai uz stingriem cilvēktiesību, arī Turcijas kurdu minoritātes tiesību ievērošanas pamatiem.
<P>
Papildu bažas, protams, rada Turcijas dalība Islāma konferences organizācijā (IKO), kurā nav acīmredzamas tās vispārpieņemtās rietumu vērtības, kas ir kopīgas mums visiem Eiropas Savienībā, jo IKO par cilvēktiesību pamatu islāma pasaulē uzskata šariata likumu. Arī tas, manuprāt, izraisīs nopietnus interešu konfliktus, kad Turcija kādreiz pievienoties Eiropas Savienībai.
<SPEAKER ID="335" NAME="Takis Hadjigeorgiou" LANGUAGE="EL">
Priekšsēdētājas kundze, būdams EP Kipras deputāts, runājot par Turciju, es vienmēr uzskatu par savu pienākumu paust mūsu atbalstu šīs valsts dalībai ES, kas, protams, ir atkarīga no izvirzītajiem priekšnoteikumiem un plašas demokratizācijas.
<P>
Kā mēs varam palīdzēt Turcijas demokratizācijai? Tas ir svarīgs jautājums. Es prasu, lai to panāktu, pasakot Turcijai patiesību. Jā, Turcija progresē. Liela daļa progresa pelna atzinību. Mums jāpasaka arī tas.
<P>
Turcija ir pārvērtusies par politisko partiju kapsētu. Augstākā tiesa ir apglabājusi trīspadsmit partijas. Nesen tika aizliegta DTP; 200 partijas locekļi, deviņi mēri, seši bijušie mēri un divi bijušie partijas vadītāji atrodas cietumā. Vai šādā valstī pastāv tendence virzīties uz demokratizāciju tādēļ, ka televīzija raida programmas kurdu valodā? Mēs esam Turcijas kaimiņi un aicinām jūs kā kaimiņus mācīties no mūsu pieredzes, nevis no mūsu trūkumiem. Demokratizācija Turcijā notiks, ja mēs ar to runāsim skaidri un nelokāmi.
<SPEAKER ID="336" NAME="Nikolaos Salavrakos" LANGUAGE="EL">
Ministra kungs, es atzinīgi vērtēju atturīgo un - ja drīkst tā izteikties - gudro analīzi, ko sniedza López Garrido kungs un komisārs Olli Rehn; es viņu apsveicu un novēlu viņam panākumus jaunajā amatā.
<P>
Bez šaubām, Turcija ir liela musulmaņu valsts ar milzīgu stratēģisko nozīmi. Es nevēlos atkārtot citu deputātu paustos viedokļus, kuriem es piekrītu. Taču par šo valsti pieejamās informācijas analīze man rada iespaidu, ka pastāv daudzi spēka centri, kuri nespēj darboties saskaņoti un kuri ir pretrunīgi. Tādēļ, kamēr Erdoğan kunga valdība cenšas sevi parādīt kā mērenu, valsts bruņotie spēki, šķiet, ir agresīvi noskaņoti pret Grieķiju, pastāvīgi pārkāpjot Grieķijas gaisa telpu, kā arī pastāvīgi izaicinot Frontex.
<P>
Vienlaikus tika atzīmēts, ka tiesu iestādes šajā valstī skaidri ir parādījušas atkārtotu tendenci iebilst pret valdības atcelšanu, līdzīgi kā pirms pāris gadiem notikumos ar Erbakan.
<P>
Visbeidzot, šķiet, ka pašlaik Turcijas valdība nespēj valstī aizsargāt tautas suverenitāti, kas raksturo demokrātiju, un plāno izveidot jauna veida Osmaņu impērijas sadraudzību, ko apliecina Davutoglou kunga paustie uzskati, kurus savas nesenās vizītes laikā Libānā atkārtojis arī Erdoğan kungs.
<P>
Savādas man šķiet arī Turcijas valdības darbības attiecībā uz sarunu uzsākšanu ar Irānu par tās kodolprogrammu, kas ir pretrunā starptautiskās kopienas, jo īpaši Eiropas Savienības un Amerikas Savienoto valstu, uzskatiem.
<P>
Vēl jo vairāk, pārkāpjot Ankaras ceļvedi un starptautiskos nolīgumus, Turcija atļauj un, iespējams, veicina nelegālo imigrantu kustību cauri savai teritorijai uz Eiropas Savienības valstīm un neizpilda savas saistības piešķirt iebraukšanas ostās un nosēšanās tiesības Kipras kuģiem un lidmašīnām.
<P>
Tajā pašā laikā Pareizticīgās baznīcas arhibīskaps, patriarhs Bartholomaios kungs, simtiem miljonu pareizticīgo kristiešu neapstrīdams garīgais vadītājs, ir personīgi iesaistījies cīņā, skaidri un nepārprotami norādot uz patriarhāta stāvokli un sūdzoties par reliģijas brīvības un minoritāšu tiesību pārkāpumiem. Tāpēc es uzskatu, ka Turcijai ir tāls ceļš ejams uz pievienošanos Eiropas Savienībai.
<SPEAKER ID="337" NAME="Barbara Matera" AFFILIATION="PPE">
(IT) Priekšsēdētājas kundze, dāmas un kungi, saskaņā ar savu kolēģu izteiktajiem komentāriem es uzskatu, ka demokratizācijas process ir būtisks ceļš, kas Turcijai ļaus pietuvināties Eiropas Savienībai. Mūsu līdzāspastāvēšanai Eiropas Savienībā jābūt pamatotai ar neatņemamiem principiem un vērtībām, un to atzīšana visām valstīm ir priekšnoteikums, lai iestātos ES.
<P>
Tas attiecas arī uz Turciju, kurai ir jāīsteno vajadzīgās reformas, lai garantētu demokrātiju, tiesiskumu un cilvēktiesību un minoritāšu tiesību aizsardzību. Konkrētāk sakot, demokrātiskas sabiedrības pamats ir kultūras, reliģijas un politikas plurālisms, bet tā atzīšana ir sarežģīts process, kas ir savstarpēji saistīts ar vēsturiskiem, etniskiem un reliģiskiem apsvērumiem. Viens no piemēriem ir notikumi saistībā ar Turcijas Konstitucionālās tiesas lēmumu par kurdu minoritātei tuvās Demokrātiskās kreisās partijas aizliegumu. No tā izriet, ka partiju aizliegšana un ievēlētu pārstāvju atbrīvošana no amata vienmēr ir ļoti būtiski notikumi, jo tie pārkāpj individuālo brīvību un demokrātijas principus.
<P>
Demokratizācijas process Turcijā neapšaubāmi ir atkarīgs no kurdu jautājuma atrisinājuma. Eiropas Savienībai kopā ar iesaistīto valstu politiskajām iestādēm ir jāuzņemas stingras politiskas saistības un jāveic kopīgas darbības ar Apvienoto Nāciju Organizāciju. Kā jau Eiropas Cilvēktiesību tiesa Strasbūrā vairākas reizes ir atkārtojusi, bez plurālisma demokrātija nevar pastāvēt.
<P>
Tādēļ es ceru, ka Turcijas politiskās sistēmas ātra attīstība notiks saskaņā ar šiem principiem. Ja Turcijai šajā jomā veiksies, tad tās pievienošanās Eiropai mums būs lieliska iespēja.
<SPEAKER ID="338" NAME="Raimon Obiols" AFFILIATION="S&amp;D">
(ES) Man šķiet, diezgan pārliecinoši var apgalvot, ka kopš pievienošanās sarunu sākuma ar Turciju, pamatojoties uz vienprātīgu Padomes vienošanos, kopumā process ir pelnījis pozitīvu novērtējumu. Tas ir palīdzējis Turcijā īstenot demokratizācijas un modernizācijas procesus. Tomēr ir arī acīmredzams, ka ir daudz problēmu, ir soļi uz priekšu un atpakaļ, laiku pa laikam ir sliktas ziņas - kā, piemēram, nesen noteiktais kurdu partijas DTP aizliegums, un mums priekšā ir garš un ļoti sarežģīts ceļš.
<P>
Mēs šeit Parlamentā esam pieraduši teikt, ko citiem vajadzētu darīt. Es domāju, ka būtu labi, ja mēs to turpinātu arī attiecībā uz turpmākajām sarunām ar Turciju, darot zināmu mūsu vairākuma nostāju. Domāju, ka tas ir atspoguļots Ria Oomen-Ruijten ziņojumā, kuram Parlamenta vairākums ir piekritis un kurš atbalsta to, lai sarunu procesā neieviestu divu vērtējumu un divu atskaites punktu kritēriju, lai mēs stingri un skaidri paustu savus nolūkus un neraidītu pretrunīgus signālus, jo tas patiešām veicinātu apburto loku, kurā Eiropas nevēlēšanās, neskaidrības un pretrunas varētu kultivēt augsni reakcionāriem vai visiem tiem, kuri ir pret Turcijas dalību Eiropas Savienībā, kā arī nacionālistu grupām un visiem pārējiem, kas nevēlas integrāciju Eiropā.
<P>
Šajā saistībā es vēlos izteikt savu apmierinātību par Padomes un Komisijas iejaukšanos. Rīkosimies pēc apstākļiem. Mēs nezinām, kāds būs iznākums, bet mums jātur dotais vārds: pacta sunt servanda!
<P>
Sarunu process par Turcijas dalību Eiropas Savienībā notiek, un mums jārīkojas skaidri un konkrēti, kā arī, protams, piesardzīgi.
<SPEAKER ID="339" NAME="Sarah Ludford" AFFILIATION="ALDE">
Priekšsēdētājas kundze, daudzas no reformām, ko mēs pastāvīgi Turcijai pieprasām, apvienojas kurdu politisko partiju atkārtotās slēgšanas sāgā, no kurām Demokrātiskā kreisā partija (DSP) pagājušā mēnesī ir tikai pēdējā.
<P>
Kurdu demokrātisko politisko pārstāvniecību atkārtoti sabotē ilgstošā neizdošanās reformēt konstitūciju, politisko partiju likumu un tiesu iekārtu, tāpat kā militārisma nepārtrauktā iejaukšanās politikā. Šie ierobežojumi arī sabotē Erdoğan valdības uzsākto demokrātisko pārkārtošanos, kura patiešām tika plaši atbalstīta. Vienīgais veids ilgstoša nolīguma panākšanai kurdu jautājumā Turcijā ir politisks risinājums, un tas ir labākais veids cīņai pret Kurdistānas Strādnieku partiju (PKK).
<P>
Komisārs Rehn kungs runāja par dažu mēru un DSP politiķu arestēšanu, bet manā rīcībā esošā informācija norāda, ka cietumā ir ap 1200 aktīvistu, tostarp kurdu Partijas mieram un demokrātijai (BDP) biedru, kura ir pārspējusi DSP. Man nav skaidrs, kā valdība šajā kontekstā stiprina tās demokrātisko pārkārtošanos. Kurš pieprasa šo arestu veikšanu? Esmu dzirdējis sakām - es domāju, ka tas bija Richard Howitt - ka premjerministrs Erdoğan ir nosodījis DSP slēgšanu, lai gan atzīstos, ka palaidu garām šo gadījumu. Ciniķis varētu teikt, ka vēlēšanu kontekstā ATP ir noderīga DSP slēgšana, jo dienvidaustrumos tie ir sāncenši vēlēšanās.
<P>
Es piekrītu tiem, kas līdzīgi in 't Veld kundzei un Flautre kundzei saka, ka stabila un uzticama pievienošanās ES garantija Turcijai, ja tā izpildīs Kopenhāgenas kritērijus, ir labākais mūsu rīcībā esošais līdzeklis demokratizācijai Turcijā, lai gan nāktu par labu arī pašai Turcijai. Turcija ir nozīmīga valsts ar lieliem resursiem. Tā ir pelnījusi demokrātiju, un demokrātija tai ir nepieciešama.
<P>
Visbeidzot, es pievienoju savu paldies komisāram Rehn par visu, ko viņš ir darījis paplašināšanās labā pēdējos piecos gados ne tikai saistībā ar Turciju, bet - arī tuvu manai sirdij - ar Rietumbalkāniem. Es gaidu, kad drīz varēs viņu apsveikt jaunajā komisāra amatā.
<SPEAKER ID="340" NAME="Franziska Keller" AFFILIATION="Verts/ALE">
Priekšsēdētājas kundze, es pievienojos tiem, kuri teica, ka demokrātiska pārkārtošanās ir ļāvusi panākt tādu progresu, kādu mēs neesam redzējuši dažos gados un radījusi attīstību tur, kur pirms dažiem gadiem tas likās neiespējami.
<P>
Tāpat es pievienojos tiem, kuri teica, ka ir ļoti būtiski, lai šīs demokrātiskās pārkārtošanas un reformas notiek un tiek pastiprinātas. Es papildinātu, ka mums ir jāskatās uz to, cik reformas patiesībā ir īstenotas - ne tikai uzrakstītas uz papīra likumā, bet kā tās ir īstenotas dzīvē.
<P>
Tā kā mēs visi acīmredzami piekrītam, ka reformas - tas ir ļoti labi, mums arī ir jāatbalsta šīs reformas. Tas neizdosies, ja mēs tikai pieprasīsim reformas, bet tad teiksim, ka Turcijai joprojām nav izredžu uz godīgu pievienošanos procesu. Ja mēs vēlamies reformas, mums ir jāparāda, ka reformu ieviešana patiešām ved uz noteiktiem panākumiem un novedīs pie godīga pievienošanās procesa, ar mērķi, lai šis pievienošanās process patiesībā būtu pievienošanās.
<P>
Šajā saistībā ļoti nožēlojami ir tas, ka pašā prezidentūras pārņemšanas brīdī Zapatero kungs ievērojami nogremdēja savas agrākās saistības attiecībā uz godīgu pievienošanās procesu.
<P>
Tā kā ES ir uzņēmusies šīs saistības, es uzskatu, ka mums pie tām ir jāpieturas: mums savā ārlietu politikā ir jābūt uzticamiem. Tātad es vēlētos zināt, vai prezidentūras pārstāvis varētu šeit paskaidrot: ja Zapatero kungs joprojām ievēro savas saistības, tad jūs mēģināsiet tās sekmēt Padomē ar citiem deputātiem, kuri ir diezgan skeptiski noskaņoti.
<SPEAKER ID="341" NAME="Jan Zahradil" AFFILIATION="ECR">
(CS) Es runāju no tāda deputāta viedokļa, kurš atbalsta Turcijas nevis kā aizstājējas vai priviliģētas partneres, bet kā pilntiesīgas dalībnieces līdzdalību Eiropas Savienībā, un es vēlētos piebilst dažus kritiskus vārdus, mērķējot uz mūsu pašu nostāju. Mēs Turciju uztveram kā organizācija, kura ir apsolījusi šai valstij pilnvērtīgu dalību Eiropas Savienībā, bet kura tajā pašā laikā nespēj garantēt, ka Turcija patiešām iegūs pilnvērtīgu līdzdalību, ja tā izpildīs visus kritērijus, kurus mēs pieprasām,.
<P>
Eiropas Parlamenta nostāja šajā saistībā ir skaidra. Šī iestāde ir izteikusi savu skaidro apstiprinājumu; Eiropas Komisijas viedoklis arī ir skaidrs, un šajā saistībā es varu tikai pievienoties uzslavām komisāram Rehn par viņa objektivitāti un lieliski paveikto darbu šajā sakarā pēdējos piecos gados. Eiropas Padomes nostāja nav tik skaidra, jo joprojām ir dažu dalībvalstu valdības, kuras atsakās skaidri darīt zināmu, vai, Turcijai izpildot mūsu kritērijus, tā var kļūt par pilntiesīgu Eiropas Savienības dalībnieci. Šajā gadījumā mēs esam iesaistīti divkosībā un kļūstam neuzticami; un mēs īsti nevaram lūgt kaut ko no kāda, kuram mēs nevaram garantēt, ka ievērosim paši savus solījumus.
<P>
Otrkārt, Turcijas demokrātija vienkārši ir ļoti īpaša pati par sevi. Kamēr mēs pamatoti steidzinām šo valsti tās standartus tuvināt Eiropas standartiem, kamēr mēs pamatoti aicinām, piemēram, samazināt tās armijas lomu, mums arī vajadzētu aptvert, ko tas nozīmēs un kāda būs tā iedarbība uz Turcijas sabiedrības struktūru un uz visu Turcijas demokrātijas vidi. Es baidos, ka mūsu mehāniskā demokrātijas kritēriju evolūcija galu galā nodarīs vairāk slikta nekā laba, un es aizstāvētu lielāku jutīgumu, lielāku atbildību un lielāku empātiju pret Turciju šajā ziņā.
<SPEAKER ID="342" NAME="Søren Bo Søndergaard" AFFILIATION="GUE/NGL">
(DA) Komisār Rehn, manās austiņās jūs tikāt tulkots, sakot, ka šis ceļš ir tikpat būtisks kā mērķis. Man jāsaka, ka es pilnīgi nepiekrītu jūsu teiktajam. Var atbalstīt tikai daļu no ceļa, kurš ved uz demokrātisku Turciju. Turpretim mums ir jāiebilst pret jebkura ceļa daļu, kas ved nepareizā virzienā. Jebkuriem darbiem ir jāpievienojas vārdiem. Es vēlētos zināt, cik ilgi Komisija pieņems to, ka daļa no ES pievienošanās atbalsta Turcijai tiek izmantota, lai atlīdzinātu valdošajai partijai, kamēr nesena izmeklēšana parāda, ka etniskas un reliģiskas minoritātes tiek diskriminētas. ES šajā saistībā kaut kas ir jādara!
<P>
29. decembrī es biju DSP galvenajā mītnē, kad policija ieradās arestēt Ahmet Türk - bet kur bija Komisija un Padome? Vai Komisija un Padome uzņemsies piedalīties tiesvedībā un aizstāvēs cilvēktiesības?
<P>
Visbeidzot, jautājums saistībā ar Dijarbakiras mēru, Baydemir kungu, kuram Turcijas iestādes ir liegušas ierasties šajā parlamentā: vai par to Turcijai tiks iesniegts protests?
<SPEAKER ID="343" NAME="Gerard Batten" AFFILIATION="EFD">
Priekšsēdētājas kundze, Turcijā tiek rīkotas vēlēšanas, bet tā nav demokrātija Rietumu izpratnē. Politiskās partijas var tikt aizliegtas; tiesu sistēmā ir korupcija; pastāv cilvēktiesību pārkāpumi; vārda un biedrošanās brīvība nepastāv tādā veidā, kā tas ir Lielbritānijā un vairākumā citu Eiropas valstu.
<P>
Pastāv ilgstoša niecīgās kristiešu minoritātes vajāšana, kurai - diemžēl - ir pieaugoša iezīme vairākumā islāma valstīs.
<P>
Kemal Ataturk reformas 1920. gados ir atzinīgi vērtējamas, jo to mērķis bija atmest Osmaņu impērijas senās iezīmes un viduslaiku islāma sliktāko un ievest Turciju 20. gadsimtā.
<P>
Pat šie sasniegumi ir apdraudēti, jo vispasaules ideoloģiskā islāma fundamentālistu kustība iegūst spēku, tiekot finansēta no tādām valstīm kā Saūda Arābija - gūstot pieklājīgus ienākumus no Rietumu naftas - un ar prasmīgu guļošās rietumu civilizācijas palīdzību.
<P>
Šīs debates, protams, ir tikai kārtējais mazais solis ceļā, lai ļautu Turcijai pievienoties Eiropas Savienībai. Turcijas līdzdalība Eiropas Savienībā tiek entuziastiski atbalstīta no Britu Konservatīvās, Leiboristu un Liberāli demokrātiskās partiju puses. Tās ar nepacietību gaida tūkstošiem vai pat miljoniem turku imigrantu, kas brauks uz Lielbritāniju, ja Turcija pievienosies ES.
<P>
Un tikai iedomājaties, ja Turcija pievienosies Eiropas Savienībai un lietos tādas izplatītas juridiskās procedūras kā Eiropas apcietināšanas orderi. Lielbritānijas vēlētājiem būtu jāiztēlojas to potenciālais bezmaksas ceļojums Turcijas pusnakts ekspresī, pateicoties Liberālajiem demokrātiem, leiboristiem un torijiem, un attiecīgi jābalso.
<P>
Diemžēl Turcija vēlas pievienoties Eiropas Savienībai, jo tā vēlas izstiept savas rokas, cerot, ka tās tiks pildītas ar lielu daudzumu Eiropas nodokļu maksātāju naudu subsīdijās, un tie redz iespēju eksportēt miljonus no savas nabadzīgās un bezdarba māktās sabiedrības uz Rietumvalstīm, piemēram Lielbritāniju, kur tie vai nu strādās par zemu algu, vai izmantos pabalstu sistēmu.
<P>
Tas nebūt nav pozitīvs redzējums lepnai nācijai. Es Turcijai vēlu labu un ceru, ka tā ar laiku sasniegs īstu demokrātiju, bet tāpat es ceru, ka tā ņems vērā Lielbritānijas Neatkarības partijas padomu nepievienoties Eiropas Savienībai, bet saglabāt tās brīvību un neatkarību.
<SPEAKER ID="344" NAME="Anna Maria Corazza Bildt" AFFILIATION="PPE">
Priekšsēdētājas kundze, es vēlētos sākt, atzinīgi vērtējot Komisijas un Padomes paziņojumus un pateicoties, apsveicot un salutējot komisāram Olli Rehn par viņa personīgo ieguldījumu Turcijas līdzdalībā Eiropas Savienībā.
<P>
ES un Turcijas attiecības ir senas, un tās ir abpusēji izdevīgas. Protams, līdzīgi kā citām kandidātvalstīm, Turcijai ir jāievēro demokrātijas, brīvības un cilvēktiesību principi, kā arī jāpiemēro tās tiesiskā sistēma acquis communautaire. Es vēlētos pievienoties saviem kolēģiem, kuri Turcijas līdz šim panākto progresu vērtē atzinīgi, bet arī atzīst, ka Turcijas ceļā uz pievienošanos ir palikuši daži šķēršļi, piemēram, kolēģu jau minētā vārda brīvības ievērošana un kurdu minoritātes tiesības.
<P>
Tāpat es vēlos izteikt bažas saistībā ar Turcijas Konstitucionālās tiesas lēmumu slēgt Demokrātisko sabiedrības partiju un aizliegt dažu no tās demokrātiski ievēlēto pārstāvju darbību, bet tam nevajadzētu būt šķērslim, lai atliktu pievienošanās sarunas ar Turciju. Eiropas perspektīva ir demokrātisko reformu virzošais spēks. Mūsu saistību trūkums varētu raidīt negatīvu signālu Turcijas iedzīvotājiem. Mūsu nenoteiktībai ir cena. Tas varētu graut iesākto demokrātijas procesu. ES politiku nekad nedrīkst vadīt bailes. Mums, eiropiešiem, būtu jāatbalsta šīs reformas. Tās prasīs laiku, tās būs sarežģītas, un būs neveiksmes, bet mums nekad nevajag šaubīties par Kopenhāgenas kritērijiem. Mums nekad nevajag šaubīties par mūsu saistībām pret Turcijas līdzdalību. Tuneļa galā ir jābūt skaidrai gaismai.
<P>
Tāpēc es aicinu Turciju turpināt tās demokrātisko reformu procesu. Es domāju, ka mums Turcijai jāapliecina atbalsts tās ceļā.
<SPEAKER ID="345" NAME="Maria Eleni Koppa" AFFILIATION="S&amp;D">
(EL) Priekšsēdētāja kungs, mēs atbalstījām Turcijas iestāšanās izredzes, cerot, ka tā galvenokārt veicinās visaptverošu demokrātisku reformu. Diemžēl rezultāti pēc dažiem gadiem ir ļoti pieticīgi. Reformas ir apstājušās, un ieguvumi praktiski ir tikai uz papīra. Pat progress kurdu jautājuma risinājumā, kas radīja lielu cerību, izskatās apstājies.
<P>
Lai pievienotos Eiropas Savienībai, Turcijai ir jāizrāda tās patiesā cieņa pret cilvēktiesībām, minoritāšu tiesībām, reliģiskajām brīvībām un politiskajām partijām un to demokrātiski ievēlētajiem pārstāvjiem. Eiropas Parlaments ir atbalstījis Turcijas valdības izsludināto demokrātisko pārkārtošanos. Tomēr vārda brīvības represijas un tūkstošu iedzīvotāju un politisko pārstāvju aresti ir nepieņemami un sagrauj uzticību jebkuriem paziņojumiem par ilgstošām reformām.
<P>
Vēl jo vairāk, demokrātijas galvenais komponents ir pilnīgs politiskās un militārās varas nošķīrums. Mums nevar būt kandidātvalsts, kurā armija pat pēc tik ilgiem gadiem nav pakļauta pilnīgai politiskai kontrolei.
<P>
Turcijas Eiropas izredzes ir un tām ir jābūt mūsu saistībām, ņemot vērā, ka tā praksē ir uzņēmusies veicināt Eiropas Savienības principus un mērķus.
<SPEAKER ID="346" NAME="Johannes Cornelis van Baalen" AFFILIATION="ALDE">
(NL) Priekšsēdētājas kundze, pret Turciju ir jāattiecas godīgi. Tas nozīmē, ka Eiropas Savienībai arī ir godīgi jāieskatās spogulī. Kopenhāgenas kritēriji, kurus ikviens pazīst, šeit ir būtiskākās lietas. Tie ir jāizpilda. Pievienošanās process ir beztermiņa process, kas arī tika uzsvērts, kad mēs uzsākām pievienošanās sarunas. Tas nozīmē, ka šie kritēriji ir noteicošie; tie noteiks, vai Turcija var pievienoties. Demokrātija, protams, ir ļoti svarīga. Tas nozīmē, ka arī ES ir jāpieliek pūles, lai atbalstītu demokratizāciju Turcijā. Tāpēc ir ļoti dīvaini pamanīt, ka pirmspievienošanās programma, programma palīdzībai pirms pievienošanās, tiek ļoti vāji īstenota. Eiropas Savienības Revīzijas palāta ir ļoti skaidri paziņojusi, ka ir noteiktas pārāk daudzas prioritātes, kas nozīmē prioritāšu neesamību, un tā jo īpaši ir norādījusi uz palīdzību demokratizācijā. Es vēlētos dzirdēt Komisijas viedokli par Revīzijas palātas kriticismu, un ko tā darīs, lai nodrošinātu, ka pirmspievienošanās palīdzība tiek sekmīgi organizēta.
<SPEAKER ID="347" NAME="Geoffrey Van Orden" AFFILIATION="ECR">
Priekšsēdētājas kundze, es neesmu īsti pārliecināts, kāpēc mēs to apspriežam tieši tagad. Iespējams, tāpēc, ka ir apritējuši trīs gadi kopš Hrant Dink nāves, un joprojām pastāv nopietni jautājumi, uz kuriem ir jāatbild šī nozieguma saistībā.
<P>
Es satiku H. Dink pēc Orhan Pamuk tiesas. H. Dink nāve, protams, bija liela traģēdija, un kā Turcijas draugs es nekavējos norādīt uz kaitējumu, ko Turcijas nostājai nodara vārda brīvības ierobežošana un pārmērīgais jutīgums pret jebkuru Turcijas virzienā izteikto kritiku. Bet, protams, Turcijas interesēs ir stiprināt katru demokrātijas aspektu.
<P>
Tāpat es atbalstu domu par Turciju kā gadsimtiem senu un vienotu valsti, kura vairāk nekā 80 gadu skatās Rietumu virzienā. Es apzinos nepieciešamību pēc spēcīgas Turcijas armijas, un es atzīstu Turcijas ģeostratēģisko svarīgumu. Šo iemeslu dēļ es uzskatu, ka mums ir jābūt ļoti pretimnākošiem Turcijai, un mums nav pastāvīgi jāmeklē iemesli tās kritizēšanai un nomelnošanai.
<P>
Protams, politisko partiju aizliegšana parasti ir slikta doma, lai gan pastāv šī likuma izņēmumi. Mēs visi apzināmies, ka teroristiskajām organizācijām ir politiskas frontes, un lēmums, vai atstāt fronti vienu pašu vai arī to slēgt, ir ļoti delikāts. Protams, PKK ir politiska fronte.
<P>
Es tikai īsi pateikšu par PKK, jo tā turpina savas teroristu darbības. Ir skaidrs, ka PKK turpina darboties ne tikai kā teroristiska organizācija, bet arī ar tās kriminālajiem tīkliem, kuri plešas ārpus Turcijas cauri Eiropai. PKK ir līdzīga mafijai, ar noteiktu struktūru, veicot kriminālas darbības, piesaistot līdzekļus un nodrošinot atbalstu. Tā ir iesaistīta jebkurā organizētās noziedzības aspektā: izvairīšanās no nodokļu maksāšanas, naudas viltošana, cilvēku tirdzniecība - un arī narkotiku tirdzniecība, protams, ir viens no galvenajiem finansējuma avotiem. Man tikai šķiet, ka mums būtu jākoncentrējas uz kaut kā vairāk darīšanu, lai atrisinātu šādas problēmas mūsu pašu valstīs un palīdzot turkiem tāpat, nevis nemitīgi tos nomelnojot un kritizējot.
<SPEAKER ID="348" NAME="Jürgen Klute" AFFILIATION="GUE/NGL">
(DE) Priekšsēdētājas kundze, es vēlreiz vēlētos norādīt, ka kurdu Demokrātiskās sabiedrības partijas aizliegums nozīmē to, ka pēdējos gados Turcijas valdība kopumā ir aizliegusi 27 kurdu partijas. Kopš aizlieguma - mēs esam tikai dzirdējuši par to - vairāk kā tūkstotis cilvēku ir tikuši arestēti. Es uzskatu, ka valstī, kurā partijas regulāri tiek aizliegtas, vairs nav iespējams runāt par demokrātiju. 27 kurdu partiju aizliegšana gandrīz vai pretendē uz iekļūšanu Ginesa rekordu grāmatā.
<P>
Nav runa tikai par minoritātēm Turcijā - un to es vēlētos vēlreiz šeit pieminēt. Pašlaik "Tekel” firmā notiek tabakas strādnieku streiks, kurš ir ļoti saspringts un saasinās. Vairāki tūkstoši strādnieku pieteica bada streiku, lai pastiprinātu savas tiesības. Tie jūtas Turcijas valdības un iestāžu apspiesti. Šis aspekts ir jāņem vērā, jo strādnieku tiesību aizsardzība un arodbiedrības ir neatņemama demokrātijas daļa. Arodbiedrības, kā arī minoritātes Turcijā gaida skaidru un nepārprotamu Eiropas parlamenta viedokli.
<SPEAKER ID="349" NAME="Sari Essayah" AFFILIATION="PPE">
(FI) Priekšsēdētājas kundze, komisār Rehn, jūs iepriekšējā Komisijā bijāt amatā ar lieliem izaicinājumiem, un arī jūsu jaunais amats nevar būt viegls.
<P>
Turcijas demokrātijas attīstība nesen ir piedzīvojusi neveiksmes, un kurdu pozīcijas nav tikai vienīgais uztraucošais faktors. Bērnu un sieviešu statusam arī ir nepieciešami uzlabojumi, jo īpaši lauku reģionos. Turcija ir bijusi lēna pasargājot reliģisko minoritāšu, tādu kā alīdu un kristiešu tiesības.
<P>
Patriarhāta pozīcija šeit jau vairākkārt ir tikusi minēta. Pareizticīgie ir cietuši no diskriminācijas, un pašlaik, iespējams, tādu Turcijā ir 3000. Ir pilnīgi neizprotams, ka likums nosaka - pareizticīgajiem priesteriem, bīskapiem un patriarhiem ir jābūt Turcijas pilsoņiem. Patriarhs ir vispasaules baznīcas vadītājs, tāpēc, protams, viņš var tikt ievēlēts no jebkuras biedru baznīcas. Tāpat ir jābūt baznīcas īpašuma aizsardzības garantijām, un īpašums, kurš ticis nelegāli konfiscēts, ir jāatdod atpakaļ. Šajā parlamentā ir tikuši vākti paraksti par garīdznieku Halki semināru. Pēdējā persona, kas aicinājusi Halki semināra atvēršanu bija prezidents B. Obama.
<P>
Ja Turcija šādā veidā nodrošinātu kristiešu minoritātes cilvēktiesības, tas izveidotu lielisku piemēru citām musulmaņu valstīm, iedrošinot tās garantēt tieši tādas pašas tiesības kristiešiem, kādas kristiešu valstis nodrošina to musulmaņu minoritātēm.
<P>
Komisār, mēs bieži jautājam vai Turcija ir gatava pievienoties ES. Es uzskatu, ka ES pašai sev būtu godīgi jājautā, vai tā ir gatava pieņemt Turciju kā dalībnieci. Jūs arī teicāt, ka ceļš ir tikpat būtisks kā mērķis. Mums jāatceras, ka Turcijas demokrātiskā attīstība ir ne tik būtiska ES, cik tā ir nozīmīga pašas Turcijas iedzīvotājiem. Tādēļ ceļa turpināšana ir tā vērta, pat ja mēs nepiekrītam mērķim.
<SPEAKER ID="350" NAME="Emine Bozkurt" AFFILIATION="S&amp;D">
(NL) Priekšsēdētājas kundze, Turcijas valdība ir uzsākusi demokrātisko iniciatīvu, lai demokratizētu valsti un uzlabotu kurdu kultūras tiesības. Tas bija drosmīgs solis uz priekšu. Tomēr politisko partiju aizliegums ir liels solis atpakaļ. Uz likuma varu balstītā demokrātiskā valstī it jāļauj diskusijai notikt demokrātiski, visiem iedzīvotājiem dodot iespēju paust savu viedokli. Demokrātiskās sabiedrības partijas (DSP) aizliegums nav šo demokrātisko iniciatīvu veicinošs. Pirms pusotra gada valdošā Taisnīguma un attīstības partija (AKP) tikko izglābās no šāda paša likteņa. Es sagaidu, ka Turcija pēc iespējas drīzāk grozīs savu konstitūciju atbilstoši Venēcijas komisijas noteiktajiem kritērijiem, lai novērstu politisko partiju aizliegšanu. Visām partijām tajā ir jāiesaistās, galu galā tāds pats liktenis varēja notikt ar tām. Papildus tam ir jāievieš partiju sistēma, ar kuru Turcijas sabiedrība tiek labāk pārstāvēta. To var paveikt, drastiski samazinot 10 % vēlēšanu barjeru. Jānovērš partiju aizliegumu izmantošana kā likme politiskajā spēlē. Turcijai ir jāstrādā šajā virzienā, ar Eiropas atbalstu, nekavējoties un bez atlikšanas. Man atliek pateikties komisāram Rehn par viņa lielisko sadarbību. Es vēlu viņam panākumus jaunajā amatā.
<SPEAKER ID="351" NAME="Olle Schmidt" AFFILIATION="ALDE">
(SV) Paplašināšanās ir ļāvusi ES mūsu kontinentā nostiprināt tādas pamatvērtības kā demokrātija un cilvēktiesības un radīt atbilstošus apstākļus uz neatkarīgu tiesu un iestāžu balstītai likuma varai ar strādājošu tirgus demokrātiju - stabilu un mierīgu Eiropu.
<P>
Šī attīstība ir jāturpina. Tāpēc Turcija būtu jāuzņem ES saimē. Pārāk daudzi Eiropas Parlamentā un starp ES valstu valdībām mēģina izvairīties no Turcijai kā kandidātvalstij dotajiem solījumiem. Tas ir negodīgi un rada nedrošību ne tikai Turcijai, bet arī pārējām kandidātvalstīm. Protams, Turcija nevar pievienoties ES, līdz visi kritēriji nav izpildīti. ES ir jānosaka strikti kritēriji, bet tajā pašā laikā, jāatbalsta valsts, lai tā faktiski spētu izpildīt šos kritērijus.
<P>
Kā jau ir minēts, Turcijā ir panākts noteikts progress, tomēr par nožēlu ir jāteic, ka situācija ir tālu no skaidrības. Joprojām ir būtiski trūkumi. Konstitucionālās tiesas lēmums aizliegt lielāko kurdu partiju, protams, ir diezgan nepieņemams un arī bloķē līdzdalību.
<P>
Es vēlos uzsvērt citu jautājumu, kas saistīts ar Turcijas līdzdalību. Es domāju, ka mans kolēģis no Dānijas jau ir aizskāris šo tematu. Pagājušajā nedēļā Zviedrijas radio ziņoja par auditu, kas ir atklājis būtiskus trūkumus ES fondu izlietojumā Turcijā. Nauda nenonāk pie tiem, kuriem tā visvairāk nepieciešama. Tāpat ir tikusi kritizēta nepilnīgā uzskaite un fakts, ka lauku iedzīvotāji - minoritātes, tādas kā kurdi un asīrieši - netiek nodrošināti ar ES atbalstu. Tāpat ir negodīga attieksme pret sievietēm. Pieteikšanās noteikumi projektu finansēšanai ir sarežģīti un grūti saprotami. Mans kolēģis Färm kungs un es esam lūguši to noskaidrot Rehn kungam, kamēr vēl rit viņa pēdējās dienas paplašināšanās komisāra amatā. Mēs sagaidām ātru atbildi. Visbeidzot, es vēlos pateikties Rehn kungam par viņa lielisko darbu kā paplašināšanās komisāram un novēlu viņam veiksmi jaunajā amatā.
<SPEAKER ID="352" NAME="Frieda Brepoels" AFFILIATION="Verts/ALE">
(NL) Priekšsēdētājas kundze, Turcijas valdības izsludinātā demokrātiskā pārkārtošanās ir deģenerējusies demokrātijas noliegumā. Demokrātiskās sabiedrības partijas (DSP) aizliegums ir uz nenoteiktu laiku iznīcinājis un tādējādi noraidījis kurdu tautas vārda un pulcēšanās brīvību, kā arī politisko līdzdalību. Demokrātijas trūkums, policijas un armijas svarīgā loma, ļoti augstais 10 % vēlēšanu slieksnis, neizdošanās konstitūcijas un politisko partiju likumu reformās, kurdu politiķu un aktīvistu vajāšana un ieslodzīšana - tas viss norāda, ka acīmredzami Ankara nespēj risināt minoritāšu tiesību jautājumu nobriedušā veidā. Ikreiz, kad Turcija atver durvis demokratizācijai, tā aizcērt citas durvis. Tas liek man prātot, vai to patiešām var saukt par demokrātisku pārkārtošanos. Es vēlētos, lai komisārs sniedz savu viedokli par to un pasaka mums, vai viņš ir gatavs strādāt ar Turcijas valdību, lai izstrādātu grafiku steidzamu reformu veikšanai saskaņā ar Eiropas standartiem.
<SPEAKER ID="353" NAME="Nikolaos Chountis" AFFILIATION="GUE/NGL">
(EL) Priekšsēdētāja kungs, López Garrido kungs, komisār, jūsu teiktais šovakar man ir radījis iespaidu, ka jūs apmierināti noklusējat to, ka Turcijas Konstitucionālās tiesas nesenākais lēmums aizliegt prokurdisko partiju tika pieņemts tikai dažas stundas pirms Vispārējo lietu padomes un augstākā līmeņa tikšanās lēmuma, kurš deva nozīmīgu zaļo gaismu Turcijai tiekties uz Eiropu, laikā, kad tā ir valsts, kura pārkāpj cilvēktiesības un demokrātijas tiesības, nepilda starptautiskos likumus un atsakās atzīt Kipru. Vai jūs neesat nonākuši pie secinājuma, ka tā vietā, lai Turciju vestu pie prāta, šī nemainīgā iecietība padara to vēl pārdrošāku? Tas ir fakts, ka Turcijas konstitūcija rada politisko destabilizāciju, negarantē reliģisko un politisko brīvību un nodrošina alibi valsts iejaukšanās gadījumā.
<P>
Jautājums ir: kādus līdzekļus jūs izmantosiet, lai pasargātu kurdu iedzīvotāju tiesības? Un vēl svarīgāk: vai mēs beidzot pieprasīsim fundamentālu konstitūcijas reformu, lai nodrošinātu institucionālu struktūru, kura garantēs šīs brīvības un liks Turcijas valstij ievērot šīs tiesības, kuras ir kritērijs valstij, lai pabeigtu pievienošanās procesu?
<SPEAKER ID="354" NAME="Róża, Gräfin von Thun Und Hohenstein" AFFILIATION="PPE">
(PL) Priekšsēdētājas kundze, līdzdalības solījums Eiropas Savienībā ilgu laiku bija demokrātisko pārmaiņu galvenais virzītājspēks Turcijā. Tomēr pēc 2005. gada turku atbalsts pievienošanās Eiropas Savienībai mazinājās no 70 % līdz gandrīz 42 %. Tāpēc šajā situācijā turpmāka Turcijas demokratizācija patiešām pieprasa labāku sadarbību ar Eiropas Savienību.
<P>
Daudz kas ir ticis sasniegts Turcijā - mani kolēģi par to šeit ir runājuši -, un tas ir pelnījis mūsu atzinību, bet tomēr joprojām pastāv jomas, kuras mums būtu jāpārbauda īpaši rūpīgi. Ir jau minētais jautājums par preses un elektronisko mediju brīvību. OSCE ziņo, ka Turcija bloķē 3700 interneta vietnes. Cits nozīmīgs jautājums ir par sieviešu spējām līdzdarboties publiskajā dzīvē. Turcijas konstitūcija aizliedz ieiet universitātē tradicionālajos galvas lakatos, tajā pašā laikā šādus lakatu nēsā 70 % sieviešu. Šī cīņa starp sekulārismu un demokrātiju ir īstens izaicinājums Turcijai.
<P>
Tāpat es vēlētos minēt kurdus, proti, atzīstot tos kā nacionālo minoritāti. Turcijas valdības piedāvātie risinājumi ir neapmierinoši. Tā ir taisnība, ka tie atzīst kurdu valodu, bet joprojām Turcijas konstitūcijā ir 42. pants, kurš aizliedz kurdu valodas mācīšanu izglītības iestādēs kā dzimto valodu.
<P>
Ir svarīgi vienlaidus attīstīt sadarbību starp Eiropas Parlamentu un valdību, bet arī atbalstīt nevalstiskās organizācijas, sociālās aktivitātes un vietēju pašvaldību partnerību Turcijā. Mums ir jāpalielina sadarbība starp iestādēm, bet mums ir jāatceras tas, jo īpaši runājot par demokrātijas attīstību, ka patiesībā tieši attiecības starp vienkāršajiem iedzīvotājiem maina pasauli.
<SPEAKER ID="355" NAME="Arlene McCarthy" AFFILIATION="S&amp;D">
Priekšsēdētājas kundze, diemžēl es piekrītu tiem, kas Konstitucionālās tiesas lēmumu aizliegt DSP uzlūko kā atpakaļejošu soli Turcijas demokratizācijas pūliņos, neskatoties uz izteikto progresu, kurš tiek veikts ar nesenajām demokrātijas iniciatīvām.
<P>
Likums, kurš aizliedza DSP, tiek izmantots - kā jau ir ticis minēts - kopš 1982. gada, lai aizliegtu 27 partijas, bet, protams, politiskās partijas ir cilvēku gribas izteikšana. Tās ir jebkuras demokrātijas dzīvības spēks, un ir pēdējais laiks, lai ieviestu juridiskās reformas, ar kurām izbeigt politisko partiju aizliegšanu.
<P>
No otras puses, demokrātiskās valstīs visām politiskajām partijām un kandidātiem, kuri tiecas kļūt ievēlēti, ir jāievēro demokrātijas pamatprincipi un likuma vara, un tiem ir jātiecas pēc politisko mērķu sasniegšanas tikai miermīlīgā veidā. Uzaugot Ziemeļīrijā, es redzēju pārāk daudz politisko mērķu vārdā sakropļotu un nogalinātu cilvēku. Demokrātijā politika ir jāveido ar vēlēšanu urnu, nevis ar lodēm un spridzekļiem.
<P>
Un tā, līdzīgi citiem, es aicinu Turcijas premjerministru un valdību nodrošināt demokrātijas varas ieviešanu, konstitūcijas reformēšanu un nodrošināt to, lai šī darbība neapdraud Turcijas progresu pretim dalībai ES, kuru es, kā arī mana politiskā partija un valdība esam lepni atbalstīt.
<SPEAKER ID="356" NAME="Charalampos Angourakis" AFFILIATION="GUE/NGL">
(EL) Priekšsēdētāja kungs, konflikts starp Turcijas integrācijas atbalstītājiem un tiem, kas atbalsta īpašas attiecības starp Turciju un Eiropas Savienību, parāda imperiālistu cīņu Eiropas Savienībā un sāncensību ar ASV un citām lielvarām.
<P>
Eiropas Parlamentam iesniegtie progresa ziņojumi par Turciju ir līdzsvars starp šīm lielvarām. Tiem nav nekāda sakara ar Turcijas strādnieku cietsirdīgo izmantošanu, represijām un vajāšanu. Arodbiedrības biedri tiek vajāti un viltus tiesās notiesāti. Politiskās slepkavības un tiesību aizsardzības iestāžu veiktās vajāšanas turpinās. Politiskās partijas tiek likvidētas, jo tās vienkārši un skaidri pauž kurdu tautas vēlmes. Ievēlētie pārstāvji en masse tiek vajāti un ieslodzīti. Turcija turpina kurdu un citu minoritāšu tiesību noliegumu. Tā nelegāli okupē 40 % no Kipras, un tā izjauc jebkuru problēmas risinājumu. Tā draud Grieķijai ar casus belli un izsaka teritoriālas pretenzijas.
<P>
Par spīti tam visam, Eiropas Savienība Turciju vērtē atzinīgi, jo to pieprasa NATO un Eiropas starptautiskās kompānijas, kuras investē Nabucco cauruļvadā, kā arī tās ekonomiskās un ģeostratēģiskās ambīcijas pret šo valsti un Tuvējiem Austrumiem kopumā.
<SPEAKER ID="357" NAME="Jarosław Leszek Wałęsa" AFFILIATION="PPE">
(PL) Priekšsēdētājas kundze, es atbalstu Turcijas līdzdalību Eiropas Savienībā, bet es vēlētos nosodīt Turcijas Konstitucionālās tiesas decembrī pieņemto lēmumu aizliegt DSP. Šis lēmums tika pamatots ar apgalvojumu par partijas saistību ar teroristisko PKK organizāciju. Es saprotu, ka mēs dzīvojam laikā, kad drošība ir teju pats svarīgākais, tomēr no tā nevajadzētu ciest iedzīvotāju brīvībai. Kā mēs zinām, šī partija pārstāvēja kurdu intereses Turcijas Nacionālajā Asamblejā kopš 2007. gada. Lai gan tas notika simboliskā veidā ar 20 deputātiem, tai pēdējos gados bija loma kā svarīgai liecībai par kurdu jautājumu noregulējuma procesu, kurš ir aizsācies Turcijā. DSP klātbūtne Nacionālajā Asamblejā nekādā veidā neradīja briesmas, bet tā bija viena no nepieciešamajām iezīmēm politiskajai stabilitātei. Tomēr es neuzskatu, ka mums būtu jārunā par destabilizāciju, jo konflikts ar kurdiem ir sens, un nevienā pakāpē tas nav satracinājis Turciju. Es nedomāju, ka tas notiks tagad un pieņemu, ka tas nekad nenotiks.
<P>
Valdība iepriekš ir veikusi daudzas labas darbības, un ir grūti runāt par antikurdu kampaņu. Tomēr turku-kurdu miera process ir piedzīvojis nopietnu regresu. Partijas darbības aizliegums ir tipisks politisks gājiens. Šis spriedums ne tikai atsviež turku-kurdu attiecības pāris gadu senā pagātnē, bet arī ir solis atpakaļ visā demokratizācijas procesā.
<SPEAKER ID="358" NAME="Inés Ayala Sender" AFFILIATION="S&amp;D">
(ES) Es vēlētos norādīt uz pretrunīgo situāciju, kurā patlaban mēs atrodamies, ilgstoši atbalstot Turcijas līdzdalību, jo mums Turcijas līdzdalība Eiropas Savienībā ir nepieciešama daudzu iemeslu dēļ. Pašlaik mēs atrodamies pretrunīgā situācijā, jo tikai pirms pāris nedēļām Eiropas Parlaments izrādīja atbalstu un apmierinātību ar sasniegtajiem soļiem saistībā ar attiecībām starp Turciju un kurdu sabiedrību, un tagad mēs esam pārsteigti par Turcijas galvenās kurdu partijas aizliegumu, kas, protams, vēlreiz aktualizē nopietnus jautājumus.
<P>
Šajā ziņā es, protams, steidzinātu Eiropas Parlamentu un Eiropas Savienību un lūgtu Komisijai atsākt vai tālāk atjaunot tās centienus izskatīt no jauna sfēras, kuras nepieciešamas līdzdalībai, kur mēs esam redzējuši progresu, un aspektos attiecībā, piemēram, uz nepieciešamību pēc vienprātības starp politiskajām partijām, un tas, protams, novestu pie aicinājuma Turcijas valdībai apmierinoši risināt to situāciju, kurā atrodas kurdu politiskā partija, DSP.
<SPEAKER ID="359" NAME="Theodor Dumitru Stolojan" AFFILIATION="PPE">
(RO) Es esmu nemainīgs Turcijas pievienošanās Eiropas Savienībai aizstāvis. Es piekrītu šajā Parlamentā izteiktajiem nelokāmajiem viedokļiem par Turcijas nepieciešamību ievērot cilvēktiesības. Tomēr es vēlētos izteikt cerību, ka šāda pat stingra nostāja tiks izmantota, lai atbalstītu pūliņus, ko Turcijas veic, lai pievienotos Eiropas Savienībai.
<P>
Es atbalstu Spānijas prezidentūras nostāju attiecībā uz vēlēšanos turpināt atvērt sarunu nodaļas ar Turciju.
<P>
Es vēlos jums teikt, ka pagājušajā gadā, būdams Eiropas Savienības un Turcijas parlamentārās komitejas loceklis, es 20 gadus pēc savas iepriekšējās vizītes apmeklēju Turciju, un Turcijas sabiedrības sasniegtais progress ir iespaidīgs.
<SPEAKER ID="360" NAME="Antigoni Papadopoulou" AFFILIATION="S&amp;D">
(EL) Priekšsēdētājas kundze, neizskatās, ka vardarbības un terorisma gadi Turcijā būtu beigušies. Kurdiem, alīdiem, nemusulmaņu minoritātēm, arodbiedrību biedriem, ekumēniskam patriarhātam, armēņiem, kipriešiem, ieslodzītajiem, vietējām iestādēm, homoseksuāļiem, sievietēm, politiskajām partijām un plašsaziņas līdzekļiem būs daudz sakāmā, kad tie uzdrīkstēsies pārtraukt klusēšanu.
<P>
Par spīti Turcijas veiktajam progresam un reformām daudzi tiesību akti nav piemēroti. Ēnas puse un cilvēktiesību pārkāpumi ir ļoti īsti, ja runā par preses brīvību, dzimumu līdztiesību, vārda brīvību un minoritāšu tiesībām. Tieši šo iemeslu dēļ Eiropas Cilvēktiesību tiesa ir nosodījusi Turciju pēc Turcijas iedzīvotāju un minoritāšu sūdzībām par to tiesību uz dzīvību pārkāpšanu, nehumāno un degradējošo attieksmi un virkni citu pārkāpumu.
<P>
Es uzskatu, ka Eiropas Savienībai var būt katalītiska loma Turcijas demokratizācijā, pieprasot pilnīgu Eiropas acquis piemērošanu bez noniecināšanas, bez savtīgiem aprēķiniem un bez dubultstandartu politikas piemērošanas. Pielabinoties Turcijai un atverot sarunu nodaļas, Rehn kungs, jūs neveicināt Turcijas demokratizāciju, jūs veicināt tās ilgstošo bezatbildību un politisko amoralitāti.
<SPEAKER ID="361" NAME="Bogusław Sonik" AFFILIATION="PPE">
(PL) Priekšsēdētājas kundze, par spīti Turcijas veiktajam progresam ceļā uz pievienošanos ļoti daudz kas ir vēlams šīs valsts demokratizācijas procesa kontekstā. Eiropas Parlamenta pagājušajā gadā pieņemtā rezolūcijā tika izteiktas bažas par situāciju, kura Turcijā gūst virsroku saistībā ar vārda brīvību, tāpat kā pauž nožēlu par ierobežoto progresu reliģijas brīvības jomā. Eiropas Parlaments tad uzstāja, un joprojām uzstāj, ka Turcijas valdībai ir jāizveido tiesiskās sistēmas saskaņā ar Eiropas Cilvēktiesību un pamatbrīvību aizsardzības konvenciju, kuras ļautu ne-musulmaņu reliģiskajām grupām un alīdiem pastāvēt bez nevajadzīgiem ierobežojumiem.
<P>
Uzreiz pēc rezolūcijas pieņemšanas 2009. gada decembrī es minēju, ka bažas Eiropas Savienībai izraisīja Turcijas Konstitucionālās tiesas lēmums aizliegt DSP jeb Demokrātiskās sabiedrības partiju, kurai Turcijas Nacionālajā Asamblejā bija 21 deputāts. Pamats šīs partijas aizliegšanai bija tās iespējamā saistība ar kurdu PKK.
<SPEAKER ID="362" NAME="Franz Obermayr" AFFILIATION="NI">
(DE) Priekšsēdētājas kundze, Turcijas Konstitucionālās tiesas lēmums, kurš aizliedz kurdus atbalstošu partiju, pamatojoties uz tās konstitūcijas pārkāpumiem, ir skaidra zīme, ka Turcijas iekšpolitika neatbilst tai demokrātijai, kā mēs, eiropieši, to saprotam. Tāpat tas skaidri norāda uz neatbilstību ar ļoti spēcīgi pārspīlēto Ahtisaari komisijas ziņojumu par stāvokli.
<P>
Lai gan Stambulai tradicionāli ir progresīva, uz Eiropu orientēta, izglītota sabiedrība, šis fakts un nešaubīgi lieliskie notikumi, kas saistīti ar Stambulu kā 2010. gada kultūras galvaspilsētu, diemžēl visu valsti pārstāvoši. Tāpēc mums ir jāapzinās realitāte. Ikviens, kurš aizliedz minoritāšu politiskās partijas kā neatbilstošas konstitūcijai, neatbilst Eiropas vērtībām. Šī nemitīgā svārstīšanās un mainīšanās arī ir neizprotama, jo tā mēs droši neiegūsim labu reputāciju vai neatstāsim labu iespaidu uz mūsu Turcijas partneriem dialogā.
<P>
Tāpēc pārtrauciet sarunas! Lūdzu, apturiet arī pirmspievienošanās maksājumus, jo ikviens, kurš vēlas, lai tiktu pievērsta uzmanība morālajām vērtībām, noteikti neļautu sevi pārliecināt ar šādiem maksājumiem.
<SPEAKER ID="363" NAME="Anna Záborská" AFFILIATION="PPE">
(SK) Demokrātija balstās uz apstākļiem, ko tā pati nespēj radīt. Tas vienlīdz attiecas uz mūsu dalībvalstīm un demokrātiju Turcijā. Lai gan ir vairāki problemātiski jautājumi, es minēšu tikai vienu no tiem.
<P>
Lai gan brīvības kults Turcijas Republikā tiek cienīts, reliģijas brīvībā pēdējos gados nav noticis liels progress. Ticības brīvība formāli tiek atzīta, bet realitātē tā ir ierobežota, piemēram, saistībā ar dievnamu izvēli. Man ir žēl, ka ES nepieiet šim jautājumam rūpīgi. Pēdējā progresa ziņojumā, paplašinātam līdz simt astoņdesmit lapām, šī problēma ir minēta tikai divās. Nav minēts nekas par reliģisko kopienu autonomo administrāciju stingrajiem ierobežojumiem ne tikai administratīvā un ekonomikas līmenī, bet arī pastorālā un garīdznieku līmenī.
<P>
Tā kā Eiropas Bīskapu konferences padome kādu laiku apgalvo, ka reliģiskā brīvība Turcijā tiek ilgstoši pārkāpta, Eiropas Savienībai būtu neatlaidīgi jāuzstāj uz cilvēktiesību ievērošanu reliģiskās brīvības ziņā.
<SPEAKER ID="364" NAME="Ismail Ertug" AFFILIATION="S&amp;D">
(DE) Priekšsēdētājas kundze, dāmas un kungi, ir diezgan skaidrs, ka Turcija, protams, ir emocionāls jautājums. Ir viena lieta, kuru mums vienmēr, protams, vajadzētu ņemt vērā šajā kontekstā, un tā ir tikusi šodien minēta vairākas reizes, proti, lai gan šīs partijas aizliegums ir absolūti nepieņemams, to nepasludināja valdība, bet gan tiesu sistēma. Lai mēs būtu atklāti un godīgi, mums ir jāievēro šī atšķirība.
<P>
Tomēr tas nav tas, ko es vēlējos teikt. Mums kā eiropiešiem sev ir jājautā, kur mēs vēlamies iet. Ja mēs kā starptautisks spēlētājs vēlamies nodot ne tikai ekonomikas - un es kā sociāldemokrāts vēlētos to uzsvērt -, bet arī politiskās vērtības, ne tikai Eiropā, bet arī aiz Eiropas robežām visā pasaulē, tad mums tam galu galā ir nepieciešama Turcija. Tas mums arī dos iespēju būt nelokāmiem un skaidriem attiecībā uz Turciju, un tieši tas ir nepieciešams. Tikai tad mums izdosies uzsākt demokratizācijas procesu, lai sasniegtu mūsu vispārējo mērķi.
<SPEAKER ID="365" NAME="Diego López Garrido" LANGUAGE="ES">
Padome attiecībā uz pievienošanās procesu un saistībā ar šo jautājumu, kuru mēs saucam par Eiropas Savienības un Turcijas attiecībām, rīkosies šādi.
<P>
Pirmkārt, mēs uzskatām, ka mums Turcijai ir jāuztur Eiropas perspektīva. Mēs apzināmies, ja Turcija kādreiz pievienosies Eiropas Savienībai, tas Eiropas Savienību darīs stiprāku, nevis vājāku. Tādējādi, šis process būs ieguvums abām pusēm.
<P>
Otrkārt, sarunas. Kā Obiols kungs norādīja, šajā procesā sarunas ir neapšaubāms līdzeklis kustībai uz priekšu un Turcijas iekšējo reformu attīstīšanai. Tas neapstrīdami ir ticis parādīts. Sarunas ir stratēģisks elements, un, kā komisārs Olli Rehn savā runā norādīja, tās ir jāatbalsta.
<P>
Treškārt, ļoti skaidrs vēstījums Turcijai. Mums ir jābūt ļoti skaidriem pret Turciju. To aizstāv ne tikai Oomen-Ruijten kundze, kura arī ir autore šim rezolūcijas priekšlikumam, kuru es uzskatu par ļoti pilnīgu, pamatīgu un detalizētu priekšlikumu, manuprāt, lielisku pamatu turpmākajam darbam, bet arī daudzi šī vakara dalībnieki: Corazza kundze, Ludford kundze, Keller kundze, Zahradil kungs, kā arī daudzi citi ir aizstāvējuši skaidra vēstījuma nodošanu Turcijai.
<P>
Turcija ir valsts, kura, ja tā izpilda Kopenhāgenas kritērijus, būs spējīga iestāties Eiropas Savienībā, un tai ir jāiestājas Eiropas Savienībā.
<P>
Tomēr pašlaik Turcija tiem neatbilst, un šajā saistībā ir divi būtiski faktori, demokrātija un cilvēktiesības, kuri ir galvenie Turcijas analīzei kā iespējamajai nākotnes Eiropas Savienības dalībvalstij. Saistībā ar cilvēktiesībām - dažas no tām, to specifiskas dimensijas, ir būtiskas demokrātijas definīcijai, kura atbilst šīm prasībām, ko sauc par Kopenhāgenas kritērijiem.
<P>
Saistībā ar taisnīgumu, saistībā ar vīriešu un sieviešu līdztiesību, saistībā ar spīdzināšanu un sliktu apiešanos, vārda brīvību, cieņu pret minoritātēm un plurālismu - visi šie elementi ir jāpatur prātā. Visās šajās jomās ir apliecināts, ka mēs varam tiekties pēc uzlabojumiem, lai gan mēs redzam arī neatbilstības un pat soļus atpakaļ. Tas iezīmē šo situāciju. Tas ir atkarīgs no tā, kā jūs to redzat. Glāze var būt pa pusei pilna vai pa pusei tukša. Tāpēc es uzskatu, ka tie ir pamatelementi, uz kuriem koncentrēties Eiropas Savienības un Turcijas attiecībās.
<P>
Es uzskatu, ka šis Turcijas un Eiropas Savienības process virzībai uz tuvināšanos ir iespējams; tas ir paveicams. Šī iemesla dēļ šis process ir atvērts, un Turcijai ir kandidātvalsts statuss. Tas ir nepieciešams process, kuram, protams, ir jāprogresē pēc iespējas ātrāk. Eiropas parlamenta loma šajā procesā ir absolūti nepieciešama. Tam jāveic nopietna loma šī procesa attīstībā, analīzē, novērtējumā un konsolidācijā, kuru mēs vēlamies redzēt attīstoties, cik ātri vien iespējams.
<SPEAKER ID="366" NAME="Olli Rehn">
Komisijas loceklis. - Priekšsēdētājas kundze, esmu lepns teikt savus pēdējos vārdus par Turciju.
<P>
Es vēlētos jums visiem pateikties par pastāvīgajām un atbildīgajām debatēm šovakar. Patiesībā es jūsu priekšā pateicu savas ardievas Turcijas jautājumam jau decembrī vai novembrī. Es tās tagad neatkārtošu. Es ceru, ka man šajā plenārsēžu zālē nav jāsaka papildu atvadas Turcijas jautājumam, ka mēs varam iet tālāk un sākt risināt galvenos ekonomikas un citus Eiropas Savienības izaicinājumus.
<P>
Es vēlos izmantot šo izdevību un pateikties Spānijas prezidentūrai un Spānijas premjerministram Zapatero kungam par Civilizācijas alianses uzsākšanu, kura ir ļoti būtiska iniciatīva, un es varu teikt, ka esmu brīvprātīgais, kurš pievienosies šai aliansei. Tā ir ļoti būtiska arī ES un Turcijas attiecībām.
<P>
Šīs dienas debates lielākoties pamatoti ir koncentrējušās uz partijas slēgšanu. Ir ļoti būtiski, lai Turcija reformē tās politisko partiju likumdošanas un visu konstitucionālo tiesību sistēmu saskaņā ar Venēcijas Komisijas rekomendācijām.
<P>
Van Baalen kungs aktualizēja jautājumu saistībā ar Eiropas Revīzijas palātas neseno ziņojumu par Turciju. Es varu teikt, ka mūsu secinājumi Komisijā, Paplašināšanās ģenerāldirektorātā, atbilst šim ziņojumam un tā secinājumiem par to, kā veidot mūsu finansiālo atbalstu stratēģiskāku, daudzgadīgāku un izteiktāk saistītāku ar nepieciešamību, kas radusies no politiskās reformas dienaskārtības mūsu valstīs, šajā gadījumā Turcijā.
<P>
Darbs šajā virzienā jau notiek, tajā skaitā pilnīgu jaunu orientāciju mūsu plānošanas dokumentu sagatavošanā, pamatojoties uz daudzgadu plānošanu un pārejot no projekta līdz nozares plānošanai. Šī jaunā pieeja arī ietver spēcīgāku uzsvaru uz nozaru stratēģijas attīstīšanu pašām saņēmējvalstīm, kam galu galā ir jāatvieglo kopējo politisko prioritāšu identifikāciju starp Komisiju un Turcijas iestādēm.
<P>
Es būtu priecīgs jums sagādāt garāku un detalizētāku rakstisku atbildi, ja jūs man drīzumā atsūtīsiet vēstuli, lai es to varētu vēl paveikt šīs Komisijas pilnvaru laikā.
<P>
Es uzskatu, ka ir svarīgi atsevišķi no partiju slēgšanas plašāk apspriest demokrātisko pārveidošanu. Tieši to jūs šovakar esat darījuši, un es īsi vēlējos atzīmēt trīs punktus, kuri, manuprāt, ir vissvarīgākie nākamie soļi.
<P>
Pēdējos piecos gados mēs esam redzējuši lielisku demokrātisku pārveidošanos Turcijā. Tā ir ļoti atšķirīga valsts, salīdzinot to šodien ar to, kāda tā bija, teiksim, pirms pieciem gadiem. Taču, protams, glāze vēl nav pilna, un Turcijā joprojām ir jāīsteno daudzas būtiskas reformas.
<P>
Pirmā un galvenā ir saistīta ar iedzīvotāju tiesībām un pamatbrīvībām. Turcijas brīvības raksturojums neatbilst ES standartiem. Daudzi autori un žurnālisti savu darbu dēļ joprojām saskaras ar apsūdzībām un notiesāšanu. Pašlaik Turcijai ir pēdējais laiks pieņemt nepieciešamās juridiskās reformas, lai šī būtu Turcijas pagātnes, nevis nākotnes problēma. Tas ir būtiski katrai atvērtai un demokrātiskai sabiedrībai, kā arī ir būtiski tālāk diskutēt tādus jutīgus jautājumus kā tematus saistībā ar armēņiem un kurdiem vai Kipras problēmu.
<P>
Otrkārt, pēdējā gadā ir piedzīvoti būtiski uzlabojumi civilajās un militārās attiecībās. Notiekošā izmeklēšana "Ergenekon” lietā ir izšķiroša demokratizēšanas centieniem Turcijā, un Turcijas iedzīvotāji patiešām ir pelnījuši, lai šī izmeklēšana tiktu pabeigta, un tie pamatoti sagaida visu nepieciešamo līdzekļu izmantošanu, lai nodrošinātu taisnīgu tiesu visiem apsūdzētajiem.
<P>
Treškārt, pēdējais, bet ne mazāk svarīgais punkts - īstena demokrātija nevar tikt sasniegta, ja puse no iedzīvotājiem - sievietes - uzskatāmi netiek pārstāvētas valsts un vietējā politikā. Turcijas sieviešu NVO ir nerimstošas savos centienos veicināt šādu dienas kārtību, kādai tai būtu jābūt, un mēs esam to sabiedrotie. Īpašas Dzimumu līdztiesības komisijas izveide ir ļoti svarīgs solis, kurš, es ceru, lielā mērā palīdzēs Turcijas sabiedrībā visos līmeņos paaugstināt sieviešu politisko pārstāvniecību.
<P>
Rezumējot jāteic, ka Turcijas pievienošanās process ES var būt garš un dažbrīd līkumains ceļš, bet ir būtiski nezaudēt skatu uz galveno mērķi attiecībā uz šīs valsts demokrātisko pārveidošanos. Tās ir ne tikai Turcijas, bet arī Eiropas Savienības pamata intereses, un to vislabāk ir sasniegt, esot vienlaikus gan godīgiem, gan arī nelokāmiem pret Turciju, kas stiprinās mūsu uzticamību un apstākļu spēku Turcijas pamatbrīvību stimulēšanai. Šajos galvenajos centienos es turpināšu paļauties uz jūsu stingro atbalstu. Ir būtiski, lai šis projekts izdotos.
<SPEAKER ID="367" NAME="Priekšsēdētāja">
Debates tiek slēgtas.
<P>
Rakstiskas deklarācijas (Reglamenta 149. pants)
<SPEAKER ID="974" NAME="Kristiina Ojuland  " LANGUAGE="ET">
Priekšsēdētājas kundze, Eiropas Komisijas 2009. gadā sagatavotajā Turcijas attīstības ziņojumā konstitucionālo reformu īstenošana ir noteikta kā svarīgs uzdevums demokratizācijas procesa turpināšanā. Ziņojumā atzīmēts, ka, neraugoties uz tautas atbalstu valdībai un lielajam parlamentārajam vairākumam, līdz šim veiktie pasākumi politisko un konstitucionālo reformu īstenošanā nav bijuši pietiekami, jo partijas nav spējušas rast kopīgu valodu. Kā jebkurā demokrātiskā valstī Turcijas partiju ieņemtā nostāja atspoguļo vēlētāju vēlmes. Nedrīkst aizmirst, ka demokrātiskā sabiedrībā partijas pirmkārt ir atbildīgas savu vēlētāju priekšā, un, kas attiecas uz Turciju, Eiropas Savienībai ir jāpievērš uzmanība norisēm pašos sabiedrības pamatos. Mums jābūt ļoti piesardzīgiem, Turcijas demokratizācijas procesu vadīšanā ieņemot vienīgi didaktisku pieeju. Vēlamo reformu veiksmīgai īstenošanai ir nepieciešams tautas atbalsts, un tam vajadzīgs augstāks vispārējs izpratnes līmenis, kā arī reformu iemeslu un svarīguma koncepcija. Hierarhiski organizētās reformas, kas jau ir īstenotas, nedos vēlamos rezultātus, kamēr pastāvēs sajūta, ka tās apdraud Turcijas iekšējo stabilitāti. Spiediens uz Turcijas valdību, lai paātrinātu tautas neatbalstītas reformas, varētu, tiesa gan, neapzināti, novest pie separātisma vai reliģiska naidīguma uzplaukuma. Es ceru, ka Padome un Komisija kopā ar Turcijas valdību pieliks pūles to pasākumu īstenošanā, kuri ļaus Turcijas iedzīvotājiem ievērojami vairāk nekā līdz šim iesaistīties demokratizācijas procesā, lai nodrošinātu auglīgu pamatu dalības ES noteikto reformu īstenošanai, pamatojoties uz Kopenhāgenas kritērijiem.
<SPEAKER ID="368" NAME="Pavel Poc  " LANGUAGE="CS">
Pirmspievienošanās sarunām ar kandidātvalstīm jābūt vērstām uz to, lai attiecīgā valsts pievienotos Eiropas Savienībai. Taču Turcijas gadījumā situācija ir krietni sarežģītāka. Pirmspievienošanās sarunas ir sāktas 2005. gada 3. oktobrī. Papildus pašam šīs valsts pievienošanās faktam sarunām būtu jāsniedz ieguldījums demokrātijas un brīvības veicināšanā, kā arī Turcijas pilsoņu tiesību un cilvēktiesību aizsardzībā. Politisku deklarāciju vietā šis konkrētais mērķis būtu jāpanāk ar grozījumiem tiesību aktos, saskaņojot tos ar Eiropas Savienības tiesību sistēmu, taču, pirmkārt un galvenokārt, piemērojot politisko un sociālo praksi, kas izriet no dalībvalstu rādītā piemēra. Argumenti pret pievienošanos, kuru pamatā ir modelis "Eiropas valstis” pret "islāma valstīm”, ir nepareizi un kļūdaini. Turcijas vēsturiskā piederība Eiropai ir nenoliedzama. Starp citu, pašlaik Turcija ir Eiropas Padomes un Eiropas Drošības un sadarbības organizācijas locekle. Nav nekādu reliģisku kritēriju kandidātvalsts novērtēšanai; gluži pretēji, ticības brīvība ir viena no Eiropas galvenajām vērtībām. Tieši tāpēc vienīgajam un izšķirošajam kritērijam attiecībā uz Turcijas dalību Eiropas Savienībā ir jābūt tās atbilstībai tiesiskumam, pilsoņu un minoritāšu tiesību juridiskam nostiprinājumam, un cieņai pret visām Eiropas Savienības dalībvalstīm.
<SPEAKER ID="369" NAME="Renate Sommer  " LANGUAGE="DE">
Ir labi, ka Eiropas Parlaments vismaz izskata jautājumu par demokratizāciju Turcijā. Komisija un Padome principā tiecas uz to, lai skaļi un skaidri runātu par šo situāciju - tik dramatisku, cik tā varētu būt. To mēdz dēvēt par "maigo varu”. Taču kur šī "maigā vara” mūs ir novedusi? Ir skaidrs, ka kopš pievienošanās sarunu uzsākšanas Turcija ir spērusi vairāk soļu atpakaļ, nevis uz priekšu. Tagad ir aizliegta vēl viena partija. Taču turpinās arī masveida pilsoņu brīvību ierobežojumi, reliģisko minoritāšu apspiešana tādā pakāpē, ka notiek mēģinājumi tās izraidīt vai iznīcināt ar asinsizliešanu, samazinot to informācijas un preses brīvību, mēģinot iznīdēt opozīcijas presi un brīvās arodbiedrības, un šādi šo sarakstu varētu turpināt. Pacta sunt servanda (līgumi ir jāievēro) - tas vienmēr ir uzsvērts saistībā ar Turciju, un vienmēr pamatoti. Taču tas attiecas arī uz pašu Turciju! Uzsākot pievienošanās sarunas, Turcija parakstīja vienošanos ar ES par Kopenhāgenas kritēriju ievērošanu. Ja Turcija turpinās atteikties tos ievērot, tai būs sev jāuzdod jautājums, vai tā patiešām grib kļūt par daļu no Eiropas. "Maigās varas” piekritējiem Komisijā, Padomes prezidentūrā un Padomē beidzot vajadzētu konsekventi rīkoties, nevis nepārtraukti atvērt jaunas sarunu nodaļas.
