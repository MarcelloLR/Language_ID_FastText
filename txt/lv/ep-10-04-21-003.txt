<CHAPTER ID="003">
2008. finanšu gada budžeta izpildes apstiprināšana (debates)
<SPEAKER ID="007" NAME="Priekšsēdētājs">
. - Nākamais punkts ir kopīgas debates par šādiem ziņojumiem:
<P>
B. Liberadzki ziņojumu Budžeta kontroles komitejas vārdā par Eiropas Savienības 2008. finanšu gada vispārējā budžeta izpildes apstiprināšanu, III iedaļa - Komisija un izpildaģentūras (SEC(2009)1089 - C7-0172/2009 -,
<P>
Ayala Sender ziņojumu Budžeta kontroles komitejas vārdā par septītā, astotā, devītā un desmitā Eiropas Attīstības fonda 2008. finanšu gada budžeta izpildes apstiprināšanu - C7-0171/2009 -,
<P>
B. Staes ziņojumu Budžeta kontroles komitejas vārdā par Eiropas Savienības 2008. finanšu gada vispārējā budžeta izpildes apstiprināšanu, I iedaļa - Eiropas Parlaments (SEC(2009)1089 - C7-0173/2009 -,
<P>
A. Czarnecki ziņojumu Budžeta kontroles komitejas vārdā par Eiropas Savienības 2008. finanšu gada vispārējā budžeta izpildes apstiprināšanu, II iedaļa - Padome (SEC(2009)1089 - C7-0174/2009 -,
<P>
A. Czarnecki ziņojumu Budžeta kontroles komitejas vārdā par Eiropas Savienības 2008. finanšu gada vispārējā budžeta izpildes apstiprināšanu, IV iedaļa - Eiropas Kopienu Tiesa (SEC(2009)1089 - C7-0175/2009 -,
<P>
A. Czarnecki ziņojumu Budžeta kontroles komitejas vārdā par Eiropas Savienības 2008. finanšu gada vispārējā budžeta izpildes apstiprināšanu, V iedaļa - Revīzijas palāta (SEC(2009)1089 - C7-0176/2009 -,
<P>
A. Czarnecki ziņojumu Budžeta kontroles komitejas vārdā Eiropas Savienības 2008. finanšu gada vispārējā budžeta izpildes apstiprināšanu, VI iedaļa - Ekonomikas un sociālo lietu komiteja (SEC(2009)1089 - C7-0177/2009 -,
<P>
A. Czarnecki ziņojumu Budžeta kontroles komitejas vārdā Eiropas Savienības 2008. finanšu gada vispārējā budžeta izpildes apstiprināšanu, VII iedaļa - Reģionu komiteja (SEC(2009)1089 - C7-0178/2009 -,
<P>
A. Czarnecki ziņojumu Budžeta kontroles komitejas vārdā par Eiropas Savienības 2008. finanšu gada vispārējā budžeta izpildes apstiprināšanu, VIII iedaļa - Eiropas ombuds (SEC(2009)1089 - C7-0179/2009 -,
<P>
A. Czarnecki ziņojumu Budžeta kontroles komitejas vārdā par Eiropas Savienības 2008. finanšu gada vispārējā budžeta izpildes apstiprināšanu, IX iedaļa - Eiropas Datu aizsardzības uzraudzītājs (SEC(2009)1089 - C7-0180/2009 -,
<P>
V. Mathieu ziņojumu Budžeta kontroles komitejas vārdā par 2008. gada budžeta izpildes apstiprināšanu: ES aģentūru darbība, finanšu pārvaldība un kontrole,
<P>
V. Mathieu ziņojumu Budžeta kontroles komitejas vārdā par Eiropas Savienības iestāžu Tulkošanas centra 2008. finanšu gada budžeta izpildes apstiprināšanu (SEC(2009)1089 - C7-0188/2009 -,
<P>
V. Mathieu ziņojumu Budžeta kontroles komitejas vārdā par Eiropas Arodmācības attīstības centra 2008. finanšu gada budžeta izpildes apstiprināšanu (SEC(2009)1089 - C7-0181/2009 -,
<P>
V. Mathieu ziņojumu Budžeta kontroles komitejas vārdā par Eiropas Policijas akadēmijas 2008. finanšu gada budžeta izpildes apstiprināšanu (SEC(2009)1089 - C7-0198/2009 -,
<P>
V. Mathieu ziņojumu Budžeta kontroles komitejas vārdā par Kopienas Zivsaimniecības kontroles aģentūras 2008. finanšu gada budžeta izpildes apstiprināšanu (SEC(2009)1089 - C7-0201/2009 -,
<P>
V. Mathieu ziņojumu Budžeta kontroles komitejas vārdā par Eiropas Rekonstrukcijas aģentūras 2008. finanšu gada budžeta izpildes īstenošanu (SEC(2009)1089 - C7-0183/2009 -,
<P>
V. Mathieu ziņojumu Budžeta kontroles komitejas vārdā par Eiropas Aviācijas drošības aģentūras 2008. finanšu gada budžeta izpildes apstiprināšanu (SEC(2009)1089 - C7-0193/2009 -,
<P>
V. Mathieu ziņojumu Budžeta kontroles komitejas vārdā par Eiropas Slimību profilakses un kontroles centra 2008. finanšu gada budžeta izpildes apstiprināšanu (SEC(2009)1089 - C7-0195/2009 -,
<P>
V. Mathieu ziņojumu Budžeta kontroles komitejas vārdā par Eiropas Ķimikāliju aģentūras 2008. finanšu gada budžeta izpildes apstiprināšanu (SEC(2009)1089 - C7-0202/2009 -,
<P>
V. Mathieu ziņojumu Budžeta kontroles komitejas vārdā par Vides aģentūras 2008. finanšu gada budžeta izpildes apstiprināšanu (SEC(2009)1089 - C7-0186/2009 -,
<P>
V. Mathieu ziņojumu Budžeta kontroles komitejas vārdā par Eiropas Pārtikas nekaitīguma iestādes 2008. finanšu gada budžeta izpildes apstiprināšanu (SEC(2009)1089 - C7-0194/2009 -,
<P>
V. Mathieu ziņojumu Budžeta kontroles komitejas vārdā par Eiropas Narkotiku un narkomānijas uzraudzības centra 2008. finanšu gada budžeta izpildes apstiprināšanu (SEC(2009)1089 - C7-0185/2009 -,
<P>
V. Mathieu ziņojumu Budžeta kontroles komitejas vārdā par Eiropas Zāļu aģentūras 2008. finanšu gada budžeta izpildes apstiprināšanu (SEC(2009)1089 - C7-0189/2009 -,
<P>
V. Mathieu ziņojumu Budžeta kontroles komitejas vārdā par Eiropas Jūras drošības aģentūras 2008. finanšu gada budžeta izpildes apstiprināšanu (SEC(2009)1089 - C7-0192/2009 -,
<P>
V. Mathieu ziņojumu Budžeta kontroles komitejas vārdā par Eiropas Tīklu un informācijas drošības aģentūras 2008. finanšu gada budžeta izpildes apstiprināšanu (SEC(2009)1089 - C7-0196/2009 -,
<P>
V. Mathieu ziņojumu Budžeta kontroles komitejas vārdā par Eiropas Dzelzceļa aģentūras 2008. finanšu gada budžeta izpildes apstiprināšanu (SEC(2009)1089 - C7-0197/2009 -,
<P>
V. Mathieu ziņojumu Budžeta kontroles komitejas vārdā par Eiropas Mācību fonda 2008. finanšu gada budžeta izpildes apstiprināšanu (SEC(2009)1089 - C7-0191/2009 -,
<P>
V. Mathieu ziņojumu Budžeta kontroles komitejas vārdā par Eiropas Darba drošības un veselības aizsardzības aģentūras 2008. finanšu gada budžeta izpildes apstiprināšanu (SEC(2009)1089 - C7-0187/2009 -,
<P>
V. Mathieu ziņojumu Budžeta kontroles komitejas vārdā par Euratom Apgādes aģentūras 2008. finanšu gada budžeta izpildes apstiprināšanu (SEC(2009)1089 - C7-0203/2009 -,
<P>
V. Mathieu ziņojumu Budžeta kontroles komitejas vārdā par Eiropas Dzīves un darba apstākļu uzlabošanas fonda 2008. finanšu gada budžeta izpildes apstiprināšanu (SEC(2009)1089 - C7-0182/2009 -,
<P>
V. Mathieu ziņojumu Budžeta kontroles komitejas vārdā par Eurojust 2008. finanšu gada budžeta izpildes apstiprināšanu (SEC(2009)1089 - C7-0190/2009 -,
<P>
V. Mathieu ziņojumu Budžeta kontroles komitejas vārdā par Eiropas Savienības Pamattiesību aģentūras 2008. finanšu gada budžeta izpildes apstiprināšanu (SEC(2009)1089 - C7-0184/2009 -,
<P>
V. Mathieu ziņojumu Budžeta kontroles komitejas vārdā par Eiropas Aģentūras operatīvās sadarbības vadībai pie Eiropas Savienības dalībvalstu ārējām robežām (Frontex) 2008. finanšu gada budžeta izpildes apstiprināšanu (SEC(2009)1089 - C7-0199/2009 -,
<P>
V. Mathieu ziņojumu Budžeta kontroles komitejas vārdā par Eiropas Globālās satelītnavigācijas sistēmas (GNSS) uzraudzības iestādes 2008. finanšu gada budžeta izpildes apstiprināšanu (SEC(2009)1089 - C7-0200/2009 -,
<P>
V. Mathieu ziņojumu Budžeta kontroles komitejas vārdā par Eiropas kopuzņēmuma ITER vajadzībām un kodolsintēzes enerģijas attīstībai 2008. finanšu gada budžeta izpildes apstiprināšanu (SEC(2009)1089 - C7-0261/2009 - un
<P>
V. Mathieu ziņojumu Budžeta kontroles komitejas vārdā par SESAR kopuzņēmuma 2008. finanšu gada budžeta izpildes apstiprināšanu (SEC(2009)1089 - C7-0262/2009 -.
<SPEAKER ID="008" NAME="Jean-Pierre Audy" AFFILIATION="PPE">
(FR) Priekšsēdētāja kungs, es ievēroju, ka šajā zālē nav Revīzijas palātas pārstāvju. Mums ir jādzird Revīzijas palātas nostāja, lai labāk saprastu situāciju. Vai ir saņemts kāds paskaidrojums par neierašanās iemeslu? Es pamanīju, ka arī Padomes vietas ir tukšas, lai gan mēs gatavojamies apstiprināt Padomes budžeta izpildi, par kuru mums ir daudz neskaidru jautājumu. Vai ir saņemts paskaidrojums arī par Padomes neierašanās iemeslu?
<SPEAKER ID="010" NAME="Priekšsēdētājs">
Kolēģi, nav nepieciešams, lai Padome būtu šeit. Padomei nav pienākuma būt šeit, bet, protams, mēs gaidījām Revīzijas palātas augstākos pārstāvjus. Viņu šeit nav, un mēs esam ļoti pārsteigti, jo iemesls noteikti nav transporta problēmas. Tas nav tik tālu no Luksemburgas, un viņi bez kādām problēmām var atbraukt ar mašīnu. Taču mums būtu jāsāk diskusijas, vēl nezinot, kādēļ viņi nav ieradušies.
<P>
Mēs sāksim diskusijas bez viņiem. Mēs zinām, ka balsošana ir atlikta un tā pēc divām nedēļām notiks Briselē. Mēs jau esam to nolēmuši. Tāpēc mums ir tikai viena iespēja: mums jāsāk diskusijas, nezinot, vai Revīzijas palātas pārstāvji varēs ierasties nākamās pusstundas vai stundas laikā.
<SPEAKER ID="011" NAME="Jean-Pierre Audy" AFFILIATION="PPE">
(FR) Priekšsēdētāja kungs, es vēlos jums pateikt, ka, pat nezinot iemeslu, mēs varam pieņemt to, ka Revīzijas palātas pārstāvji nav ieradušies, jo Revīzijas palāta izcili veic Eiropas iestāžu revīzijas darbu. Taču man ir iebildumi pret Padomes pārstāvju neierašanos, jo mums ir vajadzīgas debates ar Padomi, jo īpaši attiecībā uz tās budžeta iedaļas izpildi, kas saistīta ar tās darbībām. Tāpēc es iebilstu pret to, ka Padomes pārstāvji šodien nav ieradušies.
<SPEAKER ID="012" NAME="Priekšsēdētājs">
Dāmas un kungi! Jebkurā gadījumā mēs varam sākt diskusijas. Ir svarīgi, lai mēs sāktu darīt savu darbu.
<SPEAKER ID="013" NAME="Edit Herczog" AFFILIATION="S&amp;D">
Priekšsēdētāja kungs! Es vēlos pieminēt, ka mums nevajadzētu pārmest tikai Padomei. Nav ieradies Parlamenta ģenerālsekretārs. Apstiprinot budžeta izpildi, mums ir kas sakāms ģenerālsekretāram par Parlamentu, tāpēc mēs ārkārtīgi priecātos, ja arī viņš šodien būtu ar mums.
<SPEAKER ID="014" NAME="Priekšsēdētājs">
Esmu pārliecināts, ka ģenerālsekretārs ieradīsies - par to nav nekādu šaubu.
<SPEAKER ID="015" NAME="Jens Geier">
aizstāj referentu. - (DE) Labrīt, priekšsēdētāja kungs, dāmas un kungi! Es gribētu atkārtot, ka, manuprāt, ir diezgan sarežģīti risināt debates, ja nepiedalās tie, kuru budžeta izpilde mums būtu jāapstiprina un ar kuriem mēs gribam apspriest iemeslus, kādēļ mēs apstiprinām budžeta izpildi vai atliekam budžeta izpildes apstiprināšanu, vai ar kuriem mums būtu jārunā par kādiem citiem jautājumiem.
<P>
Komitejā es pazīstu daudzus godājamos šā Parlamenta deputātus. Mēs zinām arī katrs savu nostāju. Jauki, ka mēs šorīt vēlreiz apspriedīsim šīs nostājas, bet tas patiesībā nav noderīgi. Šajā saistībā es vēlos ierosināt, lai mēs komitejā apsvērtu to iestāžu oficiālu uzaicināšanu, kuras mēs apspriedīsim nākamajās debatēs par budžeta izpildes apstiprināšanu, un attiecīgi atliktu šīs debates, ja to pārstāvju neierastos.
<P>
Eiropas iestāžu budžeta izpildes apstiprināšana notiek sarežģītā, bet svarīgā brīdī. Finanšu krīzes sekas ir tādas, ka visām valdībām ir jāpārskata savi attiecīgie budžeti un jānodrošina, lai tie atbilstu šo valdību prasībām. Pašlaik ir Eiropas Parlamenta jauna likumdošanas perioda pirmais gads, un mēs strādājam ar jaunizveidoto Komisiju. Taču attiecībā uz budžeta izpildes apstiprināšanu mēs izskatām 2008. gada budžetu, par kuru atbildīga bija iepriekšējā Komisija. Tas paver daudz jaunu perspektīvu.
<P>
Viena no šīm jaunajām perspektīvām ir cerība, ka dalībvalstis demonstrēs jaunu domāšanas veidu un jaunu pieeju, jo Lisabonas līgumā pirmo reizi ir noteikts, ka tās ir līdzatbildīgas par ES budžeta izpildi.
<P>
Kas attiecas uz 2008. gada budžeta pārskatu, referenta nolūks bija nodrošināt, lai Komisija pievērstos tikai budžeta kontroles uzlabošanas iespējām un lai to atbalstītu arī dalībvalstis. Mums kā Eiropas Parlamenta sociālistu un demokrātu progresīvās alianses grupai Budžeta kontroles komitejā ir mērķis, lai turpmāk katrs ziņojums par budžeta izpildes apstiprināšanu - pamatojoties uz Eiropas Revīzijas palātas spriedumu - būtu labāks par iepriekšējo ziņojumu. Tas viss ir atkarīgs no Padomes, kam jāuzņemas savi jaunie izšķirošie pienākumi, ņemot vērā dalībvalstu svarīgumu.
<P>
Būtu tikpat noderīgi, ja Eiropas Revīzijas palāta meklētu veidus, kā izlīdzināt nelīdzsvarotību, ko zināmā mērā ir izraisījis tas, ka ziņojumi ir jāiesniedz katru gadu, bet daudzas ES programmas ilgst vairākus gadus un Komisijai un dalībvalstīm katrai ir sava izpratne par to īstenošanu.
<P>
Kā budžeta iestādei mums joprojām ir lielas bažas par dažām specifiskām atbildības jomām, jo īpaši tām, kurās ES paredz īstenot savas politiskās prioritātes. Piemēram, Eiropas Savienībā būtiska ir kohēzija, un tāpēc īpaši svarīgi ir tie līdzekļi, kas tiek piešķirti struktūrpolitikai. Tādējādi mums apņēmīgi jāturpina cīnīties pret kļūdu avotiem, vienkāršojot noteikumus un atgūstot nepareizi izmaksātos līdzekļus. Mums vajadzīgi smalkāki instrumenti rezultātu mērīšanai, un mēs aicinām Revīzijas palātu izstrādāt šos instrumentus, lai mēs spētu precīzi noteikt kļūdu avotus.
<P>
Mēs zinām, ka beidzot tiek ieviests struktūrfondu rīcības plāns un tagad mums jāgaida, lai tas stātos spēkā. Pirmspievienošanās palīdzības mērķis ir nodrošināt galvenos pārmaiņu procesus šajās valstīs, un ir jāatrisina problēmas saistībā ar mērķu izvirzīšanu un īstenošanu. Taču nedrīkst notikt tā, ka aizkulišu intrigu rezultātā efektīvi tiek sagrauts pievienošanās procesa mērķis.
<P>
Tāpēc es aicinu Parlamentu noraidīt Eiropas Tautas partijas (Kristīgo demokrātu) mēģinājumu izmantot grozījumus, lai pilnīgi mainītu Eiropas Parlamenta nostāju par Turcijas pievienošanās procesu, kas izteikta rezolūcijā par progresa ziņojumu. Mēs gaidām, kad tiks iecelts jauns Eiropas Biroja krāpšanas apkarošanai (OLAF) ģenerāldirektors, lai izbeigtu pašreizējās debates, un arī Komisijas priekšlikumus par OLAF reformu, lai uzlabotu šā biroja izšķiroši svarīgo darbu.
<P>
Visbeidzot pievērsīšos ārpolitikas darbībām. Ir nepieciešams, lai ES demonstrētu apņēmību iesaistīties problēmu atrisināšanā pasaules mērogā. Šīm darbībām pat vissarežģītākajos apstākļos jābūt ļoti efektīvām. Nākamajos mēnešos mums ar Komisiju jāapspriež ES līdzekļu pašreizējā pārvaldība šajā jomā un tas, kā turpmāk šos līdzekļus pārvaldīs Eiropas Ārējās darbības dienests.
<P>
Tomēr zināms progress ir panākts. Mūsu grupa īpaši priecājas par Komisijas veiktajiem pasākumiem, piemēram, attiecībā uz dalībvalstu gada pārvaldības ziņojumiem, jo tādējādi mēs vairāk pietuvojamies Eiropas Parlamenta sociālistu un demokrātu progresīvās alianses grupas senai prasībai. Tas pats attiecas uz finanšu korekcijām un līdzekļu atgūšanu, jo arī tā ir iespēja samazināt nepieņemami augsto kļūdu īpatsvaru.
<P>
Šie aspekti citu lietu starpā dod mums iespēju, neņemot vērā dažus apsvērumus, prasīt Komisijas budžeta izpildes apstiprināšanu. Es jums pateicos un gaidu jūsu komentārus.
<SPEAKER ID="016" NAME="Inés Ayala Sender" LANGUAGE="ES">
Priekšsēdētāja kungs! Mums šodien šeit ir jāveic svarīgs uzdevums, lai apstiprinātu septītā, astotā un devītā Eiropas Attīstības fonda (EAF) budžeta izpildi un tās daļas desmitā EAF budžeta izpildi, kura atbilst 2008. gadam. Turklāt šis ir kritisks laiks, kad notiek nozīmīgas institucionālas pārmaiņas, kā arī laiks, kad dažādas globālas katastrofas ir parādījušas, ka Eiropas palīdzība kļūst aizvien svarīgāka. Tās ir arī parādījušas, ka Eiropas palīdzībai jābūt koordinētai, tai jābūt efektīvai un, pats galvenais, tai jābūt pārredzamai, lai visi Eiropas iedzīvotāji arī turpmāk atbalstītu šo palīdzību un uztvertu to tikpat pozitīvi.
<P>
Turklāt šis ir izšķirošs laiks institucionālā ziņā. Lisabonas līguma īstenošana un ES Augstā pārstāvja ārlietās un drošības politikas jautājumos amata, kā arī Eiropas Ārējās darbības dienesta izveide sniedz mums divējādas iespējas. No vienas puses, mums ir iespēja būtiski uzlabot savas ārējās palīdzības piemērošanu un efektivitāti; taču, no otras puses, ir arī daudz jautājuma zīmju, jo mūs satrauc lielais risks, ka aizvien lielāko Eiropas attīstības palīdzības efektivitāti, ko mēs ar grūtībām esam panākuši kopīgi ar Revīzijas palātu un Komisiju, var apdraudēt turpmāka reorganizācija, neskaidrība lēmumu pieņemšanā un atbildības ķēdē, jo īpaši sadrumstalota pārvaldība. Mums vajadzīga lielāka Komisijas noteiktība, lai izvairītos no šādiem šķēršļiem, un tāpēc mums iespējami drīzāk vajadzīga skaidra, konkrēta informācija par to, kāda būs jaunā sistēma un kā tā ietekmēs attīstības palīdzību.
<P>
Pirmkārt, kas attiecas uz pašreizējo finanšu gadu, es vēlētos pateikt, ka budžetā ir pilnīgi jāiekļauj EAF - tā, es atkārtoju, ir mūsu prasība -, lai palielinātu tā saskaņotību, pārredzamību un efektivitāti un stiprinātu tā pārraudzības sistēmu. Tāpēc mēs uzstājam, ka ir būtiski, lai Komisija kopīgi ar Parlamentu stingri paturētu šo prasību prātā attiecībā uz nākamo finanšu shēmu.
<P>
Svarīgi ir stiprināt arī kopīgo plānošanu, lai darbā panāktu lielāku koncentrāciju, koordināciju un redzējumu. Tādējādi desmitajā EAF uzmanība jāpievērš ierobežotam jomu skaitam.
<P>
Svarīgi ir izvairīties no mērķu izkliedēšanas kaitīgajām sekām, lai gan mums jābūt ļoti uzmanīgiem, lai nenovērtētu par zemu vietējo nevalstisko organizāciju spējas un ietekmi, jo tās ir efektīvas. Tas ir sarežģīts uzdevums, cenšoties paveikt neiespējamo, bet mēs ceram, ka kopīgi ar Komisiju mēs varēsim pavirzīties uz priekšu tā risināšanā.
<P>
Mēs arī priecājamies, ka šajā finanšu gadā ticamības deklarācija ir bijusi pozitīva, izņemot metodi, ar kuru aprēķina uzkrājumus Komisijas faktiskajām izmaksām. Nav arī būtisku kļūdu pakārtotajos darījumos, lai gan mēs joprojām atrodam - un tāpēc vajadzīgs uzlabojums - daudz skaitliski neizmērāmo kļūdu gan budžeta atbalsta saistībās, gan maksājumos.
<P>
Mēs esam arī ārkārtīgi noraizējušies, ka Revīzijas palāta atkal nav spējusi iegūt svarīgus dokumentus par maksājumiem 6,7 % apjomā no gada izdevumiem attiecībā uz sadarbību ar starptautiskām organizācijām. Mums vajadzīga galīga metode un ad hoc kalendārs, lai nodrošinātu, ka šis pārredzamības trūkums neapdraud informāciju un dokumentāciju par šo kopīgo finansējumu.
<P>
Turklāt mēs uzskatām, ka finanšu īstenošana ir bijusi apmierinoša, jo septītais EAF tika slēgts un tā atlikums tika pārnests uz devīto EAF. Mēs arī atzinīgi vērtējam straujo desmitā EAF īstenošanu kopš 2008. gada 1. jūlija un ceram, ka palielināsies Komisijas centieni attiecībā uz atlikušo veco un neaktīvo maksājumu nokārtošanu.
<P>
Vēl viens svarīgs jautājums ir līdzekļi. Mēs esam arī nobažījušies, lai gan ir bijušas zināmas diskusijas, ka devītā un desmitā EAF līdzekļi, ko pārvalda Eiropas Investīciju banka (EIB), nav iekļauti ticamības deklarācijā un tāpēc EIB par tiem regulāri jāsniedz pārskati.
<SPEAKER ID="017" NAME="Bart Staes" LANGUAGE="NL">
Priekšsēdētāja kungs, dāmas un kungi! Es esmu uzdevis pats sev jautājumu, kas patiesībā ir budžeta izpildes apstiprināšana. Budžeta izpildes apstiprināšana ir parlamentāra procedūra, publiska procedūra; tā ir finanšu pārvaldības publiska, kritiska, rūpīgi veikta pārbaude. Es biju atbildīgs par šā uzdevuma veikšanu attiecībā uz Eiropas Parlamentu par 2008. finanšu gadu. Šī rūpīgā pārbaude veicina Eiropas Parlamenta deputātu un arī iedzīvotāju izpratni par Parlamenta īpašo uzbūvi, pārvaldības struktūru un darba metodēm. Galu galā, dāmas un kungi, iedzīvotājiem ir tiesības zināt, kas notiek ar viņu nodokļiem. Ir iesaistīti lieli līdzekļi. Mēs runājam par Parlamenta 2008. gada budžetu 1,4 miljardu eiro apjomā; šķiet, ka 2011. gada budžets būs 1,7 miljardi eiro. Tā ir ārkārtīgi liela nauda.
<P>
Svarīga ir procedūra, tāpat kā svarīgs ir Budžeta kontroles komitejas darbs. Galu galā, šīs komitejas kritiska pieeja nodrošina progresu, kas līdz šim patiešām ir parādīts. Piemēram, Budžeta kontroles komitejas kritiskā nostāja nodrošināja Eiropas Parlamenta deputātu statūtu un palīgu nolikuma ieviešanu, tā nodrošināja to, ka mēs kritiski pārbaudījām ēku iegādi šeit Strasbūrā, un tā nodrošināja EMAS procedūras pabeigšanu, kas ir samazinājusi mūsu darba ietekmi uz vidi.
<P>
Dāmas un kungi! Tās visas ir labas ziņas. Pateicoties mūsu kritiskajai nostājai, mums trīs gados ir izdevies samazināt elektrības patēriņu par 25 %. Mums ir izdevies izmantot 100 % zaļās elektroenerģijas. Mums ir izdevies samazināt CO2 emisijas par 17 %. Mums ir izdevies samazināt, kompostēt vai otrreizēji izmantot 50 % no mūsu atkritumu plūsmas.
<P>
Manā ziņojumā ir ieviests arī jauns jēdziens: "kaitēt Parlamenta reputācijai”. Tas nozīmē, ka pat vismazākās kolīzijas saistībā ar finanšu līdzekļiem var radīt milzīgu kaitējumu šā Parlamenta reputācijai. Mums jābūt modriem attiecībā uz to. Atzinīgi vērtējama ir 24. februārī administrācijā notikusī riska pārvaldītāja iecelšana amatā. Es vēlos aicināt šo personu vērsties pie kompetentajām komitejām un pievienoties mums diskusijās par veidiem, kā samazināt izšķērdēšanas risku šajā Parlamentā. Kā es teicu, būtiska ir kritiska pieeja. Tāpēc es prasu pārredzamību un atklātību, pārbaužu un bilanču sistēmas izveidi un atbildību un pārskatatbildību.
<P>
Priekšsēdētāja kungs! Es ierosinu apstiprināt jūsu budžeta izpildi, jo neesmu atklājis nevienu nopietnu krāpšanas vai izšķērdēšanas gadījumu vai kādu nopietnu skandālu: lai tas būtu pilnīgi skaidrs. Taču mans ziņojums ir kritisks. Es gribēju parādīt, ka mēs varam gūt pat vēl labākus rezultātus. Ziņojuma mērķis ir nodrošināt, ka, tuvojoties nākamajām vēlēšanām 2014. gadā, mēs esam brīvi no jebkādiem skandāliem - lieliem vai maziem - un ka mūs neaptraipa šāda veida neslavu izraisošas reportāžas presē.
<P>
Savā ziņojumā es esmu centies sniegt Parlamenta ģenerālsekretāram un augstākā līmeņa administrācijai daudzus aizsardzības līdzekļus pret noteiktu kritiku. Es esmu apspriedis virkni jautājumu, kas man rada bažas. Viens no tiem attiecas uz faktu, ka ģenerālsekretārs savu gada ziņojumu sagatavo, pamatojoties uz ģenerāldirektoru deklarācijām, bet es tomēr daudz labāk gribētu, lai tiktu iekļauts arī kādas citas personas viedoklis. Es ierosinu, lai mēs vēl stingrāk kontrolētu visu sarežģīto valsts iepirkuma sistēmu, jo tā ir galvenais riska faktors. Es ierosinu nodrošināt, lai brīvprātīgajam pensiju fondam, kura aktuārdeficīts ir 121 miljoni eiro, nepiemērotu nekādus valsts nodokļus.
<P>
Dāmas un kungi! Nobeigumā es gribētu pateikt dažus vārdus par sava ziņojuma sagatavošanu. Es tiecos panākt pozitīvu sadarbību ar saviem "ēnu” referentiem, un ir iesniegti daži ļoti konstruktīvi grozījumi. Taču man žēl, ka Eiropas Tautas partijas (Kristīgo demokrātu) grupa vienā brīdī iesniedza aptuveni 50 grozījumus, lai varētu svītrot svarīgas mana ziņojuma daļas. Es varu vienīgi pieņemt, ka notikusi to Parlamenta struktūru un deputātu iejaukšanās, kuri gribēja panākt šādus svītrojumus. Tas, manuprāt, ir nožēlojami, jo, būdams eiropeiski noskaņots, taču kritisks Eiropas Parlamenta deputāts, es šajā ziņojumā par budžeta izpildes apstiprināšanu galvenokārt centos ievērot konstruktīvu un ļoti pozitīvu pieeju.
<SPEAKER ID="018" NAME="Ryszard Czarnecki" LANGUAGE="PL">
Priekšsēdētāja kungs, Šemeta kungs! Jāsaka, ka visās iestādēs, ar kurām es esmu saistīts, - Eiropas Kopienu Tiesā, Revīzijas palātā, kuras pārstāvji šodien nav ieradušies, Ekonomikas un sociālo lietu komitejā, Reģionu komitejā, kā arī Eiropas ombuda birojā un Eiropas Datu aizsardzības uzraudzītāja birojā - kopumā ir būtisks uzlabojums, taču tas nenozīmē, ka viss būtu ideāli.
<P>
Teiksim atklāti, ka Padomes finanšu situācija ir mazāk pārredzama. Turklāt sadarbībā ar Padomi budžeta izpildes apstiprināšanas jautājumā varētu vēlēties daudz vairāk. Budžeta kontroles komiteja ir atbalstījusi manu priekšlikumu atlikt lēmumu par Padomes ģenerālsekretariāta 2008. finanšu gada budžeta izpildes apstiprināšanu. Situācija ir līdzīga pagājušā gada situācijai. Budžeta kontroles komitejas koordinatori tikās ar Spānijas prezidentūras Padomes pārstāvjiem, pieņemot, ka pozitīvi būtu jāvērtē tas progress sadarbības jomā, kurš tika panākts pagājušajā gadā ilgās budžeta izpildes apstiprināšanas procedūras rezultātā. Diemžēl šogad atbildes uz maniem un koordinatoru uzdotajiem jautājumiem bija pilnīgi neapmierinošas un izraisīja daudz šaubu. Šā iemesla dēļ un ar visu politisko grupu koordinatoru atbalstu es esmu nolēmis atlikt lēmumu par budžeta izpildes apstiprināšanu. Jautājumi attiecībā uz kopējās ārpolitikas un drošības politikas dažādu aspektu finansēšanu, ikgadējiem finanšu pārskatiem un papildu budžeta pārskatu slēgšanu joprojām ir neskaidri. Jāpanāk noteikts progress saistībā ar rēķinu pārbaužu jautājumiem un to administratīvo lēmumu publicēšanu, kuri tiek izmantoti par budžeta pozīciju juridisko pamatu. Turklāt ir paradoksāli, ka liela daļa Padomes iesniegto datu attiecas uz iepriekšējo budžeta periodu.
<P>
Kas attiecas uz Eiropas Kopienu Tiesu, tāpat kā Revīzijas palāta, mēs varam saskatīt zināmus trūkumus iekšējās konkursa iepirkuma procedūrās. Šajā saistībā mēs atbalstām Revīzijas palātas ieteikumu attiecībā uz vajadzību uzlabot šīs iestādes konkursa procedūras. Mūs iepriecina tiesvedības ilguma samazināšanās, bet, no otras puses, mēs esam novērojuši pastāvīgu neizskatītu lietu uzkrāšanos. Mēs priecājamies norādīt, ka ir izveidota Iekšējā audita vienība. Mēs atzinīgi vērtējam praksi, ka darbības ziņojumā tiek iekļauta informācija par progresu, kas panākts attiecībā uz budžeta izpildes apstiprināšanu iepriekšējā gadā. Es ļoti stingri uzsveru, ka mēs nožēlojam EKT pastāvīgo nevēlēšanos publicēt savu locekļu finansiālo interešu deklarācijas.
<P>
Kas attiecas uz Revīzijas palātu, ārējais audits neradīja pamatu apgalvot, ka Revīzijas palātai piešķirtie līdzekļi tiktu izmantoti neatbilstīgi. Es atkārtoju ieteikumu apsvērt iespēju racionalizēt Revīzijas palātas struktūru, piemēram, nosakot maksimālo tās locekļu skaitu un neizturoties pret Revīzijas palātu kā pret īpaša veida politisku grupu.
<P>
Ekonomikas un sociālo lietu komitejas gadījumā Revīzijas palātas veiktajā revīzijā netika atklātas nekādas nopietnas neatbilstības. Būtu ieteicams visām ES iestādēm vienādi interpretēt un īstenot nosacījumus attiecībā uz personāla finansiālajiem aspektiem, lai nevienas iestādes personāls nebaudītu priviliģētāku attieksmi. Ļoti labi, ka ir pieņemts Administratīvās sadarbības nolīgums starp Ekonomikas un sociālo lietu komiteju un Reģionu komiteju. Mēs mudinām abas minētās iestādes ziņot par panākto progresu attiecībā uz to iekšējo kontroles standartu saskaņošanu.
<P>
Mums nav nekādu nopietnu iebildumu attiecībā uz Reģionu komiteju vai Eiropas ombudu. Mēs norādām, ka Eiropas ombuda birojs ir ievērojami palielinājis savu amatu skaitu. Jautājums ir, vai tam būtu jāpalielina amatu skaits šādā ātrumā, lai gan tam ir arī vairāk darba.
<P>
Kopumā problēma pastāv tikai attiecībā uz Padomi. Attiecībā uz pārējām sešām iestādēm nav nekādu problēmu.
<SPEAKER ID="019" NAME="Priekšsēdētājs">
Mums ir jāievēro piešķirtais laiks.
<P>
Man ir kāda informācija. Mēs esam sazinājušies ar Revīzijas palātas priekšsēdētāja biroja vadītāju un arī pārbaudījām savas pēdējās debates Eiropas Parlamentā 2008. gadā un 2009. gadā. Diskusiju laikā nebija ieradušies ne Revīzijas palātas, ne arī Padomes pārstāvji. Mūsu diskusijās nepiedalījās Revīzijas palātas un Padomes pārstāvji.
<P>
Arī Revīzijas palātas priekšsēdētājs Caldeira kungs norādīja, ka Revīzijas palātas nostāja attiecībā uz tās tehniskajām funkcijām ir apmeklēt Budžeta kontroles komitejas sanāksmi, taču plenārsēdes politiskajās debatēs palikt fonā. Priekšsēdētājs Caldeira šodien sazināsies ar mani un paskaidros Revīzijas palātas nostāju attiecībā uz mūsu diskusijām.
<P>
Mēs pārbaudījām pēdējos divus gadus, un Revīzijas palātas pārstāvji nav piedalījušies. Ja mēs nākamreiz gribēsim to noorganizēt, iespējams, nākamgad viņi varētu piedalīties. Protams, viņi bija informēti par mūsu sanāksmi, bet pēdējos divos gados viņi nav piedalījušies. Viņi noteikti piedalīsies oktobra un novembra sanāksmēs, kad viņi mūs iepazīstinās ar savu ziņojumu.
<SPEAKER ID="020" NAME="Gerben-Jan Gerbrandy" AFFILIATION="ALDE">
(NL) Priekšsēdētāja kungs! Es pilnīgi varu pieņemt to, ka šodien nav ieradušies Revīzijas palātas pārstāvji, taču tas, ko jūs tikko sacījāt par Padomes pārstāvju neierašanos, tostarp pēdējos gados, tikai parāda, ka šī ir drīzāk strukturāla, nevis gadījuma rakstura problēma. Šī ir tipiska Padomes uzvedība, kad runa ir par Eiropas līdzekļu atbildīgu izlietošanu, un konkrētajā gadījumā jūsu sniegtā informācija parāda Padomes pārstāvju neierašanos pat vēl sliktākā gaismā. Šā iemesla dēļ un kā kristālskaidru Eiropas Parlamenta signālu Padomei es vēlos ierosināt, lai mēs atliktu šodienas debates par Padomes budžeta izpildes apstiprināšanu un šodien atturētos no šā temata apspriešanas.
<SPEAKER ID="021" NAME="Ryszard Czarnecki" LANGUAGE="PL">
Priekšsēdētāja kungs, liels paldies jums par rūpīgi sagatavoto informāciju attiecībā uz iepriekšējo gadu faktiem. Taču es vēlos ļoti stingri uzsvērt, ka Lisabonas līgums ir stājies spēkā un tas palielina Eiropas Parlamenta nozīmi. Šajā saistībā vairāk praktisku un politisku nekā formālu iemeslu dēļ mums ir tiesības uzskatīt, ka Padomes pārstāvjiem, kā tikko sacīja iepriekšējais runātājs, būtu jāpiedalās šajās ārkārtīgi svarīgajās debatēs - debatēs, kuras Eiropas nodokļu maksātājiem un Eiropas vēlētājiem, iespējams, ir vissvarīgākās. Padomes pārstāvju neierašanās ir pilnīgs pārpratums, un es sliecos piekrist iepriekšējā runātāja priekšlikumam, ka šajā situācijā mums būtu jāatliek tā debašu daļa, kas attiecas uz Padomi, un jāpagaida, kamēr šeit ieradīsies Padomes pārstāvji. Es vēlreiz uzsveru to, ko jau iepriekš teicu, proti, ka Padome nav izrādījusi vēlmi konstruktīvi sadarboties ar mums kā Budžeta kontroles komitejas pārstāvjiem vai kā komitejas koordinatoriem un Padomes pārstāvju šodienas neierašanās būtu vēl viens šā sadarbības trūkuma elements.
<SPEAKER ID="022" NAME="Edit Herczog" AFFILIATION="S&amp;D">
Priekšsēdētāja kungs! Ievērojot budžeta izpildes apstiprināšanas procedūru un balsojot par to, Eiropas Parlaments pilnīgi uzņemsies atbildību par 2008. gadu. Šis ir brīdis, kad mēs uz saviem pleciem pārņemam Komisijas, Padomes un citu iestāžu atbildību. Tā nav tikai formalitāte; tas ir ļoti svarīgs brīdis.
<P>
Taču, manuprāt, mēs esam vienojušies, ka mēs turpināsim debates, un mēs turpināsim. Neaizmirstiet, ka mums ir objektīvs iemesls, proti, nav tik vienkārši ierasties šeit no Spānijas. Es to zinu, jo es braucu no Azerbaidžānas cauri Baku un Madridei un tad pa dzelzceļu. Es ļoti labi zinu, ka šodien nav īstā diena, lai to izdarītu. Es domāju, būtu pietiekami, ja mēs lūgtu šīs iestādes un pārējās iestādes, kuras ir iesaistītas budžeta izpildes apstiprināšanā, izrādīt interesi un ierasties uz balsošanu maija sanāksmē. Tāds būtu mans ierosinājums.
<SPEAKER ID="023" NAME="Jean-Pierre Audy" AFFILIATION="PPE">
(FR) Priekšsēdētāja kungs! Mēs esam pieraduši, ka Padomes vietas ir tukšas. Tāpēc šī nav pirmā reize; nebūsim liekulīgi. Es atkārtoju, manuprāt, tas ir nožēlojami. Kas attiecas uz debatēm, es atbalstu to turpināšanu.
<P>
Turklāt saskaņā ar jūsu administrācijas novērtējumu es nedomāju, ka mums ir tiesības grozīt darba kārtību, jo tā tika noteikta ar jūsu pilnvarām, kad jūs atsākāt plenārsēdi. Tāpēc es atbalstu debašu turpināšanu, kaut arī vēlreiz izsakot nožēlu, ka Padomes pārstāvji nav ieradušies.
<SPEAKER ID="024" NAME="Priekšsēdētājs">
Dāmas un kungi! Es šodien sazināšos gan ar Revīzijas palātu, gan Padomi. Es ļoti stingri informēšu par mūsu turpmākajām gaidām saistībā ar Padomi un Revīzijas palātu un pateikšu, ka viņiem ir jāpiedalās šādās sanāksmēs. Es par to runāšu arī ar Zapatero kungu personīgi, jo viņš vada rotējošo prezidentūru. Es šodien noskaidrošu, kā turpmāk risināt šo problēmu.
<SPEAKER ID="026" NAME="Véronique Mathieu" LANGUAGE="FR">
Priekšsēdētāja kungs, Šemeta kungs, López Garrido kungs, es ļoti priecājos jūs redzēt un jūs uzrunāt - esiet sveicināti! Periodā no 2000. līdz 2010. gadam mēs esam pieredzējuši, ka ES ieguldījums decentralizētās aģentūrās ir palielinājies par 610 %. Šie ieguldījumi ir palielinājušies no 95 miljoniem eiro līdz 579 miljoniem, lai gan šo aģentūru personāla skaits ir palielinājies par aptuveni 271 %.
<P>
2000. gadā aģentūras nodarbināja 1219 cilvēkus, savukārt šodien tās nodarbina 4794 cilvēkus. Šajos skaitļos nav ņemta vērā Eiropas Rekonstrukcijas aģentūra, kuru slēdza 2008. gadā un par kuras pēdējā budžeta izpildes apstiprināšanu mēs balsosim šodien vai drīzāk vēlāk Briselē.
<P>
Šis kopējais pieaugums ir neapšaubāmi iespaidīgs. Taču periodā no 2000. līdz 2010. gadam Eiropas Savienībai ir nācies piedzīvot daudzus izaicinājumus. Pirmkārt, divas paplašināšanās kārtas - 2004. un 2007. gadā, uzņemot 12 jaunas dalībvalstis, un citi izaicinājumi, piemēram, nodarbinātība un profesionālās mācības, imigrācija, vide, gaisa satiksmes drošība un vēl daudzi citi.
<P>
Šajā saistībā decentralizētās aģentūras, kas tika izveidotas, lai reaģētu uz specifisku vajadzību, ar iemaņām, ko tās attīstījušas, tieši veicina Eiropas Savienības progresu šo milzīgo izaicinājumu apstākļos. Arī dalībvalstīm ir cieši jāsadarbojas šajos jautājumos, un minētās aģentūras ir ietekmīgs sadarbības līdzeklis. Visbeidzot - aģentūru izveide visā ES teritorijā tuvina Eiropu tās iedzīvotājiem un ļauj zināmā mērā decentralizēt ES darbības.
<P>
Taču šīm aģentūrām uzticēto uzdevumu sfēra, kā arī to skaita, apjoma un budžetu pieaugums prasa, lai šīs iestādes pašas izpildītu savus budžeta iestādes pienākumus. Ir arī jāstiprina Parlamenta, tāpat kā Komisijas un Revīzijas palātas Iekšējā audita dienesta budžeta kontroles kompetence, lai nodrošinātu, ka šīs aģentūras tiek pienācīgi uzraudzītas. Taču tas neatbrīvo minētās aģentūras no spēkā esošo noteikumu ievērošanas.
<P>
Kas attiecas uz 2008. gada budžeta izpildes apstiprināšanu, es gribētu norādīt uz dažām problēmām, ar kurām diemžēl atkārtoti saskaras daudzas aģentūras: nepilnības iepirkumu procedūrās; nereālistiska darbā pieņemšanas plānošana un pārredzamības trūkums to personāla atlases procedūrās; augsts pārnesto summu līmenis un darbības apropriāciju atcelšana; un nepilnības darbību plānošanā, ko raksturo specifisku mērķu trūkums.
<P>
Mēs norādām, ka par spīti aģentūru centieniem dažām no tām joprojām ir grūtības ES finanšu un budžeta noteikumu piemērošanā ne tikai to mēroga dēļ. Vismazākajām aģentūrām ir lielākas grūtības ievērot apgrūtinošās procedūras, ko paredz ES tiesību akti. Šajā jautājumā es gaidu ātrus starpiestāžu darba grupu secinājumus, lai nodrošinātu, ka katru gadu neatkārtojas vienas un tās pašas problēmas. Taču šīs grūtības neapdraud 2008. finanšu gada budžeta izpildes apstiprināšanu.
<P>
Attiecībā uz Eiropas Policijas akadēmiju (CEPOL) situācija ir atšķirīga. Lai gan ir vērojami daži uzlabojumi CEPOL pārvaldībā salīdzinājumā ar 2007. gada situāciju, revīzijas atklāja dažus acīmredzamus pārkāpumus administratīvo un finanšu noteikumu piemērošanā. Tāpēc mēs ierosinām atlikt budžeta izpildes apstiprināšanu.
<P>
Nobeigumā es vēlos uzsvērt dažu aģentūru centienus uzlabot savu pārvaldību. Dažas aģentūras ir apņēmušās iet tālāk un ieviesušas noteikumus, kuri ir atzinības vērti, un es pieminēšu tikai dažas no tām. Eiropas Pārtikas nekaitīguma iestāde, kura, es gribētu piebilst, ļoti efektīvi ir veikusi savu aģentūras koordinācijas funkciju, ir ieviesusi riska novērtēšanas procesu. Eiropas Vides aģentūra ir ieviesusi vadības kontroles sistēmu, lai uzraudzītu savu projektu progresu un savu līdzekļu izmantošanu reālajā laikā. Visbeidzot - Eiropas Dzīves un darba apstākļu uzlabošanas fonds ir izstrādājis sistēmu tās informācijas uzraudzībai, kuru tas nodrošina. Nobeigumā es, protams, mudinu aģentūras ņemt vērā šo piemēru.
<SPEAKER ID="027" NAME="Algirdas Šemeta">
Komisijas loceklis. - Priekšsēdētāja kungs! Ļaujiet man pateikties Budžeta kontroles komitejai, jo īpaši referentam Liberadzki kungam un viņa kolēģiem referentiem par sagatavotajiem ziņojumiem un par ieteikumiem apstiprināt Komisijas 2008. finanšu gada budžeta izpildi. Es vēlos pateikties arī Ayala Sender kundzei par viņas ziņojumu par Eiropas Attīstības fonda budžeta izpildi un Mathieu kundzei par aģentūru atkārtoto problēmu vispusīgo analīzi.
<P>
Šobrīd 2008. gada budžeta izpildes apstiprināšana tuvojas nobeigumam. Tas bija intensīvs laikposms, bet, vissvarīgākais, sākums jaunam, konstruktīvam dialogam starp mūsu iestādēm. Komisijas koleģiālais mērķis joprojām ir panākt Revīzijas palātas ticamības deklarāciju bez piezīmēm. Es uzskatu, ka mūsu nesenie centieni to ir skaidri parādījuši.
<P>
Līdz ar ieviestajiem vienkāršojumiem un labāku pārvaldību un kontroles sistēmām 2007.-2013. gada plānošanas periodā, kā arī dažādiem rīcības plāniem, kas pakāpeniski parāda savu pozitīvo ietekmi uz kļūdu īpatsvaru, jau tiek panākts progress. Būtiskas pārmaiņas būs iespējamas, pateicoties jaunai programmu paaudzei nākamajam finanšu periodam, kas pašlaik tiek izstrādātas; tajās galvenā uzmanība jāpievērš labākai līdzsvara panākšanai starp mērķtiecīgiem atbilstības kritērijiem, kontroles izmaksām un izdevumu kvalitātei.
<P>
Taču kopīgi ar saviem kolēģiem komisāriem es atbalstu vēlmi, kas izteikta jūsu rezolūcijā par budžeta izpildes apstiprināšanu: mēs drīz gribam redzēt tā progresa kvantitatīvu paātrinājumu, kas pēdējos gados panākts Eiropas budžeta finanšu pārvaldības uzlabošanā, tostarp galveno dalībnieku atbildības un pārskatatbildības pastiprināšanu. Šajā saistībā būtiska ir cieša un intensīva sadarbība starp Komisiju un Eiropas Parlamentu. Taču mēs visi zinām, ka nepietiks ar konkrēta un ilgtspējīga progresa paātrināšanu uz vietas. Lai gūtu panākumus, mums ir vajadzīga jauna partnerība ar visām iesaistītajām pusēm, nevis tikai dalībvalstu un Eiropas Revīzijas palātas aktīva iesaistīšanās.
<P>
Paredzot pasākumus, kuri ir būtiski, lai uzlabotu finanšu pārvaldību, Komisija negaidīs, kamēr stāsies spēkā finanšu regulas grozījumi, lai aicinātu dalībvalstu iestādes pilnīgi uzņemties atbildību, kas pastiprināta saskaņā ar Lisabonas līgumu.
<P>
Es arī uzskatu, ka Revīzijas palātai ir izšķiroša nozīme, sniedzot savu neatkarīgo ticamības deklarāciju par Komisijas finanšu pārvaldību Jebkādas izmaiņas ticamības deklarācijas sadalīšanā pa jomām izmainītu to budžeta daļu, kas piesaistīta dažādo krāsu jomām.
<P>
Komisija ļoti atzinīgi vērtētu to, ja tuvākajā laikā Revīzijas palāta apsvērtu to jomu nodalīšanu, kurās ir atšķirīgs kļūdu risks, un informētu mūs par to vadības un kontroles sistēmu reālo pievienoto vērtību, kuras ieviestas 2007.-2013. gada tiesību aktos. Es arī ceru, ka tad, kad likumdevējs būs apstiprinājis pieļaujamo kļūdas risku, Revīzijas palāta izskatīs šo jauno koncepciju tādā veidā, kā tā uzskatīs par atbilstīgu.
<P>
Kā pieprasīts, Komisija sagatavos un nosūtīs Parlamentam jaunu darba kārtību pēc 2010. gada. Komisija kopīgi ar pārējiem iesaistītajiem dalībniekiem darīs visu iespējamo kļūdu īpatsvara samazināšanas paātrināšanai, lai nodrošinātu, ka Eiropas Revīzijas palāta 2014. gadā vēl 20 % budžeta varētu klasificēt kā zaļu.
<P>
Jau nākamajā mēnesī es jūs iepazīstināšu ar šo jauno darba kārtību, kuras centrā būs visu dalībnieku iesaistīšana, īstenojot kopīgo mērķi uzlabot Eiropas Savienības finanšu pārvaldību un aizsargāt tās finansiālās intereses. Pienācīgi tiks ņemti vērā jūsu apsvērumi, kas izteikti rezolūcijā par 2008. gada budžeta izpildes apstiprināšanu. Es ceru uz konstruktīvām diskusijām.
<SPEAKER ID="028" NAME="Michael Gahler" LANGUAGE="DE">
Priekšsēdētāja kungs! 2008. finanšu gadā maksājumi 5 miljardu eiro apmērā tika veikti tajās politikas jomās, par kurām atbild Ārlietu komiteja. No šodienas viedokļa raugoties, ir skaidrs IV kategorijas pastāvīgi nepietiekamais finansējums. Revīzijas palāta noteica dažas neprecizitātes un uzskata, ka Komisijas uzraudzības un kontroles sistēma ārējai palīdzībai, attīstības sistēmai un pirmspievienošanās palīdzībai ir tikai daļēji efektīva. Komisija norāda, ka Revīzijas palātas pieeja ir specifiska, proti, tā attiecas tikai uz vienu gadu, un tas ļauj novērtēt tikai daļu no Komisijas darba, un apgalvo, ka iemesls ir lielākās daļas programmu un ar tām saistīto kontroles sistēmu daudzgadu raksturs. Manuprāt, svarīgi ir tas, ka Revīzijas palāta nerunā par krāpšanu vai izšķērdēšanu.
<P>
Runa galvenokārt ir par iespējami rūpīgāku, operatīvāku un efektīvāku ES ārējās palīdzības līdzekļu izmantošanu, kā arī par sīkāk izstrādātu dokumentāciju un pārskatatbildību, jo ir kaitinoši, ja projekti netiek pabeigti laikus vai trūkst skaidrības par to iznākumu. Tas apdraud mūsu ārpolitikas panākumus. Tāpēc Revīzijas palātas konstatētā kļūdu īpatsvara samazināšanās ir atzinība iepriekšējās Komisijas darbam ārējās palīdzības, attīstības sadarbības un paplašināšanās politikas jomā.
<P>
Acīmredzami sava ietekme beidzot ir arī grozījumiem tiesiskajā regulējumā. Īpašajā ziņojumā par pirmspievienošanās palīdzību Turcijai sniegtas pirmās atsauces uz līdzekļu izmantošanas uzlaboto kontroli, kas kļuvusi iespējama kopš 2007. gada, izmantojot jauno Pirmspievienošanās palīdzības instrumentu. Turpmākajos ziņojumos un pārskatos par norēķiniem ir jānorāda, ar cik lielu atbildību un cik veiksmīgi saņēmēji izmanto Eiropas Savienības palīdzību. Mums jāspēj elastīgi pielāgot savu ārpolitiku, lai mēs varētu efektīvi aizstāvēt savas ārpolitikas intereses.
<P>
Tāpēc mēs aicinām Komisiju turpināt Finanšu regulas uzlabošanu, jaunās finanšu sistēmas izveidi, budžeta reformas īstenošanu un, pats galvenais, Eiropas Ārējās darbības dienesta attīstību. Taču kopumā es varu ieteikt apstiprināt 2008. finanšu gada budžeta izpildi Ārlietu komitejas jomā.
<SPEAKER ID="030" NAME="Ingeborg Gräßle" LANGUAGE="DE">
Priekšsēdētāja kungs, Padomes priekšsēdētāja kungs, dāmas un kungi! Mēs kopā jau esam pavadījuši interesantu rītu. Patiesībā es gribēju teikt pilnīgi savādāku runu. Es to šobrīd nedarīšu, jo uzskatu, ka mēs nevaram vienkārši ignorēt to, kas šodien notika.
<P>
Mēs saskaramies ar to, ka ne Parlaments, ne citas iestādes budžeta izpildes apstiprināšanu nekādā veidā neuztver nopietni. Vienīgā iestāde, kam tā jāuztver nopietni, ir Komisija. Tā ir iestāde, ar kuru mēs runājam, un tā ir iestāde, kuras budžeta izpildes apstiprināšana ir noteikta līgumā. Kas attiecas uz visām citām, proti, pārējām iestādēm, budžeta izpildes apstiprināšana līgumā nav reglamentēta. Tas rada mums problēmu. Šobrīd mums jāiztēlojas, kā pēc diviem gadiem Eiropas Ārējās darbības dienests varētu šeit neatrasties, ja tas kļūs par iestādi. Tad mēs piedzīvosim to, kas notiek jau šobrīd, proti, ka visas pārējās iestādes pat neuzskata par vajadzīgu ierasties šeit un noklausīties to, kas Parlamentam kā budžeta likumdevējam ir tām sakāms. Tagad Padome padara šo gadu par slavējamu izņēmumu, kā pagājušajā gadā to izdarīja Zviedrijas prezidentūra.
<P>
Ja mēs to, kas šeit notiek, uztveram kā parlamentāras pamattiesības, kā pamatu budžeta izpildes apstiprināšanai, tad varu jūs tikai brīdināt neīstenot pašlaik izskatāmo priekšlikumu, proti, nepārveidot Eiropas Ārējās darbības dienestu par vēl vienu iestādi, jo tas vēstītu par mūsu ietekmes beigām. Ir ļoti viegli izvairīties no šīs ietekmes. Vienīgā iestāde, kas ir pārstāvēta, ir Parlaments. Es gribētu īpaši pateikties Parlamenta priekšsēdētājam par mūsu tiesību aizstāvēšanu šorīt un par norādīšanu, ka viņš sāks sarunas ar visām pārējām iestādēm.
<P>
Kāda jēga ir no tā, ka mums ir budžeta izpildes apstiprināšanas tiesības, ja mēs to neuztveram nopietni un neliekam citiem uztvert to nopietni? Tādēļ mums ir ļoti rūpīgi jāapsver pati budžeta izpildes apstiprināšanas procedūra. Mēs vairs nevaram turpināt tā, kā esam to darījuši līdz šim.
<P>
Es vēlētos pārņemt iniciatīvu un vēlreiz vērsties pie Padomes. Saskaņā ar Lisabonas līgumu Padome tagad ir viena iestāde un Padomes priekšsēdētājs ir viena iestāde. Mēs gaidām, ka šī situācija nekavējoties tiks legalizēta budžeta tiesību aktos. Jums pašiem jānodrošina pienācīga jūsu pašu atbildības nostiprināšana budžeta tiesību aktos, un tas attiecas pat uz Padomes priekšsēdētāju. Jums ir jālegalizē savi pienākumi, un es aicinu jūs to nekavējoties darīt.
<SPEAKER ID="031" NAME="Jutta Haug" LANGUAGE="DE">
Priekšsēdētāja kungs, dāmas un kungi! Es tikai gribētu pievērsties vienam jautājumam - patiešām skandalozam jautājumam. Es runāju par Eiropas Slimību profilakses un kontroles centru (ECDC) Stokholmā. Kopš 2005. gada maija augsti kvalificētiem cilvēkiem bija jāstrādā pilnīgi naidīgā vidē. Līdz šim brīdim Zviedrijas valdība nav spējusi noslēgt accord de siege ar ECDC, lai gan tā izmisīgi gribēja šo aģentūru, tāpat kā visas dalībvalstis vienmēr ļoti grib aģentūru.
<P>
Vēl joprojām nevienam darbiniekam nav personas identifikācijas numura, tā sauktā Folkbokföring numura. Taču valsts administrācija, iestādes un privātie uzņēmumi izmanto šo numuru, lai identificētu klientus. Tāpēc attiecīgi, piemēram, nevar reģistrēt Zviedrijā dzimušos bērnus, elektroenerģijas, gāzes, telekomunikāciju un televīzijas pakalpojumu sniedzēji liedz savus pakalpojumus, īpašnieki atsaka ilgtermiņa nomas līgumus, ir problēmas ar piekļuvi ārstiem un slimnīcām. Dzīvesbiedriem tas nozīmē to, ka viņi Zviedrijā nevar kļūt par pašnodarbinātām personām. Ir arī milzīgas grūtības atrast darbu. Šo sarakstu varētu turpināt. Viens ir skaidrs: noteiktas Eiropas tiesību aktos paredzētās pamattiesības ECDC darbiniekiem Zviedrijā vienkārši ir liegtas. Rezultātā tās viss ir nonācis mūsu Lūgumrakstu komitejā. Jebkurā gadījumā, šī situācija ir nepieņemama ....
<P>
(Priekšsēdētājs pārtrauca runātāju)
<SPEAKER ID="032" NAME="Wim van de Camp">
Iekšējā tirgus un patērētāju aizsardzības komitejas atzinuma referents. - (NL) Priekšsēdētāja kungs! Nav vairs palicis daudz, ko teikt par Iekšējā tirgus un patērētāju aizsardzības komitejas 2008. gada budžetu; diskusijās komitejā un ziņojumos lielā mērā jau ir izgaismota lietas būtība. Mēs redzējām, ka attiecībā uz Solvit 2008. gadā budžets diezgan ievērojami ir nepietiekami izpildīts, bet 2009. un 2010. gadā šī situācija tiks izlabota. Tomēr es vēlos mudināt komisāru vienkārši nodrošināt, lai Solvit budžets tiktu izlietots saprātīgi. Es saprotu, ka budžeti ir jāizlieto atbildīgi, taču pašlaik redzu, ka informācijas nodrošināšana šajā jomā joprojām nav pietiekama.
<P>
Turpinot par šo tematu, es varbūt varētu vienīgi izteikt novērojumu par Pakalpojumu direktīvu, ko ieviesa 2009. gada decembrī. Eiropas Savienībā ir ļoti vajadzīga informācija par šo direktīvu.
<P>
Priekšsēdētāja kungs! Vēl viens jautājums attiecas uz faktiskajām muitas pārbaudēm, ko veic dalībvalstis. Tas gluži nav temats, kas šeit būtu jāapspriež, taču mēs esam pieredzējuši, ka dalībvalstis neveic pietiekamas pārbaudes importētajām precēm, un es gribētu izteikt Komisijai atkārtotu lūgumu tikties ar dalībvalstīm, lai rūpīgāk izskatītu šo jautājumu un nodrošinātu, ka pienācīgi tiek pārbaudīts viss preču imports.
<P>
Visbeidzot, kā jau ir norādījuši vairāki kolēģi un arī komisārs pats, budžeta noteikumi attiecībā uz daudziem jautājumiem joprojām ir ļoti sarežģīti, kas nozīmē to, ka arī saistītie kontroles mehānismi ir ļoti sarežģīti. Tāpēc es vēlos pievienoties visiem aicinājumiem, lai šos noteikumus vienkāršotu un katrā ziņā uzlabotu.
<SPEAKER ID="033" NAME="Inés Ayala Sender" LANGUAGE="ES">
Priekšsēdētāja kungs! Es lūdzu, lai jūs manas runas pirmo daļu uztvertu tieši tāpat kā darba kārtības punktu, jo es gribētu pirms šo debašu beigām zināt, vai Parlaments ir uzaicinājis Revīzijas palātu un Padomi piedalīties šajās debatēs, un es gribētu arī uzzināt par dokumentāciju vai arī to saņemt. Tāpat es gribētu zināt, vai pagājušajā gadā - lai arī I. Gräßle kundze teica, ka Zviedrijas prezidentūra ir bijusi šeit, - Padomes pārstāvji ir piedalījušies debatēs par budžeta izpildes apstiprināšanu.
<P>
Vai jūs, lūdzu, varētu tagad sākt uzņemt laiku manai runai par budžeta izpildes apstiprināšanu saistībā ar transportu?
<P>
Vispirms mēs vēlamies uzsvērt savu gandarījumu par augstajiem izmantošanas rādītājiem, ko Transporta un tūrisma komiteja ir konstatējusi Eiropas komunikāciju tīklu saistību un maksājumu apropriācijās, no kurām abās ir sasniegti gandrīz 100 %.
<P>
Mums, protams, ir nepieciešamas dalībvalstis, lai nodrošinātu, ka no valstu budžetiem tiek piešķirts adekvāts finansējums, un es gribētu vēlreiz uzsvērt, ka Parlaments vienmēr ir atbalstījis lielāku finansējumu šiem tīkliem. Mēs uzskatām, ka tīkla projektu pārskats šogad, 2010. gadā, ļaus novērtēt, vai šie izdevumi ir bijuši pietiekami un efektīvi. Jebkurā gadījumā, uzraudzība acīmredzami ir veikta.
<P>
Mēs atzinīgi vērtējam arī to, ka Eiropas Transporta tīkla izpildaģentūras gada pārskati ir likumīgi un pareizi, lai gan mēs esam nobažījušies par kavēšanos saistībā ar pieņemšanu darbā. Taču Komisijas Mobilitātes un transporta ģenerāldirektorāts mūs ir informējis, ka šis jautājums tiks aktualizēts.
<P>
No otras puses, mēs esam nobažījušies par transporta drošības maksājumu apropriāciju zemo pārņemšanas līmeni, pat vēl zemāko pārņemšanas līmeni Marco Polo programmai, kura saņem Parlamenta atbalstu, un arī ārkārtīgi zemo pārņemšanas līmeni attiecībā uz pasažieru tiesību apropriācijām.
<P>
Ņemot vērā šā projekta apmērus, mēs esam nobažījušies arī par maksājumu apropriāciju neatbilstīgo izmantošanu Galileo programmā un nožēlojam pilnīgu datu trūkumu tūrisma jomā. Mēs ceram, ka jaunajā iestāžu sistēmā šis datu trūkums tiks novērsts.
<SPEAKER ID="034" NAME="Jean-Pierre Audy" AFFILIATION="PPE">
(FR) Priekšsēdētāja kungs! Es šaubos par to, vai uzstāties. Mani sarūgtina šie darba kārtības punkti. Es vispirms gribētu apsveikt Padomi un pateikties ministram par to, ka viņš ir mums pievienojies. Priekšsēdētāja kungs! Manuprāt, ir ierasts aicināt Padomi uzstāties pēc tam, kad ir runājis Komisijas pārstāvis. Taču Padomes pārstāvis neuzstājās pirms politiskajām debatēm, lai gan viņš runāja debašu nobeigumā. Iespējams, būtu laba domā piedāvāt Padomes pārstāvim uzstāties, jo īpaši tādēļ, lai viņš varētu reaģēt uz tā mūsu referenta nostāju, kurš ierosina atlikt Padomes budžeta izpildes apstiprināšanu.
<SPEAKER ID="035" NAME="Priekšsēdētājs">
Mēs vienosimies ar Padomes pārstāvi par to, vai viņš uzskata, ka pastāv nepieciešamība uzstāties.
<SPEAKER ID="036" NAME="László Surján" LANGUAGE="HU">
Budžeta izpildes apstiprināšana ir juridiska darbība, un es domāju, ka Reģionālās attīstības komitejai nav nekāda iemesla iebilst pret budžeta izpildes apstiprināšanu. Budžeta izpildes apstiprināšana vienlaikus ir arī politisks novērtējums. Tā precizē, vai esam sasnieguši tos mērķus, kurus mēs sev izvirzījām 2008. gadā, un vai mūsu izdevumi ir bijuši pietiekami lietderīgi.
<P>
Pastāv daudz nepareizu priekšstatu, tostarp arī Parlamentā, par kohēzijas politikas novērtēšanas procesu. Es gribētu uzsvērti pievērst jūsu uzmanību tam, ka ne visas kļūdas nozīmē krāpšanu. Mēs bieži pārāk augstu vērtējam - citos gadījumos gluži pareizi - Revīzijas palātas vai cita audita izteikto kritiku. Es vēlos norādīt, ka mums nav pārredzamu mērījumu rādītāju. Mums ir vajadzīga vienota metodoloģija, lai mērītu efektivitāti, lietderīgumu un pat uzņemšanas spēju, kurai ir galvenā nozīme, nosakot mūsu turpmāko rīcību saistībā ar kohēzijas politiku.
<P>
2008. gadā tikai 32 % izdevumu bija no šā plānošanas cikla, savukārt līdzekļi pārējiem izdevumiem tika ņemti no cikla, kas bija līdz 2006. gadam. Tāpēc ir grūti spriest par to, cik lielā mērā mums 2008. gadā ir izdevies sasniegt jaunā cikla mērķus. Dažas dalībvalstis nesasniedza pat 32 % atzīmi. Visi ir līdzatbildīgi par kavēšanos šo līdzekļu izmantošanā. Visi Komisijas un Parlamenta ieteikumi attiecībā uz vienkāršošanu, kurus mēs, reaģējot uz krīzi, veicam kopš 2008. gada, ir kalpojuši tam, lai panāktu uzlabojumus no mūsu puses. Nākamais solis ir dalībvalstu ziņā; tieši šeit jāpanāk būtisks progress.
<SPEAKER ID="037" NAME="Edit Bauer" LANGUAGE="HU">
Es gribētu atgādināt, ka saskaņā ar Līguma par Eiropas Savienības darbību 8. pantu vīriešu un sieviešu līdztiesības veicināšana ir viena no Eiropas Savienības pamatvērtībām, kas jāievēro visās ES darbībās, un tāpēc ir jānodrošina, lai to varētu uzraudzīt arī ES budžeta izpildes apstiprināšanas procedūrā. Šajā saistībā ir nepieciešams, lai statistikas dati par budžeta izmantošanu būtu pieejami atbilstīgā sadalījumā.
<P>
Mēs ar nožēlu norādām, ka par spīti visiem mūsu pūliņiem joprojām nav pieejami dati, kas ļautu izsekot budžeta izdevumiem katram dzimumam. Galvenokārt tas attiecas uz tām jomām, kurās īpaši tiek aicināts pārtraukt diskrimināciju, piemēram, izmantojot Eiropas Sociālo fondu.
<P>
Es vēlos īpaši pieminēt vienu tematu: kavēšanos attiecībā uz Eiropas Dzimumu līdztiesības institūta izveidi. Bija paredzēts, ka šis institūts sāks darboties 2008. gadā, taču faktiski tā oficiāla atklāšana notiks tikai šā gada jūnijā. Tas nepārprotami rada dažādas problēmas arī budžeta procesā. Ņemot vērā, ka 2010. gadā jāveic dažādu daudzgadu programmu vidusposma pārskats, es gribētu vēlreiz lūgt, lai Komisija izstrādātu uzraudzības un novērtējuma sistēmu, kas ļautu īstenot līdztiesības principus dažādās budžeta pozīcijās, un lai tā būtu gatava izpētīt dažādo budžeta pozīciju izmantošanas ietekmi uz nepamatotu atšķirību rašanos.
<SPEAKER ID="038" NAME="Gay Mitchell">
Attīstības komitejas atzinuma referents. - Priekšsēdētāja kungs! Raugoties no attīstības perspektīvas, budžeta izpildes apstiprināšana ir svarīga tādēļ, lai pārliecinātu visus Eiropas nodokļu maksātājus, ka palīdzības efektivitātes ziņā jaunattīstības valstīs nauda tiek izlietota efektīvi un lietderīgi, kā arī atbilst mūsu mērķim OAP ieguldījumiem novirzīt 0,7 % nacionālā kopienākuma. Mums efektīvāk jāizmanto mūsu pašreizējais palīdzības budžets, un tas nozīmē nevis tikai sniegt vairāk palīdzības, bet labāku palīdzību.
<P>
Mums jāizmanto ES nauda kā sēkla, lai izaudzētu vietējos risinājumus. Mums jāmeklē iespējas, lai, piemēram, cilvēkiem jaunattīstības valstīs piešķirtu īpašumtiesības attiecībā uz savu attīstību un, precīzāk, lai veicinātu personu, ģimeņu un kopienu īpašumtiesības uz zemi.
<P>
Katru gadu neskaitāmas sievietes mirst dzemdībās. AIDS, malārija un tuberkuloze joprojām katru gadu prasa aptuveni četrus miljonus dzīvību. Jaunattīstības valstīs ir gandrīz miljards analfabētu. Tāpēc mēs izvirzījām kopīgu Parlamenta, Komisijas un Padomes mērķi 20 % no pamatizdevumiem izlietot izglītībai un veselībai. Mani interesē, vai mēs esam sasnieguši šos mērķus.
<P>
Vienmēr, kad es apmeklēju jaunattīstības valstis, mani pārsteidz gudrie un centīgie jaunieši, kurus es tur satieku. Šie jaunieši ir tikpat spējīgi kā jaunieši jebkur citur. Viņiem ir vajadzīga iespēja un pamudinājums veikt uzņēmējdarbību. Šajā saistībā izšķiroši ir ieguldījumi izglītībā. Tādēļ Parlaments, Komisija un Padome vienojās par šiem mērķiem. Tagad mums ar audita sistēmu ir jānodrošina, ka mēs sasniedzam šos mērķus.
<P>
Dažās atlikušajās sekundēs, kas vēl ir manā rīcībā, es gribu pateikt Parlamentam, ka, manuprāt, viens no veidiem, kā atbrīvot cilvēkus no briesmīgās nabadzības, ar kādu viņi saskaras, ir zemes īpašumtiesību ieviešana jaunattīstības valstīs. Es varu pastāstīt kādu veiksmīgu piemēru. Tas ir par manu valsti 18. un 19. gadsimtā. Ja paskatītos, kāpēc Īrija ir sadalīta, tad tas ir tāpēc, ka veiksmīgajiem cilvēkiem tika piešķirti nelieli zemesgabali.
<P>
Ir laiks beigt uzskatīt cilvēkus tikai par palīdzības saņēmējiem un sākt apzināties, ka cilvēkiem piemīt uzņēmējdarbības spējas strādāt pašiem savā labā, ja viņiem sniedz atbalstu.
<SPEAKER ID="039" NAME="Ville Itälä" LANGUAGE="FI">
Priekšsēdētāja kungs! Iesākumā es gribu pateikties Padomei, un es novērtēju to, ka ir ieradies Padomes pārstāvis, jo jautājums ir tāds, vai Padome patiešām grib uzņemties atbildību par nodokļu maksātāju naudas izlietojumu un vai Padome grib izrādīt cieņu Parlamentam un sadarbībai. Tāpēc ir svarīgi, ka Padome ir šeit pārstāvēta.
<P>
Savā runā es pievērsīšos Parlamenta budžeta izpildes apstiprināšanai un gribu pateikties Staes kungam par viņa ļoti augsto sadarbības līmeni. Es atbalstu viņa ļoti pamatoto galveno domu, ka Parlaments var labi strādāt tikai tad, ja lēmumu pieņemšana ir pietiekami atklāta un pārredzama. Šādā veidā mēs varam nodrošināt, ka nav skandālu. Mēs zinām - lai gan summas, par kurām mēs runājam, ir mazas -, ja tiks veiktas nelikumīgas darbības, mūsu reputācija tiks iedragāta uz ilgu laiku. Ir ļoti svarīgi nepieļaut, lai tas notiktu. Mēs nerunājam par Parlamenta naudu, bet par nodokļu maksātāju naudu. Tādēļ sistēmai ir jābūt neapstrīdamai, lai mēs beigu beigās varētu uzņemties atbildību par šo naudu.
<P>
Staes kunga ziņojumā bija daudz labu principu, taču mana grupa uzskata, ka ziņojumam vajadzētu būt īsākam un koncentrētākam, tādēļ mēs izņēmām daļu no ziņojuma teksta. Turklāt mēs uzskatām, ka ziņojumā vajadzēja iekļaut konkrētus punktus, kuros būtu aplūkota EP deputātu un visa Parlamenta darbība reālā likumdošanas darbā.
<P>
Piemēram, mēs esam pievienojuši dažus punktus attiecībā uz nekustamo īpašumu politiku, kurā joprojām jāveic daudz uzlabojumu. Mums jāiegūst precīzs un skaidrs izskaidrojums, kāpēc šajā jomā pastāv problēmas. Šis ir ilgo debašu iemesls. Mēs gribam zināt, kāpēc apmeklētāju centra izveide saskaņā ar grafiku kavējas jau vairākus gadus. Kādas šeit varētu būt problēmas? Mēs gribam saņemt atbildes uz šiem jautājumiem.
<P>
Mums būtu jāapsveic Parlaments par to, ka tas beidzot ir ātri pieņēmis jaunus deputātu statūtus un arī palīgu nolikumu. Taisnība, ka tas ir liels uzlabojums, taču Parlamentā joprojām ir nepieciešamas daudzas pārmaiņas.
<P>
Minēšu kādu piemēru. Saskaņā ar jaunajiem noteikumiem man vispirms no šejienes, Strasbūras, jālido uz Somiju un tikai no turienes varu lidot uz Briseli. Pat tad, ja man Briselē būtu grupas apmeklējums vai ziņojums, kas rīt ir jāsagatavo, nebūtu nekādas atšķirības: es nevaru no šejienes doties tieši uz Briseli. Ja es to darītu, man neizmaksātu kompensāciju par ceļa izdevumiem vai citu kompensāciju.
<P>
Es nesaprotu, kāpēc mūsu dzīvei jābūt tik neērtai, zinot, ka ceļā no šejienes līdz Turku Somijā paiet visa diena un vēl viena diena vajadzīga, lai atgrieztos no turienes, ja es gribu doties uz Briseli strādāt. Kad es pajautāju, kāpēc ir šāda kārtība, administrācija man atbildēja, ka es varu uz Somiju varu lidot caur Romu vai Atēnām. Man nav ne biroja Romā vai Atēnās, ne arī kāds darbs tur darāms; man birojs un darbs ir Briselē.
<P>
Ja mums ir divas darbavietas, tad ir saprātīgi, ka mēs varam strādāt abās vietās. Joprojām pastāv jomas, kurās mums ir jāatgriežas uz pareizā ceļa. Mēs pie tām atgriezīsimies nākamā gada ziņojumā.
<SPEAKER ID="040" NAME="Edit Herczog" LANGUAGE="HU">
Priekšsēdētāja kungs, dāmas un kungi! Es vēlētos sākt ar pateicības vārdiem. Izcilais un vispusīgais Staes kunga un Eiropas Savienības Revīzijas palātas darbs ir ļāvis mums sagatavot rūpīgu pārskatu par Parlamenta 2008. gada budžeta izlietojumu. Es esmu pateicīga arī saviem kolēģiem, kuri ierosināja grozījumus, lai pilnveidotu šo ziņojumu.
<P>
Starp mums bija vispārēja vienošanās par faktu novērtējumu; atšķirības, kas radās, lielākoties attiecās uz veidiem, kā varētu labot atklātās kļūdas. Tagad, kad mēs balsojam par budžeta izpildes apstiprināšanu, mēs, ievēlētie EP deputāti, uzņemamies pilnu juridisko atbildību par 2008. gada budžetu. Mēs Eiropas iedzīvotājiem apliecinām, ka Parlaments iztērētos līdzekļus ir izmantojis tiem paredzētajiem mērķiem un atbilstoši noteikumiem. Pašlaik, kad krīze uzveļ smagu slogu uz katra iedzīvotāja pleciem, mums jābūt īpaši uzmanīgiem, izlietojot nodokļu maksātāju naudu. Tiem standartiem, kurus mēs piemērojam paši sev, jābūt augstākiem par standartiem, kurus mēs piemērojam citiem, jo tas ir pamats mūsu uzticamībai un integritātei. Vienlaikus mums ir arī skaidri jāapzinās, ka mūsu īstenotā pārraudzība viena pati nenodrošina to, ka līdzekļus izlieto gudri un atbilstoši noteikumiem. Tas būs iespējams tikai tad, ja mēs ieviesīsim arī uzticamu un drošu iekšējās kontroles sistēmu. Mēs, sociālisti, uzskatām, kas tas ir vissvarīgākais. Tāpēc es vēlos pievērsties šim jautājumam.
<P>
Mums jāpievērš liela uzmanība pārraugāmo iestāžu iekšējās kontroles sistēmas atbilstīgai darbībai, jo mēs esam pārliecināti, ka labāk ir novērst problēmas, nekā pēc tam meklēt tām risinājumus. Institucionālā neatkarība ir pienācīgi funkcionējošas iekšējās kontroles sistēmas būtiska garantija. Tā ir objektivitātes garantija un veids, kā nodrošināt atbilstību starptautiskajiem grāmatvedības noteikumiem un labai praksei. Taču standarti paši par sevi negarantē efektīvu iekšējās kontroles sistēmu. Šajā saistībā 2009. gadā tika veikti uzlabojumi. Nav tādas iekšējās kontroles sistēmas - vienalga, cik sarežģītas -, kurā nebūtu kļūdu, jo darbu veic cilvēki, un tieši tāpēc mēs katru gadu apstiprinām budžeta izpildi.
<P>
Manuprāt, ir būtiski uzsvērt, ka mēs atbalstījām visus tos ierosinātos grozījumus, kuri bija konkrēti, sasniedzami, un reālistiski, bet mēs noraidījām katru vispārināšanu, kas nevis uzlabo, bet drīzāk padara neskaidru mūsu nostāju. Mēs noraidījām visus priekšlikumus, kuri mazinātu politisko grupu neatkarību. Mēs esam pārliecināti, ka Eiropas Parlamenta grupu neatkarība nav šķirama no to finansiālās atbildības. Eiropas Parlamenta sociālistu un demokrātu progresīvās alianses grupa savu darbu veic, pilnīgi apzinoties šo atbildību. Ja pārējās politiskās grupas vēlas uzlabot savas darbības, lai tās to dara. Izsakot šīs domas, es vēlos lūgt jūs pieņemt šo ziņojumu un Eiropas Parlamenta vārdā apstiprināt budžeta izpildi.
<SPEAKER ID="041" NAME="Gerben-Jan Gerbrandy" LANGUAGE="NL">
Priekšsēdētāja kungs! Es esmu liels britu rokgrupas "Genesis” cienītājs. Viņiem ir fantastiska dziesma ar nosaukumu "Dance on a Volcano”, un es atcerējos šo dziesmu šonedēļ, kad diezgan lielā mērā dominē vulkāniskie pelni. Ne tādēļ, ka dziesma manī radītu vēlēšanos doties dejot uz Īslandi; drīzāk tā ienāca man prātā saistībā ar šā rīta debatēm par 2008. gada izdevumu pamatojumu, vēl vienu gadu, par kuru Eiropas Revīzijas palāta nespēja sniegt savu apstiprinājumu. Šis ir aspekts, kurā es saskatu paralēles ar dejošanu uz vulkāna; uz vulkāna, kurā ir nevis lava vai pelni, bet neuzticība. Eiropa ir pakļauta visādiem spiedieniem, piemēram, spiedienam uz eiro un spiedienam saistībā ar pretrunām starp ES un valstu perspektīvām. Tas jau ir pietiekami, lai novestu šo metaforisko vulkānu līdz galējai stadijai, tāpēc mēs varam iztikt bez vājas finanšu pārskatatbildības un sabiedrības neuzticības, kas izraisītu vulkāna izvirdumu.
<P>
Kā to var novērst? Manuprāt, ir tikai viens veids, un tas ir pārredzamības nodrošināšana; optimāla pārredzamība visās iestādēs. Pārredzamība Padomē - un tādā veidā dalībvalstīs - tieši tāpēc, ka tā ir galvenais katru gadu atklāto pārkāpumu avots. Starp citu, es priecājos, ka Padomes pārstāvis joprojām ir šeit. Es gribu aicināt arī dalībvalstis beidzot nodrošināt pārredzamību par Eiropas fondu izlietojumu, katru gadu sniedzot šo izdevumu publisku pārskatu. Es nesaprotu, kāpēc tās neatlaidīgi cenšas to kavēt. Esmu pārliecināts - ja dalībvalstis šādi rīkotos ar savu naudu, to iedzīvotāji uzskatītu, ka tas ir nepieņemami.
<P>
Taču taisnības dēļ jāsaka, ka lielāka pārredzamība ir nepieciešama arī Parlamentā. Staes kungs taisnīgi ir sagatavojis ļoti kritisku ziņojumu, un pēc daudziem uzlabojumiem, kas pieredzēti pēdējos gados, tagad ir pienācis laiks reizi par visām reizēm plaši atvērt logus un ar šīs pārredzamības palīdzību parādīt Eiropas sabiedrībai, ka mēs spējam atbildīgi pārvaldīt tās naudu, jo runa ir tieši par to.
<P>
Mans pēdējais jautājums ir saistīts ar Padomes un Parlamenta savstarpējām attiecībām. Pirms kādiem 40 gadiem, "džentlmeņu vienošanos” uzskatīja par nepieciešamu, lai abām pusēm ļautu strādāt salīdzinošā mierā un klusumā, nevis bezcerīgi cīnoties. Toreiz šī vienošanās izrādījās ļoti lietderīga, taču būtu godīgi sacīt, ka tā vairs nedarbojas, jo pašlaik mēs bezcerīgi cīnāmies. Tomēr, kā es to redzu, daudz svarīgāk ir tas, ka Padome un Parlaments tagad ir spēcīgas, nobriedušas iestādes, un kā tādām tām vajadzētu spēt vienai otru uzraudzīt rūpīgi pārdomātā veidā arī bez "džentlmeņu vienošanās”. Es gribētu pajautāt Padomes pārstāvim, kurš tagad šeit atrodas, vai viņš var uz to atbildēt un vai viņš piekrīt, ka šīm abām iestādēm ir iespējams efektīvi vienai otru uzraudzīt bez "džentlmeņu vienošanās”.
<P>
Ar savstarpēju atklātību "džentlmeņu vienošanās” vietā Padome un Parlaments var kopīgi dejot saskaņā, nebaidoties, ka zem kājās pazudīs zeme vai turpmāka sabiedrības neuzticība izraisīs vulkāna izvirdumu.
<SPEAKER ID="042" NAME="Bart Staes" LANGUAGE="NL">
Priekšsēdētāja kungs, komisār, López Garrido kungs, dāmas un kungi! Es tagad runāju savas grupas vārdā un nevis kā referents ziņojumam par Parlamenta budžeta izpildes apstiprināšanu. Man vēlāk mūs iespēja runāt kā šā ziņojuma referentam.
<P>
Es vēlētos izvirzīt dažus jautājumus. Pirmais attiecas uz Komisijas budžeta izpildes apstiprināšanu. Šis ir jautājums gan komisāram, gan Padomei, un tas attiecas uz faktu, ka 80 % mūsu līdzekļu faktiski ir izlietoti dalībvalstīs un ka Parlaments daudzus gadus ir atbalstījis dalībvalstu pārvaldības deklarācijas. Referents Liberadzki kungs daudzos punktos ļoti skaidri izvirza jaunās iespējas. Mums ir jauns līgums, un šā līguma 317. panta 2. punkta jaunajā formulējumā ir nodrošināta iespēja Komisijai sagatavot priekšlikumus, lai iespējami drīzāk ieviestu obligātas valstu pārvaldības deklarācijas. Komisār Šemeta, es gribētu lūgt jūs savā atbildē pievērsties šim jautājumam. Vai Komisija ir gatava izmantot šo iespēju? Četras dalībvalstis to jau dara, un tas jāvērtē atzinīgi, bet tās to dara četros dažādos veidos, tāpēc kaut kā saskaņosim šos centienus!
<P>
Padome teiks: tā tas tiešām ir, bet pastāv praktiski iebildumi. Dažas dalībvalstis ir federālas valstis ar savstarpējām vienībām, piemēram, Beļģija ar Valoniju, Briseli un Flandriju; tādējādi - kā varētu gaidīt, lai Beļģijas federālais ministrs nāktu klajā ar dalībvalsts pārvaldības deklarāciju? Taču tā nav problēma, dāmas un kungi. Šim valsts ministram vienkārši jāvienojas ar saviem reģionālajiem ministriem, jāsagaida viņu reģionālās politikas atzinumi un pārvaldības deklarācijas un tad ar tiem visiem jāiepazīstina Parlaments un sabiedrība. Tad mēs varēsim pateikt, ka, piemēram, Valonijai un Briselei veicas labi, bet Flandrijai ne, vai otrādi un tā tālāk.
<P>
Otrs aspekts attiecas uz B. Liberadzki rezolūciju, kurā apspriests Revīzijas palātas īpašais ziņojums par Eiropas Komisijas īstenoto pirmspievienošanās palīdzības Turcijai pārvaldību. Manuprāt, izmantotais formulējums nav ļoti labs; noteiktos gadījumos un noteiktos punktos tas ir zināmā mērā nepareizi lietots, iejaucoties pievienošanās sarunās. Kopīgi ar Geier kungu es esmu iesniedzis virkni grozījumu, kas paredz svītrojumus. Esmu iesniedzis arī priekšlikumu uzlabot šo tekstu un gribētu lūgt kolēģus apsvērt šo priekšlikumu.
<P>
Visbeidzot, vēršoties pie Padomes, es gribētu pateikt - es ceru, ka jūs uzmanīgi klausāties, Padomes priekšsēdētāja kungs. Vai jūs savā atbildē mazliet vēlāk esat gatavs pateikt, vai jūs ievērosiet referenta, Budžeta kontroles komitejas un Parlamenta izvirzīto prasību sniegt atbildi līdz 2010. gada 1. jūnijam un sagatavosiet rezolūcijas 25. un 26. punktā prasītos dokumentus vai arī to nedarīsiet? Vai esat gatavs jau tagad dot atbildi attiecībā uz to, vai jūs to darīsiet vai nedarīsiet? Mums ir ārkārtīgi svarīgi to zināt, lai noteiktu, vai Padomes un Parlamenta attiecības ir tādas, kādām tām vajadzētu būt, vai arī tās tādas nav.
<SPEAKER ID="043" NAME="Richard Ashworth">
ECR grupas vārdā. - Priekšsēdētāja kungs! Es runāju britu Konservatīvās partijas vārdā, kura šogad atkal balsos pret budžeta izpildes apstiprināšanu. Mēs konsekventi esam ieņēmuši šo nostāju un turpināsim to darīt, kamēr neredzēsim, ka palielinās neatlaidīgi centieni panākt pozitīvu Revīzijas palātas ticamības deklarāciju.
<P>
Taču es vēlos publiski atzīt progresu, ko iepriekšējā Komisija panākusi finanšu pārvaldības standartu uzlabošanā. Revīzijas palāta īpaši norāda lauksaimniecības, pētniecības, enerģētikas, transporta un izglītības jomā panākto progresu. Es izsaku atzinību Komisijai par tās veiktajiem uzlabojumiem. Tas ir lielākajā mērā iepriecinoši.
<P>
Taču vēl ir ļoti daudz darāmā. Revīzijas palāta atkal ir izteikusi negatīvus komentārus par kontroles nepilnībām, daudziem pārkāpumiem un Eiropas Savienībai pienākošos līdzekļu gauso atgūšanas tempu.
<P>
Ir arī skaidrs, ka, lai gan galīgā atbildība jāuzņemas Eiropas Komisijai, tieši dalībvalstīm un Padomei - jo īpaši Padomei - vajadzēs būt daudz apzinīgākām Eiropas finansējuma izmantošanā un vajadzēs izrādīt daudz lielāku neatlaidību savos centienos panākt pozitīvu ticamības deklarāciju.
<P>
Mēs darbojamies saskaņā ar Lisabonas līgumu, un kā Eiropas Parlamenta deputātiem mūsu pienākums pret Eiropas nodokļu maksātājiem ir pārliecināt sabiedrību, ka budžeta līdzekļi tiek izlietoti lietderīgi, kā arī pārliecināt sabiedrību par Eiropas Savienības grāmatvedības procedūru veselumu. Kamēr Revīzijas palāta nespēs sniegt šo pozitīvo ticamības deklarāciju, es kopīgi ar savu partiju turpināšu balsot pret budžeta izpildes apstiprināšanu.
<SPEAKER ID="044" NAME="Søren Bo Søndergaard" LANGUAGE="DA">
Priekšsēdētāja kungs! Šīs debates ir par to, kā mēs, būdami ES Parlamenta deputāti, ne tikai kolektīvi, bet arī individuāli uzņemamies atbildību par to, kā 2008. gadā ir izlietoti ES līdzekļi. Kad debates būs beigušās un maijā būs nodotas mūsu balsis, tie būsim mēs, no kuriem mūsu iedzīvotāji prasīs atbildību.
<P>
Ļaujiet man uzreiz skaidri pateikt šo: mūsu grupa ir kritiski noskaņota pret to, kā ES 2008. gadā ir administrējusi mūsu nodokļu maksātāju naudu. Protams, ir daudz pozitīvu aspektu, kuri nav sīkāk jākomentē. Dažās jomās pat ir bijis zināms progress salīdzinājumā ar 2007. gadu. Taču joprojām ir pārāk daudz jomu, par kurām mums jāsaka, ka situācija ir nepieņemama. Viens piemērs ir Komisijas pārskati. Kas attiecas uz struktūrfondiem, Revīzijas palāta secina, ka vismaz, es atkārtoju - vismaz -, 11 % līdzekļu ir izmaksāti pretēji noteikumiem. Daļa ir kļūdu un nolaidības dēļ; daļa ir krāpšanas un izšķērdības dēļ. Tas nemaina faktu, ka tikai šajā vienā jomā ir nepamatoti izmaksāti miljardi eiro.
<P>
Vai tas ir pieņemami? Mēs zinām visus aizbildinājumus. Komisija saka, ka tā ir dalībvalstu vaina, jo tās ir atbildīgas par kontroli. Dalībvalstis saka, ka vainīga Komisija, jo noteikumi ir pārāk sarežģīti. Vaina tiek uzkrauta no Poncija Pilātam.
<P>
Mums ir jāuzdod sev pašiem šāds jautājums: vai mēs apstiprinātu sporta kluba, arodbiedrības vai politiskas partijas pārskatus, ja 11 % izdevumu galvenajā darbības jomā būtu izmaksāti pretrunā noteikumiem? Es piekrītu tiem, kuri saka, ka vajadzīgas būtiskas strukturālas pārmaiņas, lai mainītu šo situāciju. Tāpēc mums jāizmanto budžeta izpildes apstiprināšana, lai panāktu šādas pārmaiņas. Šāds spiediens jāizdara arī uz Padomi.
<P>
Pagājušā gada aprīlī Parlaments ar lielu vairākumu atteicās apstiprināt Padomes pārskatus par 2007. gadu. Mēs teicām, ka nevaram vēlētāju priekšā uzņemties atbildību par pārskatiem, kamēr Padome nepiekritīs oficiāli tikties ar Parlamenta attiecīgajām komitejām un publiski atbildēt uz mūsu jautājumiem. Tomēr, lai demonstrētu savu labo gribu, novembrī mēs nobalsojām par Padomes pārskatu apstiprināšanu - ar skaidru nosacījumu, ka šogad tiks veiktas pārmaiņas.
<P>
Šodien mums jākonstatē, ka šīs pārmaiņas nav veiktas. Ļaujiet minēt konkrētu piemēru. Katru gadu Padome pārskaita miljoniem eiro no tulkošanas konta uz dienesta braucienu kontu. Citiem vārdiem sakot, papildus tiem līdzekļiem, kas jau piešķirti dienesta braucieniem. Tāpēc mums jāuzdod Padomei acīmredzami jautājumi. Kāpēc jūs to darāt? Kam visa šī dienesta braucienu nauda tiek izmantota? Kuras valstis no tā gūst labumu? Padome priecājas atbildēt neoficiāli, bez protokolēšanas. Taču līdz šodienai - lai gan tas var mainīties - Padome ir atteikusies atbildēt atklāti un publiski. Tas vienkārši nav pietiekami labi. Tāpēc mēs uzskatām, ka budžeta izpildes apstiprināšanā ir jāsagaida iestāžu vienošanās, kurā būtu skaidri noteikti Padomes pienākumi attiecībā uz pārredzamību un sadarbību ar Parlamentu.
<P>
Mūsu kritiskā nostāja pret Padomi un Komisiju ir skaidra. To atbalsta daudzi mani kolēģi citās politiskajās grupās. Taču tieši tādēļ, ka mūsu kritiskā attieksme ir tik skaidra, mums ir arī pienākums būt tikpat kritiskiem pašiem pret savu - Parlamenta - finanšu pārvaldību. Tāpēc, manuprāt, ir nožēlojami, ka Budžeta kontroles komitejas galīgais ziņojums ir mazāk kritisks nekā bija komitejas priekšsēdētāja sākotnēji sagatavotā versija. Tāpēc mēs atbalstām arī to, lai tekstā no jauna iekļautu kritiskos fragmentus. Es ceru, ka balsojumā maijā plaši tiks atbalstīts tas, ka tieši mūsu vēlme būt kritiskiem pašiem pret sevi dod papildu spēku un ietekmi mūsu kritikai un prasībām pret Padomi un Komisiju.
<P>
Visbeidzot es vēlos vienkārši pateikties visiem Budžeta kontroles komitejas kolēģiem, kuri šogad atkal ir strādājuši, lai panāktu lielāku pārredzamību un atbildību tajā, kā ES rūpējas par savu iedzīvotāju naudu.
<SPEAKER ID="045" NAME="Marta Andreasen">
EFD grupas vārdā. - Priekšsēdētāja kungs! Budžeta izpildes apstiprināšana ir viens no vissvarīgākajiem aktiem, par kuru mēs esam atbildīgi. Mēs efektīvi tiekam aicināti apstiprināt veidu, kā ir izlietota Eiropas nodokļu maksātāju nauda, un mums savs lēmums ir jāpamato ar Eiropas Revīzijas palātas ziņojumu.
<P>
Revīzijas ziņojums par 2008. gadu attaisno tikai 10 % budžeta izdevumu. Pārējo daļu ietekmē dažāds kļūdu līmenis. Vai kāda direktoru padome apstiprinātu uzņēmumu pārvaldību šādā situācijā? Protams, ne.
<P>
Šāda situācija ir atkārtojusies pēdējos 15 gadus, un Parlaments vienmēr ir apstiprinājis budžeta izpildi, pamatojoties uz uzlabojumu Eiropas Savienības līdzekļu izlietojumā. Diemžēl man jāsaka, ka nodokļu maksātāji grib zināt, vai viņu nauda ir nonākusi pie pareizās personas pareizajā nolūkā un pareizajā apmērā. Mums būtu jāpieņem lēmums par budžeta izpildes apstiprināšanu, ņemot to vērā.
<P>
Gadu gaitā vienīgais Komisijas, Parlamenta un Padomes panāktais progress ir atbildības novelšana uz dalībvalstīm. Lai gan programmas tiešām tiek īstenotas dalībvalstīs, tomēr Eiropas Komisija ir tā iestāde, kurai Eiropas nodokļu maksātāji uztic savu naudu. Šī ir iestāde, kura piešķir naudu un kurai tāpēc pirms tam būtu jāveic vajadzīgā kontrole.
<P>
Vēl sliktāk ir tas, ka Komisija un Parlaments tagad apspriež pieļaujamo kļūdas risku. Kāpēc atļaut jebkādas kļūdas pieļaušanu - jaunais nelikumības nosaukums -, ja Eiropas Savienības finanšu sarežģītība ir tāda pati kā vidēji lielai bankai? Pagājušajā gadā Padomes budžeta izpildes apstiprināšana tika atlikta no aprīļa līdz novembrim, jo Parlaments pateica, ka to neapmierina Padomes finanšu pārvaldība, lai gan revidenti neizteica nekādu kritiku attiecībā uz tās finanšu pārvaldību. Kad situācija līdz novembrim nebija mainījusies, Parlaments pieņēma lēmumu apstiprināt Padomes budžeta izpildi. Tagad atkal visi lielgabali ir vērsti pret Padomi un tiek ierosināts atlikt budžeta izpildes apstiprināšanu.
<P>
Vai mēs nopietni uztveram savu pienākumu šajā gadījumā vai arī spēlējam politiskas spēlītes? Vai budžeta izpildes apstiprināšana ir starpiestāžu spēle, kā agrāk ir teikts? Vai nodokļu maksātāji vairs var paciest šo spēli? Runa ir par viņu naudu.
<P>
Kolēģi, es aicinu jūs visus pienācīgi īstenot savu atbildību un neapstiprināt budžeta izpildi Komisijai, Parlamentam, Padomei, Eiropas Attīstības fondam un Revīzijas palātai, kas nepublicē finansiālo interešu deklarāciju, kamēr visas šīs iestādes nebūs sniegušas pierādījumus attiecībā uz finanšu pareizu pārvaldību.
<SPEAKER ID="046" NAME="Ryszard Czarnecki" LANGUAGE="PL">
Priekšsēdētāja kungs! Ir kāda problēma, jo uz ziņojumu dēļa es redzu López Garrido kunga vārdu, kurš gatavojas runāt Padomes vārdā, bet viņš gatavojas atbildēt uz to, ko es teicu par Padomes budžetu un tās nespēju izpildīt budžeta un citu dokumentu prasības, - proti, izteikumiem, kurus viņš nedzirdēja, jo ieradās ļoti vēlu.
<SPEAKER ID="047" NAME="Priekšsēdētājs">
Czarnecki kungs, es lūdzu jūs uzstāties par darba kārtības punktu.
<SPEAKER ID="048" NAME="Ryszard Czarnecki" LANGUAGE="PL">
Es ļoti īsi gribēju pateikt, ka gribētu dot ministram iespēju atbildēt uz manis izteikto kritiku un ka es gribētu, lai man tiktu dota minūte laika to atkārtot.
<SPEAKER ID="049" NAME="Priekšsēdētājs">
Jums bija taisnība, sakot, ka jūs redzējāt López Garrido kungu runātāju sarakstā. Tad jau redzēsim. Viņam ir tieši tādas pašas tiesības runāt kā jums.
<SPEAKER ID="050" NAME="Martin Ehrenhauser" AFFILIATION="NI">
(DE) Priekšsēdētāja kungs! Es domāju, ka visi Budžeta kontroles locekļi ir vienojušies par vienu jautājumu, precīzāk izsakoties, par to, ka mums vajadzīgs risinājums ES aģentūru sistēmai. Tāpēc es gribētu ierosināt vienpadsmit pieejas risinājumam. Tās varētu ļaut mums katru gadu ietaupīt 500 miljonu eiro, neietekmējot administratīvās izpildes kvalitāti.
<P>
Manas vienpadsmit pieejas risinājumam ir šādas: 1. Jābūt pietiekamam primārās likumdošanas pamatam. Arī Lisabonas līgums nav radījis šādu pamatu. 2. Tūlītēja iesaldēšana, kamēr neatkarīgā analīzē reizi un par visām reizēm nav noteikta šīs decentralizācijas pievienotā vērtība. 3. Septiņu aģentūru slēgšana un atsevišķu aģentūru administratīvo uzdevumu apvienošana. 4. Turpmāk katrai aģentūrai jāietilpst viena ES komisāra tiešās kompetences jomā un, pats galvenais, ES komisāram, kas ir atbildīgs par starpiestāžu attiecībām un administrāciju, vajadzētu būt atbildīgam par horizontāliem jautājumiem. 5. Administratīvās valdes locekļu skaita samazināšana. Pastāvīgo locekļu skaitam nevajadzētu pārsniegt 10 % no visiem amatiem jeb kopskaitā jābūt 20 locekļiem. 6. Ir vajadzīgs katalogs attiecībā uz izvietošanas kritērijiem, kuri jāņem vērā, nosakot aģentūru atrašanās vietu - kā mēs jau dzirdējām Haug kundzes runā, tā ir steidzama nepieciešamība. 7. ES aģentūrām jābūt atbrīvotām no ES Civildienesta noteikumu piemērošanas. 8. Visi aģentūru direktori jāievēl uz noteiktu laiku pēc Komisijas ierosinājuma un tikai pēc apspriešanās ar Eiropas Parlamentu vai tā apstiprinājuma saņemšanas. 9. Skaidrs izpildes līgums starp Komisiju un aģentūrām ar skaidri definētiem kvantitatīviem kritērijiem, kurus ES Revīzijas palāta ir apkopojusi gada izpildes vērtējumā. 10. Visām aģentūrām būtu jānosūta finanšu dati uz datubāzi. Tad mums kā referentiem par budžeta izpildi būtu vienkāršāk veikt statistisku analīzi. Līdz šim tas ir bijis neiespējami, jo dati tiek saņemti papīra formātā. 11. Subsidiaritātes princips. Taču Komisijai vēl jāņem vērā prasība pēc pamatojuma.
<P>
Tātad risinājumi ir iesniegti. Geier kungs, Gräßle kundze, ir laiks, lai jūs pieļautu šādu risinājumu arī šeit Parlamentā.
<SPEAKER ID="051" NAME="Diego López Garrido" LANGUAGE="ES">
Priekšsēdētāja kungs! Es priecājos būt klāt šajās debatēs, lai gan neesmu oficiāli uzaicināts. Parlaments mani oficiāli neuzaicināja piedalīties šajās debatēs. Tomēr, kad es uzzināju, ka Parlaments un daži tā deputāti ir prasījuši, lai es būtu šeit, es ar lielu prieku tūlīt devos šurp, lai piedalītos šajās debatēs.
<P>
Es uzskatu, ka Padomes 2008. finanšu gada budžets tika pareizi izpildīts, kā var secināt no Revīzijas palātas gada ziņojuma. Bija viena vai divas runas - piemēram, Søndergaard kunga runa -, kurās tika minēta pārredzamība, pārredzamības trūkums vai nepietiekama pārredzamība. Attiecībā uz to es gribu pilnīgi skaidri pateikt: Padome uzskata, ka veids, kādā tā izpilda savu budžetu, ir absolūti pārredzams un tāpēc tā pareizi piemēro izvirzītās prasības, kas noteiktas Finanšu regulā.
<P>
Turklāt, kā jūs zināt, Padome savā tīmekļa vietnē publicē ziņojumu par iepriekšējā gada finanšu pārvaldību. Es gribētu pievērst jūsu uzmanību tam, ka pašlaik Padome ir vienīgā iestāde, kura ir publicējusi plašai sabiedrībai pieejamu provizorisku ziņojumu par saviem 2009. gada pārskatiem.
<P>
Turklāt pirms dažām dienām, precīzāk sakot, 15. martā, Padomes Pastāvīgo pārstāvju komitejas (Coreper) priekšsēdētājs un Padomes ģenerālsekretārs tikās ar Parlamenta Budžeta kontroles komitejas delegāciju. Šajā sanāksmē viņi sniedza visu prasīto informāciju par tiem tematiem un jautājumiem, ko Parlamenta Budžeta kontroles komiteja bija izvirzījusi saistībā ar Padomes 2008. gada budžeta izpildi.
<P>
Gerbrandy kungs jautāja, vai ir vajadzīgs turpināt abu iestāžu savstarpējas kontroles budžeta jautājumos bez "džentlmeņu vienošanās”. Tā sacīja Gerbrandy kungs. Ja Parlaments vēlas pārskatīt šo vienošanos, tad Padome ir gatava to apsvērt un apspriest jaunu vienošanos, pamatojoties uz savstarpīguma principu starp abām iestādēm. Tāpēc nav problēmu šīs situācijas apspriešanā un, visticamāk, jaunas vienošanās panākšanā, kura, ja iespējams, uzlabos to vienošanos, kura mums bijusi līdz šim.
<P>
Tas ir tas, ko Padome gribētu norādīt attiecībā uz šorīt notikušajām debatēm. Esmu jums ļoti pateicīgs par mutisko uzaicinājumu ierasties šeit, bet, es atkārtoju, es netiku oficiāli uzaicināts uz šo sēdi.
<SPEAKER ID="052" NAME="Priekšsēdētājs">
Paldies jums, ministr! Liels paldies, ka jūs tik laipni izpildījāt mūsu lūgumu. Tas dod man iemeslu pateikt, ka arī Komisija nekad nesaņem oficiālu uzaicinājumu uz šo sēdi. Es jau kādu laiku esmu Parlamenta deputāts un esmu ievērojis, ka tādos gadījumos kā jūsējais, kad Padome ir šeit pārstāvēta - pat ja tas nav īsti nepieciešams - lielā mērā tiek veicināti prezidentūras panākumi. Tāpēc es gribu vēlreiz jums pateikt lielu paldies.
<SPEAKER ID="053" NAME="Jean-Pierre Audy" AFFILIATION="PPE">
(FR) Priekšsēdētāja kungs, Šemeta kungs, López Garrido kungs, vēlreiz paldies, ka pievienojāties mums! Iesākumā es vēlētos pateikties savam kolēģim Liberadzki kungam, jo es runāju Eiropas Tautas partijas (Kristīgo demokrātu) grupas vārdā saistībā ar Eiropas Komisijas budžeta izpildes apstiprināšanu.
<P>
Es gribētu pateikties arī pārējo politisko grupu referentiem, kā arī Revīzijas palātai un īpaši tās priekšsēdētājam Caldeira kungam, kurš dara milzīgu darbu, lai mums izskaidrotu šīs ārkārtīgi komplicētās procedūras.
<P>
Šemeta kungs, mūsu grupa gatavojas balsot par Eiropas Komisijas budžeta izpildes apstiprināšanu, un es gribētu norādīt, ka jūsu priekštecim Kallas kungam - kurš kopīgi ar mums paveica lielu darbu, jo īpaši iepriekšējā pilnvaru termiņa laikā - bija liela nozīme šo pozitīvo sasniegumu panākšanā.
<P>
Pirmkārt, attiecībā uz gada pārskatiem, Revīzijas palāta ir sniegusi pozitīvu ticamības deklarāciju. Tāpēc, Ashworth kungs, varbūt Konservatīvā partija balsos vismaz par gada pārskatiem. Es vēlētos izmantot šo iespēju, lai pateiktos Taverne kungam un viņa priekštecim Gray kungam.
<P>
Kas attiecas uz pārskatiem, es nevaru vēlreiz nepaust bažas, redzot 50 miljardus eiro negatīva pašu kapitāla, un es joprojām nesaprotu, kāpēc mēs neiegrāmatojam tās savas prasības pret dalībvalstīm, kuru apmērs ir aptuveni 40 miljardu eiro un kuras veido personālam izmaksājamās pensijas.
<P>
Daži deputāti saka, ka Revīzijas palātas paziņojums attiecībā uz pakārtoto darījumu likumību un pareizību ir negatīvs. Patiesībā mums nav ne jausmas. Es esmu izlasījis un pārlasījis šo paziņojumu. Mēs nezinām, vai saskaņā ar līguma 287. pantu mums ir pozitīvs atzinums par pakārtotajiem darījumiem. Revīzijas palāta mums ir sniegusi dažus atzinumus - piecus punktus - bet mēs nezinām. Turklāt rezolūcijā ir ierosināts, lai Revīzijas palāta izpildītu šo uzdevumu, ko paredz līgums. Šajā saistībā mums jāsanāk kopā, lai pārskatītu visas šīs budžeta izpildes apstiprināšanas procedūras par kontroles izmaksām.
<P>
Kas attiecas uz metodēm, mēs prasām savām valdībām dalībvalstu ticamības deklarācijas, kādu mums nekad nebūs. Es ierosinu iesaistīt valstu revīzijas struktūras revīzijas ķēdē, lai tās savām valdībām varētu izsniegt sertifikātus, kuri tiktu iekļauti budžeta izpildes apstiprināšanas procedūrā.
<P>
Es ierosinu arī termiņu samazināšanu. Vai jūs varat iedomāties, ka 2010. gada aprīlī mēs runājam par 2008. gada pārskatiem? Ir jānosaka īsāki termiņi. Es ierosinu veikt pētījumu par konsolidētajiem pārskatiem. Es nepiekrītu budžeta izpildes apstiprināšanas atlikšanai attiecībā uz Padomi, jo Revīzijas palāta nav izteikusi nekādus komentārus saistībā ar Padomi.
<P>
Priekšsēdētāja kungs! Nobeigumā gribu izteikt ierosinājumu organizēt iestāžu konferenci ar Komisiju, Padomi, visiem dalībvalstu parlamentiem un valstu revīzijas struktūrām, lai izstrādātu mūsu budžeta izpildes apstiprināšanas procedūru ļoti tehniskās jomās un padarītu situāciju daudz skaidrāku, nekā tā ir šodien.
<SPEAKER ID="054" NAME="Barbara Weiler" AFFILIATION="S&amp;D">
(DE) Priekšsēdētāja kungs, Komisijas un, pats galvenais, Padomes pārstāvji, dāmas un kungi! Debatēs par uzlabojumiem Eiropas fondu sadales izpildē mēs katru gadu dzirdam šādus izteikumus: rūpīgāka un efektīvāka izdevumu kontrole visās struktūrās un iestādēs, lielāka pārredzamība Parlamentam un arī iedzīvotājiem. Padomes klātbūtne šodien ir pirmais rādītājs, ka kaut kas mainās arī Padomē. Brīnišķīgi, mēs esam iepriecināti - kā jūs dzirdējāt -, bet ar to vien mums noteikti nepietiek. Tieši šī ir tā atšķirība, kuru jūs minējāt - jūs uzskatāt, ka esat radījuši pilnīgu pārredzamību, savukārt mēs uzskatām, ka jūs vēl neesat atbildējuši uz mūsu novembra beigās notikušajās debatēs uzdotajiem jautājumiem - un kura parāda, ka mēs viens ar otru nesadarbojamies tik labi, cik vajadzētu. Jūs runājāt par 1970. gada vienošanos, kuru jūs vēlaties grozīt un pilnveidot. Tas viss ir labi un pozitīvi, bet šīs mūsu gaidas nebūt nav jaunas. Mēs tās dažas reizes jau esam pieminējuši, un tagad jūs rīkojaties tā, it kā tas būtu kas pilnīgi jauns.
<P>
Sociālistu un demokrātu progresīvās alianses grupa atbalstīs Czarnecki kunga ziņojumu. Mēs piekrītam viņa izteiktajai kritikai un pārējo grupu izteiktajai kritikai. Mēs neapstiprināsim Padomes budžeta izpildi ne šodien, ne nākamajā mēnesī. Tāpēc mani pārsteidz Andreasen kundzes prasība, jo esmu pilnīgi pārliecināta, ka par 80 % šo līdzekļu atbild dalībvalstis. Tas neatbrīvo Padomi no tās atbildības, jo Padome nav ceturtā vai piektā iestāde Eiropas Savienībā, bet tā strādā kopīgi ar dalībvalstīm.
<P>
Taču es piekrītu, ka mūsu kritikai nav reālu seku. Kā norādīja Audy kungs, mums ir jāizstrādā savi instrumenti. Mēs katru gadu Padomei parādām dzelteno kartīti, noraidot budžeta izpildes apstiprināšanu, taču nekas nenotiek. Tāpēc mums ir jāizstrādā savi instrumenti: ne tikai skaidra kritika, bet arī sekas - kas notiks, ja Padome ar mums nesadarbosies. Iespējams, tas nozīmēs arī konstitucionālas izmaiņas.
<SPEAKER ID="055" NAME="Priekšsēdētājs">
Liels paldies jums, Weiler kundze! Dāmas un kungi! Es tikko vēlreiz pārbaudīju Reglamentu: tajā nav paredzēta dziesmu dziedāšana plenārsēdē bez iepriekšējas saskaņošanas ar Priekšsēdētāju konferenci. Taču mums ir atļauts apsveikt kolēģi. Divarpus minūtes uzstāsies Chatzimarkakis kungs, kuram šodien ir dzimšanas diena. Daudz laimes dzimšanas dienā!
<SPEAKER ID="056" NAME="Jorgo Chatzimarkakis" AFFILIATION="ALDE">
(DE) Paldies, priekšsēdētāja kungs, tas bija ļoti laipni! Komisār Šemeta, ziņojumu par Eiropas struktūru un iestāžu budžeta pārvaldību pieņemšana ir viens no vissvarīgākajiem mūsu kā Eiropas iedzīvotāju pārstāvju pienākumiem - tas ir mūsu augstākais pienākums. Tas, ko Eiropa ir izdarījusi ar nodokļu maksātāju grūti nopelnīto naudu, ir izšķirošs jautājums attiecībā uz Eiropas integrācijas projekta pieņemšanu.
<P>
Vispirms es gribētu pateikties visiem referentiem par viņu pūlēm. Taču ziņojumos es redzu gan gaišās, gan ēnas puses. Es redzu gaismu budžeta pārvaldībā kopumā. Pagaidām šis ir gadījums, kad visās jomās, kurās Eiropas Savienība pati kontrolē un pārvalda līdzekļus, tas notiek saskaņā ar noteikumiem. Vai tas ir efektīvi vai nav, ir pilnīgi cits jautājums. Kā Eiropas Parlamentam mums ir jāpievērš lielāka uzmanība politikas virzienu efektivitātei, politiskajiem jautājumiem un īstenošanai, jo īpaši saistībā ar programmu Agenda 2020.
<P>
Kohēzijas politikas jomā ir ēnas puses. Vienpadsmit procenti izdevumu neatbilst noteikumiem, un šis procents ir pārāk augsts. Tāpēc ir ļoti svarīgi, lai ES daudz vairāk censtos atgūt nepareizi izmaksātos līdzekļus. Tādēļ Budžeta kontroles komiteja ir pieņēmusi Eiropas Liberāļu un demokrātu apvienības grupas iesniegtos grozījumus. Mēs gribam atgūt 100 % šo līdzekļu.
<P>
Man ir tas gods 2010. gadā būt referentam par Eiropas Komisijas budžeta izpildes apstiprināšanu. Lisabonas līguma novēlotās spēkā stāšanās dēļ tas nebūs viegls uzdevums. Mums ļoti rūpīgi ir jāuzrauga, vai atsevišķu komisāru jaunie pienākumi neradīs pat vēl mazāku pārredzamību un lielāku atbildības slēpšanu. Mums tas ir ļoti rūpīgi jāizpēta, un mēs to darīsim.
<P>
Es vēlos uzsvērt divas jomas: pirmkārt, tā sauktās nevalstiskās organizācijas un, otrkārt, "džentlmeņu vienošanos”. No 2008. gada līdz 2009. gadam Eiropas Savienība nevalstiskajām organizācijām līdzekļos ir izmaksājusi vairāk nekā 300 miljonu eiro. To vidū ir godājamas organizācijas, piemēram, Deutsche Welthungerhilfe. Taču ir arī dažas organizācijas, kas grib graut Eiropas Savienības reputāciju, proti, Counter Balance, kura ir uzbrukusi Eiropas Investīciju bankai. Tas ir nepieņemami, un mums tas ir jārisina. Mums ir vajadzīgs šādu nevalstisko organizāciju reģistrs un definīcija, jo tās saņem lielu daļu nodokļu naudas.
<P>
Kas attiecas uz džentlmeņu vienošanos, es vēlos pateikties López Garrido kungam. Es gribu pateikties par to, ka jūs ieradāties. Es vēlos norādīt arī uz šo vēsturisko elementu: "džentlmeņu vienošanās” apšaubīšana un pārskatīšana pēc 40 gadiem ir milzīgs solis. Ņemot vērā Lisabonas līgumā noteiktos jaunos Parlamenta pienākumus, tas ir arī nepieciešams solis. Mums ir jānodrošina pārredzamība šeit un Padomē.
<SPEAKER ID="057" NAME="Ashley Fox" AFFILIATION="ECR">
Priekšsēdētāja kungs! Parlamentam atkal ir iesniegti standartiem neatbilstoši pārskati, un Parlamentam tiek lūgts tos apstiprināt. Šie ir pārskati, attiecībā uz kuriem Revīzijas palāta ir atteikusies sniegt pozitīvu ticamības deklarāciju - pārskati, kuri joprojām nav likumīgi un pareizi. Revidenti ir teikuši - atkal -, ka šie pārskati ir pilni ar kļūdām, taču no mums gaida to apstiprināšanu.
<P>
Es priecājos, ka Mathieu kundze ir ieteikusi atlikt Eiropas Policijas akadēmijas budžeta izpildes pārskatu apstiprināšanu. Mēs atbalstīsim šo ieteikumu, jo OLAF vajag vairāk laika, lai pabeigtu izmeklēšanu. Ir izteiktas sūdzības par krāpnieciskām darbībām šajā akadēmijā, ieskaitot to, ka personāls ir izmantojis nodokļu maksātāju naudu, lai iegādātos mēbeles savai personīgai lietošanai.
<P>
Es varu Parlamentam teikt, ka Apvienotās Karalistes Konservatīvā partija nepieņems šos pārkāpumus. Mēs atteiksimies apstiprināt budžeta izpildi līdz tam laikam, kad Revīzijas palāta sniegs pozitīvu ticamības deklarāciju.
<P>
Uzticība politiķiem ir noslīdējusi visu laiku zemākajā līmenī, un mēs vēl vairāk pasliktināsim savu stāvokli, ja iedzīvotāji redzēs, ka mēs piedodam šādu naudas izšķiešanu. Katru reizi, kad mēs apstiprinām standartiem neatbilstošus budžeta izpildes pārskatus, mēs veicinām lielāku izšķērdību un lielāku krāpšanu. Katru reizi, kad mēs nobalsojam par budžeta izpildes apstiprināšanu, mēs raidām signālu Padomei, Komisijai un mūsu vēlētājiem, ka mēs neizturamies nopietni pret šo jautājumu.
<P>
Mana partija īpaši uzmanīgi skatīsies, kā Eiropas Liberāļu un demokrātu apvienības grupas deputāti nolems balsot šajā jautājumā. Viņi nevar savā valstī apgalvot, ka viņi grib panākt pārmaiņas politikā - padarīt politiku tīrāku un reformēt to -, un tomēr gadu pēc gada balsot par šo standartiem neatbilstošo pārskatu pieņemšanu. Visiem, kas nopietni grib reformēt šo sistēmu un aizsargāt nodokļu maksātājus, būtu jābalso pret budžeta izpildes apstiprināšanu.
<SPEAKER ID="058" NAME="Bastiaan Belder" AFFILIATION="EFD">
(NL) Priekšsēdētāja kungs! Ņemot vērā augsto kļūdu līmeni, es nepiekrītu Eiropas Komisijas budžeta izpildes apstiprināšanai. Mēs joprojām nedarām pietiekami daudz, lai vienkāršotu noteikumus, jo īpaši tos, kuri attiecas uz struktūrfondiem. Četras neatkarīgas padomdevēju valdes ir iesniegušas priekšlikumu, uz kuru Komisijai vēl jādod apmierinoša atbilde. Ir patiešām nepieciešama neatkarīga ārēja pārbaude Komisijas ietekmes novērtējumam padomē. Ja E. Stoiber Augstā līmeņa grupa tai piešķir nozīmi, šai grupai būtu jānodrošina arī pietiekami resursi vajadzīgajam sekretariāta atbalstam. Turklāt ir nepieciešamas plašākas pilnvaras. Mums jāsamazina ne tikai administratīvais slogs, bet arī izmaksas saistībā ar atbilstību pēc būtības, turklāt esošajiem tiesību aktiem nevajadzētu turpināt ierobežot pilnvaras: arī attiecībā uz jaunajiem tiesību aktiem ir jāveic kritiska analīze. Tas, priekšsēdētāja kungs, būtu ieguldījums to noteikumu sloga strukturālā samazināšanā, kuri pārmērīgi traucē varas iestāžu un uzņēmumu darbību.
<SPEAKER ID="059" NAME="Monika Hohlmeier" AFFILIATION="PPE">
(DE) Priekšsēdētāja kungs, dāmas un kungi! Vispirms es gribētu apspriest tās problēmas attīstības palīdzības jomā, kuras gandrīz vienmēr uzsver Revīzijas palāta, un pateikties Ayala Sender kundzei par labo sadarbību, kas bija ārkārtīgi patīkama.
<P>
Pirmkārt, bieži pastāv budžeta atbalsta problēma. Tas nozīmē, ka pastāv pat aizdomas, ka tajās valstīs, kuru iedzīvotājiem mēs cenšamies mazliet palīdzēt, budžeta atbalstu daļēji izmanto korumpēti un totalitāri režīmi, lai apspiestu nevēlamas iedzīvotāju grupas vai pat kritizētājus. Es esmu ārkārtīgi kritiski noskaņota pret šo budžeta atbalstu. Tas būtu jāsamazina vai jāpārtrauc tām valstīm, kurās mēs skaidri redzam problēmas budžeta atbalsta izlietojumā.
<P>
Otrkārt, pašlaik tāpat kā līdz šim pastāv problēma, ka šajos maksājumos bieži ir kļūdas, ka trūkst attīstības palīdzības projektu koordinācijas un to mērķu noteikšanas starp vienas valsts dažādām iestādēm un līmeņiem, kā arī nav identificējamas prioritāšu izvirzīšanas. Šā jautājuma izvirzīšana par prioritāti ir būtiska, lai mēs varētu uzlabot šo projektu ilgtspēju un efektivitāti tajās valstīs, kuru iedzīvotājiem patiešām galēji nepieciešama palīdzība.
<P>
Turklāt, tāpat kā agrāk, arī tagad es uzskatu, ka ir būtiski, lai attīstības palīdzību un Eiropas Attīstības fondu kopumā iekļautu kopējā budžetā.
<P>
Attiecībā uz pirmspievienošanās palīdzību Turcijai es gribētu teikt, ka biju pārsteigta, ka pilnīgi normālā kritika, kas citās būtu ilgi turpinājusies, līdz novestu pie finansējuma bloķēšanas un atcelšanas, tik ātri ir novedusi pie sarežģījumiem sadarbībā starp Turciju un Komisiju. Manuprāt, ir pilnīgi normāli, ka mēs vispirms nosakām stratēģiju un mērķus, pēc tam termiņus, projekta orientāciju, mērījumu kritērijus un tad izpildes uzraudzības metodi.
<P>
Taču, ja tā visa trūkst un ir īstenoti projekti, kuri pēc tam tiek pasludināti par veiksmīgiem, man ir grūti saprast to, kā šī programma tiek īstenota. Tāpēc es personiski uzskatu, ka vismaz daļa no šā finansējuma ir jāaptur, kamēr mums būs atbilstošas garantijas, ka attiecīgi līdzekļi tiks pienācīgi izlietoti. Tagad mēs esam panākuši kompromisu, bet es uzskatu, ka šī problēma ir jāuzrauga, jo tā ietekmē citas valstis, piemēram, Bulgāriju, Rumāniju vai Grieķiju. Es uzskatu, ka pret visiem jāizturas vienādi un nevis atšķirīgi.
<P>
Tāpēc es lūdzu, lai nekustamā īpašuma politikas jomā tiktu noteikta vidēja termiņa būvniecības stratēģija, izmantojot skaidru celtniecības un finanšu plānošanu. Lieliem projektiem būtu jāievieš pašiem savas budžeta pozīcijas un ziņošanas sistēma attiecībā uz būvniecības progresu, un mums nebūtu vairs nekas jāmaksā īstermiņa aizdevējiem. Tā kā mēs esam šādas lielas iestādes, mums ir nepieciešamas ēkas, un tās ir jāplāno rūpīgi un pārredzami.
<P>
Pēdējais, ko gribu pateikt - es uzskatu, ka steidzami ir jāvienkāršo programmas, jo tas ir iemesls, kas rada problēmas attiecīgajās valstīs, un tā nedrīkst palikt vienkārši retoriska prasība, bet tas beidzot ir jāīsteno.
<P>
(Aplausi)
<SPEAKER ID="060" NAME="Jens Geier" AFFILIATION="S&amp;D">
(DE) Priekšsēdētāja kungs, komisār! López Garrido kungs, es priecājos, ka jūs esat šeit un tādējādi parādāt, ka Padome atzīst šīs svarīgās debates. Dāmas un kungi! Mēs visi zinām šo mazo viltību: ja jūs gribat kādu samulsināt, uzdodiet viņam, piemēram, šādi formulētu jautājumu: "Vai jūs patiešām joprojām iepļaukājat savus bērnus?” Pat ja šī persona teiks "nē”, tā netieši atzīs, ka kādreiz ir iepļaukājusi savus bērnus.
<P>
Es vēlos pateikties Staes kungam par darbu, jo viņa ziņojums par Parlamenta budžeta izpildi ir kritisks ziņojums, bet, manuprāt, vismaz dažās jomās tajā ir ievērota šī iepriekš minētā loģika. Paškritika ir laba lieta, bet tai ir jābūt precīzai. Manā grupā ir bijis daudz diskusiju par to, kā mēs varētu noraidīt to vai citu formulējumu ziņojumā par Parlamenta budžeta izpildi. Daži no mums savās valstīs šajā saistībā ir izjutuši vairāk nekā nelielu spiedienu.
<P>
Tomēr es gribu darīt jums zināmas savas atbildes uz šiem jautājumiem par to, kāpēc mēs esam noraidījuši to vai citu formulējumu ziņojumā par Parlamenta budžeta izpildi. Ir priekšlikumi, kas jau kļuvuši par realitāti. Mēs varētu iesniegt tos atkārtoti, bet kāpēc? Ir priekšlikumi, kuri nav lietderīgi, piemēram, doma padarīt Budžeta kontroles komiteju par alternatīvu iekšējā audita iestādi vai starpnieku starp Prezidiju un plenārsēdi. Taču šajā ziņojumā ir daudz labu priekšlikumu, kuri visi tika pieņemti.
<P>
Un tad šajā ziņojumā ir priekšlikumi, kuri tikai daļēji atspoguļo realitāti, piemēram, pašlaik apspriešanai ierosinātais 26. grozījums. Šajā grozījumā ir prasīta iekšējās kontroles sistēmas izveide Parlamenta grupās. Nekas nevarētu būt vairāk acīmredzams. Taču Sociālistu un demokrātu progresīvās alianses grupā tieši šā iemesla dēļ šāda sistēma jau sen pastāv. Ja mana grupa tam piekristu, mēs rīkotos tā, it kā mums būtu jāpagūst izdarīt kaut kas nepadarīts. Tāpēc mēs šajā gadījumā varam piekrist tikai tad, ja tas patiešām būtu atspoguļots arī šajā ziņojumā. Tāpēc es ierosinu attiecīgajam punktam pievienot šādu frāzi: kā tas ir fakts S&D grupā.
<SPEAKER ID="061" NAME="Olle Schmidt" AFFILIATION="ALDE">
(SV) Priekšsēdētāja kungs! Lai gan daudzas problēmas joprojām pastāv, ES līdzekļu kontrole un revīzija ir uzlabojusies un kļūst aizvien vispusīgāka. Mēs redzam tā rezultātus, kas ir iepriecinoši - bet var izdarīt vairāk. Mūsu moto vajadzētu būt: "neizniekot nevienu centu!” Kas attiecas uz palīdzības līdzekļiem, ES ir lielākā palīdzības sniedzēja pasaulē. Tas ir labi, ka mēs padarām pasauli labāku un izrādām savu solidaritāti ar visnabadzīgākajiem pasaules iedzīvotājiem. Es ticu, ka ES iedzīvotāji to pilnīgi atbalsta, taču nauda ir jāizlieto vislabākajā iespējamā veidā. Tā nedrīkst nonākt korumpētu vadītāju rokās, kuri piepilda paši savas kabatas, tāpat kā mēs nedrīkstam izniekot līdzekļus tādiem projektiem un iniciatīvām, kuras nav progresīvas un kuru kvalitāte nav atbilstīga.
<P>
Mums Eiropas Parlamentā ir īpaša atbildība šajā sakarībā. Es Budžeta kontroles komitejai iesniedzu virkni grozījumu, pret kuriem referents izturējās salīdzinoši labvēlīgi. Tas ir fakts, ka Eiropas Savienības nostājai jābūt skaidrākai un jāpieprasa, lai tās valstis, kuras ES atbalsta, ievērotu galvenās cilvēktiesības, piemēram, vārda brīvību un preses brīvību. Diemžēl pašlaik tas tā nav.
<P>
Ļaujiet man minēt ļoti skaidru piemēru: ES palīdzība Eritrejai. Eritrejā personas, kuras kritizē režīmu, tiek ieslodzītas cietumā bez tiesas sprieduma un pat bez paskaidrojuma, par ko tās tiek apsūdzētas. Viņi gadiem ir nīkuši cietumā šausmīgos apstākļos. Ko viņi ir nodarījuši? Viņi ir kritizējuši valsts vadību un prezidentu.
<P>
Mums jābūt skaidrākai nostājai šajā jautājumā. Eiropas Savienībai jāspēj padarīt savu palīdzību atkarīgu no tā, vai saņēmējvalstis ievēro galvenās cilvēktiesības, un es uzskatu, ka ziņojumam šajā saistībā vajadzētu būt ietekmīgākam un skaidrākam. Es uzskatu, ka tieši to no mums gaida Eiropas nodokļu maksātāji.
<SPEAKER ID="062" NAME="Peter van Dalen" AFFILIATION="ECR">
(NL) Priekšsēdētāja kungs! Staes kunga ziņojumā ir ietverts ļoti svarīgs punkts, kura nosaukums ir "Deputāti kā publiskas personas”. Šis nosaukums ir ļoti piemērots. Katrs šā Parlamenta deputāts ir publiska persona, un tam ir jāspēj jebkurā brīdī atbildēt sabiedrībai par to, kā viņš vai viņa strādā, un īpaši jāspēj pamatot, kā viņš vai viņa ir izlietojis nodokļu maksātāju nodrošināto budžetu. Patiešām, mēs visi rīkojamies ar nodokļu maksātāju naudu, un tāpēc pilsoņiem ir tiesības zināt, kā mēs izlietojam šo naudu.
<P>
Pēdējos gados ir būtiski uzlabojusies Parlamenta pārskatatbildība bet no Eiropas Parlamenta deputātiem vēl nav prasīta pārskatatbildība par visiem viņu līdzekļiem. Es īpaši atsaucos uz maksimālo summu 4200 eiro apmērā mēnesī, kura ir katra deputātā rīcībā vispārējiem izdevumiem. Tagad man katru gadu jāmaksā ievērojama summa, lai algotu ārēju grāmatvedi, kas nodrošinātu šo pārskatatbildību. Tas ir dīvaini; mums vienkārši vajadzētu sniegt to Parlamenta dienestu klātbūtnē, kā mēs darām ar saviem ceļa un uzturēšanās izdevumiem. Tāpēc es vēlos mudināt jūs atbalstīt 33. grozījumu 65. punktam par šo jautājumu.
<SPEAKER ID="063" NAME="Sidonia Elżbieta Jędrzejewska" AFFILIATION="PPE">
(PL) Eiropas Personāla atlases birojs jeb EPSO ir starpiestāžu vienība, kas ir atbildīga par Eiropas Savienības iestāžu personāla atlasi. Es ļoti priecājos, ka budžeta izpildes apstiprināšanas ziņojumos ir iekļauts šis temats. Ir jāpieliek pūles, lai izpētītu un novērstu ģeogrāfisko nevienlīdzību kandidātu vidū un veiksmīgo kandidātu uz Eiropas iestāžu civildienesta amatiem vidū. Īpaši nepieņemama ir pastāvīgā jauno dalībvalstu, tostarp Polijas, pilsoņu nepietiekamā pārstāvība, un ne tikai Eiropas Savienības civildienestā. Šī parādība ir īpaši pamanāma, manuprāt, vidējā un augstākā līmeņa vadības personāla vidū. Šaubas izraisa arī ilgais darbā pieņemšanas process un veiksmīgo kandidātu saraksta pārvaldība. Bieži veiksmīgie kandidāti, kuri ir izraudzīti konkursa kārtībā, - tie, kuri ir veiksmīgi izturējuši konkursu - pieņem darbu ārpus Eiropas Savienības, jo viņi vienkārši nevar tik ilgi gaidīt, un viss darbā pieņemšanas process ir bijis veltīgs.
<P>
Es priecājos, ka EPSO ir izstrādājis koriģējošu programmu un pieņēmis Revīzijas palātas komentārus un ka tas jau ir pieņēmis dažus Eiropas Parlamenta komentārus. Es noteikti uzmanīgi vērošu šīs koriģējošās programmas ietekmei, vienmēr atceroties, ka EPSO mērķim galvenokārt vajadzētu būt sniegt labākajiem iespējamiem kandidātiem ES iestāžu piedāvājumus, atlasīt labākos iespējamos kandidātus un izveidot vislabāko iespējamo kandidātu sarakstu, kurā proporcionāli būtu pārstāvētas visas dalībvalstis.
<SPEAKER ID="064" NAME="Ivailo Kalfin" AFFILIATION="S&amp;D">
(BG) Komisār, López Garrido kungs, dāmas un kungi! Es gribētu izteikt savu viedokli par Eiropas aģentūru pienākumu izpildi. Vispirms, ļaujiet man jums nodot mana kolēģa Georgios Stavrakakis atvainošanos, jo viņš nevarēja ierasties uz debatēm par šo jautājumu, lai gan dažus pēdējos mēnešus bija strādājis pie šā ziņojuma kā Eiropas Parlamenta sociālistu un demokrātu progresīvās alianses grupas "ēnas” referents. Viņš nevar ierasties publiski plaši atspoguļoto transporta problēmu dēļ.
<P>
Pēc Eiropas Parlamenta sociālistu un demokrātu progresīvās alianses grupas domām, jautājumi saistībā ar Eiropas Savienības budžeta pārredzamu un likumīgu izlietojumu ir prioritāte, un publisko finanšu pārvaldība kopumā lielā mērā ir atkarīga no veiksmīgas šo jautājumu atrisināšanas. Tāpēc es gribētu pateikties referentei Mathieu, kā arī Eiropas Revīzijas palātas locekļiem un tiem aģentūru vadītājiem, ar kuriem es esmu plaši sadarbojies. Es vēlos norādīt, ka budžeta aģentūru revīzijas ir ārkārtīgi sarežģīta un grūta procedūra, jo pastāv būtiskas atšķirības attiecībā uz to praksi un kompetenci.
<P>
Ļaujiet man sākt ar vispārēju apgalvojumu, ka 2008. gads pierāda to, ka aģentūras ar katru gadu turpina uzlabot savu budžeta īstenošanu. Es gribētu mazliet novirzīties un pateikt visiem deputātiem, kuri negaida nekādus Revīzijas palātas komentārus, atbalstot budžetu, ka Revīzijas palāta pārtrauks izteikt komentārus tad, kad palielināsies uzticība šai struktūrai. Fakts ir tāds, ka budžeta īstenošanā samazinās kļūdu skaits un paaugstinās pārredzamības un disciplīnas līmenis. Arī Revīzijas palāta ir ņēmusi vērā šo progresu, savukārt aģentūru vadītāji aizvien vairāk cenšas uzlabot grāmatvedības un kontroles sistēmas.
<P>
Acīmredzami joprojām pastāv trūkumi. Tos pieminēja Parlaments un Revīzijas palāta. Šo trūkumu iemesli ir gan objektīvi, gan subjektīvi. Labā ziņa ir tāda, ka tos visus var atrisināt un tiek veiktas darbības, lai to izdarītu.
<P>
Galvenā problēma ir saistīta ar Eiropas Policijas akadēmiju (CEPOL). Problēmas šajā organizācijā turpinās vairākus gadus, un tās izraisa dažādi iemesli: izmaiņas grāmatvedības sistēmā, nenoskaidroti jautājumi saistībā ar uzņēmēju valsti, nolaidība attiecībā uz paziņošanu par līgumiem un publisko līdzekļu izmantošanu citiem nolūkiem, nekā tie ir paredzēti. Lai gan dažus gadus ir piešķirtas koncesijas, kas devušas zināmā mērā lēnāku rezultātu, nekā tika gaidīts, šogad es atbalstu budžeta izpildes apstiprināšanas atlikšanu attiecībā uz šīs aģentūras 2008. gada budžetu, kamēr netiks veikta jauna revīzija un akadēmijas jaunā vadība neuzņemsies skaidru atbildību par to, lai nodrošinātu pārkāpumu un juridisku pretrunu likvidēšanu iespējami īsākā laikā.
<P>
Otra problēma bija saistīta ar Frontex, jo īpaši ar šīs aģentūras spēju izmantot tai piešķirtos līdzekļus. Komitejas uzklausīšanā aģentūras vadītājs sniedza apmierinošas atbildes šajā saistībā.
<P>
Ir virkne darbību, kas mums turpmāk jāveic aģentūrās budžeta kontroles jomā. Es pievērsīšos trim svarīgākajiem pasākumiem. Pirmkārt, aģentūru vadītājiem jāturpina centieni stingrāk ievērot atbilstību budžeta disciplīnai. Otrkārt, jāveic pasākumi, lai vienkāršotu grāmatvedības noteikumus, jo īpaši līdzfinansētu un pašfinansētu aģentūru gadījumā. Visbeidzot - mums jāizpēta Revīzijas palātas priekšlikums ieviest tādus kritērijus, kuri norādītu, cik veiksmīgi šīs aģentūras veic savus uzdevumus.
<SPEAKER ID="065" NAME="Markus Pieper" AFFILIATION="PPE">
(DE) Priekšsēdētāja kungs, dāmas un kungi! Daži komentāri par Eiropas līdzekļu izmantošanu paplašināšanās procesā. Šajā saistībā mums bija jānovērtē Revīzijas palātas īpašais ziņojums par pirmspievienošanās palīdzības izmantošanu Turcijai. Kā Budžeta kontroles komitejai Revīzijas palātas ziņojuma secinājumi mums sagādā ļoti lielu vilšanos. Iepriekšējā periodā Komisija izlietoja līdzekļus bez jebkādas stratēģijas vai efektīvas revīzijas un, pats galvenais, projektiem nebija konkrētas saistības ar progresu pievienošanās virzienā. Pat izmantojot Pirmspievienošanās palīdzības instrumentu (IPA), kurš stājās spēkā 2007. gadā, Revīzijas palāta nevar novērtēt izlietoto līdzekļu efektivitāti. Taču mēs šajā gadījumā runājam par 4,8 miljoniem eiro līdz 2013. gadam.
<P>
Sākumā komitejā dominēja bezpalīdzības izjūta. Kur un kad mums var būt jebkāda politiska ietekme uz pirmspievienošanās palīdzības izmantošanu, ja nākamais Revīzijas palātas novērtējums notiks tikai pēc 2012. gada? Tāpēc budžeta kontroles komiteja aicina Komisiju steidzami pārskatīt IPA programmu. Kamēr nebūs novērtēts progress, mēs aicinām arī iesaldēt līdzekļus 2006. gada līmenī. Tādā veidā ir rodams kompromisa sākums.
<P>
Turklāt mēs ierosinām, ka kopumā - kopumā un bez skaidras atsauces uz Turciju - IPA ir jāpiemēro elastīgi, arī īpašiem dalības vai sadarbības, vai kaimiņattiecību veidiem vai līdzīgām iespējām. Koncentrēšanās tikai uz dalību Eiropas Savienībā pievienošanās sarunu procesa laikā var izrādīties ļoti neveiksmīgs ieguldījums.
<P>
Tagad zaļie un kreisie izsaka kritiku, ka ar šādām prasībām mēs iejauktos ārpolitikā un tādējādi Turcija baudītu īpašu attieksmi. Nē, mēs nodrošinātu īpašu attieksmi tad, ja mēs nereaģētu uz acīmredzamajiem trūkumiem šajā saistībā. Ja mēs izdarām izņēmumus Turcijas gadījumā, mēs varam pārtraukt izstrādāt arī Horvātijas, Rumānijas, Bulgārijas vai Grieķijas budžeta kontroli. Tas galu galā ir viens un tas pats temats.
<P>
Es aicinu Komisiju nepievērt acis tikai tāpēc, ka tā ir Turcija. Drīzāk atbalstīt Turcijas pievienošanos saskaņā ar tiem pievienošanās kritērijiem, kurus Kopiena pati ir noteikusi.
<SPEAKER ID="066" NAME="Christel Schaldemose" AFFILIATION="S&amp;D">
(DA) Priekšsēdētāja kungs! Es šodien gribētu runāt par ziņojumu attiecībā uz Parlamenta budžeta izpildes apstiprināšanu. Mūsu priekšā ir ziņojums, kurš, manuprāt, ir visaptverošākais, viskritiskākais un visprogresīvākais ziņojums par Eiropas Parlamenta budžeta izpildi, kāds jebkad ir bijis. Tas ir pozitīvi. Tāpēc es gribētu pateikties Staes kungam par šādu konstruktīvu dokumentu.
<P>
Ir neparasti, ka iestāde pati apstiprina savu budžeta izpildi, un tas patiešām prasa augsta līmeņa atbildību, pārredzamību un kontroli. Taču šis ziņojums faktiski palīdz nodrošināt, ka mēs kā Parlaments spējam uzņemties šo atbildību, parādīt pārredzamību un nodrošināt labāku kontroli. Tas, protams, ir labi.
<P>
Tomēr joprojām jāveic daudz uzlabojumu. Es šeit pieminēšu tikai dažas no jomām, uz kurām attiecas daži no grozījumiem. Es domāju, mums jādara vairāk, lai ļautu Eiropas iedzīvotājiem vērot mūsu darbu. Mēs varam to nodrošināt, vienkāršojot iedzīvotāju piekļuvi mūsu ziņojumiem tīmekļa vietnē - tostarp tiem ziņojumiem, kuri ir kritiski. Manuprāt, ir arī svarīgi, lai mēs paskatītos uz savu iepirkuma procedūru darbību šeit Parlamentā. Šī ir augsta riska joma, un arī šajā saistībā ir ierosināti labi grozījumi. Turklāt es domāju, ka mums arī jāskatās, vai var uzlabot vadības struktūru un padarīt to pat vēl pārredzamāku gan mums, parlamentāriešiem, gan mūsu iedzīvotājiem, lai palīdzētu pārbaudīt Parlamentu. Turklāt, lai gan tas iepriekš bieži tika teikts, es, protams, nedomāju, ka mums vajadzētu tērēt naudu, atjaunojot savas dienesta telpas šeit Strasbūrā. Tā vietā mums būtu jānodrošina, lai mums būtu tikai viena mītne.
<P>
Es esmu no Dānijas, valsts ar senām pārredzamības, atklātības un kontroles tradīcijām, jo īpaši attiecībā uz nodokļu maksātāju naudas izmantošanu. Šīs ir vērtības, kuras es augstu vērtēju, un uzskatu, ka tām vajadzētu būt vairāk izplatītām arī visā Eiropas Savienībā. Domāju, ziņojums par Eiropas Parlamenta budžeta izpildes apstiprināšanu parāda, ka mēs Parlamentā ņemam to vērā un virzāmies pareizajā virzienā. Tas arī nostāda mūs izdevīgākā stāvoklī, lai kritizētu pārējās iestādes.
<SPEAKER ID="067" NAME="Esther de Lange" AFFILIATION="PPE">
(NL) Priekšsēdētāja kungs! Šajās debatēs ļoti daudz jau ir pateikts, un tāpēc es gribētu aprobežoties ar diviem jautājumiem. Pirmais ir Parlamenta budžeta izpildes apstiprināšana; galu galā, ja mēs gribam uzraudzīt citus, mums jābūt īpaši kritiskiem pašiem pret savu budžetu. Staes kungs ir iesniedzis ziņojumu par budžetu, ko es no visas sirds būtu atbalstījusi pirms sešiem vai septiņiem gadiem, bet šajos sešos vai septiņos gados daudz kas ir uzlabojies. Daži no piemēriem ir tikai faktiski veikto braucienu ceļa izdevumu atlīdzināšana un palīgu nolikums. Dīvaini, ka Staes kungs savā runā pirms brīža pieminēja šīs lietas, taču ziņojumā tās diemžēl tomēr nav parādījušās. Es ceru, ka to varēs labot balsojumā pēc divām nedēļām, lai gala rezultātā šis būtu līdzsvarots ziņojums. Esmu pilnīgi pārliecināta, ka tas notiks.
<P>
Otrs ir vispārējs jautājums, priekšsēdētāja kungs, jo es domāju, ka turpmākajos gados mēs pieredzēsim sarežģītas diskusijas par budžetu. Par spīti papildu uzdevumiem, kas mums jāveic saskaņā ar Lisabonas līgumu, vienlaikus aizvien vairāk būs nepieciešams sasniegt vairākus politiskos mērķus ar vienam mērķim paredzētiem izdevumiem. Tam ir vajadzīga tāda Revīzijas palāta, kura drīzāk var faktiski auditēt daudzas izdevumu darbības, nevis tikai skatīties uz to, vai tiek ievēroti noteikumi. Pašlaik mūsu Revīzijas palāta nespēj to darīt. Tādā veidā, ja mēs vēlamies nākamajam budžeta periodam izstrādāt efektīvu budžetu, kuru var arī auditēt, būs vajadzīgas izmaiņas Revīzijas palātā. Tāpēc es ierosinu, lai turpmāk Revīzijas palāta patiešām piedalītos debatēs par budžetu un par budžeta kontroli, un es gribētu, lai Eiropas Komisija man pastāsta, kā tā domā risināt šo problēmu.
<SPEAKER ID="068" NAME="Derek Vaughan" AFFILIATION="S&amp;D">
Priekšsēdētāja kungs! Es gribēju runāt par Eiropas Parlamenta budžeta izpildes apstiprināšanu un vispirms pateikties referentam par viņa izcili paveikto darbu un smago darbu, kuru viņš kopīgi ar daudziem citiem ir izdarījis.
<P>
Manuprāt, ir pats par sevi saprotams, ka visi šajā sēžu zālē grib uzlabojumus attiecībā uz atklātību un pārredzamību, un grib, lai nodokļu maksātāju naudu izlietotu lietderīgi, bet mums jābūt pārliecinātiem, ka jebkādas izmaiņas mūsu procesos patiešām ir uzlabojumi. Es neesmu pārliecināts, vai daži no šajā ziņojumā ietvertajiem ieteikumiem ir uzlabojumi. Piemēram, ieteikums likvidēt vannas istabas šajā ēkā izmaksās ļoti dārgi, tāpat arī priekšlikums nomainīt visu Eiropas Parlamenta autoparku.
<P>
Ziņojumā ir arī daži ieteikumi, kas jau ietverti 2011. gada budžeta priekšlikumos. To vidū ir Europarl televīzijas pārskats, lai pārliecinātos, ka tā ir efektīva un veic savu uzdevumu, kā arī aicinājums pēc ilgtermiņa ēku stratēģijas, kura jau tiek īstenota vai vismaz kuru tiek aicināts turpmāk īstenot. Ziņojumā ietverti arī daži ieteikumi, kas attiecas uz jautājumiem, kuros jau ir veikti vai pašlaik tiek veikti uzlabojumi.
<P>
Taču ziņojumā, protams, ir daži pozitīvi ieteikumi, un tie patiešām būtu jāatbalsta - piemēram, drukājot izniekotā papīra samazināšana. Mēs visi redzam, ka katru dienu tiek izdrukāti papīra kalni, un noteikti jābūt kādai iespējai tos samazināt.
<P>
Atzinīgi vērtējams ir arī aicinājums racionalizēt ārējos pētījumus un sadarbību ar citām iestādēm šo pētījumu jomā, lai mēs varētu izvairīties no dublēšanās un panākt efektivitātes radītus ietaupījumus. Es saprotu, ka atkal tiks izvirzīti daži grozījumi Eiropas Parlamenta 2011. gada budžetam.
<P>
Ziņojumā tiek arī prasīts, lai riska pārvaldītājs sagatavotu gada ziņojumu, un, manuprāt, tas atkal ir pozitīvi. Tas viss parāda, ka mūsu diskusijās par Eiropas Parlamenta budžeta izpildes apstiprināšanu pastāv vajadzība pēc līdzsvara. Man nav nekādu šaubu, ka Budžeta kontroles komiteja nodrošinās, lai turpmāk tiktu izpildīti tās pienākumi, un turpmāk gribēs ziņot par to, kā tiek īstenoti un risināti šā ziņojuma ieteikumi.
<SPEAKER ID="069" NAME="Paul Rübig" AFFILIATION="PPE">
(DE) Priekšsēdētāja kungs, dāmas un kungi! Vispirms es gribētu pateikt - es biju laimīgs, ka man šonedēļ bija jāatbrauc tikai uz Strasbūru, nevis uz Briseli, jo Strasbūra man ir daudz tuvāk, tāpēc tā bija liela priekšrocība, ka es varēju atbraukt bez šķēršļiem par spīti pārtraukumiem lidojumu savienojumos.
<P>
Otra mana prasība attiecas uz budžeta kontroli. Mums joprojām ir tas pats vecais dokumentu komplekts, kurš parāda, kas tiek pieņemts šīs nedēļas plenārsēdē. Es priecātos, ja mūsu darbstacijās būtu dators, jo īpaši tādēļ, ka tagad mēs visu varam aplūkot elektroniski, lai balsojot mūsu priekšā būtu grozījumi katram savā valodā un balsošanu varētu veikt mērķtiecīgi. Mums ir simtiem balsojumu, vienmēr pusdienlaikā, un būtu labi, ja mums nebūtu jāvadā sev līdzi papīri, bet teksti būtu pieejami elektroniski. Galu galā, Eiropas Parlamentam vajadzētu būt vadošo tehnoloģiju priekšgalā.
<P>
Treškārt, kad mēs dodamies komandējumos, mums pēc tam ir jākārto visa grāmatvedība, kura nesen ir kļuvusi pārāk birokrātiska. Tas ir liels papildu slogs mums kā Eiropas Parlamenta deputātiem, bet tas ir arī slogs Parlamenta administrācijai. Papildu audits izvirza papildu nosacījumus. Mums šajā saistībā būtu jāizveido darba grupa, kas atkal nodrošina to, kas ir būtiski - pareizu un precīzu grāmatvedību -, lai samazinātu birokrātijas slogu par 25 %, nevis palielinātu to par 50 %, kā noticis pēdējos mēnešos.
<P>
Kas attiecas uz struktūru, es gribētu lūgt Komisiju pārbaudīt, vai pašlaik, kad daudzas valstis finansiālās situācijas ziņā piedzīvo krīzi, mums nevajadzētu vairāk uzmanības pievērst ieguldījumiem Kohēzijas fondā un Reģionālajā fondā, nevis Eiropas finansējuma tērēšanai. Pat līdzekļu palielinājums līdz 1,27 % no nacionālā kopienākuma (NKI) būtu saprātīgs, lai panāktu vairāk attiecībā uz ieguldījumu darbībām.
<SPEAKER ID="070" NAME="Silvia-Adriana Ţicău" AFFILIATION="S&amp;D">
(RO) Es gribētu sākt, pieminot Eiropas Savienības 2008. finanšu gada vispārējā budžeta izpildes apstiprināšanu, III iedaļu - Komisija un izpildaģentūras. Mēs atzinīgi vērtējam brīvprātīgo iniciatīvu, ko sākusi Apvienotā Karaliste, Dānija, Nīderlande un Zviedrija valstu pārvaldības deklarāciju sagatavošanā.
<P>
Mēs esam pilnīgi pārliecināti, ka panāksim progresu, kad tiks saņemtas valstu pārvaldības deklarācijas par visiem Eiropas Savienības līdzekļiem, kam piemēro dalīto pārvaldību. Šajā saistībā mēs mudinām Komisiju izstrādāt ieteikumus šo pārvaldības deklarāciju sagatavošanai.
<P>
Kas attiecas uz pētniecības pamatprogrammu, mēs esam nobažījušies, ka pašreizējā programma neatbilst modernas pētniecības vides prasībām. Mēs uzskatām, ka jāveic modernizācija un papildu vienkāršošana attiecībā uz nākamo pamatprogrammu.
<P>
Es gribētu pieminēt arī Eiropas Tīklu un informācijas drošības aģentūras budžeta izpildi 2008. finanšu gadam. Šīs aģentūras pārskatos ir norādīts, ka 2008. finanšu gadā reģistrēti no procentiem uzkrājušies ieņēmumi vairāk nekā 143 000 eiro apmērā, kas norāda, ka šai aģentūrai ilgstošā laikposmā bijis augsts likviditātes līmenis. Šajā saistībā mēs aicinām Komisiju pārbaudīt ne tikai iespējas pilnīgi īstenot naudas plūsmas pārvaldību, pamatojoties uz vajadzībām, bet īpaši arī ENISA mandāta pagarināšanu pēc 2012. gada un tās kompetenču paplašināšanu.
<SPEAKER ID="071" NAME="Richard Seeber" AFFILIATION="PPE">
(DE) Priekšsēdētāja kungs! Ja mēs gribam tādu Eiropas Savienību, kuru tās iedzīvotāji pieņem, tad ir izšķiroši svarīgi, lai iedzīvotāji arī zinātu, kas tiek darīts ar viņu nodokļos samaksāto naudu. Tāpēc Schaldemose kundzes prasība pēc lielākas pārredzamības ir pilnīgi pamatota, un es uzskatu, ka šis ir jautājums, kas noteiks, vai Eiropas projekts turpinās pastāvēt vai sagrūs.
<P>
Tomēr runa nav tikai par pārredzamību, runa ir arī par saprotamību. Mums tāpat kā iepriekš maksā par to, lai mēs nepārtraukti risinātu šādus jautājumus. Es domāju, kad iedzīvotāji reizi pa reizei ielūkojas šādā dokumentā, viņiem vajadzētu varēt ar to izdarīt kaut ko konkrētu. Tādēļ mums jāaicina Komisija strādāt pie savu dokumentu saprotamības, jo īpaši to dokumentu, kuri attiecas uz budžeta sistēmu. Tādā veidā iedzīvotāji ļoti ātri uzzinātu, cik liels vai mazs ir ES budžets un cik daudz vienmēr tiek prasīts no Eiropas Savienības.
<P>
Tas, ka dalībvalstis gaida, lai Eiropas Savienība kaut ko darītu, bet, no otras puses, nav gatavas nodrošināt līdzekļus, ir politiska problēma, un šis ir jautājums, kas Komisijai turpmākajos gados būtu jārisina.
<SPEAKER ID="072" NAME="Franz Obermayr" AFFILIATION="NI">
(DE) Priekšsēdētāja kungs! Daži vārdi par īpaši kritisko diskusiju saistībā ar pirmspievienošanās palīdzību Turcijai. Tā kopš 2002. gada ir pastāvīgi palielinājusies, kaut arī Turcija vairāk virzās atpakaļ, nekā uz priekšu. Pēdējā Revīzijas palātas īpašajā ziņojumā ir atklātas nopietnas problēmas. Līdzekļi nav izlietoti efektīvi izlietoti un nav pietiekami izvērtēti.
<P>
Tādēļ es aicinu Komisiju sākt strādāt un pirms budžeta izpildes apstiprināšanas izskaidrot ES iedzīvotājiem, kas tieši ir noticis ar Turcijai katru gadu piešķirtajiem 800 miljoniem eiro.
<P>
Un tagad par dažādām aģentūrām kopumā. ES aģentūru skaits kopš 2000. gada ir gandrīz trīskāršojies, un to nekontrolētais pieaugums, izveide, atkārtota izveide un paplašināšanās acīmredzami ir pretrunā Lisabonas stratēģijas prasībai samazināt birokrātiju. Tas attiecas arī uz jauno Eiropas Patvēruma atbalsta biroju.
<P>
Lai gan mēs runājam par 2008. gadu, daži vārdi par Eiropas Narkotiku un narkomānijas uzraudzības centru. Es patiešām gribētu zināt, gada sākumā vai tas gulēja, kad Čehijā tika legalizētas stiprās narkotikas un tagad, pateicoties atvērtajām robežām, mums ir fantastisks narkotūrisms. Tātad mēs esam bargi pret smēķētājiem, bet tiekam pieķerti, snaužot, kad runa ir par stiprajām narkotikām.
<SPEAKER ID="073" NAME="Daniel Caspary" AFFILIATION="PPE">
(DE) Priekšsēdētāja kungs, dāmas un kungi! Arī es vēlos pievērsties pirmspievienošanās palīdzības jautājumam. Savā ziņojumā Revīzijas palāta skaidri norāda, ka tā nevar pierādīt līdzekļu pareizu izlietošanu, pamatojoties uz pašreizējām programmām. Tādējādi Eiropas Komisija ir izstrādājusi programmas, kuras mēs nevaram uzraudzīt un kuru efektivitāti mēs nevaram pārbaudīt.
<P>
Savā atzinumā Budžeta kontroles komiteja ir paudusi skaidru nostāju, un šobrīd no Turcijas puses notiek neticama lobēšana. Kas attiecas uz budžeta izpildes apstiprināšanu, jautājums nav par to, vai Turcija pievienosies Eiropas Savienībai vai ne. Runa nav par to, vai mēs gribam iepriecināt citu draudzīgu valstu pārstāvjus vai ne; runa ir par to, ka mums ir jāpārbauda, vai programmas patiešām ir efektīvas, runa ir par to, lai nauda nonāktu pie tiem, kuriem tā paredzēta, nevis tiktu kaut kur novirzīta. Runa ir arī par to, vai mēs pienācīgi rīkojamies ar Eiropas iedzīvotāju nodokļos samaksāto naudu. Tādēļ es būtu ļoti pateicīgs, ja Parlamenta vairākums balsošanas brīdī spētu pieņemt pareizo lēmumu.
<SPEAKER ID="074" NAME="Andrew Henry William Brons" AFFILIATION="NI">
Priekšsēdētāja kungs! Es pārstāvu partiju, kura ir pret visu ES projektu kopumā un pret mūsu valsts dalību Eiropas Savienībā. Tas cilvēkos varētu radīt aizdomas, ka mēs varētu būt pret pārskatu apstiprināšanu neatkarīgi no pierādījumiem. Es gribētu noraidīt šādas aizdomas.
<P>
Lai gan mūsu sākotnējā nostāja būtu iebilst pret gandrīz visu turpmāko izdevumu apstiprināšanu, es cerēju, ka mēs atbalstīsim iepriekšējo izdevumu pārskatu apstiprināšanu, ja pierādījumi tos pamatos, pat tad, ja mēs nepiekritām šo izdevumu mērķiem. Tomēr pārkāpumu daudzuma dēļ mēs būsim pret pārskatu apstiprināšanu kopumā.
<P>
Mums nevajadzētu jaukt spriedumu par izdevumu pareizību vai pārkāpumu ar izdevumu mērķa apstiprināšanu vai neapstiprināšanu. Ceru, ka visi pārējie neatkarīgi no tā, vai viņi apstiprina izdevumu mērķus vai ne, ieņems tādu pašu nostāju.
<SPEAKER ID="075" NAME="Christa Klaß" AFFILIATION="PPE">
(DE) Priekšsēdētāja kungs, dāmas un kungi! Mēs apspriežam 2008. gada budžeta izpildes apstiprināšanu, taču budžeta izpildes apstiprināšana vienmēr ir iespēja raudzīties uz priekšu, un es domāju, ka īpaši šajā sakarībā mums jāpievēršas tām daudzajām aģentūrām, ko mēs esam ieviesuši. Mums noteikti jānodrošina šīm aģentūrām finanšu resursi, bet mums arī jānodrošina, lai tās var veikt būtisku darbu.
<P>
Ar to es domāju Eiropas Ķīmikāliju aģentūru (ECHA), kura ir atbildīga par ķīmijas rūpniecību un kurai nākamajā periodā jāuzņemas papildu pienākumi un jābūt atbildīgai par biocīdiem. Mums jānodrošina, lai tiktu veikts efektīvs, progresīvs darbs, kas atbilstu arī mūsu politikas virzieniem, un tāpēc es lūdzu, lai mēs visi nodrošinātu to, ka arī turpmāk šīs aģentūras spēj labi un efektīvi strādāt mūsu interesēs.
<SPEAKER ID="076" NAME="Algirdas Šemeta">
Komisijas loceklis. - Priekšsēdētāja kungs! Es gribētu vēlreiz uzsvērt Komisijas apņemšanos turpināt to progresu, ko mēs pēdējos gados esam panākuši, lai turpinātu uzlabot izdevumu kvalitāti. Protams, es uzmanīgi izskatīšu tos lēmumus par budžeta izpildes apstiprināšanu, kurus Eiropas Parlaments pieņems pēc divām nedēļām, un Komisija nodrošinās atbilstošus turpmākos pasākumus.
<P>
Es gribētu arī jums pateikties par šodienas ļoti vērtīgajām diskusijām. Es domāju, ka diskusiju laikā izskanēja daudz labu ideju, un es gribētu pievērsties dažām no tām.
<P>
Pirmkārt, attiecībā uz valstu pārvaldības deklarācijām, jautājumu, kuru izvirzīja Bart Staes un citi deputāti, es tikai gribēju jums atgādināt, ka kopā ar komisāru J. Lewandowski mēs nosūtījām Budžeta kontroles komitejai vēstuli, kurā bija teikts, ka nākamajā Finanšu regulas pārskatā mēs iesniegsim priekšlikumu attiecībā uz valstu pārvaldības deklarācijām. Es domāju, ka kopā ar vienkāršošanas priekšlikumiem un pieļaujamā kļūdas riska koncepcijas ieviešanu tas ļaus būtiski uzlabot struktūrfondu pārvaldības situāciju. Søndergaard kungs bija ļoti norūpējies par šo jautājumu.
<P>
Herczog kundze izvirzīja jautājumu par iekšējo auditu un iekšējās kontroles nozīmi. Es pilnīgi piekrītu viņas viedoklim šajā jautājumā un vēlos tikai pateikt, ka nākamnedēļ mēs apspriedīsim revīzijas stratēģiju 2010.-2012. gadam un pievērsīsim daudz lielāku uzmanību Komisijas iekšējām kontroles sistēmām.
<P>
Es piekrītu arī Audy kunga un dažu citu godājamo deputātu izteiktajam viedoklim par budžeta izpildes apstiprināšanas procedūru. Es uzskatu, ka mums ir jāsāk diskusija par to, kā uzlabot budžeta izpildes apstiprināšanas procedūru, lai nodrošinātu, ka lielākā daļa budžeta izpildes apstiprināšanas rezultātu tiek īstenota iespējami drīzāk. Tagad ir 2010. gads, un mēs apspriežam 2008. gada budžeta izpildes apstiprināšanu, jo 2009. gadā nebija iespējams kaut ko īstenot. Domāju, ir nepieciešama vispusīga diskusija ar ieinteresēto pušu un Revīzijas palātas piedalīšanos. Es pilnīgi atbalstu jūsu uzskatus un to pārējo deputātu uzskatus, kuri runāja par šo jautājumu.
<P>
Es arī uzskatu, ka ļoti svarīgi ir risināt ES līdzekļu izlietojuma efektivitātes jautājumu. Savā vispārīgajā revīzijas stratēģijā mēs lielu uzmanību pievēršam revīzijas uzlabošanai tādā nozīmē, lai tiktu veikts arī ES izdevumu efektivitātes audits. Manuprāt, tas dos rezultātus nākotnē.
<P>
Attiecībā uz Turciju Komisija ņems vērā ieteikumus, lai uzlabotu mērķus un progresa uzraudzību. Mums visās izdevumu jomās ir jāuzlabo izdevumu kvalitāte, sākot ar mērķu noteikšanu un beidzot ar ietekmes novērtējumu.
<P>
Līdz šim sasniegtie rezultāti parāda, ka Eiropas Savienība turpina centienus, lai uzlabotu veidu, kā tiek izlietota nodokļu maksātāju nauda un kā tā rada pievienoto vērtību mūsu iedzīvotājiem. Šis progress ir arī jūsu kā budžeta izpildes apstiprināšanas iestādes darbības rezultāts, jo jūs vienmēr pievēršat uzmanību veidam, kā tiek izlietots ES budžets, esat kritiski, kad tas nav apmierinošs, taču arī atbalstoši, kad ir panākts progress. Tas ir svarīgs vēstījums, ko nodot Eiropas Savienības iedzīvotājiem.
<P>
Tāpēc ļaujiet man nobeigt savu runu, izsakot manu īpašo pateicību Eiropas Parlamentam par tā atbalstu Komisijas centieniem virzienā uz labāku Eiropas Savienības budžeta finanšu pārvaldību.
<SPEAKER ID="077" NAME="Jens Geier" LANGUAGE="DE">
Priekšsēdētāja kungs! Lai protokols būtu pareizs, pateikšu, ka es pārstāvu referentu Bogusław Liberadzki, kurš tāpat kā daudzi citi Parlamenta deputāti ir kļuvis par šīs nedēļas transporta problēmu upuri. Es ļoti priecājos to darīt un gribētu izmantot šo iespēju, lai pievērstos dažām šo debašu laikā izteiktajām piezīmēm.
<P>
Sākšu ar to, komisār Šemeta, ka man par lielu gandarījumu jūs uzsvērāt, ka Komisija rīkosies, lai turpinātu stiprināt ES līdzekļu pārvaldības vadošo dalībnieku pārskatatbildību. Mēs visi zinām, ko tas nozīmē. Patiešām, mēs visi zinām - tas nozīmē to, ka mums Eiropas Savienības dalībvalstīm, kas pārvalda lielu daļu Eiropas līdzekļu, ir jāatgādina to atbildība veikt šo pārvaldību saskaņā ar labu praksi, jo mēs visi zinām, ka lielākās kļūdas Eiropas līdzekļu izlietojumā pieļauj dalībvalstis, kā arī to līmenī notiek šīs kļūdas.
<P>
Tāpēc es jūtos diezgan neapmierināts, noklausoties kolēģus no Eiropas Konservatīvo un reformistu grupas un grupas "Brīvības un demokrātijas Eiropa”, no kuriem visiem, ieskaitot Czarnecki kungu, ir cita apņemšanās, debatēs stingri kritizējot Komisiju un apgalvojot, ka Komisija noraidīs budžeta izpildes apstiprināšanu. Es biju gaidījis, ka mani kolēģi atbalstīs valstu pārvaldības deklarāciju ieviešanas veicināšanu gan Parlamentā, gan arī dalībvalstīs, jo tur tiek pieļautas kļūdas un sadarbība ir nepietiekama. Tāpat esmu diezgan neapmierināts, dzirdot kolēģus no Eiropas Konservatīvo un reformistu grupas sakām, ka viss šeit notiekošais neatbilst standartiem - gluži labi zinot, ka atbildība ir pilnīgi pavisam citur.
<P>
Es gribētu vēlreiz pieminēt pirmspievienošanās palīdzību, jo, manuprāt, šajā jomā ir jāsakārto daži jautājumi. Vēlos jums atgādināt, ka Budžeta kontroles komiteja referentu atbalstīja ar niecīgu pārsvaru. Es gribētu atgādināt jums arī to, ka ziņošanas laikā Eiropas Revīzijas palātas pārstāvis centās referentam atgādināt, ka viņa ziņojums ir par Komisijas uzvedību attiecībā uz to, kas ticis uzskatīts par kritikas vērtu, nevis par Turcijas uzvedību. Mūsu kolēģi Eiropas Tautas partijas (Kristīgo demokrātu) grupā ir nobalsojuši par tādiem grozījumiem Komisijas budžeta izpildes apstiprināšanā, kurus mēs gribētu nekavējoties svītrot, jo tie nepārprotami mazāk attiecas uz nodokļu maksātāju naudas izlietošanu, bet vairāk uz to, kurp virzās pievienošanās sarunas ar Turciju. Lēmuma pieņemšana šajā posmā nav pareizais ceļš, pa kuru iet.
<SPEAKER ID="078" NAME="Inés Ayala Sender" LANGUAGE="ES">
Priekšsēdētāja kungs! Savā noslēguma runā es gribētu pateikties komisāram Šemeta un tiem Komisijas dienestiem, kuri ir atbildīgi par attīstības palīdzību un humāno palīdzību, par uzcītīgo un efektīvo sadarbību šajā procesā.
<P>
Es vēlos izteikt pienācīgu atzinību arī Spānijas prezidentūrai par tās pūlēm attiecībā uz šo budžeta izpildes apstiprināšanas procedūru, jo īpaši par tās piedāvājumu sākt debates ar Padomi par starpiestāžu nolīguma atjaunošanu, jo pašreizējais nolīgums acīmredzami jau kādu laiku ir novecojis. Taču man arī jāsaka, ka es noraidu šā Parlamenta improvizēto procedūru, jo tas līdz šodienas plkst. 9.00 acīmredzami nebija domājis par Revīzijas palātas vai Padomes oficiālu uzaicināšanu.
<P>
Viņu neierašanās kritizēšana, ja mēs pat neesam papūlējušies viņus uzaicināt, manuprāt, robežojas ar negodīgumu un nodevīgumu. Es uzskatu, ja mēs gribam, lai mūs ciena un lai mēs varētu izpildīt savus jaunos pienākumus, mūsu starpiestāžu procedūrām jābūt stingrākām un nopietnākām, un mazāk oportūnistiskām.
<P>
Lai noslēgtu debates par Eiropas Attīstības fondu budžeta izpildes apstiprināšanu, es tikai gribu izteikt pateicību par izcilo sadarbību, kāda man bija ar kolēģiem, jo īpaši Hohlmeier kundzi, kā arī izteikt atzinību par būtiskajiem uzlabojumiem, kādi panākti Eiropas attīstības palīdzības efektīvajā un pārredzamajā īstenošanā.
<P>
No visām pozitīvajām darbībām, kuras ir Eiropas Savienības darba rezultāts, iedzīvotāji īpaši atzinīgi vērtē Eiropas attīstības palīdzību un pat prasa, lai tā būtu redzamāka un plašāka. Taču viņi arī sāk bažīties, ja nav skaidri pateikts, kāpēc mēs palīdzam noteiktām valdībām, sniedzot budžeta atbalstu, vai ja mēs nepaskaidrojam iemeslus vai nenodrošinām pietiekami stingras kontroles garantijas tajos gadījumos, kad apstākļi mainās valsts apvērsuma, korupcijas skandālu, cilvēktiesību pārkāpumu vai šķēršļu dēļ ceļā uz demokrātiju vai dzimumu līdztiesību dēļ.
<P>
Būtiskais progress, ko mēs esam pieredzējuši un norādījuši, ir labs iemesls, lai mēs apstiprinātu septītā, astotā, devītā un desmitā Attīstības fonda budžeta izpildi, taču mums jāturpina veikt uzlabojumus. Parlaments arī turpmāk būs īpaši vērīgs, lai nodrošinātu, ka jaunā iestāžu sistēma pēc Lisabonas līguma stāšanās spēkā un Eiropas Ārējās darbības dienesta sistēma neapdraud panāktos uzlabojumus, un tādā veidā lai iedzīvotāji arī turpmāk varētu justies lepni par Eiropas attīstības palīdzību.
<SPEAKER ID="079" NAME="Bart Staes" LANGUAGE="NL">
Priekšsēdētāja kungs, dāmas un kungi! Protams, es vēlos pateikties visiem kolēģiem, kuri runāja par manu ziņojumu, jo īpaši Itälä kungam, Gerbrandy kungam, Herczog kundzei, Geier kungam, van Dalen kungam, Schaldemose kundzei, de Lange kundzei un Vaughan kungam. Manuprāt, viss ir pateikts, lai gan man jāsaka, ka esmu pārsteigts par šā ziņojuma sagatavošanu. Šī ir trešā reize, kad es esmu referents ziņojumam par Eiropas Parlamenta budžeta izpildes apstiprināšanu, un es jūtu atšķirību veidā, kā ziņojums tiek uztverts.
<P>
Pirmajā un otrajā reizē Parlamentā bija salīdzinoši viegli izteikt kritiku. Trešajā reizē tas ir grūtāk. Ir skaidrs, ka Parlaments pēkšņi ir kļuvis jutīgāks un, pilnīgi iespējams, tam trūkst paškritikas. Presē daži cilvēki man pārmetuši, daži kolēģi ir mani apstrīdējuši šajā jautājumā, sakot: tas viss ir labi un pozitīvi, bet tas, ko tu raksti, pūš labvēlīgu vēju eiroskeptiķu burās. Es nepiekrītu: Es kā Eiropas Parlamenta deputāts esmu gan proeiropeisks, gan kritisks, un, ja es saskaros ar jautājumiem, kurus var uzlabot vai mainīt, vai tādiem jautājumiem kā brīvprātīgais pensiju fonds, kurš agrāk asociējās ar pārkāpumiem, tad mans pienākums ir to pateikt. Mums, proeiropeiskajiem Eiropas Parlamenta deputātiem, ir jānorāda uz šīm lietām, jo tas ir veids, kā neļaut vējam pūst eiroskeptiķu burās, kuri iztiek ar šāda veida puspatiesībām - dažkārt pilnīgiem meliem. Mūsu ziņā ir teikt visu, kā ir, un es to vienmēr darīšu; es nekad nepiesegšu pārkāpumus. Tāda ir mana pamatnostāja.
<SPEAKER ID="080" NAME="Ryszard Czarnecki">
referents. - (PL) Priekšsēdētāja kungs! Es vēlos pateikties Geier kungam, kurš ir pamanījis, ka es reizēm saku to, ko domāju. Man jāsaka, ka es grasos iemācīties brīnišķīgas lietas no Padomes pārstāvja - Spānijas ministra -, kurš vienmēr dodas prom, ja viņš zina, ka tiks kritizēta Padome. Viņš nebija šeit sākumā, kad es runāju, un viņa nav šeit tagad, kad es atkal gribu runāt.
<P>
Nav sagadīšanās, ka no septiņām iestādēm, ko man bija iespēja novērtēt, sešās viss ir gandrīz kārtībā, bet viena ir pastāvīgu problēmu cēlonis. Es gribu visiem atgādināt, ka pirms gada bija tāda pati situācija. Padomes budžeta izpildi apstiprināja tikai novembrī. Domāju, ka šogad tas notiks ātrāk, bet es negribētu pieļaut situāciju, kurā mēs saņemam dokumentu nevis par 2008. gadu, bet gan par 2007. gadu. Tas parāda, ka vai nu Padomes ģenerālsekretariātā valda pilnīgs haoss, vai arī Padome pret Parlamentu izturas kā pret dumju skolnieku. Situācija, kurā visas Eiropas iestādes ir vienlīdzīgas, bet Padome uzskata, ka tā ir vienlīdzīgāka, tieši kā Dž. Orvela "Dzīvnieku fermā”, ir ārkārtīgi satraucoša situācija.
<P>
Taču es domāju - un būsim godīgi -, ka tajā, ko teica Padomes pārstāvis, bija viens ļoti svarīgs priekšlikums. Tas attiecas uz atteikšanos no slavenās 1970. gada "džentlmeņu vienošanās”, un tādējādi tā ir atzīšana, ka tagad pret Parlamentu būtu jāizturas nopietnāk nekā pret to Parlamentu pirms 40 gadiem, kura locekļus vēl iecēla valstu valdības, nevis ievēlēja vēlēšanās. Atteikšanās no šīs "džentlmeņu vienošanās” ir ļoti pozitīvs solis, par kuru es Padomei esmu ļoti pateicīgs. Manuprāt, es ierosināju šādu mutisku grozījumu balsojumam maijā.
<SPEAKER ID="081" NAME="Véronique Mathieu" LANGUAGE="FR">
Priekšsēdētāja kungs! Es vēlos pateikties, pirmkārt, "ēnu” referentiem, kuri patiešām ļoti efektīvi sadarbojās ar mani, lai izstrādātu šo ziņojumu, un, otrkārt, visiem komitejas sekretariāta locekļiem, jo šis bija ļoti sarežģīts uzdevums.
<P>
Es vēlos pateikties arī tiem deputātiem, kuri uzstājās šajās debatēs, un es pilnīgi piekrītu viņu bažām. Viņu runas acīmredzami apliecināja, ka viņi grib palielināt ES līdzekļu pārredzamību un uzraudzību, kas ir pilnīgi saprotami.
<P>
Nobeigumā es gribētu arī norādīt, ka attiecīgajām aģentūrām ir arī politisks uzdevums - tas ir jānorāda, tas arī ir ļoti svarīgi - un ka tām ir darba programma, lai efektīvi veiktu šo svarīgo politisko uzdevumu. Šai darba programmai patiešām jābūt saskaņotai ar Eiropas Savienības darba programmu un tā jāuzrauga - šī ir mana cerība - mūsu trim iestādēm.
<P>
Lai gan noteiktas aģentūras dabiski un labprātīgi ar tām sadarbojas, citas ir daudz mazāk atsaucīgas, un šādos gadījumos mūsu iestāžu tekstiem nav saistoša spēka. Mums ir ļoti nopietni jādomā par to, priekšsēdētāja kungs!
<SPEAKER ID="082" NAME="Priekšsēdētājs">
Man būtu īsi jāpiebilst - dienesti ir mani informējuši, ka tie ir ātri izskatījuši pēdējo gadu protokolus. Pēdējā likumdošanas periodā Padome pieņēma nostāju un uz debatēm ieradās tikai vienu reizi, un tas bija tikai otrajā lasījumā, jo 2009. gadā budžeta izpildes apstiprināšana sākotnēji tika atlikta un Padome piedalījās tikai otrajā kārtā. Šajā saistībā noteikti nav nepareizi uzskatīt, ka mēs esam ceļā uz uzlabojumu.
<P>
Debates tiek slēgtas.
<P>
Balsošana notiks maija sesijā.
<P>
Rakstiskas deklarācijas (Reglamenta 149. pants)
<SPEAKER ID="083" NAME="Ivo Belet  " LANGUAGE="NL">
Priekšsēdētāja kungs, dāmas un kungi! Finanšu pārredzamības un iekšējās budžeta kontroles ziņā Parlamentam jābūt paraugam. Šajā saistībā mēs nevaram būt pārāk stingri pret sevi. Šādā lielā parlamentā, kurā ir tik daudz deputātu un personāla locekļu, viss nevar visu laiku darboties nevainojami. Kad cilvēki sadarbojas, jebkuros apstākļos radīsies problēmas. Pat visstingrākā iekšējā kontrole to nevar novērst. Taču mums arī jāatzīst, ka pēdējos gadus ir pieliktas lielas pūles, lai labotu lietu stāvokli.
<P>
Es gribētu minēt divus piemērus. Pirmkārt, jaunais palīgu nolikums, kurš pēc gadiem ilgām diskusijām beidzot ir stājies spēkā. Pārkāpumi, kas pastāvēja, tagad faktiski ir novērsti. Otrs piemērs ir izdevumu atlīdzināšana. Arī šajā jomā ir veikta darbība un ieviesti skaidri un precīzi noteikumi. Vai tas ir atrisinājis visas šīs problēmas? Nekādā gadījumā. Tas, ka iekšējā kontrole ir pastiprināta, jāvērtē atzinīgi, bet nenoteiktā iespaida radīšana, ka viss ir paveikts, manā skatījumā ir nepieņemama, jo tā nav taisnība. Nobeigumā es vēlos pateikt, ka attiecībā uz turpmākajiem budžeta palielinājumiem mums jābūt drosmei paskaidrot sabiedrībai to, ka Lisabonas līgums nozīmē daudz papildu darba un ka lielāks budžets komunikācijai un kontaktiem ar apmeklētājiem patiešām ir pamatots.
<SPEAKER ID="084" NAME="Indrek Tarand  " AFFILIATION="Verts/ALE">
rakstiski. - Kopumā pašreizējā situācija attiecībā uz Eiropas Savienības budžetu mūs iepriecina. Taču joprojām iespējami uzlabojumi. Nozīmīgi uzlabojumi, es teiktu. Ceterum censeo, Francija ir nolēmusi pārdot Krievijai "Mistral” tipa karakuģi; mēs ticam, ka tā patiesi nožēlos šo rīcību.
<P>
(Sēdi pārtrauca plkst. 12.00 un atsāka plkst. 15.00)
