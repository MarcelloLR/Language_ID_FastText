<CHAPTER ID="021">
Sieviešu nozīme lauksaimniecībā un lauku apvidos (īss izklāsts) 
<SPEAKER ID="245" NAME="Priekšsēdētāja">
Nākamais punkts ir Jeggle kundzes ziņojums Lauksaimniecības un lauku attīstības komitejas vārdā par sieviešu nozīmi lauksaimniecībā un lauku apvidos.
<SPEAKER ID="246" NAME="Elisabeth Jeggle" LANGUAGE="DE">
Priekšsēdētājas kundze, komisāra kungs, kā Parlamenta pašiniciatīvas ziņojuma referentei par sieviešu nozīmi lauksaimniecībā un lauku apvidos mans mērķis bija sarīkot plašas publiskās debates, lai piešķirtu lielāku redzamību un svarīgumu būtiskajai un daudzfunkcionālajai sieviešu nozīmei lauku apvidos.
<P>
Eiropas lauku apvidu politikas galvenais uzdevums ir censties panākt līdzvērtīgus dzīves apstākļus visos reģionos, izvairoties no pilsētu aglomerāciju vienpusējas attīstības, lai lauku iedzīvotājiem nodrošinātu iespējas palikt un sekmīgi turpināt dzīvi laukos. Aizvadītajās desmitgadēs kopīgā lauksaimniecības politika (KLP) bija vērsta uz lauksaimniecības un lauku apvidu labvēlīgu ekonomisko attīstību. Nākotnē svarīgākais uzdevums būs veidot un sekmēt uz nākotni orientētus lauku apvidus.
<P>
Tas prasīs visu ieinteresēto personu papildu pūliņus un jaunu stratēģiju. Vairāk nekā jebkad agrāk būs jāņem vērā lauku sieviešu vajadzības un jāizmanto viņu spējas. Pieredze rāda, ka jo īpaši lauku reģionos dzīves kvalitāte un ekonomiskais potenciāls ir saistīts ar sieviešu klātbūtni un viņu daudzveidīgo darbību dažādās jomās. Aizvadītajos gados apliecinājies, ka atbalsts sievietēm un viņu projektiem būtiski veicina lauku sabiedrības attīstību. Šādas atziņas gūtas, īstenojot otrā pīlāra atbalsta pasākumus un izmantojot dažādas citas Eiropas Savienības atbalsta iespējas visos Eiropas reģionos.
<P>
Tomēr sievietēm ir arī būtiska nozīme lauksaimniecībā. Šajā nozarē sievietes aizvadītajos gados ievērojami veicinājušas uzņēmumu diversifikāciju un pielāgošanos tirgum. Tādējādi vēl vairāk attīstījusies lauksaimniecības daudzfunkcionalitāte. Līdzās pārtikas produktu ražošanai lauksaimniecības uzņēmumi piedāvā arī novatoriskus produktus un pakalpojumus. Šo ekonomisko potenciālu var izmantot vēl labāk. Viena no iespējām ir sniegt tiešu atbalstu sievietēm lauksaimniecībā. Vēl vairāk jāņem vērā viņu daudzveidīgās profesionālās iemaņas, intereses un sniegums. Tādēļ mēs aicinām jo īpaši sievietēm nodrošināt pilnīgu piekļuvi lauku dzīves un ekonomikas resursiem. Pamatojoties uz līdzatbildību uzņēmumā, lauksaimniecēm tajā pienākas arī daļa tiesību un pienākumu. Tas attiecas arī uz pārstāvniecību lauksaimniecības institūcijās un līdzdalību uzņēmuma ieņēmumos. Ļoti būtiska ir visu lauksaimniecībā nodarbināto sieviešu atbilstoša sociālā drošība.
<P>
Pēc intensīva dialoga Lauksaimniecības un lauku attīstības komitejā mums balsojumā izdevās panākt ziņojuma pieņemšanu tikai ar vienu balsi pret. Rītdienas balsojumam plenārsēdē nav iesniegti labojumi. Tas man liek uzskatīt, ka mēs esam atraduši ļoti labu kompromisu, kas ir pieņemams visām grupām. Vienbalsīgs balsojums piešķirtu ziņojumam nepieciešamo nozīmīgumu, lai, kā es ceru, Komisija un Padome tam veltītu pietiekamu uzmanību. Es vēlētos pateikties saviem kolēģiem, īpaši ēnu referentiem, par tiešām teicamo sadarbību.
<P>
Sieviešu lielo nozīmi lauksaimniecībā un lauku reģionos nedrīkst ignorēt gaidāmajās debatēs par KLP nākotni pēc 2013. gada. Esmu pārliecināta, ka mūsu ziņojums nodrošinās nozīmīgu pamatu šīm būtiskajām debatēm un ka tas būs arī pozitīvs ieguldījums gaidāmajām finanšu debatēm.
<SPEAKER ID="247" NAME="Mairead McGuinness" AFFILIATION="PPE">
. - Priekšsēdētājas kundze, es apsveicu Elisabeth Jeggle kundzi par labo darbu sakarā ar šī ziņojuma sagatavošanu un nerimstošo darbošanos šajā jomā visus tos gadus, kurus es viņu pazīstu. Tā ir uzslava viņas darbam, ka sakarā ar šo nozīmīgo ziņojumu nav tikuši iesniegti labojumi.
<P>
Īsajā laika sprīdī, kas man dots, es vēlos pievērst uzmanību vairākiem paragrāfiem ziņojumā. Es vēlētos paust gandarījumu par 4. paragrāfu par pietiekama budžeta nozīmi lauksaimniecībai kopumā, kā arī par 10. paragrāfu par jaunajām tehnoloģijām lauku apvidos un vajadzību paplašināt piekļuvi platjoslas pieslēgumam. Es uzskatu, ka īpaši svarīgs ir 34. paragrāfs. Sievietēm vajadzētu būt pienācīgi pārstāvētām visās lauksaimniecības nozares politiskajās, ekonomiskajās un sociālajās institūcijās, lai lēmumu pieņemšanas procesā tiktu ņemts vērā gan vīriešu, gan sieviešu skatījums. Tas tiešām ir būtiski, un man ar nožēlu jāsaka, ka fermeru organizāciju priekšplānā diemžēl pārsvarā atrodas vīrieši. Mums jāpievērš uzmanība šim jautājumam.
<P>
Visbeidzot, Komisijai ir jāapzinās, ka vīriešiem lauksaimniekiem un sievietēm lauksaimniecēm šobrīd ir problēmas sakarā ar nenoteiktību attiecībā uz debatēm par KLP reformu. Mani uztrauc, ka daudzi lauksaimnieki mēģina izteikt dažādus minējumus, prognozējot šo reformu iznākumu, un ka viņi var uzņemties papildus uzdevumus, kas viņiem radīs slogu. Es vēlētos jūs lūgt nodot šo informāciju Komisijai.
<SPEAKER ID="248" NAME="Silvia-Adriana Ţicău" AFFILIATION="S&amp;D">
(RO) Priekšsēdētājas kundze, lielākās raizes sievietēm lauku apvidos rada darbavietu trūkums. Darbavietu trūkums nozīmē zemus ienākumus veciem cilvēkiem, kas savukārt paaugstina nabadzības risku. Turklāt bērnu izglītība un veselības aprūpes pakalpojumi lauku apvidos ir priekšnoteikums šo kopienu pastāvēšanai.
<P>
Pamatinfrastruktūras nedrošais raksturs laukos nozīmē, ka uzņēmēji pauž mazāku interesi par saimniecību un ražošanas vienību attīstīšanu šajos apvidos. Es vēlos mudināt dalībvalstis izmantot struktūrfondus, lai kompensētu pamatstruktūras trūkumu lauku apvidos un īstenotu politiku, kas būtu vērsta uz iedzīvotāju uzlabotu piekļuvi publiskajai infrastruktūrai. Es aicinu Komisiju un dalībvalstis ievērot savas saistības attiecībā uz platjoslas infrastruktūras uzlabošanu lauku apvidos to konkurētspējas palielināšanas nolūkos.
<P>
Uz ģimenes tūrisma uzņēmumiem balstīts lauku tūrisms nodrošina darbavietas, padara iespējamu ģimenes pienākumu apvienošanu ar darbu un stimulē lauku iedzīvotāju palikšanu laukos.
<SPEAKER ID="249" NAME="Marian Harkin" AFFILIATION="ALDE">
Priekšsēdētājas kundze, es vēlētos paust gandarījumu sakarā ar šo savlaicīgi sagatavoto Elisabeth Jeggle kundzes ziņojumu un pateikties viņai par teicamo sadarbību.
<P>
Maz cilvēku saprot, ka 42% no pastāvīgi lauksaimniecībā strādājošajiem veido sievietes un ka trīs no katrām desmit holdinga sabiedrībām Eiropas Savienībā vada sievietes. Lai sievietes ar ģimenēm paliktu laukos un nodrošinātu savu ieguldījumu ES 2020. gada stratēģijas mērķu sasniegšanā ar lauksaimniecības palīdzību, ir jābūt nodrošinātiem pakalpojumiem un atvieglojumiem normālai ikdienas dzīvei. Šajos pakalpojumos ir jābūt iekļautām tādām lietām kā veselības aprūpe un aprūpes pakalpojumi, izglītība, brīvā laika pavadīšanas iespējas, transports un platjosla.
<P>
Būtiski, lai visi šie pakalpojumi nebūtu tikai uz tirgu orientēti. Ir nepieciešama arī lauksaimniecībā strādājošo sieviešu atbilstoša sociālā apdrošināšana, lai būtu nodrošināta viņu nākotne un pensijas. Svarīgi ir arī veicināt sieviešu uzņēmējdarbības iemaņas un plaši iesaistīt viņas lēmumu pieņemšanā vietējā un reģionālā līmenī fermeru organizācijās un visās lēmumu pieņemšanas institūcijās. Tam būs ļoti liela nozīme un tas palīdzēs nodrošināt sieviešu nozīmi lauksaimniecībā nākotnē.
<SPEAKER ID="250" NAME="João Ferreira" AFFILIATION="GUE/NGL">
(PT) Priekšsēdētājas kundze, sieviešu situācija lauksaimniecībā un lauku jomā atspoguļo dziļās krīzes izraisīto kaitējumu, kuru pašreizējie politikas virzieni, piemēram, kopīgā lauksaimniecības politika (KLP) un citi, ir nodarījuši lauku apvidiem. Sievietes pārstāv 42% lauksaimniecības darbinieku visās Eiropas Savienības valstīs. Lielais vairums šo sieviešu strādā ģimenes saimniecībās. Tādēļ viņas īpaši ietekmējusi simtiem tūkstošu mazo un vidējo saimniecību slēgšana un ģimenes lauksaimniecības uzņēmumu destrukcijas process, ko izraisījušas kārtējās KLP reformas. Gluži tāpat kā citās darbības jomās, viņas īpaši smagi ietekmējis bezdarbs, nedrošās darbavietas, zemās algas, kuras uzspiestas, aizbildinoties ar krīzi.
<P>
Tādēļ nepietiek ar smalkiem vārdiem un labu nodomu deklarācijām. Ir nepieciešama atelpa starp šiem politikas pasākumiem, piešķirot vērtību sieviešu nozīmei, viņu tiesībām un vienlīdzībai, kā arī, piešķirot vērtību un stiprinot pakalpojumu tīklu attiecībā uz lauku resursiem, veselību, izglītību un palīdzību ģimenēm. Nepieciešams ir arī nodrošināt kultūras un atpūtas pasākumu pieejamību un cīnīties ar nevienlīdzību un iedzīvotāju aiziešanu no laukiem.
<SPEAKER ID="251" NAME="Rareş-Lucian Niculescu" AFFILIATION="PPE">
(RO) Priekšsēdētājas kundze, personīgi es uzskatu, ka svarīgākās ziņojumā ir sadaļas par dzīves apstākļiem laukos, un es vēlētos izdarīt dažas piezīmes attiecībā uz šo jautājumu.
<P>
Pirmkārt, liela nozīme ciematu modernizēšanā ir bijusi Eiropas Lauksaimniecības fondam lauku attīstībai. Šis fonds ir pietiekami jāfinansē, savukārt, attiecībā uz nākotnes kopīgo lauksaimniecības politiku, ir jāpalīdz sašaurināt būtiskās atšķirības starp lauku un pilsētu apvidiem. Otrkārt, es uzskatu, ka mums ir jāsāk modernizēt fizisko pamatinfrastruktūru, sevišķi jaunajās dalībvalstīs. Tai neapšaubāmi ir jāturpina būt par ELFLA programmas sastāvdaļu.
<P>
Mans pēdējais komentārs attiecas uz lauku iedzīvotāju novecošanu. Sakarā ar to es vēlētos uzsvērt programmu nozīmi, kuras vērstas, pirmkārt, uz lauksaimnieku un lauku saimniecību darbinieku agrīnu pensionēšanos un, otrkārt, uz gados jaunu lauksaimnieku iesaistīšanu saimnieciskajā darbībā.
<SPEAKER ID="252" NAME="Vasilica Viorica Dăncilă" AFFILIATION="S&amp;D">
(RO) Priekšsēdētājas kundze, es vēlētos apsveikt Jeggle kundzi sakarā ar šajā ziņojumā izvēlēto pieeju.
<P>
Es uzskatu, ka ir būtiski atzīt lielo nozīmi, kāda piemīt sievietēm lauksaimniecībā, gan primārajā ražošanā, gan saimnieciskās darbības diversifikācijā saimniecībās un lauku apvidos.
<P>
Es domāju, ka mums ir jāpievērš uzmanība augstajam nabadzības un izolācijas līmenim, kas ietekmē sievietes laukos, tādējādi uzsverot efektīvu pasākumu nepieciešamību vienlīdzīgu iespēju principa nodrošināšanai sievietēm lauksaimniecībā kā kopīgās lauksaimniecības politikas galveno mērķi. Tāpēc ir svarīgi uzlabot lauku apvidos dzīvojošo sieviešu dzīves kvalitāti, nodrošinot viņām ērtāko iespējamo piekļuvi izglītībai un arodapmācībai, mūžizglītībai, efektīviem vietējiem sabiedriskajiem veselības aprūpes pakalpojumiem, nemaz nerunājot par infrastruktūru un pakalpojumiem attiecībā uz bērnu un ģimeņu atbalstu.
<P>
Uzsvēršu, ka vienlīdzīgu iespēju principa uzlabošana attiecībā uz sievietēm lauku apvidos ietver aktīvāku viņu nozīmes veicināšanu gan lauksaimniecības uzņēmējdarbības, gan citās saimnieciskās darbības jomās, tostarp lauksaimniecības daudzfunkcionalitātes aizsardzībā.
<SPEAKER ID="253" NAME="Viviane Reding">
Komisijas priekšsēdētāja vietniece. - Priekšsēdētājas kundze, pirmkārt, es vēlos pateikties referentei un Lauksaimniecības un lauku attīstības komitejas locekļiem, jo ir svarīgi sākt izskatīt šo jautājumu.
<P>
Komisija ļoti labi apzinās lielo nozīmi, kāda ir sievietēm lauksaimniecībā un lauku apvidos. Tā uzskata, ka tas ir uzdevums lauku attīstības politikai. Lauku attīstības regulējums nodrošina atbalstu daudzās jomās, kuras ir nozīmīgas sievietēm lauku apvidos. Mikrouzņēmumu dibināšana un attīstība, pievienojot vērtību lauksaimniecības projektiem un cenšoties rast tiem noieta iespējas, ir tikai daži piemēri.
<P>
Lauku attīstības politika paredz arī iespējas palīdzēt vīriešiem un sievietēm līdzsvarot ģimenes un profesionālo dzīvi. Piemēram, saistībā ar pamatpakalpojumiem ir iespējams atbalstīt pasākumus, kas attiecas uz sociālajiem atvieglojumiem, kā dienas aprūpes centri bērniem vai veciem cilvēkiem. Turklāt, atbalsts pienākas vietējiem transporta pakalpojumiem un nelielajām infrastruktūrām.
<P>
Situācija lauku apvidos ir ļoti atšķirīga dažādās dalībvalstīs, tostarp attiecībā uz iespējām un prasībām sievietēm. Dalībvalstīm un reģioniem ir rūpīgi jāanalizē situācija un jāplāno individualizēti pasākumi saistībā ar vietējiem apstākļiem, ņemot vērā specifiskās problēmas, ar kurām sastopas sievietes. Piemēram, dalībvalstis var nodrošināt priekšrocības sievietēm attiecībā uz zināmiem pasākumiem. Bez tam dalībvalstis var izmantot finanšu inženieriju garantiju fondu nodibināšanai, lai palīdzētu sievietēm saņemt piekļuvi kredītiem. Sievietēm var būt arī būtiska nozīme LEADER programmas projektos, kuros viņas varētu realizēt savas īpašās intereses un specifisko potenciālu, lai mobilizētu apvidus attīstības potenciālu.
<P>
Komisija piekrīt, ka būtu noderīgi iegūt apjomīgāku informāciju par sieviešu situāciju. Tomēr, galvenokārt reaģējot uz dalībvalstu uzaicinājumu par procedūru vienkāršošanu, varētu izrādīties sarežģīti pārliecināt tās ziņot par papildu slogu. Taču par tiem datiem, attiecībā uz kuriem tas ir iespējams, būtu jāiesniedz un jāanalizē statistika pēc sadalījuma dzimumos. Pieejamos datus par sievietēm Komisija iekļaus savā progresa ziņojumā par lauku attīstības stratēģisko pamatnostādņu īstenošanu.
<P>
Viens ļoti nozīmīgs faktors saistībā ar sieviešu virzīšanu lauksaimniecībā un lauku apvidos ir pieredzes apmaiņa. Tāpēc es vēlos vērst jūsu uzmanību uz Eiropas tīklu lauku attīstībai un to veidojošajiem nacionālajiem tīkliem. Tos iespējams izmantot, lai nodrošinātu paraugprakses apmaiņu, un būtu vēlams, lai vairāk sieviešu apvienību izmantotu šos esošos tīklus, lai savstarpēji saistītu sievietes dažādos lauku apvidos.
<SPEAKER ID="254" NAME="Priekšsēdētāja">
Debates tiek slēgtas.
<P>
Balsošana notiks otrdien, 2011. gada 5. aprīlī.
<P>
Rakstiskas deklarācijas (Reglamenta 149. pants)
<SPEAKER ID="255" NAME="Iosif Matula" AFFILIATION="PPE">
rakstiski. - (RO) Es nāku no Rumānijas, kur liela daļa no iedzīvotājiem dzīvo laukos. Tieši tādēļ es apzinos, ka mums ir absolūti nepieciešams koncentrēt lielāku uzmanību uz sieviešu stāvokli šajos apvidos, ņemot vērā specifiskās iespējas un problēmas.
<P>
Kā Kultūras un izglītības komitejas un Reģionālās attīstības komitejas loceklis es gribu uzsvērt nepieciešamību nodrošināt arodapmācības sistēmu, kas piedāvātu sievietēm atbilstošu apmācību gan kā ražotājām, gan kā uzņēmējām, sevišķi tādēļ, lai mēs spētu sasniegt Eiropas 2020. gada stratēģijas mērķus. To iespējams panākt arī, nodrošinot lauksaimniekiem labāku piekļuvi platjoslas interneta pakalpojumiem.
<P>
Uzņēmējdarbības iniciatīvas atbalstīšana starp sievietēm var viņas nodrošināt ar ienākumiem, kas radītu pamatu dzīves stabilitātei, sniedzot viņām ekonomisku neatkarību. Tas mums ļaus novērst sociālās atstumtības un nabadzības ietekmi, kas nesamērīgi iespaido sievietes.
<P>
Tieši tāpēc mēs runājam arī par kopīgās lauksaimniecības politikas tālāko reformu, sakarā ar ko mums lielāka vērība būs jāpievērš sieviešu nozīmei un vajadzībām lauku apvidos. Ir jāturpina darbs, lai dzīvošanu laukos un nodarbošanos ar lauksaimniecību padarītu pievilcīgāku, jo tā sievietēm šajos apvidos var piedāvāt reālas iespējas ekonomiskajai un personīgajai attīstībai.
<SPEAKER ID="256" NAME="Jarosław Kalinowski" LANGUAGE="PL">
Visbiežāk lauksaimniecības nozarē strādāt izvēlas vīrieši, tomēr kopš neatminamiem laikiem lauku apvidos ir atradušās arī sievietes un, diemžēl, viņu devums allaž ticis novērtēts par zemu. Viņu pastāvīgā darbošanās un ilgtermiņa pieeja daudziem jautājumiem palīdz uzlabot dzīves un darba kvalitāti lauku apvidos. Taču viņas ļoti bieži nav pārstāvētas resursu plānošanas stadijā, un rēķināšanās ar lauksaimnieču vajadzībām šajā ziņā varētu dot lielu labumu lauku kopienām. Mums būtu jānodrošina, lai profesionālās attīstības iespējas būtu atvērtas sievietēm lauksaimniecībā, sniedzot reālu atbalstu izglītības, kā arī karjeras konsultāciju veidā. Ir svarīgi reklamēt lauku apvidus sievietēm kā pievilcīgu vietu darbam, kur iespējams realizēt gan ģimenes, gan profesionālos plānus.
