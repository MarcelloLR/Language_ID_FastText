<CHAPTER ID="007-01">
1.  Komisijas priekšsēdētāja ievēlēšana (balsošana)
<SPEAKER ID="096" NAME="Daniel Cohn-Bendit" AFFILIATION="Verts/ALE">
(FR) Priekšsēdētāja kungs ...
<P>
(Runātāju pārtrauca izsaucieni no zāles)
<P>
Kas noticis? Jūs esat slimi?
<P>
Tā kā vakar bija problēmas ar balsošanu, es ierosinu pārbaudīt iekārtas.
<P>
Dāmas un kungi, tā taču nav slikta doma, vai ne?
<SPEAKER ID="097" NAME="Priekšsēdētājs">
Ņemot vērā izteikto ierosinājumu, mēs veiksim izmēģinājuma balsojumu, lai pārbaudītu, vai visiem ir balsošanas kartes, vai visi ir ieņēmuši savas vietas un vai iekārtas darbojas.
<P>
Dāmas un kungi, es vēlreiz atkārtošu, ka reizi piecos gados Eiropas Parlaments lemj, kas vadīs vēl vienu Eiropas Savienības iestādi. Mūsu šodienas darba kārtībā ir paredzēta Eiropas Komisijas priekšsēdētāja ievēlēšana. Šis balsojums stiprinās mūsu iestāžu demokrātisko dabu. Tieši mums, ievēlētajiem visu Eiropas reģionu pārstāvjiem, ir uzticēts veikt šo uzdevumu.
<P>
Eiropas Padome Komisijas priekšsēdētāja amatam ir izvirzījusi José Manuel Barroso. Saskaņā ar Reglamenta 105. panta 2. punktu Parlaments ar balsu vairākumu var apstiprināt vai noraidīt izvirzīto kandidātu. Balsojums ir aizklāts. Tagad mēs atbilstoši Reglamentam balsosim par Komisijas priekšsēdētāju. Balsošanai tiks izmantota elektroniskā sistēma. Atgādinu, ka balsot var no jebkuras sēdvietas plenārzālē, balsošanas iekārtā ievietojot savu personīgo balsošanas karti. Atgādinu to tāpēc, ka Parlamentā ir daudz jaunu deputātu. Kā parasti, balsojumā jūs varat balsot par vai pret kandidātu vai atturēties.
<P>
(Notiek balsošana)
<P>
Balsojuma rezultāti ir šādi: balsojumā piedalījās 718 deputāti, 382 deputāti balsoja par, 219 - pret, un 117 atturējās.
<P>
(Skaļi aplausi)
<P>

<SPEAKER ID="098" NAME="Priekšsēdētājs">
Balsojuma rezultāti, kas drīz būs redzami arī uz tablo, liecina, ka Padomes izvirzītais kandidāts José Manuel Barroso ir ievēlēts Eiropas Komisijas priekšsēdētāja amatā.
<P>
Vēlos sirsnīgi apsveikt jaunievēlēto priekšsēdētāju ar ievēlēšanu amatā. Un vēlos norādīt, ka mums būs daudz darāmā. Mums būs jāstājas pretī dažādiem izaicinājumiem, un mūsu iedzīvotāji sagaida, ka mēs ļoti aktīvi rīkosimies un attaisnosim viņu cerības.
<P>
Priekšsēdētāja kungs, jūs zināt, kādas ir Eiropas Parlamenta prioritātes. No apspriedēm, kas notika arī mūsu politiskajās grupās, piemēram, vakar, jums ir zināms, ko mēs no jums sagaidām. Tāpēc mēs ceram uz veiksmīgu sadarbību ar jums šos turpmākos piecus gadus. Visvairāk mēs ceram, ka mums izdosies nodrošināt mūsu iedzīvotāju vajadzības. Es vēlreiz jūs apsveicu un dodu jums vārdu nelielai uzrunai. Un vēlu jums visu to labāko!
<P>
(Skaļi aplausi)
<SPEAKER ID="099" NAME="José Manuel Barroso" LANGUAGE="PT">
Priekšsēdētāja kungs, dāmas un kungi, vispirms es vēlos pateikt vissirsnīgāko paldies par lielo uzticību, ko esat man izrādījuši. Esmu ļoti pagodināts un aizkustināts par šo uzticību un uztveru to ar lielu pienākuma sajūtu. Manuprāt, šis uzticības balsojums ir arī apliecinājums, ka Parlaments atbalsta vērienīgo programmu, kuru plānoju īstenot Eiropā nākamajos piecos gados.
<P>
Apspriedēs pirms balsojuma es jau norādīju, ka vēlos sadarboties ar visām politiskajām grupām, kas grib iesaistīties šajā projektā, kura mērķis ir nodrošināt solidaritāti un brīvību Eiropā. Īpašu paldies es vēlos pateikt Eiropas Tautas partijas grupai (Kristīgajiem demokrātiem), kas Varšavā pirms vēlēšanām riskēja atbalstīt manu programmu, tādējādi jau no paša sākuma paužot apņēmību sekot Eiropas parlamentārās demokrātijas principiem.
<P>
Vakar es šajā zālē norādīju un pēdējā laikā esmu vairākkārt norādījis, ka, veicot Komisijas priekšsēdētāja pienākumus, mana partija būs Eiropa un to veidos visi tie, kas vēlēsies piedalīties šajā aizraujošajā ceļojumā, kura galamērķis ir vienota Eiropa. Tieši ar šādiem cilvēkiem es vēlētos rast vienprātību jautājumā par to, ka mums ir jāveicina Eiropas projekta īstenošana.
<P>
Izmantojot šo izdevību, es vēlos pateikt dažus vārdus arī par savu valsti Portugāli. Bez šīs valsts valdības un ministru prezidenta José Sócrates iniciatīvas un atbalsta es nevarētu pretendēt uz šo amatu. Paldies Portugālei par šo atbalstu, kuru pauda arī Republikas prezidents profesors Cavaco Silva. Es novērtēju arī visu to dedzīgo Eiropas iedzīvotāju atbalstu, kuri tic šim Eiropas projektam.
<P>
Nobeigumā es vēlos vēlreiz apliecināt jums, priekšsēdētāja kungs, un visiem šī Parlamenta deputātiem, ka esmu patiesi apņēmies cieši sadarboties ar jums nākamajos piecos gados, lai jums izdotos stiprināt Eiropas parlamentāro demokrātiju. Uzskatu, ka Eiropas Parlamentam un Eiropas Komisijai, kas ir tipiskas Kopienas iestādes, ir īpašs pienākums pret iedzīvotājiem. Es vienmēr esmu teicis, ka stiprināšu Eiropu un nodrošināšu brīvību un solidaritāti, un es atbilstoši arī rīkošos.
<P>
(Aplausi)
<SPEAKER ID="101" NAME="Priekšsēdētājs">
Vēlos izteikt oficiālu paziņojumu. Saskaņā ar Reglamenta 105. panta 3. punktu man ir jāinformē Padome par rezultātiem, kas tika iegūti mūsu balsojumā pirms 10 minūtēm, un es aicinu Padomi un jaunievēlēto Komisijas priekšsēdētāju kopīgi izvirzīt kandidātus komisāra amatiem. Tā kā mums ir daudz darāmā, tas būtu jāizdara pēc iespējas drīzāk.
<P>
Šis bija oficiālais paziņojums par Barroso kunga ievēlēšanu Eiropas Komisijas priekšsēdētāja amatā.
