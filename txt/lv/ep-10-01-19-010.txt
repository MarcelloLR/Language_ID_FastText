<CHAPTER ID="010">
Cilvēku tirdzniecības novēršana (debates)
<SPEAKER ID="209" NAME="Priekšsēdētājs">
Nākamais darba kārtības punkts ir debates par
<P>
jautājumu, ko Pilsoņu brīvību, tieslietu un iekšlietu komitejas un Sieviešu tiesību un dzimumu līdztiesības komitejas vārdā Anna Hedh un Edit Bauer uzdeva Padomei par cilvēku tirdzniecības novēršanu, uz kuru jāatbild mutiski, - B7-0341/2009), un
<P>
jautājumu, ko Pilsoņu brīvību, tieslietu un iekšlietu komitejas un Sieviešu tiesību un dzimumu līdztiesības komitejas vārdā Anna Hedh un Edit Bauer uzdeva Komisijai par cilvēku tirdzniecības novēršanu, uz kuru jāatbild mutiski, - B7-0342/2009).
<SPEAKER ID="210" NAME="Anna Hedh" LANGUAGE="SV">
Kā mēs visi zinām, cilvēku tirdzniecība ir viens no visnopietnākajiem un briesmīgākajiem noziegumiem pasaulē. Tieši tāpēc mani ļoti apbēdina, ka debatēm par šo svarīgo jautājumu jānotiek šeit tik vēlu vakarā tukšas plenārsēžu zāles priekšā bez klausītāju un žurnālistu klātbūtnes.
<P>
1850. gadā verdzība visā Eiropā tika oficiāli aizliegta. Neskatoties uz to, gandrīz pēc 200 gadiem Eiropā simtiem tūkstošiem cilvēku ir pakļauti modernas verdzības formas, tas ir, cilvēku tirdzniecības radītām ciešanām. Eiropas Parlaments un citas ES iestādes ir lielā mērā atbildīgas par to, lai apkarotu un pārtrauktu mūsdienu verdzību, kurai ir daudz dažādu veidu: piemēram, piespiedu darbs, seksa verdzība, orgānu tirdzniecība, adopcija un ubagošana.
<P>
Tieši tāpēc es esmu gandarīta, ka šovakar debatējam par šo svarīgo jautājumu. Es vēlos izmantot šo iespēju un pateikties jums par jūsu labo sadarbību līdz šim un es ceru, ka kopā mēs galu galā varēsim nonākt pie kopējas rezolūcijas. Es ceru arī, ka jaunā Komisija iesniegs direktīvu par cilvēku tirdzniecību tik ātri, cik vien iespējams - direktīvu, kas būtu spēcīgāka un tālejošāka nekā vecās Komisijas ierosinātais priekšlikums, kas pats par sevi bija labs.
<P>
Lai risinātu cilvēku tirdzniecības problēmu, mums jābūt vispārējai perspektīvai, kas ņem vērā visas iesaistītās politikas jomas, tas ir, ne tikai krimināllikumu, bet arī migrāciju. Mums vajadzīgas arī atbilstošas sankcijas, kas reāli atspoguļo šā nozieguma nopietnību un reāli trāpa tiem, kuri pelna naudu, tirgojoties ar cilvēkiem. Mums ir jānodrošina, lai upuri saņemtu labāku palīdzību un aizsardzību, lai īpaša vērība tiktu veltīta upuriem, kas ir nepilngadīgi, un mums ir vajadzīga labāka koordinācija ES iestāžu starpā.
<P>
Lai reāli cīnītos pret cilvēku tirdzniecības problēmu, visām dalībvalstīm tomēr ir jāiegulda pamatīgas pūles preventīvā darbā, un tas visnotaļ nozīmē pieprasījuma samazināšanu mūsu valstīs pēc pakalpojumiem, ko sniedz cilvēku tirdzniecības upuri. Ja mēs spēsim samazināt pieprasījumu, kritīsies arī pakalpojumu piedāvājums.
<P>
Nobeigumā es vēršos pie Padomes, Komisijas, Eiropas Parlamenta, dalībvalstīm un citām ES iestādēm: turēsimies kopā, lai pārtrauktu cilvēku tirdzniecību, kas ir moderna verdzības forma Eiropā.
<SPEAKER ID="211" NAME="Edit Bauer" LANGUAGE="HU">
Nav nopietnāka signāla par cilvēku tirdzniecības problēmu kā fakts, ka pat Eiropā katru gadu vairāki simti tūkstošu cilvēku kļūst par tās upuriem. Tas, iespējams, ir tik neticami, ka tulki nosauca vairākus simtus vairāku simtu tūkstošu vietā. Arī sabiedrībā ir pieņemts tā domāt. Šķiet, ka šis ir ekstremāls jautājums un par zemu tiek novērtētas gan sekas, gan pašas parādības nozīmīgums. Es domāju, ka Eiropai ir pienākums izvērst cīņu pret cilvēku tirdzniecību. Es vēlētos pievērsties diviem punktiem. Pirmais ir upuru aizsardzība, un otrais ir pieprasījuma izskaušana. Attiecībā uz upuru aizsardzību ir Eiropas Kopienas tiesību akts, kuru Komisija ir apsolījusi pārvērtēt līdz 2009. gadam. Diemžēl, lai gan šī Direktīva 2004/81/EK patiešām ir jāatjaunina, līdz šim šis atjauninājums nav redzējis dienas gaismu, bet pret upuriem lielāko tiesu izturas kā pret nozieguma piederumu, un viņi joprojām tiek izmantoti kā upuri. Mēs arī zinām, ka bez upuru palīdzības ir neiespējami ielenkt noziedznieku bandas, kā to ir apstiprinājusi arī Europol vadība.
<P>
Es vēlos vērst uzmanību uz likumdošanas procesu attiecībā uz citu jautājumu, proti, pieprasījuma izskaušanu. Cilvēku tirdzniecībai ir savs tirgus. Pieprasījuma un piedāvājuma likumi iedarbojas šeit tāpat kā citos tirgos. Mēs parasti nodarbojamies ar piedāvājuma pusi un vairāk vai mazāk aizmirstam vai negribam nodarboties ar pieprasījuma pusi, lai gan, tā kā mēs neesam guvuši panākumus pieprasījuma izskaušanā, mēs, iespējams, veltīgi centīsimies apkarot cilvēku tirdzniecību. Turklāt es vēlos uzsvērt policijas koordinācijas nepieciešamību. Mēs esam atklājuši, ka Komisijas iekšienē starp noteiktiem ģenerāldirektorātiem, noteiktiem ģenerāldirektoriem nenotiek reāla politikas koordinēšana, un informācijas plūsma viņu starpā arī ir neapmierinoša. Es domāju, ka arī šajā aspektā mums ir daudz darāma.
<SPEAKER ID="212" NAME="Diego López Garrido">
Padomes priekšsēdētājs. - (ES) Hedh kundze, Bauer kundze, es pilnībā varu piekrist iniciatīvai, jautājumam un debatēm, kuras jūs šovakar esat aizsākušas. Es uzskatu, ka cilvēku tirdzniecība ir cilvēces vislielākais posts. Tāpēc tā ir viena no vislielākajām problēmām, kas mums jārisina, un tā jārisina kopā. Šis ir vēl viens piemērs tam, cik svarīgi ir apvienot pūles Eiropas līmenī un ārpus Eiropas, lai iznīdētu šo postu.
<P>
Savā jautājumā jūs sākāt runāt par to, vai pieejai, kura būtu jāizvēlas Eiropas Savienībai, vajadzētu būt orientētai uz cilvēktiesībām, holistiskai un koncentrēties uz repatriāciju un reintegrāciju, sociālām lietām un sociālu iekļaušanu. Atbilde ir - jā. Mēs pilnīgi piekrītam, ka tā ir pareizā pieeja. Mēs piekrītam arī soda barguma proporcionalitātei, tas ir vēl viens punkts, ko jūs uzdevāt savā jautājumā, un papildu pasākumu nepieciešamībai upura aizsardzībai. Jūs norādījāt un uzsvērāt, un es pilnīgi piekrītu jums, ka upura aizsardzība ir būtiska, ja mēs gribam apkarot cilvēku tirdzniecību un pārdošanu, un arī to, ka neaizsargātas sievietes vai bērna piekrišana izmantošanai ir absolūti nebūtiska, tai ir jābūt nebūtiskai, kad runa ir par šīs izmantojošās rīcības sodīšanu.
<P>
Es uzskatu, ka jūsu ideja par pieprasījumu arī ir svarīga. Tā ir ļoti svarīga ideja, kas jānoved līdz galam. Tas pats attiecas uz tiesvedības jautājumu.
<P>
Mēs uzskatām, ka jūsu jautājuma 2. daļā pieminētā informācijas apmaiņa ir absolūti nepieciešama. Tāpēc mēs piekrītam priekšlikumam šajā jautājumā, kas mums šķiet augstākā mērā pareizs.
<P>
Jūs mums jautājāt arī par preventīviem pasākumiem. Es varu teikt, ka Eiropas Savienība strādā pie preventīviem pasākumiem. Vēl 2005. gadā Padome pieņēma plānu attiecībā uz to, kas būtu efektīvi jāīsteno. Cilvēku tirdzniecība, kā jūs zināt, ir iekļauta arī daudzos nolīgumos starp Eiropas Savienību un trešām valstīm, piemēram, par Āfrikas un Eiropas Savienības stratēģisko partnerību. Tā ir arī viena no prioritātēm stabilizācijas un asociācijas nolīgumos starp Eiropas Savienību un Rietumbalkāniem. Man jānorāda arī, ka svarīga nozīme cīņā pret cilvēku tirdzniecību ir palīdzībai, ko dod mācību pasākumi un informētības palielināšana cilvēkiem, kuri varētu nonākt kontaktā ar upuriem. Šādi cilvēki, piemēram, ir robežu policija un policijas un drošības darbinieki trešās valstīs.
<P>
Es vēlos noslēgt savu runu, sakot, ka Spānijas prezidentūra strādās šajā virzienā un īpaši rūpēsies par bērniem, kuri ir cietuši šajā tirdzniecībā, kas ir viena no Spānijas prezidentūras galvenajām prioritātēm. Citu iniciatīvu starpā mēs esam aicinājuši Komisiju 2010. gada sākumā iesniegt rīcības plānu par nepilngadīgajiem bez pieaugušo pavadības, kuri ierodas Eiropas Savienībā.
<P>
Visbeidzot, priekšsēdētāja kungs, savas prezidentūras sešos mēnešos Spānijas prezidentūra aicina uz tūlītējām debatēm par direktīvu, lai apkarotu cilvēku tirdzniecību, un es esmu pārliecināts, ka jaunā Komisija to nekavējoties iesniegs. Tiklīdz Komisija iesniegs savu projektu, Spānijas prezidentūra sāks diskusijas Padomē un ar Parlamentu. Jūs varat uztvert to kā izpausmi mūsu stingrajai apņēmībai cīnīties pret šo modernās verdzības formu, kā to trāpīgi apzīmēja iepriekšējie runātāji.
<SPEAKER ID="213" NAME="Jacques Barrot" LANGUAGE="FR">
Priekšsēdētāja kungs, ministrs tikko izskaidroja, kādā veidā cilvēku tirdzniecība faktiski ir verdzības paveids. Es ļoti vēlos pateikties Hedh kundzei un Bauer kundzei par šā jautājuma izvirzīšanu.
<P>
Mums jāpiedāvā visaptveroša, multidisciplināra pieeja, kas neaprobežojas ar apspiešanu, bet integrē starptautisku sadarbību ar trešām valstīm. Šo integrēto pieeju Komisija pieņēma, sekojot 2009. gada martā publicētajam priekšlikumam par pamatlēmumu. Šā pamatlēmuma pamatā ir 2005. gada Eiropas Padomes Konvencija par rīcību pret cilvēku tirdzniecību, bet tas iet tālāk par to.
<P>
Protams, kā ministrs jau teica, mēs gatavojamies izmantot jauno juridisko pamatu, ko piedāvā Lisabonas līgums, lai tik ātri, cik vien iespējams, iesniegtu priekšlikumu direktīvai, kas ņems vērā diskusijas, kuras notika pirms Lisabonas līguma stāšanās spēkā. Ar šo jauno priekšlikumu direktīvai mēs ceram saglabāt ieceres vēriena augsto līmeni.
<P>
Mums šķiet, ka Eiropas Parlamentam ir jāuzņemas galvenais pienākums un ka šī apņēmība ir ļoti svarīga attiecībā uz cilvēku tirdzniecības apkarošanas pasākumu Eiropas tiesiskā regulējuma turpmāko stiprināšanu. Es tāpēc sniegšu jums noteiktu informāciju, atbildot uz jautājuma saturu.
<P>
Vispirms par sodiem: cilvēku tirdzniecība ir ļoti nopietns pārkāpums, un tas atbilstīgi sodāms. Spriedumiem jābūt stingriem, un maksimālo sodu saskaņošana ir jāturpina. Tie ievērojami atšķiras dalībvalstu starpā, variējot no trim līdz divdesmit gadiem par pamatpārkāpumiem un no desmit gadiem līdz mūža ieslodzījumam par noziegumiem vainu pastiprinošos apstākļos.
<P>
Lai gan es pieļauju, ka veids, kā spriedumi tiek noteikti, var atšķirties dažādās dalībvalstīs, tik milzīgai atšķirībai starp sodiem nav pamata Eiropas gadījumā, un tāpēc jaunajā priekšlikumā mēs paredzēsim ļoti stingrus sodus.
<P>
Tagad es pāreju pie upuriem sniegtās palīdzības un aizsardzības. Palīdzība, atbalsts un aizsardzība, ko sniedz cilvēku tirdzniecības upuriem, īpaši attiecībā uz izmitināšanu, medicīnisku un psiholoģisku palīdzību, padomiem, informāciju, tulku pakalpojumiem un juridisku pārstāvību - tas viss ir būtiski.
<P>
Tā kā nenoliedzami Spānijas prezidentūra tieši to vēlas panākt, mēs apsvērsim arī konkrētus un labākus aizsardzības pasākumus bērnu tirdzniecības upuriem. Juridiskas palīdzības un pārstāvības sistēmai ir jābūt brīvai, jo īpaši bērniem.
<P>
Visbeidzot, 2010. gadā Komisija publicēs savu pirmo ziņojumu par direktīvas īstenošanu attiecībā uz uzturēšanās atļaujām, kas izsniegtas trešo valstu valstspiederīgajiem, kuri ir cilvēku tirdzniecības upuri un kuri sadarbojas ar kompetentajām iestādēm. Pēc šā ziņojuma mēs redzēsim, vai ir pareizi grozīt direktīvu.
<P>
Attiecībā uz pasākumiem, kuru mērķis ir vērsties pret pieprasījumu, Komisija savā nākamajā priekšlikumā direktīvai gatavojas iekļaut arī klauzulu, kas nosaka dalībvalstu pienākumu uzņemties iniciatīvu šajā jomā, kā arī mudināt tās kriminalizēt seksuālo pakalpojumu vai darba izmantošanu, ja lietotājs zina, ka persona ir vai ir bijusi cilvēku tirdzniecības upuris.
<P>
Attiecībā uz jurisdikciju mums ir jāpalielina katras dalībvalsts spēja ierosināt apsūdzību ne tikai pret saviem valstspiederīgajiem, bet arī cilvēkiem, kuri parasti uzturas tās teritorijā un kuri ir atzīti par vainīgiem par cilvēku tirdzniecību ārvalstīs. Tas ir būtiski, runājot par cīņu pret tā saukto jauno mafiju parādību, proti, kriminālām organizācijām, kuru sastāvā ietilpst dažādu tautību indivīdi, kas izveido savu kriminālo interešu centru un tāpēc arī savu pastāvīgo dzīvesvietu kādā no Eiropas Savienības valstīm.
<P>
Tālāk pāreju pie datu vākšanas. Komisija ir izdarījusi lielu ieguldījumu kopēju rādītāju izstrādāšanā datu vākšanai. Mums jānodrošina Eiropas Savienībai uzticami un salīdzināmi statistikas dati. Ir izpildīti vairāki svarīgi projekti, un šo iniciatīvu rezultātiem ir nepieciešams pienācīgs turpinājums, kas dotu iespēju attīstīt kopēju rādītāju modeli Eurostat, Eiropas Savienības aģentūrām, Europol, Eurojust, Frontex un Pamattiesību aģentūrai.
<P>
Visbeidzot, es pievērsīšos novēršanai. Mums ir finanšu programma "Noziedzības novēršana un cīņa pret noziedzību”, kas 2010. gadā paredzēs mērķtiecīgu pievēršanos cīņai pret cilvēku tirdzniecību. Arī Stokholmas programma nodrošina konkrētu darbību, paredzot vispārējā vadlīniju dokumentā, ko pieņēmusi Tieslietu un iekšlietu padome, pasākumus sadarbības stiprināšanai ar trešām valstīm.
<P>
Tādējādi veidojas vispusīgāka politika cilvēku tirdzniecības apkarošanai. Kā es teicu, Komisija ļoti drīz nāks klajā ar direktīvas projektu, un man ir prieks, ka Spānijas prezidentūra no savas puses ir uzsākusi debates, kas ļaus jums turpmāk bagātināt Komisijas priekšlikumu, kurš, manuprāt, nāk laicīgi, ņemot vērā, ka šī parādība nelaimīgā kārtā neuzrāda tendenci samazināties un joprojām pieaug mūsu dalībvalstīs. Tāpēc ir laiks reaģēt un reaģēt stingri.
<SPEAKER ID="214" NAME="Roberta Angelilli" LANGUAGE="IT">
Priekšsēdētāja kungs, dāmas un kungi, vispirms es gribētu pateikties Hedh kundzei un Bauer kundzei par iniciatīvu.
<P>
Cilvēku tirdzniecība, kā visi jau ir teikuši, ir ārkārtīgi nopietns pārkāpums, kas saistīts ar seksuālu izmantošanu un nelegālu darbu. Šos noziegumus veic negodīgi cilvēki, kas vardarbīgi un krāpnieciski savervē upurus, varbūt solot viņiem godīgu, labi apmaksātu darbu vai arī vēršot draudus ne tikai pret upuriem, bet arī pret viņu bērniem vai radiniekiem.
<P>
Diemžēl bieži tieši sievietes un bērni ir tie, kuri maksā visdārgāk. Tiek lēsts, ka visā pasaulē ir gandrīz trīs miljoni tirdzniecības upuru un gandrīz 90 % no viņiem ir sievietes un bērni. Eiropas Parlaments 2008. gadā ar pirmo Eiropas stratēģiju par bērnu tiesībām noteica, ka bērnu tirdzniecībai ir daudzi noziedzīgi mērķi: orgānu tirdzniecība, nelegāla adopcija, prostitūcija, nelegāls darbs, piespiedu laulības, ielu ubagošanas izmantošana un seksa tūrisms - tie ir tikai daži piemēri.
<P>
Minētajā dokumentā tirdzniecība tika raksturota kā reāls ļaunums Eiropas Savienībā un tika teikts, ka tāpēc tirdzniecības un ekspluatācijas apkarošanai jākļūst par Eiropas Savienības nākotnes darba programmas prioritāti, pirmkārt un galvenokārt, pieņemot steidzamības kārtībā likumdošanas pasākumus, kas nepieciešami upuru pilnīgas aizsardzības un palīdzības garantēšanai. Nesenā Stokholmas programma arī runāja par nepilngadīgo tirdzniecību un ekspluatāciju.
<P>
Tāpēc noslēgumā, pamatojoties uz šā vakara debatēm, mēs ceram, ka Komisija un Padome saglabās savu apņemšanos un ka Komisija iesniegs šo jauno priekšlikumu direktīvai, kuru mēs apsvērsim ļoti rūpīgi.
<SPEAKER ID="215" NAME="Claude Moraes">
S&D grupas vārdā. - Priekšsēdētāja kungs, tas ir Hedh kundzes un Bauer kundzes panākums šodien, lai gan tik vēlā vakara stundā, kā teica Hedh kundze, ka šovakar varam dzirdēt aizejošo komisāru Barrot kungu un jauno Spānijas prezidentūru sakām tādus vārdus komisāram kā "stingri nolēmis” un "vērienīgs”. Ir vērts gaidīt līdz šai vēlajai stundai, lai to dzirdētu, jo šodien šajā plenārsēžu zālē ir daudz cilvēku, tostarp autores, kuri saprot, cik sarežģīta ir šī mūsdienu brutālā parādība, taču saprot arī to, ka pilsoņi sagaida, ka ES risinās šo mūsdienu ļaunumu.
<P>
Barrot kungs runāja par jauna tiesību akta nepieciešamību. Mēs ceram, ka ļoti drīz redzēsim Komisijas priekšlikumu. Šorīt, klausoties komisāra amata kandidāti Malmström kundzi, mēs arī redzējām pozitīvu reakciju uz mūsu priekšlikumu par ES cilvēku tirdzniecības novēršanas koordinatoru.
<P>
Ja no šiem dažādajiem fragmentiem sākam veidot kopainu, mēs vismaz virzāmies uz priekšu, bet problēmas mērogs, kuru raksturoja Anna Hedh, nozīmē, ka mums patiešām ir jāpārvērš vārdi darbos. Tā kā cilvēku tirdzniecība ir tik sarežģīta parādība, kas skar tādas tik daudzas un dažādas jomas kā piespiedu darbs, organizētā noziedzība, seksuālā izmantošana un bērnu ļaunprātīga izmantošana, mūsu reakcijai ir jābūt daudzpusīgai un visaptverošai. Barrot kungs pieminēja daudzas lietas, ko mēs vēlētos redzēt kā realitāti, un, ja tās nāk kopā vienā paketē visai ES, mums būs stingra un noteikta politika, kuru ES pilsoņi redzēs kā rīcības plānu. Pašlaik ES pilsoņi saprot cilvēku tirdzniecības ļaunumu, bet viņi neredz visaptverošu pieeju un nesaprot, ko ES dara kopumā.
<P>
Es priecājos, ka komisāra amata kandidāte Malmström uzsvēra savu apņēmību ļoti drīz nākt klajā ar jaunu tiesību akta priekšlikumu, un es priecājos arī, redzot, ka Spānijas prezidentūra uzsver ne tikai cīņu pret cilvēku tirdzniecību, bet arī ar to saistītos jautājumus, piemēram, vardarbību pret sievietēm. Ir svarīgi, lai tas viss ietu kopā un rādītu patiesi stingru un noteiktu apņēmību un pārliecību par to. Kaut arī ir vēls, mums vajag, lai vārdi tiktu pārvērsti darbos, un autores šodien ir paveikušas labu darbu.
<SPEAKER ID="216" NAME="Nadja Hirsch" LANGUAGE="DE">
Priekšsēdētāja kungs, vispirms es vēlos pateikties referentei par viņas apņēmību un ļoti labo sadarbību, jo šis ir patiešām svarīgs temats. Kā jau teikts, cilvēku tirdzniecība, iespējams, ir vissliktākais nozieguma veids. Jautājumā citētie Europol dati rāda, ka šajā jomā nav bijis uzlabojuma. Faktiski ir noticis tieši pretējais. Īpaši piespiedu darba jomā skaitļi palielinās, bet skaitļi par sieviešu tirdzniecību paliek nemainīgi. Tāpēc ir pilnīgi skaidrs, ka vispirms ir steidzami vajadzīga konsekventa rīcība.
<P>
Lai šāda rīcība būtu veiksmīga, ir nepieciešams, pirmkārt un galvenokārt, pieņemt integrētu pieeju visdažādākajās jomās. Pilnīgi būtisks aspekts ir izpratnes paaugstināšana, arī starp Eiropas iedzīvotājiem, ka cilvēku tirdzniecība notiek pašas Eiropas iekšienē, katrā valstī. Mums saistībā ar šo vispirms jāsāk ar izglītību, kā mēs to darījām, piemēram, gatavojoties pasaules kausa spēlēm futbolā Vācijā, lai celtu gaismā jautājumu par piespiedu prostitūciju un parādītu, ka tā reāli darbojas visur, un arī, lai rosinātu debates iedzīvotāju vidū un tādējādi vairotu izpratni, kas savukārt nodrošinātu palīdzību upuriem.
<P>
Otrs jautājums ir par upuru aizsardzību. Tieši tad, kad cilvēki tiek izglābti no tik dramatiskas situācijas, arī dalībvalstīm ir jānodrošina, lai viņiem būtu pieejama medicīniska un psiholoģiska aprūpe, lai viņiem tiktu dots atbalsts atgriezties savā izcelsmes valstī, ja iespējams, vai arī, lai būtu atvērts ceļš patvēruma iegūšanai vai citām līdzīgām iespējām atrast jaunas mājas un sākt jaunu dzīvi.
<SPEAKER ID="217" NAME="Judith Sargentini" LANGUAGE="NL">
Šodien Holandes laikrakstā bija ziņojums par sparģeļu audzētāju, kas tika arestēta, jo viņu turēja aizdomās par cilvēku tirdzniecību un vergu darbaspēka izmantošanu no Rumānijas, citiem vārdiem sakot, no Eiropas Savienības. Cilvēku tirdzniecība nav kaut kas tāds, kas notiek tikai ar pilsoņiem no valstīm, kuras ir ārpus Eiropas Savienības, bet arī ar Eiropas Savienības valstu pilsoņiem. Labi integrēta cilvēku tirdzniecības apkarošanas politika nevar vienkārši aprobežoties ar arestēšanu, kā tas bija šajā gadījumā, un robustu rīcību pret tiem, kuri veic šādus noziegumus; ir pienācīgi jāpievēršas arī upuriem. Viņu tiesībām un viņu nākotnei ir jābūt galvenajai prioritātei. Cilvēku tirdzniecības upuriem nekad nedrīkst rasties iespaids, ka viņi ir vieni vai ka viņi ir pamesti vieni nelaimē. Mums viņi jāatbalsta visos veidos: juridiski, medicīniski, sociāli un sabiedriski, un finansiāli, un mums būtu arī, iespējams, jāatlīdzina viņiem. Šo upuru spēja izmantot savas tiesības un izmantot iespējas, ko mūsu likums ļauj, ir izšķirīgs aspekts ikvienā jaunā direktīvā. Es saklausīju labas ziņas no López Garrido kunga un Barrot kunga attiecībā uz šo.
<P>
Komisārs arī teica, ka cilvēkiem, kas izmanto pakalpojumus no cilvēku tirdzniecības, jāsaņem stingrāki sodi. Manā izpratnē stingrāki sodi par šādām darbībām, protams, nav nepareizi, bet patiešām interesanti uzzināt, kā mēs palīdzam upuriem, ja mēs turpinām kriminalizēt viņu funkciju, viņu darbu, jo tas tomēr ir darbs, kaut arī vergu darbs. Kā tas palīdz upuriem, ja viņiem ir jābaidās, ka darbs, kuru viņi dara dotajā brīdī, tiek vēl vairāk kriminalizēts? Es būtu pateicīga par atbildi uz šo jautājumu.
<P>
Pēc Zaļo un Eiropas Brīvās apvienības grupas domām, cilvēku tirdzniecības upuriem ir tiesības uz uzturēšanās atļauju, pastāvīgu uzturēšanās atļauju noteiktos apstākļos, lai nodrošinātu, ka viņiem nav jābaidās no nosūtīšanas atpakaļ uz valsti, kurā tas viss sākās, un lai nodrošinātu, ka viņi var arī izvirzīt apsūdzību pret cilvēku tirgoni, jo viņi ir droši, zinot, ka viņu palikšana valstī nav apdraudēta. Tas vajadzīgs, jo nedrīkst pieļaut pat niecīgu iespēju, ka kāds tiek nosūtīts atpakaļ un atkal satiek to pašu tirgoni. Jūsu jaunajai pamatdirektīvai, komisār, Padomes priekšsēdētāj, ir jāstiprina upuri. Tai jādod viņiem tiesības un jauna nākotne. Tas ir tas, ko es vēlos redzēt.
<SPEAKER ID="218" NAME="Zbigniew Ziobro" LANGUAGE="PL">
Priekšsēdētāja kungs, ir ārkārtīgi mulsinoši, ka mūsdienu Eiropa, kas bauda brīvību un ievēro cilvēktiesības, ir kļuvusi par apspiešanas un ļaunprātīgas izmantošanas vietu tik daudziem cilvēkiem. Vēl jo šokējošāk tas ir tāpēc, ka tas bieži skar sievietes un bērnus, kas ir īpaši apdraudēti un bezpalīdzīgi.
<P>
Kā Polijas tieslietu ministrs un ģenerālprokurors es pārraudzīju daudzas izmeklēšanas, kuras atklāja, ka tādas lietas notiek Eiropā, ka tās sniedzas pāri atsevišķu valstu robežām un dažkārt ir ļoti nežēlīgas. Cilvēku tirdzniecības galvenais mērķis ir seksuāla izmantošana vai vergu piespiedu darbs. Lai šīs parādības efektīvi novērstu un izskaustu, ir svarīgi, lai noteiktās ES dalībvalstīs būtu profesionālas aizsardzības aģentūras, kuras ideālā gadījumā būtu centralizētas un garantētu noteiktu un efektīvu rīcību, kā arī labu starptautisku sadarbību. Eiropas Savienības iestādēm jāuzņemas galvenais pienākums, īpaši attiecībā uz iepriekš minēto punktu.
<P>
Turklāt ir vēl divi citi jautājumi. Apzinoties to, ka cilvēku tirdzniecība bieži ir organizētu kriminālu bandu darbs, atsevišķām valstīm ir jāgarantē pietiekami bargas sankcijas par šādiem nopietniem noziegumiem, lai atturētu un izolētu likumpārkāpējus, tostarp paredzot tādas sankcijas kā līdzekļu atsavināšanu, kas dotu triecienu šīs darbības ekonomiskajam nolūkam.
<SPEAKER ID="219" NAME="Cornelia Ernst" LANGUAGE="DE">
Priekšsēdētāja kungs, cilvēku tirdzniecība īstenībā ir mūsdienu posts, kura barotne ir nabadzība un zināšanu trūkums. Tās vissliktākā forma ir bērnu tirdzniecība, kas bieži ir saistīta ar ļaunprātīgu seksuālu izmantošanu. Mēs Eiropas Apvienotajā kreiso un Ziemeļvalstu Zaļo kreiso spēku konfederācijā uzskatām, ka ir steidzami nepieciešama Komisijas rīcība. Viens no vissvarīgākajiem priekšnosacījumiem veiksmīgai cilvēku tirdzniecības apkarošanai ir upuru tiesību stiprināšana. Tikai tad, ja to panāk - un ne jau vienīgi ar primitīviem pasākumiem - ir iespējams vispār apkarot cilvēku tirdzniecību. Tas prasa ļoti skaidrus noteikumus, panākot, lai cilvēku tirdzniecība nebeigtos ar sankcijām pret tās upuriem. Viena no lietām, kas upuriem vajadzīgas, ir efektīva aizsardzība un atbalsts pirms kriminālvajāšanas, kurā viņi piedalās kā liecinieki, tās laikā un arī pēc tās. Tas jānosaka kā augstas prioritātes uzdevums īpaši pārskatīšanas laikā, kā arī gadījumos, kad liecinieku liecības tiek atsauktas. Steidzami ir vajadzīgas liecinieku ilgtermiņa aizsardzības programmas.
<P>
Otra lieta, kas, manuprāt, ir svarīga, ir tā, ka visiem cilvēku tirdzniecības upuriem, ne tikai bērniem, ir jāsniedz konsultācijas par brīvu. Atgriežoties pie jautājuma par bērniem, ir arī nepieciešams, lai, strādājot ar viņiem, būtu iespējams izmantot juristus - bērnu speciālistus. Ir nepieciešami steidzami pasākumi novēršanas stiprināšanai, piemēram, juristu, policistu, tiesnešu un konsultantu apmācības. Es priecājos, ka Spānijas prezidentūra gatavojas pievērsties šim jautājumam.
<SPEAKER ID="220" NAME="Mario Borghezio" LANGUAGE="IT">
Priekšsēdētāja kungs, dāmas un kungi, šodien, noklausoties komisāra amata kandidāti, es dzirdēju ļoti īpašu apņēmību attiecībā uz cilvēku tirdzniecību.
<P>
Man bija patīkami dzirdēt vienprātīgu atzinumu, kas tika izteikts šeit. Tādas vienprātības nebija, kad pirms daudziem gadiem daži cilvēki, kas aizņēma šīs vietas, ieskaitot mani, pauda nožēlu par apdraudējumiem, ko rada masveida nelegālā imigrācija, tostarp strauji augošas noziedzīgas organizācijas, kuras izmanto šo darbaspēku, un par cilvēku un pat orgānu tirdzniecības riskiem. Šodien ikviens ir atklājis šīs parādības eksistenci, un mēs varam būt priecīgi par vienprātīgo apņēmību.
<P>
Tomēr mums ir svarīgi saprast, ka cēlonis joprojām ir tas pats.. Cēlonis, izcelsme, barotne šai tirdzniecībai ir ar vienu nosaukumu jeb vienu vārdu; galvenais cēlonis ir nelegālās imigrācijas apjoms un nozīme, kāda tajā ir vietējām, Eiropas un arī ārpus Eiropas noziedzīgajām organizācijām, jo tagad mums ir cilvēku tirdzniecība, ko labi vada arī organizācijas ārpus Eiropas.
<P>
Pieņemsim to kā mūsu sākuma punktu. Mums jāņem vērā, ka šī ārkārtīgi nopietnā un kaunpilnā parādība ir subkultūra jeb sekas, kas izriet no masveida nelegālas imigrācijas, kura nav tikusi pienācīgi kontrolēta. Eiropai ir jābūt drosmei nosaukt lietas to īstajos vārdos.
<SPEAKER ID="221" NAME="Georgios Papanikolaou" AFFILIATION="PPE">
(EL) Priekšsēdētāja kungs, arī es vēlētos izmantot šo iespēju apsveikt šā ļoti svarīgā jautājuma autores. Mēs dzīvojam modernos laikos, kad varētu sagaidīt, ka cilvēku tirdzniecība ir jau izskausta mūsu sabiedrībā. Diemžēl skaitļi tomēr liecina ko citu. Piemēram: tiek lēsts, ka visā pasaulē vairāk nekā 1 800 000 bērnu un jauniešu kļūst par tirdzniecības upuriem katru gadu. Atbilstoši ANO datiem mums Eiropas Savienībā ir 270 000 upuru. Ir aprēķināts, ka tikai Grieķijā vienā pašā prostitūcijai nolemto tirdzniecības upuru skaits ir pieaudzis līdz 40 000 gadā, tostarp sievietes un bērni, neskaitot citus tirdzniecības veidus.
<P>
Divi pamata parametri, kurus es vēlos izcelt, nenoniecinot citu parametru nozīmi, ir šādi: pirmkārt, Eiropas iestāžu struktūra, lai apkarotu šo noziegumu, kas ir pārrobežu parādība un ko saasina nelegāla imigrācija, ir neatbilstīga, un par to jau ir pamatoti runāts. Tieši tāpēc mums ir jāpastiprina virzība uz visaptverošu pieeju, un direktīva, kuru mēs gaidām, ir ļoti svarīga šajā struktūrā, kā tas jau pamatoti ir norādīts.
<P>
Otrkārt, ir identificēta sevišķa nepietiekamība upuru aizsardzībā, īpaši attiecībā uz atbalsta struktūrām. Tāpēc ir nepieciešams - un man bija prieks to dzirdēt no Spānijas prezidentūras - atrast un padarīt pieejamus resursus un infrastruktūras, lai uzlabotu jebkuru esošo infrastruktūru, un radīt jaunas infrastruktūras, un, protams, personālam, kas var nodrošināt šādu atbalstu, sniegt pienācīgu apmācību.
<P>
Šim modernajam vergu tirdzniecības veidam nevar un nedrīkst būt vieta Eiropas Savienībā, kas balstās uz cilvēktiesību un cilvēka cieņas ievērošanas principu.
<SPEAKER ID="222" NAME="Silvia Costa" AFFILIATION="S&amp;D">
(IT) Priekšsēdētāja kungs, dāmas un kungi, es vēlētos izteikt lielu gandarījumu par to, ka šodien mēs risinām šādu svarīgu jautājumu, par ko es sirsnīgi pateicos autorēm, un es vēlos arī izteikt pateicību par sadarbības augsto līmeni, ko mēs novērojām visu politisko partiju un abu komiteju starpā.
<P>
Es esmu ļoti priecīga arī par to, ka dzirdēju ļoti nopietnas saistības, ko pauda Komisija un arī Spānijas prezidentūra, un es patiesi ceru, ka jaunās direktīvas projekts tiks drīz sagatavots, ievērojot nostādnes, kuras būtībā bauda vienprātīgu atbalstu.
<P>
Es domāju, ka mēs zinām, ka skaitļus šajā jomā ir ļoti sarežģīti analizēt, bet īsumā mēs runājam par gandrīz 300 000 cilvēku, no kuriem 79 % ir sievietes, daudzi no tiem ir bērni, kas katru gadu ar cilvēku tirdzniecību nonāk mūsu civilizētajā Eiropā. Diemžēl skaitļi pēdējos gados ir kāpuši. Arī šā iemesla dēļ mums jāpanāk ļoti spēcīgs progress, ņemot vērā Eiropas Savienības jaunās atbildības jomas un to, ko mēs jau esam apstiprinājuši Stokholmas programmā, lai ieviestu dažus jauninājumus.
<P>
Tas bija liels panākums, ka mēs ES līmenī apstiprinājām noteikumu, kurš Itālijā, piemēram, ir bijis spēkā jau kopš 1998. gada, kurš atļauj izdot humanitāras uzturēšanās atļaujas upuriem. Tomēr mums ir jāpanāk progress arī upuru aizsardzības nodrošināšanā saistībā ar aizsardzību, reintegrāciju sabiedrībā un darbā, iespēju novērst klientu klātbūtni, par ko mums ir jādomā ļoti nopietni, un nopietnākiem un efektīvākiem pasākumiem attiecībā uz sankcijām, kurām, kā jūs, komisār, teicāt, ir jābūt saskaņotām ES līmenī.
<P>
Jo īpaši mēs prasām, lai upuru piekrišana viņu izmantošanai tiktu uzskatīta par nebūtisku, ņemot vērā šantažēšanas augsto līmeni saistībā ar šiem apstākļiem.
<P>
Es noslēgumā īsi piebildīšu, ka mums vajadzīga ne tikai aizsardzība nepilngadīgajiem, bet vispirms arī visa veida atbalsts personām, kas ierodas Eiropā un iepriekš jau ir pārcietušas tirdzniecības veidus arvien garāku un arvien traģiskāku ceļojumu laikā tā, ka viņu ciešanu mērs ir pilns, pirms viņi sasniedz mūsu krastus un mūsu zemes.
<SPEAKER ID="223" NAME="Antonyia Parvanova" AFFILIATION="ALDE">
(BG) Priekšsēdētāja kungs, dāmas un kungi, arī es vēlos apsveikt referentes, Komisiju un Spānijas prezidentūru par viņu uzdrošināšanos, kas ļauj mums beidzot atrast nopietnu risinājumu šai problēmai. Runājot par cilvēku tirdzniecību, ir ārkārtīgi svarīgi domāt par pastāvīgas politikas izveidi Eiropas Savienības līmenī. Tāda politika veicinās labāk koordinētu pieeju un palīdzēs dalībvalstīm rīkoties ietekmīgāk attiecībā uz tiesību aizsardzību un šīs tirdzniecības formas upuriem sniegto aizsardzību un palīdzību.
<P>
Eiropas Savienības koordinatora iecelšana cilvēku tirdzniecības apkarošanai, kurš strādās tieslietu, pamattiesību un pilsonības komisāra tiešā uzraudzībā, būs garantija, ka visas dalībvalstis izmantos vienotu, saskaņotu politisku pieeju cīņā pret šo nopietno noziegumu. Koordinatora uzdevums būs identificēt cilvēku tirdzniecības problēmas un avotus, īstenot preventīvus pasākumus, radīt un īstenot stratēģiju Eiropas līmenī, tostarp aktīvu sadarbību un apspriešanos ar pilsoniskās sabiedrības aģentūrām, kā arī organizēt informācijas kampaņas un ieviest pasākumus, lai palielinātu aizsardzību un palīdzību upuriem, kā arī atbalstīt viņus reintegrācijas procesā.
<P>
Lai veiksmīgi nodarbotos ar šo globālo, starptautisko problēmu, ir vajadzīga Eiropas līmenī koordinēta stratēģija, kas vada un atbalsta dalībvalstis to kopējos centienos efektīvi apkarot cilvēku tirdzniecību. Pateicos par uzmanību!
<SPEAKER ID="224" NAME="Marina Yannakoudakis" AFFILIATION="ECR">
Stāvoklis, kurā kāds ir cita īpašums un bezpalīdzīgs kādas dominējošas ietekmes upuris, būtu piedodams, ja jūs domātu, ka tā ir cilvēku tirdzniecības definīcija. Faktiski tā ir verdzības definīcija.
<P>
Cilvēku tirdzniecība ir mūsdienu verdzība. Tirdzniecība ar cilvēkiem, sievietēm, vīriešiem vai bērniem, ir krimināls pārkāpums, un tas pieaug visās dalībvalstīs. Galēja nabadzība, ģimenes iziršana un vardarbība ģimenē ir daļa no cilvēku tirdzniecības pamatcēloņiem. Apvienotajā Karalistē aplēstais upuru skaits ir aptuveni 5 000 cilvēku, no kuriem 330 ir bērni.
<P>
ECR grupa atzinīgi vērtē šīs debates. Valstu valdībām, tiesībsargājošām iestādēm un robežkontroles iestādēm ir jāstrādā kopā. Ir jāstiprina upuru atbalsta mehānismi. Iniciatīvām ir jābūt skarbām, tām jāsākas dalībvalstīs un jāsaņem ES atbalsts.
<SPEAKER ID="225" NAME="Eva-Britt Svensson" AFFILIATION="GUE/NGL">
(SV) Ja nebūtu pieprasījuma pēc cilvēkiem kā lēta darbaspēka, ja nebūtu pieprasījuma pēc orgāniem, ja nebūtu pieprasījuma pēc pērkamiem seksuāliem pakalpojumiem, tādā pasaulē mums nebūtu arī cilvēku tirdzniecības.
<P>
Pieprasījums ir atslēgas vārds attiecībā uz cilvēku tirdzniecības apkarošanu. Cits svarīgs faktors ir tas, ka cilvēki daudzās pasaules daļās dzīvo nabadzībā un necilvēcīgos apstākļos, tāpēc viņi viegli var kļūt par upuri tiem, kuri grib pirkt un pārdot cilvēkus.
<P>
Tāpēc mums ir vajadzīgi ne tikai centieni samazināt pieprasījumu, bet arī, protams, preventīvi pasākumi dzīves apstākļu uzlabošanā daudziem cilvēkiem tajās pasaules daļās, kurās upuri tiek vervēti.
<P>
Es kopā ar Eiropas Apvienoto kreiso un Ziemeļvalstu Zaļo kreiso spēku konfederāciju vēlos pateikties Hedh kundzei un Bauer kundzei, un viņu kolēģiem Pilsoņu brīvību, tieslietu un iekšlietu komitejā un Sieviešu tiesību un dzimumu līdztiesības komitejā. Tomēr es vēlos redzēt vairāk dažādu priekšlikumu par to, kā mēs varētu atbalstīt cilvēku tirdzniecības upurus. Tiem, kuri ir piespiedu darba upuri, ir vajadzīgi citādi pasākumi un atbalsts nekā tiem, kuri ir seksa verdzības tirdzniecības upuri.
<SPEAKER ID="226" NAME="Teresa Jiménez-Becerril Barrio" AFFILIATION="PPE">
(ES) Saskaņā ar Apvienoto Nāciju Organizācijas ziņojumu 2009. gadā Eiropas Savienībā bija aptuveni 270 000 cilvēku tirdzniecības upuru. Turot šos skaitļus prātā, mums jānodrošina, lai Eiropas Savienības rīcība balstītos, pirmkārt un galvenokārt, uz upuru aizsardzību, īpaši pievēršoties sieviešu un bērnu stāvoklim, kuri ir visneaizsargātākie.
<P>
Mēs nevaram arī turpmāk stāvēt malā un palikt vienaldzīgi pret notikumu attīstību šajā uzvedumā ar seksuālu izmantošanu, kas norisinās mūsu acu priekšā. Šā iemesla dēļ es pilnīgi atbalstu Parlamenta prasības par beznosacījuma palīdzību upuriem un to, ka ir jāpieņem stingrākas metodes un bargāki sodi, kā mums teica Barrot kungs.
<P>
Līdz ar to es vēlos aicināt Spānijas prezidentūru un Eiropas Komisiju, un Padomi izmantot visus mūsu rīcībā esošos Eiropas tiesību aktus, gan pašreizējos, gan nākamos, lai aizsargātu cilvēku tirdzniecības upurus. Es uzskatu, ka ierosinātā Eiropas upuru aizsardzības sistēma, kuru es personīgi pieprasīju no Spānijas prezidentūras Stokholmas programmas debašu laikā un kura galu galā ir īstenojusies, būs efektīvs instruments cīņā pret šādiem noziegumiem. Es ceru uz Spānijas prezidentūras stingro apņemšanos, kā mēs jau esam redzējuši, nodrošināt, lai šī sistēma piedāvātu upuriem īpašus aizsargājošus pasākumus, kas būtu efektīvi visā Eiropā.
<P>
Es ceru, ka mēs, kas esam atbildīgi arī par cīņu pret visnopietnākajām problēmām mūsu sabiedrībā, dosim reālu un būtisku atbildi šai ārkārtīgi nopietnajai cilvēku tirdzniecības problēmai un ka mūsu vārdi nebūs tikai tukši solījumi. Tas patiešām ir mūsu parāds visiem upuriem
<SPEAKER ID="227" NAME="Monika Flašíková Beňová" AFFILIATION="S&amp;D">
(SK) Pirmkārt, es vēlos izteikt atzinību savām kolēģēm EP deputātēm Hedh kundzei un Bauer kundzei, jo, neskatoties uz ierobežotajām iespējām, kas viņām bija dotas, viņu pieeja šim tematam bija ļoti vispusīga.
<P>
Es atbalstu jautājumu un vēlos norādīt uz dažiem faktiskiem novērojumiem un piebildēm. Parasti cilvēkiem nav priekšstata par cilvēku tirdzniecības milzīgo apjomu. Faktiski tā ir trešā visienesīgākā nelikumīgā nodarbošanās pasaulē. Tas, ka tā galvenokārt attiecas uz sievietēm un bērniem, padara šo plašo uzņēmējdarbību vēl jo necilvēciskāku. Mūsu atbildei ir jābūt masīvai un koncentrētai. Mūsu cīņai ir jābūt tikpat efektīvai visos cilvēku tirdzniecības trijstūra punktos - tai jāietekmē piedāvājums un pieprasījums, kā arī paši tirgotāji. Piedāvājums pastāv īpaši tur, kur ir necilvēciski dzīves apstākļi, nabadzība un tās feminizācija, bezdarbs un vardarbība pret sievietēm un vispārēja apspiešana un nestabilitāte, kas cilvēkus dzen izmisumā. Tāpēc mums jādara viss iespējamais, lai palīdzētu dzīvot cienījamāku dzīvi šiem cilvēkiem, kas kļūst par upuri noziedzīgai tirdzniecībai Savienības iekšienē un ārpus tās.
<P>
Pret pieprasījumu jāvēršas ar stingrām sankcijām. Tie, kuri pelna, ekspluatējot izmisušus vai manipulācijām pakļautus cilvēkus pelēkās ekonomikas zonā, nedrīkst palikt nesodīti. Pret tiem, kuri sniedz šādus pakalpojumus, un tiem, kuri tos apzināti izmanto, arī ir jāvērš sankcijas.
<P>
Visbeidzot, tirdzniecības pakalpojuma sniedzēji pelna vislielāko sodu - organizētajai noziedzībai šajā jomā ir jābūt prioritāram mērķim tādām organizācijām kā EurojustT, Europol un Frontex.
<SPEAKER ID="228" NAME="Cecilia Wikström" AFFILIATION="ALDE">
(SV) Verdzība vēl nav atcelta, kā daudzi šajā Parlamentā jau ir uzsvēruši. Mūsdienu verdzība pieņem seksa tirdzniecības veidu un notiek šeit un tagad. Sieviešu, meiteņu un zēnu ķermeņi tiek pārdoti kā gaļas gabali gluži tāpat kā citas preces, un tas notiek nepārtraukti.
<P>
Cilvēkiem tiek laupītas viņu visbūtiskākās pamattiesības, un viņi kļūst par mūsdienu vergiem dažādās mūsu dalībvalstīs. Tas ir uzskatāms par Eiropas vislielāko neveiksmi un trūkumu, un pret to jāvēršas, ierobežojot un pārtraucot gan piedāvājumu, gan pieprasījumu.
<P>
Manā dzimtenē Zviedrijā pirms desmit gadiem stājās spēkā likums, kas nosaka seksa pirkšanu par nelikumīgu. Šis likums ir svarīgs, jo ar to sabiedrība raida signālu, ka neviens cilvēks nav pārdodams. Vergu tirdzniecība Amerikā tika pasludināta par nelikumīgu 1807. gadā, bet tā vēl joprojām turpinās mūsu vidū Eiropā. Ir laiks to noglabāt vēstures tumšajā dzelmē. Šis ir mūsu laiks, un mūsu atbildība ir darīt visu, ko varam, un es vēlos pateikties autorēm Hedh kundzei un Bauer kundzei par viņu teicamo darbu mūsu visu labā.
<SPEAKER ID="229" NAME="Ryszard Czarnecki" AFFILIATION="ECR">
(PL) Priekšsēdētāja kungs, pirms dažām minūtēm Zaļās partijas pārstāvis uzsvēra, ka šis cilvēku tirdzniecības jeb dzīvu cilvēku pārdošanas jautājums nav problēma, kas Eiropas Savienībā tiek ievesta no ārienes. Tā ir arī iekšēja problēma. Arī manas valsts pilsoņi tiek pārdoti vismaz vairākās Eiropas Savienības dalībvalstīs. Tā ir ļoti svarīga un nopietna problēma. Mana pārliecība ir, ka šajā jautājumā ir nepieciešama ne tikai ES iestāžu, bet arī atsevišķu dalībvalstu stingra, vienota rīcība. Es šeit atgādināšu kādu gadījumu, kas notika pirms pāris gadiem, kad Itālijas policija un administrācija, reaģējot uz noteiktu informāciju, kas nāca no Polijas, pārtrauca cilvēku tirdzniecības darījumus, kuros Polijas strādnieki tika nelegāli nodarbināti Itālijā. Arī tā ir cilvēku tirdzniecība, un mēs nedrīkstam par to klusēt.
<SPEAKER ID="230" NAME="Zuzana Roithová" AFFILIATION="PPE">
(CS) Dāmas un kungi, katru gadu vairāk nekā miljons cilvēku tiek ļaunprātīgi izmantoti kā vergu darbaspēks, un 90 % no viņiem tiek izmantoti seksuālu pakalpojumu nolūkos. Tikai 3 000 upuru ir saņēmuši palīdzību, un vienīgi 1 500 gadījumos lieta ir nodota tiesai, lai gan visā Eiropas Savienībā to kvalificē kā noziedzīgu nodarījumu. Pētījumi rāda, ka peļņa, ko gūst no cilvēku tirdzniecības, pārsniedz narkotiku kontrabandā un izplatīšanā gūto peļņu. Šāda veida organizētā noziedzība ir pieaugusi līdz ar Eiropas Savienības paplašināšanos uz austrumiem. Un tomēr mums nav kopējas stratēģijas un netiek koordinēti pasākumi, ko veic dažādas iestādes un dalībvalstis, kurām nevajadzētu pretoties tiesību aktu saskaņošanai, pat ja tas nav nostiprināts līgumos.
<P>
Tieši tāpēc es lūdzu Spānijas prezidentūru novest līdz galam sarunas ar dalībvalstīm par kopējām sodu un sankciju definīcijām. Es vēlos uzsvērt, ka jaunajai direktīvai, uz kuru mēs gaidām, būtu efektīvāk jāapkaro arī pieprasījums pēc nelegāliem seksuāliem pakalpojumiem; faktiski satraukumu rada tas, ka bērnu ļaunprātīga izmantošana jo īpaši ir palielinājusies. Attiecībā uz bērniem līmenis tuvojas 20 %. Trūkst arī efektīvu preventīvu un izglītojošu pasākumu, kas pievērsti gan bērniem, gan arī vecākiem. Vai jūs zināt, ka tikai 4 % ļaunprātīgi izmantoto bērnu vecāku atzina, ka viņu bērni tika vilināti uz satikšanos ar interneta starpniecību? 2008. gadā tika atklātas ne mazāk kā 1 500 tīmekļa vietņu, kurās bērni tiek seksuāli ļaunprātīgi izmantoti. Tas, ko mēs neapšaubāmi esam parādā Eiropas Savienības pilsoņiem, ir jauna, koordinēta pieeja un tiesības aktu saskaņošana, lai apkarotu pieprasījumu pēc cilvēku tirdzniecības un arī pašu tirdzniecību. Tāpēc es mudinu Komisiju tik ātri, cik vien iespējams, iesniegt Eiropas Parlamentam visaptverošu tiesību akta priekšlikumu efektīvākai cīņai pret cilvēku tirdzniecību.
<SPEAKER ID="231" NAME="Britta Thomsen" AFFILIATION="S&amp;D">
(DA) Priekšsēdētāja kungs, dāmas un kungi, es vēlos pateikties autorēm par šo svarīgo iniciatīvu, jo ES saskaras ar milzīgu uzdevumu cilvēku tirdzniecības novēršanā un apkarošanā. Cilvēku tirdzniecība ir ienesīga komercdarbība, kas strauji pieaug, un tā ir pievilcīga, jo sodi ir maigi salīdzinājumā ar citiem organizētās noziedzības naudas ieguves veidiem, piemēram, tirdzniecību ar narkotikām un ieročiem. No tā izriet, ka mums stingri jāvēršas pret tiem, kuri aiz tā visa stāv.
<P>
Cilvēku tirdzniecības upuri ir cilvēki, kas ir visvairāk ievainojami un vismazāk aizsargāti, un viņiem ir vajadzīga aizsardzība. Mēs nedrīkstam viņus sūtīt atpakaļ cilvēku tirgotāju apkampienos. Viņiem jāpiedāvā uzturēšanās atļaujas. Turklāt mums arī jāpievēršas pieprasījumam pēc pakalpojumiem, ko sniedz cilvēku tirdzniecība un jāīsteno dažādi pasākumi, piemēram, prostitūcijas pirkšanas kriminalizācija un sankciju paaugstināšana pret tiem, kuri izmanto cilvēku tirdzniecībā iegūtu darbaspēku. Tāpēc es esmu priecīga, ka Komisija apsver nelegāli ievestu cilvēku ļaunprātīgās izmantošanas kriminalizāciju.
<SPEAKER ID="232" NAME="Vilija Blinkevičiūt" AFFILIATION="S&amp;D">
(LT) Pēdējo dienu notikumi Lietuvā, kad organizēts noziedznieku grupējums tika apcietināts par peļņas gūšanu no cilvēku tirdzniecības, vēlreiz pierādīja, ka šis noziegums ir plaši izplatīta parādība, kas vēl vairāk pastiprinās ekonomiskās un finanšu krīzes laikā. Pašlaik gandrīz 90 % cilvēku tirdzniecības upuru ir sievietes un bērni, no kuriem lielākā daļa kļūst par upuriem nabadzības dēļ, mēģinot atrast līdzekļus izdzīvošanai. Cilvēku tirdzniecība ir briesmīgs noziegums un ārkārtējs cilvēka cieņas pazemojums; nav nekā ļaunāka kā tikt pārdotam verdzībā. Tāpēc ir ļoti svarīgi stiprināt sadarbību starp dalībvalstīm un ar trešām valstīm, lai nodrošinātu dialogu ar nevalstiskām organizācijām, un aicināt Komisiju izveidot Eiropas koordinatora amatu šajos jautājumos. Ir nepieciešams arī nodrošināt drošību cilvēku tirdzniecības upuriem un viņu pilnīgu integrāciju. Šā briesmīgā nozieguma līdzdalībniekiem un organizatoriem nedrīkst ļaut izvairīties no atbildības.
<SPEAKER ID="233" NAME="Miroslav Mikolášik" AFFILIATION="PPE">
(SK) Es vēlos apsveikt šā jautājuma autores Hedh kundzi un Bauer kundzi. Es vēlos teikt, ka cilvēku tirdzniecība ir viens no starptautiskās organizētās noziedzības visienesīgākajiem veidiem, un saskaņā ar dažādiem ziņojumiem un avotiem tās apjoms pasaules mērogā tiek lēsts no 700 000 līdz 2 miljoniem cilvēku, daži saka pat vairāk, no kuriem 300 000 līdz 500 000 indivīdu ir cilvēku tirdzniecības upuri tikai Eiropas Savienībā.
<P>
Pašreizējā tiesiskā shēma šķiet neatbilstīga; tāpēc es pilnīgi atbalstu efektīvu pasākumu pieņemšanu visdrīzākajā nākotnē, lai pastiprinātu gan cilvēku tirdzniecības novēršanu, gan represijas pret to. Ir jānosaka stingrākas sankcijas tiešajiem pārkāpējiem, tostarp juridiskām personām, kā arī upuru sniegto pakalpojumu izmantotājiem. No otras puses, es stingri uzskatu, ka ir jāsniedz upuriem augsts aizsardzības līmenis kopā ar taisnīgu un atbilstīgu kompensāciju neatkarīgi no dalībvalsts, kurā viņi atrodas vai kurā noziegums tika pastrādāts. Sniegtā aizsardzība, atbalsts un palīdzība nedrīkst izraisīt sekundāru viktimizāciju, un es vēlos arī teikt, ka noteikumi attiecībā uz nepilngadīgajiem, kas viegli kļūst par upuriem savas neaizsargātības un lētticības dēļ, pelna īpašu uzmanību.
<P>
Noslēgumā es vēlos teikt, ka cilvēku tirdzniecība bieži notiek arī tādēļ, lai iegūtu orgānus.
<SPEAKER ID="234" NAME="Karin Kadenbach" AFFILIATION="S&amp;D">
(DE) Priekšsēdētāja kungs, ir zīmīgi, ka mums šodien, šeit jādebatē par cilvēku tirdzniecības tematu, jo šis temats joprojām ir tabu, un ka mūsu augsti attīstītajā sabiedrībā diemžēl tieši sievietes ir tās, kuras jo īpaši ļoti bieži ir šādas cilvēku tirdzniecības upuri. Es, pirmkārt, domāju par prostitūciju un arī par bērniem. Ļoti bieži mēs negribam to saprast. Lai pret cilvēku tirdzniecību vērsta programma būtu veiksmīga, mums par prioritāti jāizvirza izglītība, izpratnes vairošana, un pēc tam mums būs vajadzīga nauda. Mums tas jāņem vērā mūsu apsvērumos jau pašā sākumā, jo nevar būt mērķis tikai apcietināt pārkāpējus un uzlikt sodu; mums jāmēģina arī veidot upuru aizsardzību, kas nozīmē, ka upuri nekļūst par upuriem otru reizi, bet, ka mums ir arī finanses viņu reintegrācijai mūsu sabiedrībā. Mums jācenšas likvidēt traumas, ko pārcietuši bērni, un integrēt sievietes kā galveno prioritāti mūsu darba pasaulē, legāla darba pasaulē.
<SPEAKER ID="235" NAME="Catherine Bearder" AFFILIATION="ALDE">
Priekšsēdētāja kungs, Eiropai sen jau bija laiks rīkoties šajā jautājumā, tāpēc biju ļoti priecīga, dzirdot Lopez Garrido kunga teikto par bērniem, to, ko teica komisārs, un šorīt to, ka komisāra amata kandidāte Malmström plāno nākt klajā ar jaunu direktīvu kā prioritāti šajā jomā.
<P>
Es gribu mudināt gan Padomi, gan Komisiju apskatīt atbalsta sistēmas upuriem, jo īpaši nelegāli tirgoto bērnu konkrētās vajadzības, kuras ievērojami atšķiras no pieaugušajiem cilvēku tirdzniecības upuriem. Apvienotajā Karalistē tikai pagājušajā gadā vien tika identificēti 325 bērni kā iespējami cilvēku tirdzniecības upuri. Daudzi no viņiem bija Apvienotās Karalistes pilsoņi, nevis ievesti kā ārpakalpojums, ja drīkstu lietot šādu izteicienu.
<P>
Manā reģionā ir bērni, kas ir ievesti pārdošanai, bet mēs atklājam, ka pat pēc reģistrēšanas sociālajos dienestos daudzi bērnu tirdzniecības upuri vienkārši pazūd, jo viņi paliek savu tirgotāju kontrolē. Viņiem nav nekādu grūtību šos bērnus vienkārši pārdot vēlreiz. Tas notiek visā ES, un mums tam jāpieliek punkts. Cilvēki, kas tiek pārdoti, ir bez izteikšanās tiesībām un neaizsargāti, un viņi paļaujas uz Eiropas Savienību, ka tā runās viņu vietā, lai apstādinātu šo pretīgo noziegumu, un pievērsīsies viņiem.
<SPEAKER ID="236" NAME="Franz Obermayr" AFFILIATION="NI">
(DE) Priekšsēdētāja kungs, ubagošana, prostitūcija, zādzības un laupīšana - cilvēku tirgotāju un cilvēku kontrabandistu grupējumiem ir vajadzīgi cilvēki, pirmkārt, sievietes un bērni, šīm un citām tamlīdzīgām nepieņemamām darbībām. Mēs šeit runājam par grūti pārraugāmu noziedzīgu darbību ar augstu to gadījumu skaitu, par kuriem informācija neienāk. Attiecībā uz šo es vēlos norādīt, ka tas īpaši skar manu dzimteni Austriju kā populāru tranzītvalsti, bet arī kā populāru galamērķi. Tāpēc mums jāapzinās, ka cilvēku kontrabandas grupējumu lielākā daļa cilvēkus aktīvi pārvadā no Eiropas austrumiem un dienvidaustrumiem uz Viduseiropu un ka šie upuri tiek vervēti ne tikai trešās valstīs, bet viņi nāk arī no pašām dalībvalstīm. Fakts ir tas, ka šādu gadījumu skaits ir palielinājies un ka mūsu ārējā robežkontrole gandrīz nefunkcionē.
<P>
Ņemot vērā šādu pierādāmu notikumu attīstību un patiesību, ka šos ceļojumus bieži veic ar autobusiem - noziedzīgais tūrisms, - jājautā, vai nebūtu saprātīgi šādos apstākļos papildus Europol, Frontex un citu ziņojumu rakstīšanai atkal ieviest robežu kontroli attiecīgajos robežu reģionos un, ja nepieciešams, apturēt Šengenu uz ierobežotu laiku?
<SPEAKER ID="237" NAME="Anna Záborská" AFFILIATION="PPE">
(SK) Es apsveicu autores par iesniegto jautājumu un jūs, komisār, par jūsu atbildi.
<P>
Es vēlos uzsvērt vienu no daudzajiem tematiem saistībā ar šo jautājumu. Rezolūcijas projekts apgalvo, ka bērni ir īpaši neaizsargāti un tādēļ pakļauti lielākam apdraudējumam kļūt par cilvēku tirdzniecības upuriem. Vienlaikus tajā ir teikts, ka 79 % no identificētajiem tirdzniecības upuriem ir sievietes un meitenes. Tomēr tajā nav pieminēts, ka vecākiem būtu vispirms uzdevums pasargāt bērnus no cilvēku tirdzniecības. Vecāki bieži pat nezina, kādiem riskiem viņu bērni tiek pakļauti, vai arī nemaz neinteresējas par to, kā viņi pavada savu brīvo laiku. Saistībā ar novēršanu es esmu atkārtoti rosinājusi Eiropas mēroga kampaņu ar nosaukumu: "Vai zināt, kur pašlaik ir jūsu bērns?” Šai kampaņai jāvairo vecāku trauksme par riskiem, kādus sastop viņu bērni. Es esmu pārliecināta, ka mēs varam aizsargāt bērnus no cilvēku tirdzniecības tikai tad, ja sadarbojamies ar vecākiem. Vecāki diemžēl nekur nav pieminēti rezolūcijas projektā.
<SPEAKER ID="238" NAME="Artur Zasada" AFFILIATION="PPE">
(PL) Priekšsēdētāja kungs, saistībā ar šīsdienas debatēm ir jāpievērš uzmanība trim aspektiem, kas prasa īpašu uzmanību. Pārāk maz noziedznieku tiek saukti pie atbildības. Neskatoties uz to, ka pieaug krimināllietu skaits, kuras saistītas ar cilvēku tirdzniecību, tas joprojām ir daudzas reizes zemāks nekā pastrādāto noziegumu skaits.
<P>
Upuri nesaņem pienācīgu palīdzību, pajumti vai kompensāciju. Atceroties cilvēku tirdzniecības apjoma aplēses Eiropā, ir jāatzīmē, ka vienīgi dažas valstis ir veikušas pasākumus, kurus var nosaukt par reālu reakciju.
<P>
Treškārt, stāvoklis netiek pietiekami pārraudzīts. Ir acīmredzams, ka šī problēma ietekmē ne tikai Eiropas Savienību. Tāpēc vislielākā nozīme ir tam, ka Savienība vēl ciešāk strādā ar attiecīgajām starptautiskajām organizācijām, lai radītu jaunu standartu cīņā pret šo ārkārtīgi bīstamo parādību.
<SPEAKER ID="239" NAME="Diego López Garrido" LANGUAGE="ES">
Es uzskatu, ka šīs plašās debates ir palīdzējušas izcelt to, ka mēs sastopamies ar milzīgu problēmu, problēmu, kura rada mums milzīgu izaicinājumu. Priecājos, ka šīs debates ir notikušas tieši tajā dienā, kad es pirmoreiz uzrunāju Eiropas Parlamentu, kas neapšaubāmi ir gods. Es priecājos, ka tas ir noticis šajās divās svarīgajās debatēs, kuras notika šovakar šajā svarīgajā un spēcīgajā Parlamentā.
<P>
Es uzskatu, ka nepietiek vienkārši pieminēt vai padomāt par šo milzīgu problēmu. Tā ir jārisina no visa spēka, jo tā ir ļoti nopietna problēma, un ienaidnieki, kas mums stāv pretim, ir ļoti stipri. Tāpēc mums vajadzīga liela politiskā griba risināt šo problēmu. Šovakar šeit šī lielā politiskā griba ir tikusi apliecināta, un kā vēl! Es varu jums apliecināt, ka Spānijas prezidentūra gatavojas parādīt, ka tā patiešām domā risināt šo problēmu kopā ar visām citām Eiropas iestādēm.
<P>
Es uzskatu, ka mēs varam arī teikt, ka šī ir problēma, kas jārisina no Eiropas perspektīvas. Jūs ļoti skaidri esat pateikuši, kādā veidā šādas lietas notiek Eiropā; Hirsch kundze to skaidri norādīja, un Papanikolaou kungs un Parvanova kundze runāja par šīs problēmas pārrobežu aspektu. Tas notiek Eiropā, un mums tas jārisina, sākot ar Eiropu. Daudzreiz ir ticis atkārtots, un es atkārtoju to tagad: Komisijai ir svarīgi ierosināt direktīvu tik drīz, cik vien iespējams, lai risinātu šo problēmu no šā viedokļa. Es uzskatu, ka Roithová kundze savā runā izteica to ļoti kodolīgi.
<P>
Es uzskatu, ka trim galvenajiem aspektiem, kuri mums jāiekļauj un jāuzsver regulā, kuru Eiropa izdos, darbā, kuru Eiropa veiks, ir jābūt šādiem: pirmais ir upuru aizsardzība. Upuru aizsardzība ir centrālais un, protams, viens no visvairāk izceltajiem aspektiem šeit šovakar. Jautājuma autores, Sargentini kundze, Ernst kundze, Thomsen kundze, un citi runātāji norādīja uz upuru aizsardzības lielo nozīmi, kas parasti vispirms attiecas uz sievietēm un bērniem - visneaizsargātākajiem cilvēkiem. Arī Jiménez-Becerril Barrio kundze, Kadenbach kundze un Bearder kundze pārliecinoši runāja par upuru aizsardzības sistēmas ieviešanas nepieciešamību, kas ir būtisks Spānijas prezidentūras instruments un prioritāte.
<P>
Tātad, upuru aizsardzība ir pirmajā vietā; otrkārt, mums ir vajadzīga nenogurstoša cilvēku kontrabandistu vajāšana un bargi sodi - to ļoti spēcīgi pauda Ziobro kungs savā runā; un, treškārt, mums jāapsver temats par pieprasījumu pēc šiem pakalpojumiem. To ir grūti atrisināt, bet tā ir daļa no problēmas, un kā tāda, manuprāt, tā ir jāietver kā viena no trim galvenajiem aspektiem, uz kuriem, es uzskatu, ir jābalstās globālai pieejai. Kā teicu iepriekš, dāmas un kungi, Spānijas prezidentūra ir un būs apņēmības pilna nodarboties ar tik svarīgu tematu kā šis.
<SPEAKER ID="240" NAME="Jacques Barrot" LANGUAGE="FR">
Priekšsēdētāja kungs, es uzskatu, ka šīs debates ir daudz devušas, lai radītu skaidrību par nākamās direktīvas sagatavošanu, un es varu, protams, apstiprināt ministra teikto, ka Komisija gatavojas to iesniegt pavasarī.
<P>
Es vēlos atsaukties uz Moraes kunga komentāriem un teikt, ka mums jāizmanto vismodernākie līdzekļi, lai cīnītos pret šo ļaunumu, kurš pats bieži tiek izpildīts, izmantojot vismodernākās metodes, un ka mums jācīnās pret visiem ekspluatācijas veidiem.
<P>
Ministr, jūs tikko nosaucāt trīs pīlārus: upuri, sodu nopietnība, kā arī pieprasījuma problēma. Es uzsvērtu upuru jautājumu un upuru aizsardzību, jo pamatlēmumā mēs jau vienojāmies par beznosacījuma atbalstu visiem upuriem, imunitāti attiecībā uz kriminālizmeklēšanu un tiesībām uz juridisku palīdzību. Turklāt nākamajā direktīvā mēs gatavojamies pievērsties izmitināšanai, medicīniskai un psiholoģiskai ārstēšanai, konsultācijām un informācijai upuriem saprotamā valodā, kā arī visa veida papildu atbalstam.
<P>
Atbildot Záborská kundzei, es piebilstu, ka, runājot par bērniem kā cilvēku tirdzniecības upuriem, patiešām Komisija nodarbosies ar jautājumiem, kas saistīti ar šā ļaunuma novēršanu, kā arī šo bērnu aizsardzību, atgriešanos un reintegrāciju, rīcības plānā par nepilngadīgo stāvokli, kuri ir bez pieaugušo pavadības. Starp citu, ministr, šī ir stingra prasība, ko paudusi Spānijas prezidentūra.
<P>
Tāpēc mēs iesniegsim šo rīcības plānu, kuru kolēģija pieņems 2010. gada pavasarī, lai Padome un Eiropas Parlaments to varētu pārbaudīt. Šis rīcības plāns ierosinās vairākas darbības jomas, lai risinātu galveno problēmu, ko rada šī parādība, ietekmējot nepilngadīgos, kas ierodas Eiropas Savienībā bez pieaugušo pavadības no dažādām valstīm, un tas darbosies bērnu labākajās interesēs.
<P>
Taču ir taisnība arī Záborská kundzei; arvien vairāk jāiesaista ģimenes, lai uzraudzītu jo īpaši interneta lietošanu, kurš pakļauj bērnus jauniem riskiem.
<P>
Kā jūs teicāt, ministr, Eiropas Parlamentam ir politiska griba. Es uzskatu, ka Komisija jau ir veikusi sagatavošanās darbu direktīvas projektam. Tā to iesniegs pavisam drīz, un es vēlos pateikties Eiropas Parlamentam ne tikai par piedāvāto pilnīgo atbalstu, bet arī par visām interesantajām idejām, kas izskanēja šajās debatēs. Es vēlos vēlreiz pateikties visiem runātājiem. Es patiesi uzskatu, ka Eiropas Parlamentam ir izšķirīga nozīme cīņā pret šo lielo ļaunumu.
<SPEAKER ID="241" NAME="Priekšsēdētājs">
Debates tiek slēgtas.
<P>
Balsojums notiks februāra I sesijā.
<P>
Rakstiskas deklarācijas (Reglamenta 149. pants)
<SPEAKER ID="993" NAME="Liam Aylward  " LANGUAGE="GA">
Tiem, kas ir iesaistījušies cilvēku tirdzniecībā, nav nekādas atšķirības, vai tas ir vīrietis, sieviete vai bērns, ja vien tirdzniecība ar tiem nes peļņu. Bieži tieši bērni ir vislielākajās briesmās. Saskaņā ar SDO pašlaik aptuveni 218 miljoni bērnu tiek izmantoti kā bērnu darbaspēks. Tomēr nav iespējams nosaukt konkrētu skaitli, jo šie bērni ir iesaistīti prostitūcijā, verdzībā, piespiedu darbā un citās tamlīdzīgās jomās, par kurām precīzi skaitļi nav pieejami. ES steidzami ir jārisina cilvēku tirdzniecība darba tirgū. Manuprāt, iedvesmojoši ir tas, ka šis jautājums ir Spānijas prezidentūras prioritāte, un es ceru, ka Padomes locekļi kopīgi strādās, lai jautājumi saistībā ar cilvēku tirdzniecību un bērnu darbu atrastos ES likumdošanas centrā un lai šie jautājumi tiktu jo īpaši ņemti vērā saistībā ar tirdzniecības nolīgumiem. Savas svarīgās nozīmes dēļ globālajā tirdzniecībā un savas apņemšanās dēļ aizsargāt cilvēktiesības Eiropas Savienība ir atbildīga par cilvēku tirdzniecības un bērnu darba apkarošanu.
<SPEAKER ID="242" NAME="Nessa Childers  " AFFILIATION="S&amp;D">
rakstiski. - Cilvēku tirdzniecība ir nožēlojama visā pasaulē, bet īpaši apkaunojoša tā ir Eiropas Savienībā, ņemot vērā mūsu iekšējās sadarbības un resursu augsto līmeni. Īpaši jaunu sieviešu tirdzniecība seksuālai izmantošanai ir palieka no Eiropas saskaldītās pagātnes, un tai jākļūst par Eiropas vēstures aspektu. Saistībā ar to Savienībai jāapņemas nākamās Komisijas darba piecos gados palielināt robežu drošību un lūgt valstu valdības vairāk darīt, lai novērstu tirdzniecību ar seksu, īpaši, ja tajā iesaistītas jaunas sievietes, kas ir ievestas no citas valsts. Pašlaik lielākajā daļā valstu tiesību akti ir, bet tie vienkārši netiek pildīti.
<SPEAKER ID="992" NAME="Vasilica Viorica Dăncilă  " LANGUAGE="RO">
Ātrums, ar kādu šīs debates tika uzsāktas tik drīz pēc Lisabonas līguma stāšanās spēkā, ir ne tikai izdevīgs no likumdošanas perspektīvas, bet ir arī pilnīgi nepieciešams saasinātās situācijas dēļ, ko radījusi ekonomiskā krīze. Nabadzība, darba zaudēšana, izredžu trūkums jauniem cilvēkiem, precīzas informācijas trūkums par riskiem, kā arī kaut vai minimālas seksuālās izglītības neesamība ir daži no faktoriem, kas ievērojami palielina iespējamo upuru neaizsargātību. Es uzskatu, ka ir nepieciešama nežēlīgi atklāta informācijas kampaņa, jo īpaši nepilngadīgo vidū no mazāk attīstītiem reģioniem un grupām, lai uzlabotu preventīvo darbību efektivitāti. Mēs nevaram runāt par īpašu sieviešu tirdzniecības apkarošanu, nedomājot par stingriem pasākumiem, lai vērstos pret noziedzīgām darbībām un tīkliem, kas kontrolē šo tirdzniecību un kas ir ārkārtīgi aktīvi Balkānu un Vidusjūras reģionā. Es gribu uzsvērt, ka ir nepieciešami pasākumi, lai vistiešākā veidā mazinātu pieprasījuma līmeni pēc prostitūcijas, pieņemot pasākumus klientu sodīšanai. Man jāpiemin, ka ir vajadzīgs arī labāks finansējums iecerētajai cilvēku tirdzniecības apkarošanas programmai. Es aicinu pieņemt tiesību aktus ar skarbām soda sankcijām un dalībvalstīm ciešāk sadarboties ar pilnvarotajām Eiropas iestādēm: Europol, Frontex un Eurojust.
<SPEAKER ID="243" NAME="Kinga Göncz  " LANGUAGE="HU">
Lai gan divi pašlaik spēkā esoši Eiropas tiesību akti attiecas uz cilvēku tirdzniecību un tās upuriem, faktiski Eiropas Savienības dalībvalstis bieži uzskata šīs personas par nelegāliem imigrantiem. Ir ļoti svarīgi saskatīt atšķirību starp abiem. Nelegāliem imigrantiem bieži ir jāpamet sava valsts kāda finansiāla vai sociāla apstākļa dēļ, un viņi ierodas Eiropas teritorijā nelegāli, kaut arī pēc brīvas gribas. Cilvēku tirdzniecībai pakļautie nav pieņēmuši brīvu, informētu lēmumu par to visu. Pret viņiem ir jāizturas pilnībā kā pret upuriem.
<P>
ES dalībvalstīm jāpiedāvā upuriem pienācīga aizsardzība. Viņiem ir jāsaņem ne tikai garantēta juridiska un fiziska aizsardzība, bet arī medicīniska un psiholoģiska palīdzība, sociāla rehabilitācija, un tiem, kuri sadarbojas ar iestādēm, ir jāpiešķir uzturēšanās atļaujas visā cilvēku tirdzniecības lietas izmeklēšanas procesa garumā. Turklāt Komisijai ir svarīgi izmantot informācijas kampaņas, lai palīdzētu panākt, ka visi tie, kuri var justies apdraudēti, apzinātos savas tiesības, iespējas un briesmas gan ES iekšienē, gan trešās valstīs, un ka tā darīs visu iespējamo, lai nodrošinātu, ka dalībvalstis pienācīgi transponē un īsteno attiecīgos Eiropas tiesību aktus. Ņemot vērā, ka cilvēku tirdzniecības jautājums atrodas vairāku komisāru atbildībā, tostarp komisāra, kas atbild par tiesiskumu, brīvību un drošību, komisāra, kas atbild par ārējām attiecībām, un komisāra, kas atbild par nodarbinātību, sociālām lietām un iespēju vienlīdzību, ir vērts apsvērt "portfeļu” koordinatora iecelšanu, kurš varētu efektīvi sadarboties, lai nodrošinātu šīs problēmas pienācīgu risinājumu.
<SPEAKER ID="244" NAME="Zita Gurmai  " AFFILIATION="S&amp;D">
rakstiski. - Sievietes un bērni ir cilvēku tirdzniecības galvenie upuri. Kad tiks formulēts jauns Padomes pamatlēmums par cilvēku tirdzniecību, sievietēm un bērniem jāatrodas darbības centrā. Tāpēc es piekrītu uzskatiem, ka ir jāsavāc pret dzimumu vērstas vardarbības dati par visu Eiropas Savienību tik ātri, cik vien iespējams. Upura aizsardzība maksā naudu, un šī nauda par dzīvības glābšanu ir jātērē pārdomāti. Mums jāatceras, ka bez ticamiem un salīdzināmiem datiem mēs nespēsim izvietot resursus pareizās vietās pareizā veidā. Mums jāapzinās arī tas, ka dažādu dalībvalstu un jo īpaši dažādu kultūru rīcība attiecībā pret šo problēmu ir dažāda. Ir tādas dalībvalstis, kurās upuru aizsardzība ir labi organizēta un sasniedzama ikvienam, piemēram, Spānija, un ir dalībvalstis, kurās tādas gandrīz nemaz nav. Tas nozīmē, ka mums ir ne tikai saprātīgi jāizvieto resursi, bet mums ir arī jāizstrādā praktiski un statistiski risinājumi (proti, vismaz Eiropas obligātais standarta minimums), lai tiktu galā ar latentuma problēmu un lai vajadzības gadījumā pievērstu uzmanību šim jautājumam.
<SPEAKER ID="991" NAME="Jim Higgins  " AFFILIATION="PPE">
rakstiski. - Cilvēku tirdzniecības problēma mums ir bijusi ilgu laiku, bet dalībvalstis nevis ķeras pie lietas risināšanas, bet saņem apsūdzības par mūsu individuālo un kopējo nespēju tikt galā ar šo sieviešu izmantošanu un pazemošanu. Ja brīva pārvietošanās veicina cilvēku tirdzniecību tādējādi, ka ir novāktas robežkontroles, no otras puses, var iedomāties, ka pastiprinātai policijas sadarbībai ir jābūt spējīgai nodarboties ar šo problēmu. Skaidrs ir tas, ka trūkst politiskās gribas. Eiropas Padomes 2005. gada maija "Konvenciju par rīcību pret cilvēku tirdzniecību” ratificējušas tikai deviņas valstis, divas trešdaļas sieviešu, kas pārdotas prostitūcijai, ir no Austrumeiropas, un tomēr ir valstis, piemēram, Čehijas Republika un Igaunija, kas nav parakstījušas konvenciju. Trūkst ne tikai politiskās gribas, nav arī policijas gribas. Vainas pierādījumu skaits ir smieklīgs, salīdzinot ar problēmu; policija nesaskata cilvēku tirdzniecībā noziegumu.
<SPEAKER ID="990" NAME="Marian-Jean Marinescu  " LANGUAGE="RO">
Apvienoto Nāciju Organizācija ir aplēsusi, ka 2009. gadā Eiropas Savienībā bija aptuveni 270 000 cilvēku tirdzniecības upuru. Eiropas Savienībai ir jāapņemas visdrīzākā laikā nākt klajā ar normatīviem instrumentiem, kas attiektos gan uz novēršanu, gan cīņu pret cilvēku tirdzniecību, kā arī cilvēku tirdzniecības upuru tiesību aizsardzību. Nākamam Eiropas tiesību aktam būs jāpārskata sankciju līmenis pret cilvēku tirgotājiem, lai tas būtu samērīgs ar nodarījuma nopietnību. Starptautiskā tiesu sadarbība starp visām aģentūrām, kas aizstāv nepilngadīgos un rīko kampaņas par cilvēktiesībām, izveidojot īpašus fondus kompensāciju nodrošināšanai un upuru efektīvu aizsardzību, ir jomas, kas jāstiprina. Turklāt man ir sajūta, ka Eurojust, Europol un Frontex vēl vairāk jāiesaistās cīņā pret cilvēku tirdzniecību un par upuru aizsardzību, kā arī jāvāc dati un statistikas rādītāji par šo parādību.
