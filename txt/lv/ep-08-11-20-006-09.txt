<CHAPTER ID="006-09">
9. Eiropas Savienība un pasažieru datu reģistrs (balsošana) 
<P>
- Pirms balsojuma:
<SPEAKER ID="106" NAME="Jean-Pierre Jouyet">
Padomes priekšsēdētājs. - (FR) Priekšsēdētājas kundze, Eiropas Komisijas priekšsēdētāja vietnieka kungs, grupu priekšsēdētāji, dāmas un kungi! Tas, ka es jūs uzrunāju balsošanas laikā, pirmkārt ir emocionāli svarīgi.
<P>
Priecājos, ka Francijas prezidentūrai ir dota iespēja Parlamentā apspriest Eiropas pasažieru datu reģistru (PDR). Šis projekts rada ļoti daudz jautājumu, baiļu un cerību, un par to visu ir nopietni jādiskutē.
<P>
Te iesaistītas daudzas valsts un privātās aģentūras, un uz spēles ir Eiropas Savienības iekšējā drošība, ES pamatbrīvības un pamattiesības, un zināmā mērā pat tās starptautiskā politika.
<P>
Tāpēc šai programmai ir vajadzīga metodiska, saskaņota un progresīva pieeja.
<P>
Pēdējos sešos mēnešos mums ir bijušas atklātas un argumentētas debates par specifiskiem un konkrētiem jautājumiem. Esam uzklausījuši gaisa satiksmes nozari pārstāvošus uzņēmumus, par drošību atbildīgos dalībvalstu dienestus un ES pretterorisma koordinatoru. Mūsu sadarbība ar datu aizsardzības iestādēm ir bijusi pilnībā pārredzama, un man jāatzīst, ka ārkārtīgi noderīgs bija Eiropas Datu aizsardzības uzrauga sniegtais ieguldījums.
<P>
Francijas prezidentūra ir noskaidrojusi Pamattiesību aģentūras viedokli, un šī iniciatīva bija ļoti nozīmīga.
<P>
Tikpat atklāti Padome pauda vēlmi cieši sadarboties ar Parlamentu neatkarīgi no pašreizējās iestāžu sistēmas un juridiskā pamata. Tāpēc mēs ierosinājām Parlamentam pēc iespējas biežāk apmainīties ar viedokļiem par šo programmu. Pēdējā pusgada laikā jūsu referents ir arī saņēmis detalizētu, neformālu informāciju par visām darba gaitas stadijām.
<P>
Nākamnedēļ prezidentūra iesniegs rakstisku progresa ziņojumu apstiprināšanai Tieslietu un iekšlietu padomē. Varu apsolīt, ka Parlaments saņems šo kopsavilkuma dokumentu.
<P>
Mums savā starpā jāapspriež visi šīs programmas svarīgākie aspekti. Tādi ir trīs.
<P>
Pirmkārt, šā instrumenta izmantojamība narkotiku apkarošanā liecina, cik neaizstājams līdzeklis tas ir. No visa Francijas lidostās pārtvertā narkotiku apjoma 60-80 % ir identificēti, pateicoties datu reģistra programmai. Pusotra tonna narkotiku gadā nav nekāds joks, un tas, kas labi darbojas narkotiku apkarošanas jomā, tikpat labi noderēs arī terorisma apkarošanai. Ņemot vērā to, ka robežšķērsošanas vietās teroristi ir visneaizsargātākie, šīs programmas datu reģistrs nenoliedzami būs noderīgs ES pretterorisma koordinatoram, kas cieši sadarbojas ar dalībvalstu atbildīgajiem dienestiem.
<P>
Otrs svarīgākais jautājums ir acīmredzama nepieciešamība izstrādāt tiesību un brīvību aizsardzības principu kopumu, kas, izmantojot šo datu reģistru, ir jāievēro visā Eiropā. Pašlaik datu vākšanai un apstrādāšanai izmanto ļoti dažādas metodes, kas Eiropas Savienības kontekstā ir neapmierinoši. Mums ir vajadzīgi saskaņoti standarti, un nav šaubu, ka ir jāatmet vai jāpiemēro sankcijas attiecībā uz visu, kas ir nelietderīgs vai nesamērīgs.
<P>
Visbeidzot, trešais svarīgākais jautājums ir par starptautisko kārtību. Ir vērojama interese par globālas politikas izstrādi, par Amerikas modelim alternatīva modeļa izveidi, un Eiropai jābūt gatavai popularizēt šo modeli starptautiskā līmenī.
<P>
Eiropas Savienības nolūks ir iesaistīties saskaņotajos starptautiskajos centienos, lai ietekmētu veidu, kādā izmanto un reglamentē datu reģistrus un programmas. Tas ir jautājums par ietekmi; tāpat tas ir jautājums par cieņu pret mūsu vērtībām. Mūsu aviosabiedrības un mūsu līdzpilsoņi sagaida, lai mūsu rīcība mazinātu ierobežojumus, ko radījušas pārlieku dažādās valstu prasības.
<P>
Tas, priekšsēdētājas kundze, komiteju priekšsēdētāji, dāmas un kungi, mums jāapsver kopīgi.
<P>
(Aplausi)
<SPEAKER ID="107" NAME="Sophia in 't Veld" AFFILIATION="ALDE">
Priekšsēdētājas kundze, es runāšu ļoti īsi. Es pateicos Padomei par šo ziņojumu. Arī citu grupu ēnu referentu vārdā es vēlos teikt, ka, manuprāt, Eiropas Parlaments ir nopietns partneris, kas pilnībā spēj sniegt ieguldījumu šajā procesā. Tomēr mēs paudīsim oficiālo nostāju tikai tad, kad būs sniegtas izsmeļošas un apmierinošas atbildes uz visiem Eiropas Parlamenta, Eiropas Datu aizsardzības uzrauga, dalībvalstu datu aizsardzības iestāžu, pamattiesību aģentūru un aviosabiedrību atkārtoti izteiktajiem iebildumiem un bažām, jo, manuprāt, šīm struktūrām ir tiesības saņemt skaidru atbildi.
<P>
Padome ir bieži paudusi apņēmību reformēt Lisabonas līgumu. Tā kā šīs reformas nav veiktas, es gribētu aicināt Padomi rīkoties Lisabonas līguma garā un ievērot Parlamenta ieteikumus vai arī izskaidrot situāciju ne tikai Eiropas Parlamentam, bet arī Eiropas iedzīvotājiem.
<P>
Kopš Nicas ir pagājuši astoņi gadi, taču lēmumu pieņemšana policijas un tiesu iestāžu sadarbības jautājumos diemžēl joprojām notiek aiz slēgtām durvīm un nav pakļauta saturīgai demokrātiskai kontrolei. Tāpēc es vēlos, lai attiecībā uz demokrātiskām reformām dalībvalstis izrādītu tādu pašu apņēmību, drosmi un izlēmību, kādu tās demonstrēja finanšu krīzes jautājumā.
<P>
Visbeidzot, es aicinu kolēģus atbalstīt šo rezolūciju un dot nepārprotamu politisku signālu Padomei.
<P>
(Aplausi)
<SPEAKER ID="108" NAME="Daniel Cohn-Bendit" AFFILIATION="Verts/ALE">
(FR) Priekšsēdētājas kundze, tā kā ministrs J.-P. Jouyet grasās mūs pamest, domāju, ka Parlamentam ir jāizsaka viņam pateicība. Viņš ir bijis viens no mūsu visuzcītīgākajiem ministriem. Es vēlu viņam veiksmi.
<P>
(Skaļi aplausi)
<SPEAKER ID="109" NAME="Priekšsēdētāja">
Liels paldies, Cohn-Bendit kungs. Šodien gan valda jautra noskaņa!
