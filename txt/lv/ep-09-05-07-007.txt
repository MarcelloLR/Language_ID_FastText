<CHAPTER ID="007">
Priekšlikums Komisijas regulai par ķimikāliju reģistrēšanu, vērtēšanu, licencēšanu un ierobežošanu (REACH) attiecībā uz XVII pielikumu (debates) 
<SPEAKER ID="030" NAME="Priekšsēdētājs">
Nākamais punkts ir debates par jautājumu Komisijai, uz kuru jāatbild mutiski un kuru Vides, sabiedrības veselības un pārtikas nekaitīguma komitejas vārdā iesniedza Miroslav Ouzký un Guido Sacconi, par priekšlikumu Komisijas regulai par ķimikāliju reģistrēšanu, vērtēšanu, licencēšanu un ierobežošanu (REACH) attiecībā uz XVII pielikumu - B6-0230/2009).
<SPEAKER ID="031" NAME="Guido Sacconi">
autors. - (IT) Priekšsēdētāja kungs, dāmas un kungi! Kā mēs zinām, mūsu šodienas debates ir īpaši svarīgas divu iemeslu dēļ, jo runa ir par vienu no vielām, kas ir nodarījusi vislielāko kaitējumu un bijusi par cēloni to pilsoņu un darba ņēmēju nāves gadījumiem, kas strādā rūpnīcās, kurās to lieto un ražo, proti, azbestu. Otrkārt, mēs debatējam par vienu no pirmajiem pasākumiem, lai īstenotu ārkārtīgi svarīgu regulu, kas savā ziņā ir uzspiedusi savu zīmogu šim Parlamenta pilnvaru termiņam, proti, REACH.
<P>
Ar jautājumu, ko uzdevām, un rezolūcijas projektu, par ko šodien balsosim - ļaujiet to man tagad pateikt, lai nomierinātu Komisiju un priekšsēdētāja vietnieku Tajani, kas šodien šeit to pārstāv - mēs neesam pret īstenošanas regulas projektu, ko Komisija ir pieņēmusi šajā jautājumā. Es to attiecinu uz šī pasākuma projekta 2.6. punktu, kas paredz trūkstošo 17. pielikumu, kam vajadzēja pārņemt Direktīvas 76 1. pielikuma noteikumus - direktīvas par bīstamām vielām, ko aizstās REACH, un kas tāpēc ir atceļama - šis 2.6. punkts paplašina pašreizējo tirgū laišanas aizliegumu attiecībā uz azbesta šķiedru un produktiem, kuru sastāvā ir azbests.
<P>
Patiesībā šim lēmumam tomēr ir izņēmumi, kurus piešķir dažas dalībvalstis - protokolam jāsaka, ka to ir četras - , kas var paturēt izstrādājumus, kuri laisti tirgū pirms 2005. gada, kā arī diafragmas, kas satur krizotila azbestu, ko lieto ražošanā pašreizējās elektrolīzes rūpnīcās. Iespēja izmantot šos izņēmumus ir, protams, atkarīga no tā, vai attiecīgā dalībvalsts ievēro Kopienas noteikumus par darba ņēmēju aizsardzību, kas patiesībā nozīmē, ka šīs rūpnīcas, tuvojoties sava dzīves cikla beigām, nedrīkst apdraudēt darba ņēmēju veselību.
<P>
Ir iemesls, kāpēc mēs neiebilstam pret to: šie izņēmumi pastāv, bet mums ir jāatzīst, ka Komisija ir nodrošinājusi, tā teikt, mehānismu, kas paredz, ka šos izņēmumus ar laiku - precīzāk, 2012. gadā - pārskatīs ziņojumos, ko sniegs attiecīgās dalībvalstis, uz kuriem pamatojoties, Eiropas Ķimikāliju aģentūra sagatavos dokumentāciju par pakāpenisku izņēmumu atcelšanu.
<P>
Tādējādi mēs neesam pret, bet, protams, ar savu rezolūciju mēs vēlamies dot jums Komisijā spēcīgu stimulu būt nedaudz drošākiem, iet nedaudz tālāk un, tā teikt, nedaudz ātrāk, galvenokārt paturot prātā to, ka jau tagad pastāv alternatīvas krizotila azbestam, vismaz augstsprieguma rūpnīcās, un faktiski attiecīgie uzņēmumi ir uzsākuši daudzsološas pētniecības programmas, lai atrastu alternatīvas arī augstsprieguma rūpnīcām.
<P>
Mūsu stimulam un mūsu ieguldījumam ir divi mērķi. Pirmais ir noteikt datumu, gala termiņu - mēs liekam priekšā 2015. gadu - , līdz kuram jāatceļ šie izņēmumi, ieviešot patiesu atcelšanas stratēģiju, tostarp pasākumus, kas prasīs nojaukt šīs rūpnīcas drošā veidā un gādāt par drošību attiecībā uz eksportu.
<P>
Visbeidzot, otrā lieta, ko prasām Komisijai - un mēs priecātos par atbildi arī šajā jautājumā - , attiecas uz punktu, kas mums šķiet izšķirošs, proti, ka to Kopienas azbestu saturošo izstrādājumu saraksts, uz kuriem attiecas izņēmumi, vēl nav pieņemts, un tāpēc mēs, protams, to pieprasām, cik ātri vien iespējams, līdz 2012. gadam, lai nodrošinātu labāku kontroli un labāku izpratni.
<SPEAKER ID="033" NAME="Antonio Tajani" LANGUAGE="FR">
Priekšsēdētāja kungs, cienījamie deputāti! Vai es vispirms drīkstu atvainoties savu kolēģu, priekšsēdētāja vietnieka Verheugen un Dimas kunga, vārdā, kas diemžēl nevar būt šorīt šeit, lai piedalītos debatēs. Es zinu, ka Verheugen kungam ir bijušas intensīvas un auglīgas diskusijas ar referentu Sacconi kungu, kam es vēlos pateikties par viņa teicamo darbu - es to saku arī personīgi savā vārdā.
<P>
Komisija pilnīgi pievienojas mērķim aizsargāt cilvēku veselību un vidi, no vienas puses, novēršot jebkādu saskarsmi ar azbestu, un no otras puses, strādājot pie pilnīga jebkādas formas azbesta lietošanas aizlieguma.
<P>
Eiropas Savienībā ir ļoti stingrs regulējums azbesta šķiedru laišanai tirgū, lietošanai, eksportam un iznīcināšanai. Azbesta šķiedru laišanu tirgū un lietošanu pilnīgi aizliedz jau Direktīva 1999/77/EK.
<P>
Attiecībā uz citiem pielietojuma veidiem dalībvalstis var atļaut izmantot krizotila azbestu elektrolīzes iekārtās, ko lietoja jau 1999. gadā, līdz tās sasniedz lietošanas laika beigas un kļūst pieejami azbestu nesaturoši aizvietotāji.
<P>
Četras dalībvalstis piemēro šo izņēmumu. 2006.-2007. gada pārskats parādīja, ka visas arodekspozīcijas robežvērtības tiek ievērotas un ka pašlaik nav pieejami nekādi alternatīvi risinājumi specifisku procesu dēļ. Pašreizējās robežvērtības iekļaus REACH regulas XVII pielikumā, un izņēmumu krizotila diafragmām vēlreiz pārskatīs 2011. gadā.
<P>
2011. gada jūnijā dalībvalstīm būs jāziņo par centieniem izstrādāt krizotilu nesaturošas diafragmas, par pasākumiem strādnieku aizsardzībai un par izmantotā krizotila avotiem un apjomiem. Komisija tad lūgs Eiropas Ķimikāliju aģentūru pārbaudīt atsūtīto informāciju, lai atceltu šo izņēmumu.
<P>
Direktīva 87/217/EEK par azbesta radītā vides piesārņojuma novēršanu un samazināšanu paredz pasākumus azbesta izplūdes kontrolei objektu nojaukšanas, attīrīšanas un atkritumu izvešanas operācijās, lai nodrošinātu, ka šie pasākumi nerada azbesta šķiedras vai putekļu piesārņojumu.
<P>
Direktīva 83/477/EEK, ko groza ar Direktīvu 2003/18/EK par darba ņēmēju aizsardzību pret risku, kas saistīts ar pakļaušanu azbesta iedarbībai darba vietā, paredz vairākus pasākumus, lai nodrošinātu darba ņēmēju pienācīgu veselības aizsardzību pret risku, kas saistīts ar pakļaušanu azbesta šķiedras iedarbībai. Uzņēmumiem jāsniedz pierādījums, ka tie spēj veikt nojaukšanas vai azbesta aizvākšanas darbus. Pirms nojaukšanas vai azbesta aizvākšanas darbiem tiem ir jāizstrādā plāns, norādot pasākumus, kas vajadzīgi, lai nodrošinātu, ka darba ņēmēji netiek pakļauti tāda gaisā izplūduša azbesta iedarbībai, kura koncentrācija ir lielāka nekā 0,1 azbesta šķiedras uz cm3 vidēji astoņu stundu ilgā darba maiņā.
<P>
Pamatdirektīva 2006/12/EK par atkritumiem un Direktīva 1999/31/EK par atkritumu poligoniem saskaņā ar Padomes lēmumu par kritērijiem atkritumu pieņemšanai poligonos uzliek dalībvalstīm pienākumu kontrolēt azbesta šķiedras un azbesta šķiedras saturošu iekārtu izvešanu. Dalībvalstīm jānodrošina atkritumu reģenerācija vai apglabāšana, neapdraudot cilvēku veselību un neizmantojot procesus vai metodes, kas var kaitēt videi.
<P>
Pastāv sīki izstrādātas prasības azbesta atkritumu izvešanai un poligoniem, piemēram, atkritumu uzglabāšanas teritorija ir jāģenerē katru dienu un pirms katras blietēšanas operācijas. Poligonā ir jāģenerē pēdējā kārta, lai novērstu šķiedru izkliedi. Ir jāveic pasākumi, lai nepieļautu iespējamo zemes izmantošanu pēc poligona slēgšanas. Iespējamo azbesta šķiedru eksportu reglamentē Regula (EK) Nr. 689/2008, un kopš 2005. gada ir bijis tikai viens reģistrēts gadījums, kad azbesta šķiedras ir izvestas no Eiropas Savienības uz trešo valsti.
<P>
Turklāt lēmumi attiecībā uz azbestu, kas iekļauti REACH XVII pielikumā, ir vērsti uz azbesta šķiedru ražošanas aizliegumu Eiropas Savienībā, kas nozīmē to, ka eksports būs izslēgts. Azbestu saturoši atkritumi ir bīstami atkritumi. Bāzeles Konvencija un Regula (EK) Nr. 1013/2006 par atkritumu sūtījumiem aizliedz azbesta atkritumu eksportu uz valstīm, kas nepieder pie Ekonomiskās sadarbības un attīstības organizācijas (ESAO). Sūtījumi starp Eiropas Savienības un ESAO dalībvalstīm prasa iepriekšēju paziņojumu un piekrišanas procedūru.
<P>
Nobeigumā, ņemot vērā šos punktus, es varu jums apliecināt, ka Komisija pārbaudīs, vai ir pamats ierosināt citus likumdošanas pasākumus attiecībā uz azbesta šķiedru kontrolētu iznīcināšanu un azbesta šķiedras saturošu iekārtu attīrīšanu un izvešanu, kas būtu stingrāki par pašreizējiem tiesību aktiem atkritumu apsaimniekošanas un darba ņēmēju aizsardzības jomā.
<P>
(IT) Priekšsēdētāja kungs, godātie deputāti! Azbestu saturošu izstrādājumu saraksts, kuru pārdošanu varētu atļaut lietotu preču tirgū, nav vēl pieejams - nekavējoties atbildot uz Sacconi kunga jautājumu - , bet Komisija plāno pārskatīt situāciju 2011. gadā, lai sastādītu saskaņotu sarakstu, kas būtu spēkā visā Eiropas Savienībā. Es tāpēc ceru, ka esmu apmierinājis jūsu lūgumu.
<SPEAKER ID="035" NAME="Anne Ferreira">
PSE grupas vārdā. - (FR) Priekšsēdētāja kungs, komisār, dāmas un kungi! Kā jau teikts, 1999. gadā Eiropas Savienība pieņēma direktīvu, kas aizliedza azbestu no 2005. gada 1. janvāra, bet pieļāva izņēmumu attiecībā uz diafragmām, ko lieto pašreizējās elektrolīzes kamerās, līdz tās sasniegs lietošanas laika beigas.
<P>
Šis izņēmums, kuru jāpārskata līdz 1. janvārim, bija paredzēts, lai ļautu attiecīgajiem uzņēmumiem izstrādāt plānus azbesta lietošanas pārtraukšanai. Te nu mēs šodien esam, kavējoties par 18 mēnešiem, un tāpēc ir pienācis laiks virzīties uz priekšu. Tiesa, kā daļu no REACH XVII pielikuma pārskatīšanas Komisija ierosina paplašināt pašreizējo aizliegumu attiecībā uz azbesta šķiedru un produktu, kuru sastāvā ir šādas šķiedras, izmantošanu un laišanu tirgū, bet tā saglabā izvēles tiesības azbestam, ko lieto rūpnīcu elektrolīzes iekārtās, bez laika ierobežojuma, lai gan pastāv azbestu nesaturošas alternatīvas vielas, kuras izmanto daudzi uzņēmumi.
<P>
Turklāt Komisija pieņem noteikumu, kas pieļauj tādu izstrādājumu tirgū laišanu, kuri satur azbestu, saskaņā ar sistēmu, kas dažādās valstīs ir atšķirīga. Tas nav pieņemams, jo šīs vielas lietojums ierosina daudz slimību, kas saistītas ar pakļaušanu azbesta šķiedru iedarbībai. Turklāt cilvēku skaits, kas ir uzņēmīgi pret šīm slimībām, iespējams, nākamajos gados turpinās pieaugt, jo šo produktu pirms dažiem gadiem vēl lietoja. Azbesta iedarbība uz veselību ir zināma jau sen.
<P>
Es vēlos piebilst, ka Komisijas lēmums vājina dažus REACH noteikumus, un lielā mērā arī aizvietošanas principu, tas ir slikts signāls citiem uzņēmumiem. Pašreizējā ekonomiskā krīze nav attaisnojums aizlieguma paplašinājumam.
<P>
Turklāt šī Komisijas nostāja, kuru Padomē atbalsta vairākums dalībvalstu, nav savienojama ar Eiropas Savienības nostāju, jo tās mērķis ir ieviest azbesta aizliegumu visā pasaulē.
<P>
Man vēl ir viens pēdējais punkts, pirms es beidzu savu runu: Eiropas Arodbiedrību konfederācija šodien apgalvo, ka par šo jautājumu ar to nekonsultējās, ka tikai dažu uzņēmumu viedoklis tika uzklausīts un ņemts vērā. Komisija, savukārt, apgalvo pretējo. Vai jūs varat izskaidrot mums šo punktu?
<SPEAKER ID="036" NAME="Satu Hassi" LANGUAGE="FI">
Priekšsēdētāja kungs, dāmas un kungi! Azbesta vēsture ir skumjš un brīdinošs stāsts par to, kas var notikt, ja ignorē piesardzības principu. Azbestu sākotnēji lietoja kā materiālu, kam piemīt lieliskas tehniskas īpašības, un tikai vēlāk pamanīja, ka tas nogalina cilvēkus. Piemēram, manā valstī ikgadējais nāves gadījumu skaits, ko izraisa azbests, vēl arvien nav samazinājies. Galu galā, var paiet 40 gadi, kamēr attīstās slimība.
<P>
Mums iesniegtās rezolūcijas mērķis nav atcelt komitoloģijas lēmumu, uz kuru tā atsaucas. Manuprāt, vissvarīgākie punkti ir 8, un 9., kas izsaka ideju, ka Komisijai vēl šajā gadā jāiesniedz tiesību akta priekšlikums par to, kā pilnīgi likvidēt azbestu, azbesta šķiedras un iekārtas, un celtnes, kas satur šīs vielas..
<P>
Protams, mums vēl arvien ir liels skaits ēku, tostarp sabiedrisku ēku, kuģu, rūpnīcu un spēkstaciju, kurās ir ierīces, kas satur azbestu , un cilvēki ir pakļauti tā iedarbībai, piemēram, kad šīs ēkas atjauno, ja netiek veikti stingri aizsardzības pasākumi. Ir jānoskaidro, kuras ēkas satur azbestu, un tās jānojauc, un azbests jālikvidē drošā veidā un tā, lai cilvēki netiktu atkal pakļauti tā iedarbībai.
<P>
Mums ir jāgūst mācība no skumjā stāsta par azbestu un mūsu pieredzi, saskaroties ar to, kad mēs risināsim pašreizējās un jaunās problēmas, kas saistītas ar risku mūsu veselībai. Piemēram, oglekļa nano-cauruļu pētnieki ir teikuši, ka tās ietekmē veselību tikpat lielā mērā kā azbests. Šī iemesla dēļ mums jāgūst mācība no savas pieredzes un jārīkojas saskaņā ar piesardzības principu, piemēram, kad pieņemam galvenos likumdošanas instrumentus attiecībā uz nanomateriāliem.
<SPEAKER ID="037" NAME="Vittorio Agnoletto">
GUE/NGL grupas vārdā. - (IT) Priekšsēdētāja kungs, Tajani kungs, dāmas un kungi! Patiešām šķiet, ka tūkstošiem nāves gadījumu, ko jau izraisījis azbests, un desmitiem tūkstošu cilvēku, kam draud nāve nākamajos gados arvien lielākas pakļautības dēļ azbesta kaitīgajai iedarbībai - mēs zinām, ka latentais periods var ilgt līdz 15 un pat 20 gadiem - , nemaz neskaitās.
<P>
Šķiet, ka Eternit tiesas process, kas sākās Turīnā saistībā ar notikumiem Kasale Monferato, kur nav nevienas ģimenes, kas nebūtu kādu zaudējusi, nemaz neskaitās. Dalībvalstīm vajadzēja azbestu aizliegt operatīvi, piemērojot 1999. gada direktīvu. Dalībvalstīm vajadzēja būt ļoti piesardzīgām, lai aizsargātu azbesta iedarbībai pakļautos darba ņēmējus, un piemērot 2003. gada direktīvu, slēdzot rūpnīcas, neitralizējot piesārņotās teritorijas un piešķirot kompensācijas azbesta upuriem un vietējiem cilvēkiem. Tas noticis ne visur. Darīts ir maz, vai arī nekas nav darīts.
<P>
Es jau pieminēju Turīnas tiesas procesu, kurā apsūdzēja šveiciešu un beļģu īpašniekus. Visi to zināja, bet maz ko darīja, un rūpnieki izvairījās no atbildības, galvenokārt izmantojot situāciju, ko radīja valsts iestāžu bezdarbība. Šo bezdarbību var redzēt notikumos Itālijā, Brionā, kur azbests nav aizvākts, Porto Margerā un Cengio kur cilvēki vēl arvien mirst. Šodien rūpnieki prasa, lai Komisija pieņem vēl vienu izņēmumu no 2006. gada REACH regulas krizotila azbesta šķiedrām, šoreiz piešķirot to uz ierobežotu laika posmu.
<P>
Tiesa, zemsprieguma elektrolīzes rūpnīcās azbestu lieto ierobežotā apjomā, un šādu rūpnīcu ir tikai dažas, bet, ja rūpnieki apgalvo, ka nav iespējams lietot nekādu alternatīvu, tad šādas rūpnīcas ir jāslēdz.. Tā varētu būt šantāža, bet alternatīvas šim procesam ir atrastas Zviedrijā, izmantojot azbestu nesaturošu membrānu tehnoloģiju kā aizvietotāju, pie zemsprieguma strāvas, un līdzīgs risinājums ir pieņemts ūdeņraža ražošanai. Kāpēc dažās valstīs šai metodei saka "jā” un dažās - "nē”? Tāpēc, ka ilgajā cīņā par polihlorētu bifenilu (PCB) aizliegumu ir liktas lietā neskaitāmas nolaidības un kavēšanas tehnikas, ko atbalstījis pat Eiropas Komisijas Uzņēmējdarbības un rūpniecības ģenerāldirektorāts. Arī šajā gadījumā nav rādīts labs piemērs.
<P>
1999. gada direktīva, kas aizliedza azbestu, paredz, ka pirms minētās atļaujas pārskata ir jāsaņem atzinums no Zinātniskas toksikoloģijas komitejas, kas nekad netika darīts. Vai tādā veidā Komisija respektē direktīvas? Nerunājot nemaz par arodbiedrībām, ar kurām nekad pat neapspriedās.
<P>
Eiropas Parlaments dara visu, lai atsvērtu to, ko citiem nav izdevies paveikt. Šī rezolūcija aicina Komisiju līdz 2009. gadam novērst likumdošanas nepilnības attiecībā uz azbestu saturošu ražojumu, jumta seguma materiālu, lidaparātu daļu un citu likvidējamu materiālu aizliegumu uz visiem laikiem. Un atkal tiek noteikti precīzi stratēģijas termiņi visāda veida azbesta aizliegumam līdz 2015. gadam, bet šos mērķus noteica jau 19999. gadā. Ir pagājuši desmit gadi, bet cilvēki turpina mirt.
<P>
Kā vienu no pirmajām iniciatīvām šī Parlamenta sasaukumā Eiropas Apvienotā kreiso un Ziemeļvalstu Zaļo kreiso spēku konfederālā grupa aicināja izveidot Kopienas fondu, lai izmaksātu kompensāciju cietušajiem, un īpašus fondus, piesārņojuma likvidēšanai. Tā bija īpaša prasība Komisijai, kas tā vietā, lai to izpildītu, šodien klanās starptautisko dalībnieku priekšā. Mums tomēr ir jāvirzās uz priekšu, uz praktisku rīcību un saistībām. Tikai tad, ja tās tiks izpildītas, sākot ar šīs rezolūcijas prasībām, mēs varēsim būt vairāk pretimnākoši. Šodien šāda apņemšanās nav saskatāma, un tāpēc mēs vēlreiz balsosim par šo izņēmumu.
<SPEAKER ID="038" NAME="Priekšsēdētājs">
Dodu vārdu Bowis kungam. Mēs viņu ļoti mīlam un cienām, un priecājamies redzēt, ka viņš ir atveseļojies.
<SPEAKER ID="039" NAME="John Bowis">
PPE-DE grupas vārdā. - Priekšsēdētāja kungs! Jūs esat ļoti laipns. Pateicos jums par šiem vārdiem. Ir ļoti jauki būt atpakaļ darbā manā pēdējā nedēļā šajā Parlamentā - vai jebkurā parlamentā. Divdesmit pieci gadi, manuprāt, ir pietiekami ilgs laiks vēlēta politiķa amatā.
<P>
Es tikai vēlos izmantot pēdējo izdevību, lai teiktu, ka daudzi no mums šajā Parlamentā ir ieguldījuši daudz darba REACHI procesā. Guido Sacconi un daudzi kolēģi ir likuši pamatus drošākai, labākai ķimikāliju struktūrai. Mana vēsts nākamajam Parlamentam ir: "Esiet modri, nenolaidiet acis no šī procesa! ”
<P>
Tāpat arī, kā teica Satu Hassi, azbesta vēsture ir ilga, un mēs esam stingri pārliecināti, ka mums jāuzmanās. Kad es gulēju slimnīcā pēc sirds šuntēšanas operācijas, sevi žēlodams, es televizorā vēroju zemestrīci Itālijā, un tas nostādīja manas problēmas pareizā perspektīvā, bet tas, protams, arī atgādināja man šajā sakarībā, ka šādas katastrofas laikā azbests var izplūst atmosfērā. Azbests ir parasti drošs, ja tas ir pārklāts, bet tikko tas izlaužas, tas kļūst bīstams, un tādējādi viena no manām vēstīm ir tā, ka mums jāapzina Eiropas Savienības riskantās teritorijas, lai saprastu, kur mums jāuzsver risks un tas turpmāk jāuzrauga.
<P>
Pēc visa teiktā es tikai pateikšos saviem kolēģiem par draudzību, atbalstu un par vēstulēm pēdējās nedēļās. Šie 10 gadi Parlamentā man paliks dārgā piemiņā, un es ar interesi vērošu, kā nākamais Parlaments turpinās darbu pie projektiem, kurus mums izdevās uzsākt.
<P>
(Aplausi)
<SPEAKER ID="040" NAME="Priekšsēdētājs">
Ļoti pateicos jums, Bowis kungs. Jūs varat būt pārliecināts, ka daudzi no mums jūs vienmēr atcerēsies un būs pateicīgi par jūsu centieniem un nodošanos Parlamenta darbam.
<SPEAKER ID="041" NAME="Guido Sacconi">
autors. - (IT) Priekšsēdētāja kungs, dāmas un kungi! Gluži manas domas. Es arī vēlos izteikt savu komentāru.
<P>
Pirmkārt, man jāatzīst, ka Komisijas atbilde uz īpašajiem jautājumiem, ko uzdevām savā rezolūcijā, ir bijusi galvenokārt pozitīva. Protams, jaunā Parlamenta uzdevums būs pārbaudīt un nodrošināt, ka plānotās saistības tiek izpildītas paredzētajā laikā.
<P>
Personīgi es vēlos teikt divas lietas. Pirmkārt, mani laba vēlējumi Bowis kungam, ar kuru mēs esam kopā daudz strādājuši. Varbūt mēs abi varētu nodibināt Eiropas Parlamenta novērotāju klubu, lai jo īpaši sekotu jautājumiem, pie kuriem mēs kopā tik daudz esam strādājuši un, manuprāt, redzējuši arī sava darba augļus.
<P>
Otrkārt, man jāsaka, ka nedaudz simbolisks ir tas apstāklis, ka mana pēdējā runa Parlamentā ir par REACH regulu un tās piemērošanu, kam es esmu veltījis savu laiku kopš šī Parlamenta sasaukuma sākuma, kad mums šķita, ka mūsu likumdošanas ceļojumam nebūs gala. Tas liecina par to, ka esmu laimīgs cilvēks, laimīgs arī tāpēc, ka esmu pazinis tādus cilvēkus kā jūs un kā jūs, priekšsēdētāja kungs. Strādājot kopā, mēs esam nonākuši pie patiesas saprašanās un sasnieguši, manuprāt, ievērojamus rezultātus Eiropas pilsoņu labā.
<SPEAKER ID="042" NAME="Priekšsēdētājs">
Pateicos jums, Sacconi kungs.. Varat būt pārliecināts, ka jūs mums pietrūksit jūsu darba un ziedošanās dēļ. Vai varu vēlēt jums veiksmi un laimi jūsu turpmākajos centienos, kurus jūs, manuprāt, turpināsiet tādā pašā veidā, kādu esam pieraduši redzēt šeit.
<SPEAKER ID="043" NAME="Antonio Tajani" LANGUAGE="IT">
Priekšsēdētāja kungs, godājamie deputāti! Arī es pirms šo debašu beigām vēlos pateikties Sacconi kungam un Bowis kungam, un es to daru kā viņu bijušais klases biedrs, kas arī kalpojis šajā Parlamentā tik daudz gadu.
<P>
Es vēlos pateikties viņiem par darbu, ko viņi veikuši, un par piedalīšanos dažādās apvienībās, kas ir darījušas godu mūsu Parlamentam. Tāpēc kā Eiropas Parlamenta deputāts un šodien arī kā komisārs un Komisijas priekšsēdētāja vietnieks es pateicos viņiem par viņu ārkārtīgi vērtīgo ieguldījumu Parlamenta darbā, kas pierāda, ka ir atrodami - lai ko dažreiz apgalvo žurnālisti - labi pārstāvji, kas piedalās iestāžu darbā, kuras pārstāv pusmiljardu eiropiešu, un patiesi kalpo tām. Šī iemesla dēļ es vēlos pateikties viņiem kā komisārs savā pēdējā runā šajā Parlamenta sasaukumā.
<P>
Kā jau teicu, es katrā gadījumā vēlējos pateikties Sacconi kungam kā Vides, sabiedrības veselības un pārtikas nekaitīguma komitejas loceklis par to, ka viņš noveda šo svarīgo jautājumu līdz iesniegšanai, un Bowis kungam, kura runa un komentāri ir parādījuši, cik svarīgs visiem pilsoņiem ir šis temats. Es domāju un ceru, ka mums ir izdevies šajās debatēs kliedēt jebkuras šaubas un raizes: Komisija regulāri ziņos Parlamentam par šīs regulas piemērošanu un, ļaujiet man teikt skaidri un gaiši, neielaidīsies kompromisos darba ņēmēju, veselības un vides aizsardzības jautājumā.
<P>
Attiecībā uz piezīmēm, ko izteica Ferreira kundze un Agnoletto kungs, es Eiropas Komisijas vārdā vēlos norādīt, ka ar Eiropas Arodbiedrību konfederāciju notika apspriedes, un jo īpaši ķīmiskās nozares darba ņēmēji paziņoja, ka atbalsta izņēmumu saglabāšanu.
<P>
Es vēlos arī uzsvērt, ka nav taisnība tiem, kas saka, ka nav laika ierobežojuma, jo izņēmumu atceļ, kad kļūst pieejama alternatīva produkcija. Turklāt ļaujiet man jums atgādināt, ka Komisija veiks regulas vispārēju pārskatīšanu 2011. gadā. Vēlreiz pateicos jums par komentāriem un par lielo darbu, ko esat ieguldījuši šajā jutīgajā jautājumā par darba ņēmēju veselību, un es teikšu, par visu ES pilsoņu veselību.
<SPEAKER ID="044" NAME="Priekšsēdētājs">
Debašu noslēgumā paziņoju, ka saskaņā ar Reglamenta 108. panta 5. punktu esmu saņēmis vienu rezolūcijas priekšlikumu.
<P>
Debates tiek slēgtas.
<P>
Balsošana notiks šodien plkst. 12.00.
<P>
Rakstiskas deklarācijas (Reglamenta 142. pants)
<SPEAKER ID="045" NAME="Richard Seeber  " LANGUAGE="DE">
Ir nešaubīgi apsveicama turpmākā azbesta izmantošanas Eiropā samazināšana.
<P>
Ņemot vērā, ka azbesta šķiedru kancerogēnā ietekme ir zināma jau vairākas desmitgades un ES 2003. gadā noteica arī aizliegumu šo kaitīgo vielu izmantošanai jaunajiem izstrādājumiem, Eiropā pakāpeniski ir jāizzūd pēdējām azbesta lietošanas paliekām.
<P>
Vairums no dalībvalstīm ir izvēlējušās alternatīvas metodes. Īpaši elektrolīzes rūpnīcu jomā bieži vien azbesta vietā var izmantot citus alternatīvus materiālus.
<P>
Ņemot vērā Eiropas iedzīvotāju pieaugošo informētību par veselības jautājumiem un Eiropas augstos standartus vides un veselības aizsardzības jomā, nav pieņemami, ka Eiropā joprojām apritē ir šīs kancerogēnās vielas.
