<CHAPTER ID="016">
Vienas minūtes runas par politiski svarīgiem jautājumiem
<SPEAKER ID="043" NAME="Priekšsēdētājs">
Nākamais punkts ir vienas minūtes runas par politiski svarīgiem jautājumiem.
<SPEAKER ID="044" NAME="Georgios Papastamkos" AFFILIATION="PPE-DE">
(EL) Priekšsēdētāja kungs, globālās finanšu krīzes nelabvēlīgo ietekmi tagad var vērot starptautiskajā tirdzniecībā. Pietiek tikai atzīmēt, ka pieaugums pasaules tirdzniecībā ir samazinājies no 8,5 % 2006. gadā līdz 5,5 % 2007. gadā, un 2008. gadā sastādīja tikai 4 %. Pasaules Tirdzniecības Organizācija izveidoja īpašu sistēmu, lai kontrolētu tos pasākumus, ko organizācijas dalībvalstis ir pieņēmušas un pieņem nelabvēlīgi skarto ekonomikas sektoru atbalstam.
<P>
Ņemot vērā ārējās tirdzniecības īpaši svarīgo ietekmi uz ekonomiku, izaugsmi un nodarbinātību Eiropas Savienībā, mēs aicinām Komisiju ekonomikas atveseļošanas plāna piemērošanas ietvaros nekavējoties ieņemt vadošo lomu daudzpusējā iniciatīvā tirdzniecības atbalstam. Mēs arī aicinām Komisiju savstarpēji saistīt jebkādu šādu iniciatīvu ar Pasaules Bankas grupas un citu daudzpusēju attīstības organizāciju darbu.
<SPEAKER ID="045" NAME="Ioan Mircea Paşcu" AFFILIATION="PSE">
Priekšsēdētāja kungs, starptautiskā, politiskā, militārā, ekonomikas un finanšu sistēma ir pakļauta spiedienam pašreizējās krīzes ietekmē. ES ir šīs sistēmas centrālā daļa. Tā ir Eiropas vienīgā formula, kā saglabāt tās lomu divpolu pasaulē. Tā veiksmīgi paplašinājās, lai atkal apvienotu kontinentu Aukstā kara beigās, un tagad to aicina saglabāt iepriekšējos sasniegumus un turpināt integrāciju, kamēr atkal pienāks labāki laiki.
<P>
Tas nav viegls uzdevums, īpaši pašreizējai prezidentūrai, un arī nākamajām prezidentūrām, kam būs jārisina esošais iestāžu strupceļš attiecībā uz Lisabonas līgumu un pāreja uz jaunu Parlamentu un Komisiju, vienlaicīgi apkarojot protekcionisma tendences, draudus atkal nacionalizēt kopējo politiku un iespējamo starptautisko krīzi mums kaimiņos.
<P>
Tādēļ šis ir izšķirošs brīdis ES. Tā var vai nu pārvarēt to, vai pakļauties neveiksmei. Mūsu veiksme būs atkarīga no pilnīgas sapratnes par to, ka solidaritāte ir vienīgais veids, kādā mēs varam risināt visus šos milzīgos izaicinājumus un turpināt mūsu līdzdalību pasaules norisēs.
<SPEAKER ID="046" NAME="Magor Imre Csibi" AFFILIATION="ALDE">
(RO) Pēc parlamenta vēlēšanām Rumānijā politiskās partijas, kas pārstāv opozīciju, pašreiz ir nonākušas sarežģītā situācijā. Faktiski partijas, kas nonākušas pie varas, cenšas izolēt un pat izslēgt opozīcijas partijas no vietējās politiskās un administratīvās dzīves.
<P>
Vietējās administrācijas politikas veidotāju nomaiņa pamatojoties uz politiku, pašreizējā ekonomiskajā krīzē norāda uz atbildības trūkumu valdībā. Tā rezultātā rodas risks, ka projektu izpildes termiņš, kuru mērķis ir vietējās kopienas, palēnināsies.
<P>
Pašreizējās valdības uzticamību demokrātijai var apšaubīt gadījumā ar diviem padomniekiem no Brasovas vietējās pilsētas domes, Vasile Bran kungu un Iulian Mara kungu, kurus ievēlēja vietējie iedzīvotāji un kuru amats vēl nav oficiāli apstiprināts astoņus mēnešus pēc vietējām vēlēšanām. Vasile Bran kunga ievēlēšanu bez iemesla anulēja saskaņā ar vietējās pilsētas domes lēmumu, kamēr Iulian Mara kungs nevarēja nodot zvērestu, jo lēmumu, kas apstiprināja viņa ievēlēšanu, apstrīdēja administratīvā procesa kārtībā Brasovas apgabala Prefekta iestādē.
<P>
Tā kā pie varas esošo partiju pārstāvji ieņēma šīs vietas, nelikumīgi piesavinoties vietējās administrācijas funkcijas, neievērojot pilsoņu vēlmes, likums tika pārkāpts un divus padomniekus aizstāja ar divām citām personām pēc vairākuma ieskatiem.
<P>
Es uzskatu, ka pašreizējai valdībai ir jāzina, ka vairākuma iegūšana nenozīmē, ka jūs varat pārkāpt likumu. Šāda veida pārkāpumi ir jāpārtrauc un likums ir jāievēro. Faktiski pilsoņu balsošanas rezultātus nedrīkst anulēt, īstenojot vairākuma diktatūru.
<SPEAKER ID="047" NAME="Jan Tadeusz Masiel" AFFILIATION="UEN">
(PL) Priekšsēdētāja kungs, pagājušajā nedēļā Eiropas Parlamenta deputātu neoficiālā delegācija apmeklēja Palestīnu un Izraēlu. Mēs arī apmeklējām Gazas sektoru. Tas, ko mēs tur ieraudzījām, manī izraisīja lielu aizvainojumu un patiesu līdzjūtību pret okupēto palestīniešu tautu. Līdzīgas izjūtas ir arī Apvienot Nāciju Organizācijai, kas aktīvi darbojas šajā reģionā.
<P>
Priekšsēdētāja kungs, es redzu tikai vienu veidu, kā izkļūt no šīs situācijas - ļoti ātri un bez ierunām ir jānodibina Palestīnas valsts. 1948. gadā, kad viņu valsts tika dibināta, ebreji nelūdza palestīniešiem piekrišanu. Šodien Izraēla nedrīkst iebilst pret palestīniešu gribu. Es atkārtoju, ka apspiestajai nācijai nekavējoties un bez ierunām ir jāsniedz palīdzība, tādējādi pieliekot punktu šim senajam konfliktam.
<P>
Es uzskatu, ka šādi pasākumi stiprinās mieru visā pasaulē, bet galvenokārt mums vajadzētu tos īstenot tādēļ, ka palestīnieši ir pelnījuši savu valsti.
<SPEAKER ID="048" NAME="Kyriacos Triantaphyllides" AFFILIATION="GUE/NGL">
(EL) Priekšsēdētāja kungs, ASV Valsts sekretāre vizītes laikā ieteica Izraēlai pārtraukt apbūvi un paplašināšanos Rietumu krastā, atvērt ceļu blokādes un pārtraukt sienas būvniecību un palestīniešu izstumšanu no Jeruzalemes austrumu daļas un attiecībā uz Gazu - atļaut importēt cementu un celtniecības materiālus, kas nepieciešami šī rajona atjaunošanai.
<P>
Šie ir labi ieteikumi, taču šķiet, ka tie ir izteikti nedzirdīgām ausīm, jo, kamēr Izraēla neļauj šos materiālus ievest Gazā, viņi ir pretlikumīgi piesavinājušies trīs ceturtdaļas materiālu, ko Izraēlas būvniecības nozarei ir piešķīrusi Rietumu Banka, nežēlīgi izpostījuši apkārtējo vidi, tajā pašā laikā zemes likumīgie īpašnieki nav saņēmuši nekādu finansiālu labumu.
<P>
Amerikas Savienotajām Valstīm un Eiropas Savienībai ir pienācis laiks runāt par Izraēlas nesodāmību un darīt ko vairāk par runāšanu un ieteikumiem.
<P>
(Aplausi)
<SPEAKER ID="049" NAME="Hans-Peter Martin" AFFILIATION="NI">
(DE) Priekšsēdētāja kungs, es vēlos pievērst jūsu uzmanību kaut kam, kas īpaši nomelno šo Parlamentu - pensiju fondiem.
<P>
Saskaņā ar nesenajiem ziņojumiem žurnālā Stern, vismaz 76 Eiropas Parlamenta deputāti no Vācijas ir šī fonda locekļi. Tomēr tas attiecas vienīgi uz apvienības sarakstu, nevis fondu. Ar šo es aicinu jūs, Pöttering kungs, kā Parlamenta priekšsēdētāju, nosūtīt fonda locekļu pilnu sarakstu Vācijas parlamenta administrācijai, jo, saskaņā ar pašreizējiem tiesību aktiem jūsu dzimtajā valstī automātiski var rasties aizdomas par nopietnu krāpšanu, ja izrādītos, ka ir veikti dubulti maksājumi. Pēc tam ir jāveic atbilstoša izmeklēšana un Vācijas iestādēm ir tiesības to uzzināt no jums.
<P>
Tāpat mums visiem ir tiesības uzzināt šī fonda deficītu. Kaut kas šeit tiek noklusēts, un pastāv risks, ka spekulanti atkal varēs rīkoties ar daudziem miljoniem nodokļu maksātāju naudas parlamentārā termiņa beigās. To nevar pieļaut!
<SPEAKER ID="050" NAME="Priekšsēdētājs">
Parlamenta birojs risinās šo jautājumu tiesiski pareizā un politiski saprātīgā veidā, par to jūs varat nešaubīties.
<SPEAKER ID="051" NAME="Tunne Kelam" AFFILIATION="PPE-DE">
Priekšsēdētāja kungs, Starptautiskās Atomenerģijas aģentūras pēdējā ziņojumā ir secināts, ka Irāna ir saražojusi pietiekami daudz bagātinātā urāna, lai izgatavotu atombumbu.
<P>
Vissatraucošākais ir Irānas progresa ātrums. Saskaņā ar aģentūras aprēķiniem Teherāna ir palielinājusi urānu bagātinošo centrifūgu skaitu trīsdesmit četras reizes mazāk nekā trīs gados. Taču nākamajos piecos gados Irāna plāno pievienot vēl 45 000 centrifūgu jau esošajām 5 600. Tas nozīmē, ka tā spēs ražot kodolieročus rūpnieciskā apjomā. Tas arī nozīmē, ka atombumbas varēs piegādāt, ņemot vērā raķešu iespēju attīstīšanu un Irānas pirmā satelīta palaišanu orbītā.
<P>
Tas nozīmē, ka Irānas savaldīšanas politika, izmantojot tikai nelielas sankcijas un diplomātiju, nav izdevusies. Tā ir tikai devusi Teherānai nepieciešamo laiku kodolprogrammas pabeigšanai.
<P>
Tādēļ ir laiks atcelt de facto izlīgšanas politiku un koncentrēties uz vienotu ES atbildi uz iespējamo šantāžu ar kodolieročiem vai Irānas ultimātu. Ja arī tad mūsu "parastās” sarunas ir vienīgā iespēja, tad tas nozīmēs politisko kapitulāciju.
<SPEAKER ID="053" NAME="Hannes Swoboda" AFFILIATION="PSE">
(DE) Priekšsēdētājas kundze, mēs aplūkosim, bet diemžēl neapspriedīsim debatēs, Kósáné Kovács kundzes ziņojumu par romu situāciju. Es vēlos izmantot šo iespēju runāt par šo jautājumu, ņemot vērā šā brīža ļoti sarežģīto situāciju. Ungārijā, taču ne tikai tur, ir bijuši vairāki gadījumi, kad ekonomiskā krīze un sociālās problēmas droši vien izskaidro atkal pieaugošo uzbrukumu skaitu romiem. Tas jo īpaši ir nosodāmi. Vairāki romi, tostarp Austrijas roms, ir vērsušies pie manis un lūguši risināt šo jautājumu, jo Eiropas romu kopienu atkal ir sagrābušas bailes. Es vēlos mudināt arī Komisiju uzmanīgi kontrolēt situāciju un darīt visu iespējamo, lai nodrošinātu, ka romiem un arī citām minoritātēm, taču šoreiz mēs runājam tieši par romiem, nav jādzīvo bailēs Eiropā. Tas nav pieļaujams mūsdienās un šajā gadsimtā.
<SPEAKER ID="054" NAME="Marco Cappato" AFFILIATION="ALDE">
(IT) Priekšsēdētājas kundze, dāmas un kungi, Itālijas Sakaru regulēšanas iestāde, neatkarīga iestāde, ir izdevusi četrdesmit trešo rezolūciju pret valsts televīzijas pārvaldi par Itālijas pilsoņu tiesību neievērošanu tikt informētiem par Radikāļu iniciatīvām - tā ir četrdesmit trešā rezolūcija.
<P>
Itālijā kopš vēlēšanām, kas bija pirms desmit mēnešiem, nav bijušas pārraides par vēlēšanu debatēm - tās ir pretlikumīgi atceltas. Itālijas parlamentārā radio un televīziju uzraugošā komiteja netiekas sapulcēs, kas arī ir nelikumīgi. Šī problēma neskar tikai Berlusconi kungu, tā skar visu labējo, centristu un kreiso sistēmu, kas pārkāpj Itālijas pilsoņu pilsoniskās un politiskās tiesības.
<P>
Pannella kungam un man ir jāatstāj darbs rītā un jāsteidzas uz Itāliju, lai mēģinātu radīt jaunus nevardarbīgus veidus kā pretoties šim jaunajam demokrātijas nolieguma veidam. Mēs sūtīsim ziņu visiem saviem kolēģiem, lai sīkāk paskaidrotu šo pārkāpumu raksturu un lūgtu jūsu atbalstu un palīdzību.
<SPEAKER ID="055" NAME="Bogusław Rogalski" AFFILIATION="UEN">
(PL) Priekšsēdētājas kundze, es esmu spiests vēlreiz šajā Parlamentā runāt par Lietuvas minoritāšu tiesībām, ko Lietuvas iestādes un tiesu sistēma nesaudzīgi noniecina un pārkāpj.
<P>
Rajonos ap Viļņu vairāk nekā 70 % iedzīvotāju ir poļu tautības. Līdz šim ielu un pilsētu nosaukumi bija rakstīti abās valodās tāpat kā tas ir daudzās citās Eiropas Savienības valstīs, kurās ir nacionālās minoritātes. Nesen Lietuvas Augstākā administratīvā tiesa pieņēma lēmumu, ka ielu nosaukumu plāksnes poļu un lietuviešu valodā ir prettiesiskas un lika tās noņemt. Vietējā Viļņas pašvaldība piemēroja šo lēmumu - ielu nosaukumi poļu valodā rajonā, kurā vairums iedzīvotāju ir poļu mazākumtautības, tika noņemti.
<P>
Tas nav pieņemams valstī, kas ir bijusi Eiropas Savienības dalībvalsts piecus gadus. Tas ir ekstrēma nacionālisma simptoms un parāda necieņu pret mazākumtautību tiesībām, kā arī ir Eiropas Savienības pamatprincipu, uz kuriem tā balstās, pārkāpums.
<P>
Es aicinu Lietuvas iestādes atjaunot ielu un pilsētu nosaukumus poļu valodā rajonos, kuros vairums iedzīvotāju ir poļu mazākumtautības.
<SPEAKER ID="056" NAME="Georgios Toussas" AFFILIATION="GUE/NGL">
(EL) Priekšsēdētājas kundze, terorisms pret darbiniekiem, ar represīvo valsts sistēmu atbalstu, tagad ir standarta pieeja vergu darbavietās. Tūkstošiem nodarbināto tiek atlaisti un viņu darba un sociālās pamattiesības tiek mazinātas, lai atbilstu varmācīgai pieejai.
<P>
Viens tipisks piemērs ir Apvienotā Karaliste, kur atklājās, ka privāts uzņēmums apkopo informāciju par darbinieku arodbiedrībām, sociālajām un politiskajām aktivitātēm un pārdod šo informāciju uzņēmumiem. Grieķijā darba strīdi gadījumos, kad no darba atlaistie darbinieki ir jāpieņem atpakaļ darbā, ir nosaukti par pretlikumīgiem un aizskarošiem.
<P>
Nodarbinātie acīmredzot ir apņēmības pilni aizsargāt savas tiesības un ir pieņēmuši par saukli 22 gadus vecā strādnieka Nikos Nikopoulos vārdus no viņa atklātās vēstules Grieķijas Augstākās apelācijas tiesas prokuroram, kurā viņš starp citām lietām raksta:
<P>
"Šajā dzīvē ir dažas lietas, ko nevar nopirkt vai pārdot. Es uzskatu, ka mana alga ir manas neatņemamās tiesības un es pieprasu tās bagātības, ko es ražoju un kas man pieder. Mans nesamierināmais atteikums pieņemt kukuli vai tikt terorizētam ir izraisījis to, ka esmu atbrīvots no darba otro reizi. Es saņēmu tiešus draudus savai un ģimenes locekļu dzīvībai.”
<P>
Šis paziņojums pilnībā attēlo nodarbināto gribu un izvēlēto ceļu.
<P>
(Priekšsēdētājs pārtrauca runātāju)
<SPEAKER ID="057" NAME="Zsolt László Becsey" AFFILIATION="PPE-DE">
(HU) Pēdējā laikā, iespējams, daļēji krīzes dēļ, populārs to dalībvalstu viedoklis, kas pievienojās pēdējos piecos gados, ir pieaugošs jutīgums pret jebkuru pasākumu, kas varētu apšaubīt vai mazināt to dalības Savienībā vienlīdzīgo statusu vai vienādus standartus. Attiecībā uz manu vēlēšanu apgabalu, mēs esam dzirdējuši apvainojumus Zviedrijas televīzijā un internetā par to, ka Harkakötöny ciematā zosis tiek plūktas cietsirdīgi izturoties pret šiem putniem, tomēr faktiski šajā apgabalā un ciematā zosis netiek audzētas jau gadiem ilgi. Es priecājos, ka ir uzsākta tiesvedība par neslavas celšanu šajā lietā. Līdzīgi apmelojoši apgalvojumi nesen ir izteikti attiecībā uz zosu piespiedu barošanu manā valstī. Šie apgalvojumi veicināja boikotu pret pārstrādes uzņēmumiem, kas izraisīja ekonomiskus zaudējumus. Interesanti, ka neviens šāds apvainojums nav izteikts pret kādu no vecajām dalībvalstīm. Šie pasākumi pamatojas uz ekonomiskām interesēm, bet citi - apmelojumi unikāli politisku motīvu dēļ - sastāv no paziņojumiem par etniskās piederības izraisītiem uzbrukumiem Ungārijas romiem, it kā tādi būtu faktiski notikuši, lai gan līdz šim gandrīz nekad nav izdevies pierādīt, ka šādi uzbrukumi patiešām ir notikuši. Es lūdzu Komisiju stingri kontrolēt šādas diskusijas un īpaši ierobežot to tālāku izplatību, jo šādi paziņojumi var nopietni diskreditēt Eiropas Savienības reputāciju manā valstī, kad vēlēšanas vairs nav tālu.
<SPEAKER ID="058" NAME="Thierry Cornillet" AFFILIATION="ALDE">
(FR) Priekšsēdētājas kundze, tā kā es esmu mūsu Parlamenta pastāvīgais referents humānās palīdzības jomā, es tikko atgriezos no Kivu Kongo Demokrātiskajā Republikā un es cerēju, ka varēšu jums sniegt optimistisku paziņojumu par situāciju un no mājām izraidīto personu atgriešanos savās mājās.
<P>
Diemžēl manu optimismu apslāpēja prezidenta El Béchir lēmums par lielāko civiliedzīvotāju stāvokļa krīzes situāciju, tas ir, Darfūru. Taisnība, prezident El Béchir, ir pareizi to atlikt, jo faktiski tā ir cīņa pret nesodāmību un ir jānodrošina starptautisko kara tiesību ievērošana.
<P>
Tomēr prezidents El Béchir tikko palielināja pierādījumus pret viņu, jo pieņēma lēmumu, kas ir nelabvēlīgs divu iemeslu dēļ: pirmkārt, tas papildina pret viņu jau izvirzītās apsūdzības un, otrkārt, to varētu iesniegt Starptautiskajā Krimināltiesā, jo sekas humānā līmenī Darfūrā ir ārkārtīgi nopietnas.
<P>
Priekšsēdētājas kundze, pasaule neaizmirsīs, bet tukšiem vārdiem būs maz jēgas. Es pieņemu, ka mēs mainījām šo jautājumu, taču mums ir jāiet tālāk par vārdiem un jāķeras pie rīcības.
<SPEAKER ID="059" NAME="Ewa Tomaszewska" AFFILIATION="UEN">
(PL) Priekšsēdētājas kundze, fakts, ka ES pilsoņiem ir jāemigrē, lai atrastu darbu, fakts, ka viņiem ir jābūt mobiliem, jo viņu dzīvesvietās nav iespējams atrast darbu, un nabadzība, ko izraisa bezdarbs, bieži nozīmē, ka par bērniem rūpējas sliktāk un dažreiz pat atstāj viņus novārtā.
<P>
Pieaugošā ekonomiskā krīze draud izraisīt nopietnu bezdarba pieaugumu. Tas var novest pie ielu bērnu problēmas saasināšanās. Šādiem bērniem trūkst piemērotas barības un veselības aprūpes, viņu izglītība ir saraustīta un dažreiz viņi nonāk saskarsmē ar noziedzniekiem. Demogrāfiskās krīzes laikā tas ne tikai iznieko atsevišķu bērnu attīstības iespējas, bet arī rada sociālus draudus nākamajām paaudzēm. Šīs problēmas risināšana mums ir svarīga.
<SPEAKER ID="060" NAME="Ilda Figueiredo" AFFILIATION="GUE/NGL">
(PT) Vakar bija Starptautiskā Sieviešu diena. Tā tika atzīmēta laikā, kad sieviešu, īpaši strādājošo sieviešu, situācija ievērojami pasliktinās, jo viņas turpina ciest no nevienlīdzības un diskriminācijas.
<P>
Miljoniem sieviešu un jaunu meiteņu šobrīd izjūt dzīves un darba apstākļu nopietnu pasliktināšanos, saņem nožēlojamu pensiju, tiek atbrīvotas no darba, kļūst par bezdarbniecēm, strādā bīstamu un slikti apmaksātu darbu, izjūt plaši izplatītu nabadzību un sociālo izolētību. Šīm problēmām ir īpaši nopietna ietekme uz nodarbinātajām sievietēm, pensionārēm un invalīdēm, kam tiek liegtas tiesības šādos būtiskos jautājumos, kas nodrošina cilvēka cienīgu dzīvi.
<P>
Tādēļ, papildus visu Eiropas Savienības un pasaules sieviešu sveikšanai, es vēlos aicināt veikt steidzamus pasākumus un pieņemt jaunu politiku, lai nodrošinātu, ka sieviešu kā pilnvērtīgu pilsoņu tiesības darbā, ģimenē, sabiedrībā un politikā tiek ievērotas.
<P>
Mums ir jārada apstākļi, lai strādājošo sieviešu tiesības tiktu ievērotas, ļaujot tām kļūt par mātēm un būt nodarbinātām personām bez sodīšanas un lai viņas varētu nopelnīt godīgu atalgojumu un pensiju, kas ļauj tām dzīvot cilvēka cienīgu dzīvi.
<SPEAKER ID="061" NAME="Árpád Duka-Zólyomi" AFFILIATION="PPE-DE">
- (SK) Mums ir vēlreiz jāaplūko problēma par etnisko minoritāšu tiesību ievērošanu Slovākijā un tā ir izglītības ministra, galēji nacionālās partijas biedra, vaina.
<P>
Viņš ir izdevis lēmumu, saskaņā ar kuru skolas, kurās mācības notiek etnisko minoritāšu valodās, no šī brīža drīkst izmantot tikai tādas vēstures grāmatas, kas ir burtiski tulkotas no grāmatām slovāku valodā. No tā izriet, ka vēsture ir jāmāca saskaņā ar valdošās partijas diktātu, nevis pamatojoties uz faktiem.
<P>
Tas ir pretrunā ar līdz šim īstenoto praksi un arī starptautiski garantētām minoritāšu tiesībām. ES katrai minoritāšu kopienai ir tiesības mācīties savu vēsturi. Ungāru tautības skolotāji un visa Slovākijas ungāru kopiena ir pamatoti aizvainoti. Nav pieņemami, ka galēji noskaņotā partija nepārtraukti izdara šādu spiedienu uz minoritātēm. Pasaules ekonomiskās krīzes laikā ir bezatbildīgi just nepieciešamību kaitināt etniskās minoritātes. Šāda uzvedība neskaidrību laikā ir spēlēšanās ar uguni.
<SPEAKER ID="062" NAME="Olle Schmidt" AFFILIATION="ALDE">
(SV) Priekšsēdētājas kundze, daudzi, tāpat kā es, ir noraizējušies par pieaugošo antisemītismu Eiropā. Nedēļas nogalē Davis kausa tenisa spēle starp Zviedriju un Izraēlu notika manā dzimtajā pilsētā Malmē. Tā nebija parasta spēle. Tai nebija skatītāju, jo vietējie politiskie vadoņi nespēja garantēt drošību, pauzdami uzskatu, ko daudzi no mums kritizēja. Saistībā ar šo spēli bija demonstrācijas, un viena no tām bija ļoti vardarbīga. Protams, ka ir tiesiski kritizēt Izraēlas politiku, taču kritiku nedrīkst pārvērst naidā pret ebrejiem kopumā, citiem vārdiem sakot, antisemītismā.
<P>
Holokaustā izdzīvojušajiem nevajadzētu klausīties, kā Eiropas valstu iedzīvotāji skandē "slepkavas, slepkavas” laikā, kad citi ir sapulcējušies, lai izrādītu atbalstu Izraēlai. Pēc Gazas kara sekoja vairāki uzbrukumi ebreju īpašumiem un ebreju interesēm, tostarp manā dzimtajā pilsētā. Visiem demokrātiskajiem spēkiem ir jāizsakās ļoti skaidri par šo jautājumu. Eiropas vēsturē ir šausmīgi notikumi un tie vairs nedrīkst nekad atkārtoties.
<SPEAKER ID="063" NAME="Hanna Foltyn-Kubicka" AFFILIATION="UEN">
(PL) Priekšsēdētājas kundze, tā kā man ideāli, uz kuriem Eiropas Savienība balstās, ir kas vairāk nekā tikai sauklis, tad es priecājos, ka Eiropas Parlaments nodrošinās vietu debatēm par Tibetas sacelšanās 50. gadadienu.
<P>
Tajā pašā laikā es esmu pārsteigta un apbēdināta par to, ka debates notiks 12. martā. Es vēlos atgādināt tiem, kas ir aizmirsuši, ka Tibetas sacelšanās sākās 10. martā. Tomēr šajā dienā Parlaments aplūkos tādus jautājumus kā tipa apstiprinājuma prasības attiecībā uz mehānisko transportlīdzekļu vispārējo drošību un par ceļu nodevas ieviešanu smagajiem kravas transportlīdzekļiem.
<P>
Tie ir svarīgi jautājumi. Tomēr ļaudis un iestādes, kam svarīgas ir tipa apstiprinājuma prasības smagajiem kravas transportlīdzekļiem neapvainotos, ja šo debašu datumus samainītu vietām. Iespējams, ka 10. martā ir gadadiena attiecībā uz šo tematu, un es to nezinu. Iespējams, ka tā ir "Vispasaules tipa apstiprinājuma prasību smagajiem kravas transportlīdzekļiem diena” vai "Tipa apstiprinājuma inspektoru diena”.
<P>
Tas liecinātu ko ļoti sliktu par Parlamentu, ja izrādītos, ka šī datuma izvēle debatēm izriet no vēlmes mazināt šī datuma nozīmīgumu.
<SPEAKER ID="064" NAME="Marie Panayotopoulos-Cassiotou" AFFILIATION="PPE-DE">
(EL) Priekšsēdētājas kundze, Komisijas priekšlikums direktīvai par diskriminācijas izskaušanu ir izstrādāts pretēji daudzu Eiropas valstu pilsoņu gribai, un tā rezultātā viņi ir sarežģītā situācijā, jo šāda priekšlikuma derīgums ir apšaubāms, tādēļ, ka tas skar viņu tiesības pašiem lemt jautājumus, kuros Eiropas Savienība nav kompetenta.
<P>
Tā kā tuvojas Eiropas Parlamenta vēlēšanas, es uzskatu, ka mums nevajadzētu risināt šādus jautājumus. Simbolu atcelšana, tiesību lemt par dzīvi atcelšana ir katras valsts ziņā. Laikā, kad Eiropas Parlaments atceļ struktūras, caur kurām tā deputāti var atklāti paust savus viedokļus, piemēram, sadarbības grupas, mēs nevaram runāt par diskriminācijas izskaušanu.
<SPEAKER ID="065" NAME="Chris Davies" AFFILIATION="ALDE">
Priekšsēdētājas kundze, pirms mēneša mēs abi otro reizi šajā gadā apmeklējām Gazu. Citi ir sekojuši mūsu piemēram - tur ir pabijis Javier Solana kungs, beidzot arī Tony Blair kungs un Parlamenta priekšsēdētājs, lai pārliecinātos par apstākļiem, kādos šobrīd dzīvo palestīnieši.
<P>
Šis Parlaments lūdza ekonomiskās blokādes atcelšanu, taču lielā mērā tā turpinās. Nedēļu pēc nedēļas Izraēla turpina Palestīnas iedzīvotāju kolektīvo sodīšanu. Mūsu vārdi skan jauki, bet tiem nav vērtības, kamēr Izraēla atsakās klausīties. Priekšsēdētāja vietnieces kundze, es lūdzu jūs ierosināt Priekšsēdētājam sasaukt grupu vadītāju un viņa kabineta sapulci, lai apsvērtu, kā mūsu vārdus var pārvērst darbos. Mani vēlētāji nepārtraukti uzdod jautājumu: "Jums ir Asociāciju nolīgums ar Izraēlu. Kā tas var būt, ka mēs uzturam vienpusējas attiecības, kamēr otra puse ignorē mūsu intereses un izturas pret mūsu teikto ar tādu nicinājumu?”
<SPEAKER ID="066" NAME="Priekšsēdētāja">
Paldies, Davies kungs. Es nodošu tālā jūsu prasību.
<SPEAKER ID="067" NAME="Călin Cătălin Chiriţă" AFFILIATION="PPE-DE">
(RO) Eiropas vērtības ir īpaši svarīgas Rumānijas izglītības sistēmā. Mūsu kolēģu deputātu László Tőkés, Csaba Sógor un Iulius Winkler pirmsvēlēšanu runas dažreiz zaudē saistību ar realitāti.
<P>
Rumānija piedāvā etniskajām minoritātēm plašas apmācības to dzimtajā valodā. Es vēlos uzsvērt svarīgo lomu, ko ieņem valsts Babeş-Bolyai Universitāte Cluj-Napoca pilsētā, jo tā sniedz vidējo izglītību ungāriem. Starpkultūru organizatoriskā sistēma, kas izveidota ar Babeş-Bolyai Universitātes hartu 1995. gadā, nodrošina pilnīgas, neatkarīgas mācības rumāņu, ungāru un vācu, kā arī ebreju valodās jebkurā akadēmiskās kvalifikācijas līmenī.
<P>
Vairākas zīmes un uzraksti ungāru un vācu valodā ir redzami pie Babeş-Bolyai Universitātes. Septiņpadsmit fakultātes šobrīd piedāvā studiju programmas rumāņu un ungāru valodā un vienpadsmit fakultātes piedāvā kursus rumāņu un vācu valodā. Universitātē ir arī divas fakultātes, Reformātu teoloģijas un Romiešu katoļu teoloģijas fakultāte, kurās studiju programmas ir vienīgi ungāru valodā.
<SPEAKER ID="068" NAME="Jelko Kacin" AFFILIATION="ALDE">
(SL) Es atzinīgi vērtēju šodien pieņemto Horvātijas valdības lēmumu principā atsaukties atzinīgi uz Eiropas Komisijas iniciatīvu par starpniecību starp Slovēniju un Horvātiju. Diemžēl atzinīgā atsaukšanās ietver arī nevajadzīgu pielikumu, nosacījumu, kas ievērojami mazina starpniecības iespēju.
<P>
Tomēr ir svarīgi strādāt kopā, lai radītu nosacījumus pēc iespējas drīzākai starpniecības uzsākšanai, kas mazinātu politiskā klimata saspīlējumu abās valstīs un veicinātu dialogu labākos apstākļos. Mums ir turpmāk jāveicina Eiropas Savienības paplašināšanās process un tādēļ ir nepieciešams Lisabonas līgums. Termiņš ir būtisks un tādēļ es ceru, ka izlīgums šīs programmas ietvaros tiks drīzumā sastādīts.
<SPEAKER ID="069" NAME="Jim Higgins" AFFILIATION="PPE-DE">
(GA) Priekšsēdētājas kundze, piensaimnieki ir ļoti sarežģītā situācijā. Cena litram piena ir nokritusi līdz 22 vai 24 centiem un pēkšņi melamīna skandāla rezultātā ir zudis pieprasījums pēc piena produktiem pasaulē, īpaši Āzijā un Ķīnā. Īrijā ir aptuveni divdesmit tūkstoši piensaimnieku un trīsdesmit tūkstoši cilvēku, kas nodarbināti tieši saistībā ar šo jomu. Par 3 % ir pieaugusi ražošana vien Amerikas Savienotajās Valstīs, kā arī Brazīlijā. Vēl viena problēma ir valūtas kursa izmaiņas starp eiro un sterliņu mārciņu. Ir skaidrs, ka zemniekiem ir jāsniedz īstermiņa palīdzība, lai palīdzētu viņiem izdzīvot. Viena lieta, kas jāizdara, ir tāda, ka jāievieš intervences režīms, jo tas ir izrādījies ļoti veiksmīgs pagātnē.
<SPEAKER ID="070" NAME="Filiz Hakaeva Hyusmenova" AFFILIATION="ALDE">
(BG) Paldies, priekšsēdētājas kundze. Starptautiskā Sieviešu diena ir atbilstošs gadījums, kad izvērtēt mūsu dzimumu līdztiesības politiku. Daudzi cilvēki uzskata, ka šīs politikas mērķis ir nodrošināt vienīgi to, lai sievietēm būtu vienādas iespējas ar vīriešiem attiecībā uz nodarbinātību, atalgojumu un brīvo laiku.
<P>
Šādi mērķi ir atbilstoši ekonomiskās krīzes apstākļos, taču vienlīdzības politikai būtu jāpievērš vērība arī vīriešiem. Krīze ietekmē darba tirgu. Saskaņā ar prognozēm daudz vīriešu zaudēs darbu augstāka atalgojuma un darbaspēka samazināšanas finanšu sektorā dēļ. Palielinās iespēja, ka vīrieši vairāk iesaistīsies ģimenes dzīvē un tradicionālās sociālās lomas mainās. Jāatbild uz jautājumiem par to, kādā mērā viņi ir tam gatavi un vai korekcijas sociālajā jomā var veicināt šādas pārmaiņas.
<P>
Iespējamie risinājumi atšķiras starp dalībvalstīm, reģioniem un kopienām. Tādēļ es aicinu atjaunot nacionālos vienlīdzības plānus un noteikt elastīgus nosacījumus, kas atbilst vienlīdz gan sieviešu, gan vīriešu vajadzībām.
<SPEAKER ID="071" NAME="Iosif Matula" AFFILIATION="PPE-DE">
(RO) Saskaņā ar statistiku vienai ceturtajai daļai bērnu Eiropas Savienībā ir mazkustīgs dzīvesveids un viņi uzturā lieto neveselīgu pārtiku. Tā rezultātā pieaug ne tikai augsta asinsspiediena un diabēta, bet arī citu saslimšanu risks.
<P>
2007. gadā Eiropas Parlaments pieņēma ziņojumu par sporta lomu izglītībā. Faktiski tajā noteica, ka izglītības programmās ir obligāti jāiekļauj vismaz trīs sporta stundas nedēļā. Mēs zinām, ka sporta izglītība sagatavo bērnus veselīgākam dzīvesveidam, nododot tālāk tādas svarīgas sociālās vērtības kā pašdisciplīna, solidaritāte, komandas gars un godīga spēle.
<P>
Tieši tādēļ es aicinu Eiropas Komisiju rūpīgāk kontrolēt obligāto trīs sporta stundu transponēšanu valstu tiesību aktos un piemērošanu skolās, kā arī sporta zāļu skaita palielināšanu un to pamata aprīkojuma uzlabošanu.
<SPEAKER ID="072" NAME="Marco Pannella" AFFILIATION="ALDE">
(IT) Priekšsēdētājas kundze, dāmas un kungi, Alberta Kamī grāmatā par mēri paziņo vienkārši žurka, kas atnāk un nomirst pie mūsu kājām. Mēs nevēlamies būt līdzīgi nevērtīgām žurkām, kas ierodas, lai paziņotu par antidemokrātijas, vardarbības un anti-Eiropas mēri, kas tagad izraisa jaunas katastrofas Romā, Briselē, Jeruzalemē un Parīzē.
<P>
Cappato kungs jau teica, ka tā kā mēs rītdien atstāsim savu darbu, tad kādēļ steigties uz aktīvistu cīniņu par pretestību Eiropai un demokrātijai mūsu valstī. Eiropas Parlaments svin savu trīsdesmito gadadienu. Ja mēs padomājam par to, kas bija pirms trīsdesmit gadiem, tad ir daudz par ko raizēties. Mēs cīnāmies, mēs neesam satraukti.
<SPEAKER ID="073" NAME="Zita Pleštinská" AFFILIATION="PPE-DE">
- (SK) Savā runā es vēlos pievērst Eiropas Parlamenta uzmanību 15. martam, kas ir izsludināta par Starptautisko Patērētāju tiesību dienu pēc Starptautiskās Patērētāju organizācijas iniciatīvas. Šī diena sniedz lielisku iespēju padarīt ES tuvāku tās pilsoņiem ar patērētāju tiesību aizsardzības politiku.
<P>
Tā kā es esmu Iekšējā tirgus un patērētāju aizsardzības komitejas locekle, tad es esmu cītīgi strādājusi pie šī jautājuma. Es priecājos par milzīgo interesi, ko izrāda jauni cilvēki, kas aktīvi iesaistās dažādos patērētāju tiesību aizsardzības pasākumos. Piemēram, starptautiskajās sacensībās jaunajiem patērētājiem "Patēriņš dzīvei”, ko organizē Slovākijas Patērētāju asociācija, katru gadu iesaistās arvien vairāk un vairāk jauno patērētāju, stāstot interesantus gadījumus par viņu pirmo pieredzi attiecībā uz izvēli un lēmumiem.
<P>
Es vēlos mudināt ES dalībvalstu valdības stiprināt un atbalstīt patērētāju organizācijas. Vienīgi stipras, reprezentatīvas un iedarbīgas nevalstiskās organizācijas var veiksmīgi palielināt patērētāju informētību par savām tiesībām.
<SPEAKER ID="074" NAME="Marian Harkin" AFFILIATION="ALDE">
Priekšsēdētājas kundze, es arī vēlos pievienot savu balsti tiem, kas nosoda slepkavniecisko, ļauno un gļēvulīgo uzbrukumu Lielbritānijas armijas kazarmām Ziemeļīrijā un es no sirds vēlos izteikt līdzjūtību visu ievainoto un nogalināto ģimenēm.
<P>
Īpašais jautājums, par ko es vēlos šovakar runāt, ir, ka trešdienas vakarā Komisija izdos paziņojumu par tās Zaļo grāmatu par ES veselības jomas personālu. Saskaņā ar Zaļo grāmatu pietiekama personāla saglabāšanas atslēga ir jaunu praktikantu izglītošana, pieņemšana un paturēšana darbā.
<P>
Tomēr Īrijā ir tieši pretēja situācija, jo medmāsām, kas ir pēdējo kursu studentes, darbavietu skaits ir samazināts par 16,5 %. Manā paša reģionā St Angela koledžā vietu skaits vispārējā ārstniecībā ir samazināts par 25 % un garīgo invalīdu aprūpē - par 40 %.
<P>
Komisijai ir jāpiespiež dalībvalstis nodrošināt, ka katra valsts uzņemas atbildību par tās veselības aprūpes darbinieku apmācību un par ētisko prasību ievērošanu, jo mēs nevēlamies nodarbināt veselības aprūpes darbiniekus no attīstības valstīm un sagraut jau tā trauslās veselības aprūpes sistēmas.
<SPEAKER ID="075" NAME="Csaba Sógor" AFFILIATION="PPE-DE">
(HU) Es jau vairākas reizes esmu runājis tradicionālo minoritāšu vārdā. Daži mani kolēģi ir apsūdzējuši mani nacionālismā. Ir savādi, ka vairākums bieži cenšas slēpt savas bailes un anti-minoritāšu sentimentu, apsūdzot nacionālismā vai izsakot naidīgas runas pret minoritātēm. Es ceru, ka mani kolēģi neiebildīs, ja es tagad runāšu reliģiskas minoritātes vārdā. Romas grieķu katoļu baznīca tika aizliegta komunistu laikā. Pēc 1990. gada to atjaunoja un līdzīgi kā citas vēsturiskas baznīcas tā līdz pat šai dienai cenšas atgūt konfiscēto nekustamo īpašumu. Rumānijā tiek izstrādāts likuma projekts, saskaņā ar kuru, ja tas tiks pieņemts, šīs baznīcas nekustamais īpašums, ko tā ir pieprasījusi atdot atpakaļ, nekad netiks atgūts. No šī mikrofona es vēlos aicināt pievērst uzmanību šīs situācijas sarežģītībai, veidam, kā tiesības tiek mīdītas kājām un šim slēptajam nacionalizācijas mēģinājumam. Nav pieņemams, ka valsts iejaucas, kaitējot baznīcai.
<SPEAKER ID="076" NAME="Nickolay Mladenov" AFFILIATION="PPE-DE">
(BG) Paldies, priekšsēdētājas kundze, es vēlos runāt par jautājumu, kas izraisa lielu satraukumu. Pēdējās divas nedēļas mēs esam dzirdējuši ziņojumus no Maķedonijas Republikas, kuros dažas baznīcas autoritātes izteica vēlmi izrakt to Bulgārijas karavīru mirstīgās atliekas, kas gāja bojā šīs valsts teritorijā visos 20. gadsimta karos. Bulgārijas sabiedrība un es esmu pārliecināts, arī Eiropas sabiedrība, uzskata šādus aicinājumus par pilnībā nepieņemamiem. Nevienam nav tiesību ņirgāties par to cilvēku piemiņu, kas gājuši bojā karā. Mums ir jāizrāda viņiem gods un cieņa, ievērojot Eiropas pamatprincipu izrādīt godu mirušajiem un jāpieturas pie vislabākajām tolerances tradīcijām, kādas mums ir.
<P>
Es aicinu Eiropas Parlamentu pievērst Maķedonijas Republikas iestāžu uzmanību šādiem aicinājumiem, lai tie nepaliktu bez valdības atbildes. Uzklausīsim skaidru un kategorisku apliecinājumu, ka neviens Maķedonijā neīstenos šādus draudus. Tā būtu jebkuras civilizētas valsts kultūras un nacionālo pamata vērtību neievērošana.
<SPEAKER ID="077" NAME="Bruno Gollnisch" AFFILIATION="NI">
(FR) Priekšsēdētājas kundze, mēs tikko uzzinājām, ka diviem Vācijas juristiem, Horst Mahler kungam un Sylvia Stolz kundzei ir piespriests neticams soda mērs - seši gadi apcietinājumā.
<P>
Šis šausmīgais spriedums balstās uz faktu, ka šie divi juristi pauž viedokli, kas atšķiras no oficiālās versijas un vēstures skaidrojuma par koncentrācijas nometnēm Otrā Pasaules kara laikā.
<P>
Lai ko arī kāds domātu par viņu viedokļiem, ir ārkārtīgi nopietni, ka mūsdienās Eiropas Savienībā pilsoņiem, turklāt juristiem, piespriež šādus soda mērus par vēstures fakta apstrīdēšanu.
<P>
Izrādās, ka mūsdienu tā sauktajā demokrātiskajā Vācijā joprojām ir tiesneši, kas apklusina izteikšanās brīvību tikpat centīgi kā tiesneši nacionāli sociālistiskajā Vācijā vai komunistiskajā Vācijā.
<P>
Diemžēl tā notiek arī citās Eiropas Savienības valstīs, tostarp Francijā. Tas nav paciešams un ir ļoti nopietni.
<SPEAKER ID="078" NAME="Mieczysław Edmund Janowski" AFFILIATION="UEN">
(PL) Priekšsēdētājas kundze, šodien es nevēlos runāt par politiska rakstura jautājumu. Nesen viens no maniem vēlētājiem, entuziastisks standartizācijas atbalstītājs, sazinājās ar mani par mobilo telefonu lādētāju kontaktdakšu standartizāciju.
<P>
Šis jautājums tikai šķiet triviāls. Es esmu pārliecināts, ka, ja šajā jomā tiktu ieviesti nosacījumi, tad visi mobili telefonu īpašnieki tos vērtētu atzinīgi. No tehniskā viedokļa jautājums ir ļoti vienkāršs. Šādi risinājumi bija veiksmīgi, piemēram, kompaktdisku standartu gadījumā - tos var lietot visos datoros. Iespējams, ka ir vērts izskatīt šādus mazsvarīgus jautājumus, lai palīdzētu mūsu pilsoņiem. Viņi gaida to no mums.
<SPEAKER ID="079" NAME="Priekšsēdētājs">
Debates tiek slēgtas.
