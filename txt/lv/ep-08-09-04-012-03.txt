<CHAPTER ID="012-03">
3. Albīnu nogalināšana Tanzānijā
<SPEAKER ID="233" NAME="Priekšsēdētājs">
Darba kārtības nākamais punkts ir debates par sešiem rezolūcijas priekšlikumiem par albīnu nogalināšanu Tanzānijā.
<SPEAKER ID="234" NAME="Ryszard Czarnecki">
autors. - (PL) Priekšsēdētāja kungs, 21. gadsimtā cilvēki tiek nogalināti vienkārši tādēļ, ka viņi ir albīni. Tas notiek Tanzānijā, valstī, kurā vairāk nekā trešā daļa iedzīvotāju dzīvo zem nabadzības sliekšņa. Pēdējā laikā 173 personas ir arestētas uz aizdomu pamata par albīnu nogalināšanu vai ievainošanu. Tas liecina par šīs problēmas apjomu. Pēdējo sešu mēnešu laikā divdesmit pieci cilvēki ir nogalināti vai ievainoti tādēļ, ka viņi bija albīni.
<P>
Pasaulē albīnu skaits ir prāvs. Faktiski 50 cilvēki no katra miljona ir albīni. Tomēr tikai Tanzānijā pret viņiem izturas tik nežēlīgi. Šajā valstī albīnu asinis un ķermeņa daļas tiek pārdotas. Par to atbildīgi ir animisti pūšļotāji un bandas, ko viņi nodarbina. Būtu jāatzīmē, ka daļēji vainīga ir arī policija, jo tai ir tendence pievērt acis uz šo problēmu.
<P>
Noslēgumā es gribētu norādīt, ka mēs varēsim uzskatīt, ka mūsu protests šodien šeit ir bijis efektīvs tikai tad, ja un kad albīniem Tanzānija būs padarīta pieejama medicīniskā aprūpe, izglītība un iespēja integrēties sabiedrībā.
<SPEAKER ID="235" NAME="Laima Liucija Andrikienė" LANGUAGE="LT">
Šodien mēs apspriežam diskriminācijas gadījumu pret mazākumu. Minētais mazākums ir albīni, kas tiek nogalināti un sakropļoti Tanzānijā, ieskaitot mazus bērnus. Tā ir nopietna problēma Subsahāras Āfrikā. Es vēlos jums atgādināt, ka albīnisms skar vienu no 20 000 cilvēku visā pasaulē. Kā tika minēts iepriekšējā runā, pūšļotāji Tanzānijā pārdod albīnu ķermeņa daļas un asinis ogļračiem un zvejniekiem, kas naivi tic, ka tās viņiem var nest veiksmi, veselību un bagātību. Mūsu nostāja ir ļoti skaidra - albīnu nogalināšana un pret viņiem vērstā diskriminācija ir pilnīgi nepieņemama, un to nedrīkst paciest. Tanzānijas valdībai ir jāveic saskaņoti pasākumi, lai izbeigto šo draudīgo situāciju. Tanzānijas valdība un prezidents jau ir sākuši īstenot pasākumus, ko mēs atzinīgi novērtējam, taču tas nav pietiekami. Tiesas lietā, kurā 173 cilvēki tiek turēti aizdomās par albīnu nogalināšanu, viņiem ir jāpiemēro drošs pārbaudes veids, kas atklās to atrašanos pie varas Tanzānijā, un vainīgie ir jāsoda. Tomēr labākais veids, kā atrisināt šo problēmu, būtu nodrošināt labāku izglītību un atbilstīgu veselības aprūpi visiem šīs valsts pilsoņiem, ieskaitot albīnus. Starptautiskajai kopienai un arī Eiropas Savienībai ir jāsniedz palīdzība, lai pārvarētu šīs problēmas. Vairums albīnu mirst no ādas vēža, pirms viņi sasniedz 30 gadu vecumu.
<SPEAKER ID="236" NAME="Marios Matsakis">
autors. - Priekšsēdētāja kungs, cilvēki ar ģenētisku albīnisma defektu bez nopietnām veselības aprūpes problēmām visā pasaulē cieš no dažādas pakāpes diskriminācijas.
<P>
Bet nesen Subsahāras Āfrikā, jo īpaši Tanzānijā, albīni papildus ir piedzīvojuši bezprecedenta barbariskus sakropļošanas uzbrukumus, pūšļotājiem izmantojot viņu ķermeņu daļas kā sastāvdaļas talismanu ražošanā, par kuriem tiek solīts, ka tie padarīs cilvēkus bagātus. Šāda situācija ir ne tikai acīmredzami krimināla, bet arī liecina par atpalikušu sabiedrību, kurā joprojām darbojas slimīgi brutāla pūšļotāju prakse.
<P>
Tanzānijas valdībai ir pienākums ātri un apņēmīgi rīkoties šādos aspektos: pirmkārt, aizsargāt visus albīnus no tālākiem uzbrukumiem; otrkārt, pilnībā izmeklēt visus noziegumus pret albīniem un piespriest sodu vainīgajiem; treškārt, pietiekami izglītot savus pilsoņus, lai atbrīvotu tos no pūšļotāju lāstiem un māņticības, un, ceturtkārt, pārliecināties, ka albīniem tiek piedāvāta labākā iespējamā medicīniskā un sociālā palīdzība, kāda viņiem ir vajadzīga, lai dzīvotu gandrīz normālu, drošu un mierīgu dzīvi.
<SPEAKER ID="237" NAME="Erik Meijer" LANGUAGE="NL">
Priekšsēdētāja kungs, tas, kas notiek Tanzānijā, nav vardarbība, ko īsteno valsts. Diskriminācija un vardarbība ir prakse, kas ir pastāvējusi kopš laika pirms jūdu-kristiešu-islāmistu civilizācijām, laika, kad nepastāvēja pieņēmums par visu personu vienlīdzību.
<P>
Tanzānijā ir 150 000 iedzīvotāju, kuriem krāsas pigmenta melanīna dēļ ir sarkanas acis, bāla āda un gaiši mati. Viņi tiek uzlūkoti kā burvestību produkti. Daudzi no šiem cilvēkiem tiek nogalināti, pēc tam viņiem tiek novilkta āda, un viņu āda un citas ķermeņa daļas tiek izmantotas maģiskos rituālos. Sava lielā albīnu skaita dēļ Tanzānija ir lielākā cilvēka ķermeņa daļu piegādātāja visai Āfrikai.
<P>
Nebūs iespējams izbeigt šo šausmīgo praksi bez aktīvas vienkāršo cilvēku izglītošanas Tanzānijā un visā Āfrikā, labākas medicīniskās aprūpes nodrošināšanas, lai albīniem būtu labāka piekļuve pastāvīgām darba vietām. Tanzānijas valdība veic pasākumus, tai skaitā albīnu reģistrēšanu, lai spētu viņus aizsargāt. Nemainot attieksmi albīnu jautājumā, šis albīnu reģistrs nākotnē var tikt ļaunprātīgi izmantots, lai izsekotu šos cilvēkus un tos iznīcinātu. Mums ir slikta pieredze Eiropā 20. gadsimta 40. gados ar apdraudēto iedzīvotāju grupu reģistrēšanu.
<SPEAKER ID="238" NAME="Charles Tannock">
PPE-DE grupas vārdā. - Priekšsēdētāja kungs, albīnu liktenim Tanzānijā šodien ir grūti noticēt. Kad es pirmo reizi dzirdēju par šo jautājumu, man tas likās kā kaut kas, paņemts tieši no Džozefa Konrāda romāna "Tumsas sirds”. Es gribētu ticēt Āfrikas atjaunotnei un potenciālam, tāpat kā, šķiet, to dara daudzi citi kolēģi šajā Parlamentā, bet albīnu slepkavības to ķermeņu daļu dēļ starptautiski neuzlabo šī kontinenta tēlu. Diemžēl albīnu ciešanas neaprobežojas tikai ar Tanzāniju, tās ir vērojamas visā Āfrikā.
<P>
Papildus medicīniskajām albīnisma izraisītajām sekām tropu apvidos, tajā skaitā šausmīgā ādas vēža augsto risku, ilgstoši cietušie albīni labākajā gadījumā tiek uzskatīti par kropļiem vai retumiem, un ļaunākajā gadījumā viņi tiek nogalināti, lai apmierinātu tradicionālās medicīnas pieprasījumu, kas ir vairāk radniecīga viduslaiku burvestībām.
<P>
ES nevajadzētu vilcināties rīkot kampaņas šajā jautājumā un izdarīt spiedienu uz tādām valstīm kā Tanzānija, kur acīmredzami plaši ir izplatīta šāda cilvēktiesību un cieņas neievērošana. Tomēr mani iedrošina tas, ka Tanzānijas prezidents ir lūdzis savu tautu mainīt savu tradicionālo attieksmi. Cerēsim, ka citi vadītāji visā Āfrikā atkārtos šo svarīgo ziņu.
<SPEAKER ID="239" NAME="Lidia Joanna Geringer de Oedenberg">
PSE grupas vārdā. - (PL) Priekšsēdētāja kungs, šī gada martā vairāk nekā 25 albīni, kas dzīvoja Viktorijas ezera tuvumā, tika brutāli nogalināti vai sakropļoti. Upuru vidū bija bērni. Pagātnē šajā apvidū uzbrukumiem bija pakļauti cilvēki, kuriem tika piedēvētas pārdabiskas spējas.
<P>
Jāatgādina, ka 36 % Tanzānijas iedzīvotāju dzīvo zem nabadzības sliekšņa. Par spīti nodomiem un mērķiem šiem cilvēkiem nav pieejas veselības aprūpei. Normāla prakse ir vērsties pie vietējā pūšļotāja pēc palīdzības. Vietējo iedzīvotāju zemais izglītības līmenis veicina viņu ticību pārdabiskām īpašībām. Liels skaits albīnu dzīvo Subsahāras Āfrikas teritorijā, un viņi ir kļuvuši par atklātas diskriminācijas upuriem tādēļ, ka viņi ir atšķirīgi. Albīniem ne tikai tiek liegtas tiesības uz veselības aprūpi, bet arī uz sociālo un juridisko palīdzību. Vispārēja prakse ir diskriminēt albīnus ikdienas dzīvē, skolās, valsts iestādēs un darba tirgū. Albīni izjūt, ka viņi tiek pastāvīgi pazemoti un ka pret viņiem izturas kā pret otrās šķiras pilsoņiem.
<P>
Pašreizējo neiecietību varētu apkarot un nākotnē samazināt uzbrukumu skaitu albīniem, sodot tos, kas ir vainīgi slepkavībās, vienlaikus būtiski uzlabojot sabiedrības informētību Tanzānijā. Ir būtiski atbalstīt tās iniciatīvas, ko šajā saistībā veikusi Tanzānijas valdība. Šādas iniciatīvas ietver īpašu aizsardzību albīniem bērniem, vienlaikus sadarbojoties ar pilsonisko sabiedrību un nevalstiskām organizācijām. Darbības būtu jākoncentrē pirmkārt un galvenokārt uz lauku apvidiem, kur sabiedrības informētība ir vismazākā. Turklāt Komisijai un dalībvalstīm būtu jāsniedz stingrs atbalsts ārkārtas darbībām, ko veic Tanzānijas Albīnu sabiedrība. Ilgāka termiņa pasākumiem vajadzētu būt vērstiem uz to, lai nodrošinātu, ka albīnu kopiena bauda pilnas tiesības attiecībā uz piekļuvi izglītībai, darba tirgum, kā arī sociālo un veselības aizsardzību.
<SPEAKER ID="240" NAME="Ewa Tomaszewska">
UEN grupas vārdā. - (PL) Priekšsēdētāja kungs, kopš šī gada marta Tanzānijā ir noslepkavoti 25 albīni. Šīs slepkavības ir saistītas ar māņticīgu praksi šajā reģionā un to pamatā ir ticība, ka albīnu ķermeņa daļas, tādas kā pēdas, rokas, mati un asinis, padarīs personu veselīgu, pārtikušu un bagātu. Pēdējais upuris bija septiņus gadus vecs bērns. Arī pagājušajā gadā 25 albīni zaudēja dzīvību.
<P>
Šī okultā prakse notiek Viktorijas ezera krastos lauksaimniecības apvidos, kā arī zvejnieku un ogļraču vidū. Albīni bieži ir diskriminācijas un vajāšanas upuri. Prezidents Kikwete kungs ir izmantojis policiju, lai mēģinātu paslēpt albīnus. Prezidents Kikwete kungs ir apsolījis nodrošināt albīniem aizsardzību, bet albīni joprojām tam neuzticas, jo daži policijas virsnieki arī ir iesaistīti okultajās darbībās. Pūšļotāju bandas ir atbildīgas par albīnu slepkavību organizēšanu. Simt septiņdesmit astoņi vietējie iedzīvotāji ir arestēti uz aizdomu pamatā par līdzdalību slepkavībās.
<P>
Tanzānijas prezidents ir daudz darījis, lai ieceltu Kway-Geer kundzi par pirmo deputāti albīni valsts parlamentā, atzīstot viņas cīņu pret diskrimināciju. Mēs atzinīgi vērtējam šo iecelšanu kā soli pareizajā virzienā. Mēs atbalstām Tanzānijas Albīnu sabiedrības darbības un ticam, ka Komisija sniegs tai patiesu atbalstu.
<SPEAKER ID="241" NAME="Urszula Krupa">
IND/DEM grupas vārdā. - (PL) Priekšsēdētāja kungs, šodien mēs pārrunājam cilvēktiesību pārkāpumus Tanzānijā. Tā ir subtropu valsts, kurā pret albīniem izturas diskriminējoši, kā tas notiek arī daudzās Āfrikas valstīs.
<P>
Tomēr Tanzānijā albīnus noslepkavo īpaši nežēlīgi. Pērn vairāk nekā 25 personas šādi zaudēja dzīvību. Tanzānijā ir 39 miljoni iedzīvotāju, no kuriem 270 tūkstošiem ir ģenētisks defekts, ko rada recesīvs gēns, un tas nozīmē, ka viņu ādai trūkst pigmenta. Tāpēc albīniem var būt problēmas ar redzi, apdegšanu saulē, vēzi un priekšlaicīgu nāvi. Abiem vecākiem ir jābūt šim gēnam, lai tas tiktu nodots bērnam. Sievietēm, kuras dzemdē albīnus, liek šķirties. Šādus bērnus uzskata par ģimenes lāstu. Tiek uzskatīts, ka viņiem ir netīrs gars, un pret viņiem izturas kā pret dzīvniekiem. Tomēr no otras puses pūšļotāji izplata pasakas par albīnu gaišās ādas maģiskajām spējām, kas piesaistot veiksmi un labklājību. Tāpēc albīni tiek nogalināti, nežēlīgi sacirsti gabalos, un viņu ķermeņu daļas izmanto maģisku dzērienu pagatavošanai.
<P>
Ir grūti saprast, kāds ir iemesls un mērķis šādai nežēlībai. Varbūt tas ir mēģinājums likvidēt slimus cilvēkus, kuriem ir ģenētisks defekts. Nesen valdība ir nosodījusi spēka pielietošanu pret baltādainajiem afrikāņiem un ir veikusi izglītojošas kampaņas. Parlamentā pat ir iecelta albīnu deputāte. Tomēr traģēdijas, kas ietekmē šos cilvēkus, joprojām notiek. Turklāt trūkst līdzekļu aizsargtērpiem un cita veida palīdzībai šai īpašajai iedzīvotāju grupai, kas tiek diskriminēta un kurai tiek liegtas iespējas strādāt un izglītoties.
<P>
Starptautiskās kopienas protesti un aicinājumi reizē ar izglītojošu un finansiālu atbalstu palīdzētu cīnīties pret šāda veida pārmērīgo diskrimināciju. Tiesvedības uzsākšana pret 173 šķietamajiem pūšļotājiem, kuri ir arestēti un apsūdzēti slepkavnieciskās darbībās, musināšanā uz slepkavību un tirdzniecībā ar cilvēku orgāniem, arī nāktu par labu.
<SPEAKER ID="242" NAME="Avril Doyle" AFFILIATION="PPE-DE">
Priekšsēdētāja kungs, es tikai vēlos piebalsot tiem kolēģiem visās šī Parlamenta pusēs par atbaidošajiem notikumiem saistībā ar izturēšanos pret albīniem Tanzānijā. Es zinu, ka tas notiek arī citās Āfrikas malās, bet vairums gadījumu notiek Tanzānijā - mēs dzirdējām, ka tur ir 270 000 albīnu, kuri tiek diskriminēti, atstumti, pacieš nežēlīgu izturēšanos un tiek nogalināti ķermeņa daļu dēļ aiz māņticības, burvestību vai dažādu okultisko darbību dēļ.
<P>
Aktualizējot šo jautājumu šeit (un es izsaku atzinību visiem kolēģiem, kas to ir darījuši un iekļāvuši šo jautājumu darba kārtībā), mēs piebalsojam Eiropas Parlamentam starptautiska mēroga protestā, un cerams, ka Tanzānijas valdība - un arī citi - ieklausīsies.
<P>
Jautājums ir galvenokārt par izglītību, bet pats svarīgākais ir tas, ka albīniem ir nepieciešama aizsardzība pašiem savās kopienās; ir nepieciešama pilnīga izmeklēšana. Tas, ka daži policisti ir daļa problēmas un viņiem nevar uzticēt šīs problēmas risināšanu, ir īpaši satraucoši.
<SPEAKER ID="243" NAME="Benita Ferrero-Waldner">
Komisijas locekle. - Priekšsēdētāja kungs, mēs atbalstām Parlamenta sašutumu par pieaugošo uzbrukumu skaitu Tanzānijas iedzīvotājiem albīniem un par šķebinošo un nelegālo tirdzniecību ar albīnu ķermeņu daļām saistībā ar tradicionālo medicīnu, māņticību un pūšļotāju darbībām.
<P>
Īpaši mēs atbalstām bažas, par kurām nesen ziņoja ANO Sieviešu diskriminācijas izskaušanas komiteja, saistībā ar to, ka, piemēram, albīnu sievietēm un meitenēm uzbrūk, lai viņas nogalinātu īpašos rituālos. Mēs nosodām visa veida diskrimināciju un pakļaušanu netaisnībai, un mēs apņemamies atbalstīt politikas nostādnes un darbības, kas vērstas uz to izskaušanu.
<P>
Jāsaka, ka arī Tanzānijas valdība ir apņēmusies apspiest šādas darbības un vairot sapratni par albīnu iedzīvotāju nožēlojamo stāvokli. Tāpēc mēs atzinīgi vērtējam albīnu deputātes iecelšanu parlamentā, neseno dažu pūšļotāju arestēšanu un prezidenta apņemšanos, kā jau minēts, saukt vainīgos pie atbildības.
<P>
Tāpat mēs kopā ar dalībvalstīm un citiem attīstības partneriem cieši uzraugām cilvēktiesību stāvokli Tanzānijā kopumā. Dažas dalībvalstis un citi partneri atbalsta tādas organizācijas kā Juridisko un cilvēktiesību centru, kas regulāri uzrauga iespējamos cilvēktiesību pārkāpumus. Komisija kā atbalsta sniedzēju pārvaldībai grupas dalībniece turpinās saskaņot atbalsta sniedzēju reakcijas uz šo problēmu, tajā skaitā arī Albīnu asociācijas reakciju.
<P>
Komisija kopā ar dalībvalstīm Tanzānijā arī aktualizēs šo problēmu politiskajā dialogā ar Tanzānijas iestādēm.
<P>
EAF piešķirtie EUR 3 miljoni pilsoniskās sabiedrības programmai palīdzēs vairot sapratni: tiek organizēti semināri, lai uzsvērtu albīnu stāvokli, un jauna sensibilitātes kampaņa drīz tiks īstenota Mwanza reģionā Tanzānijas ziemeļos.
<P>
Būtībā mēs izmantojam ierastos dialogus šīs problēmas risināšanā. Šie jautājumi, protams, tiek aktualizēti esošajās darbībās saistībā ar valsts līdzekļiem un veselības, izglītības un nodarbinātības nozarēm. Mēs uzskatām, ka neatkarīga un funkcionējoša tiesu sistēma ir būtiska.
<P>
Tāpēc mēs, Komisija, kontaktējoties ar iestādēm, uzsvērsim pienācīgas tiesiskas rīcības nozīmi attiecībā uz šo šausmu darbu pastrādātājiem.
<P>
Tāpat mēs sazināsimies ar cienījamo Kway-Geer kundzi, pirmo albīnu deputāti Tanzānijas parlamentā (viņa jau tika minēta) un pārrunāsim ar viņu iespējamo rīcību, jo viņa mums vislabāk var pateikt, ko var darīt. Un visbeidzot - kopā ar Tanzānijas prezidentūru mēs pārrunāsim šo problēmu Vispārējās cilvēktiesību deklarācijas parakstīšanas 60. gadadienā, kas ir plānota Tanzānijā 2008. gada 10. decembrī.
<SPEAKER ID="244" NAME="Priekšsēdētājs">
Debates ir slēgtas.
<P>
Balsošana notiks uzreiz pēc debatēm.
