<CHAPTER ID="010-02">
2.  Uganda - Bahati likums un homoseksuāļu, biseksuāļu un transpersonu diskriminācija
<SPEAKER ID="284" NAME="Priekšsēdētājs">
Nākamais darba kārtības punkts ir debates par sešiem rezolūcijas priekšlikumiem par Ugandu - Bahati likumu un homoseksuāļu, biseksuāļu un transpersonu diskrimināciju.
<SPEAKER ID="285" NAME="Véronique De Keyser" LANGUAGE="FR">
Priekšsēdētāja kungs, komisāra kungs! Tieši pirms gada mēs šajā Parlamentā pieņēmām rezolūciju par gejiem, lesbietēm un Bahati likumu Ugandā.
<P>
Kādēļ pēc gada atkal ir vajadzīga gandrīz tāda pati rezolūcija?
<P>
Tas ir tādēļ, ka problēma nebūt nav atrisināta. Pirmkārt, evaņģēliskā kustība The Family, kas "stāvēja” aiz Bahati likuma, nav padevusies, un mēs aizvien redzam, ka šis likums Ugandā joprojām ir spēkā.
<P>
Otrkārt, pagājušā gada oktobrī un novembrī Ugandas laikrakstā Rolling Stone tika izvērsta "vārdā saukšanas un kaunināšanas” kampaņa pret Ugandas homoseksuāļiem, publicējot viņu vārdus. Kampaņas sekas bija šo personu tūlītēja vajāšana un uzbrukumi tām, un tie kā izstumtie ir spiesti slēpties vēl šodien. Ugandas Konstitucionālā tiesa lika laikrakstam pārtraukt publikāciju, bet ir skaidrs, ka situācija vairs nebija glābjama. Tā ir cilvēku vajāšana.
<P>
Treškārt, tikai 13 Āfrikas valstīs ir atzītas homoseksuāļu tiesības. Pārējās valstīs likumi šajā jomā ir atšķirīgi, bet dažās, proti, Sudānā, Ziemeļnigērijā un Mauritānijā, par homoseksualitāti piespriež nāvessodu.
<P>
Tomēr, un ar to es arī beigšu savu uzstāšanos, vēl nesen Āfrikas, Karību jūras un Klusā okeāna reģiona (ĀKK) valstis sniedza, manuprāt, diezgan vienpusēju paziņojumu par to, ka tās apzinās, ka jautājums par homoseksuāļiem mums rada bažas, bet šie aspekti ir daļa no to kultūras. Nē, tās ir cilvēktiesības un vispārējas vērtības, un mēs patiesi vēlamies, lai Komisija un visa ES tās stingri aizsargātu.
<SPEAKER ID="286" NAME="Charles Tannock">
autors. - Priekšsēdētāja kungs! Āfrikas sabiedrība kopumā ir sociāli konservatīva. Diemžēl daudzās šā reģiona valstīs homoseksualitāte patiesi ir aizliegta. Daudzi cilvēki Āfrikas valstīs jūtas apdraudēti par homoseksualitātes propagandēšanu, sevišķi, ja šādus pasākumus rīko nevalstiskās vai arī rietumvalstu organizācijas. Dažās Āfrikas valstīs ir plaši izplatīts uzskats, ka liberālie demokrāti cenšas uzspiest savus daudz iecietīgākos uzskatus un vērtības sabiedrībai ar ļoti atšķirīgām, senām tradīcijām.
<P>
Pat ja tā būtu, tas nav attaisnojums vai aizbildinājums daudzās Āfrikas valstīs sazēlušajai homofobijai. Diemžēl tieši valdības un to plašsaziņas līdzekļi bieži ir tie, kas veicina homofobiju. Uganda jau kārtējo reizi ir nonākusi uzmanības lokā sakarā ar atsevišķu likumdevēju ekstrēmismu un histēriju. Tajā tiek atbalstīts likumprojekts, kas par homoseksuālām darbībām atkarībā no nodarījuma veida paredzētu nāvessodu vai mūža ieslodzījumu. Es, tāpat kā Eiropas Konservatīvo un reformistu grupas deputāti, nosodu šo drakonisko likumprojektu, ar kuru tiek pārkāptas personas tiesības, un aicinu prezidentu Museveni kungu to neapstiprināt. Uganda ir valsts, kurā vairums iedzīvotāju ir spiesti iztikt ar vienu dolāru dienā, tādēļ valsts likumdevējiem vajadzētu rast labāku veidu, kā rūpēties par šīs valsts sabiedrību, nekā pakļaut gejus kriminālvajāšanai.
<SPEAKER ID="287" NAME="Marietje Schaake">
autore. - Priekšsēdētāja kungs! Ugandas parlamentam iesniegtais "Prethomoseksualitātes likumprojekts” paredz sodīt homoseksuālas darbības, piespriežot par tām vismaz septiņu gadu cietumsodu cietumsodu vai pat nāvessodu. Eiropas Parlaments stingri nosoda ierosināto likumprojektu un, to darot, mēs neuzspiežam citām valstīm Eiropas vērtības, kā daži ir izteikušies, lai izvairītos no atbildības par cilvēktiesību pārkāpumiem un personu aizsargāšanas pret uzbrukumiem viņu seksuālās orientācijas dēļ.
<P>
Vietējā laikraksta Rolling Stone oktobra un novembra publikācijās tika uzskaitīti to cilvēku vārdi un personiskie dati, kurus tur aizdomās par homoseksualitāti, kūdot lasītājus uzbrukt šīm personām vai tās pakārt. Pret vairākiem cilvēkiem tika vērsti uzbrukumi.
<P>
Faktiski homoseksualitāte ir likumīga tikai 13 Āfrikas valstīs, bet 38 valstīs to kvalificē kā kriminālpārkāpumu. Mauritānijā, Sudānā un Ziemeļnigērijā par to piespriež nāvessodu.
<P>
Ugandas iestāžu pienākums saskaņā ar Kotonū nolīgumu ir ievērot starptautiskās tiesības un cilvēktiesības, savukārt Komisijai, Eiropas Savienības Padomei un Eiropas Ārējās darbības dienestam sarunās ar Ugandu arī ir pilnībā jāizmanto pasākumu kopums, lai veicinātu un aizsargātu lesbiešu, homoseksuāļu, biseksuāļu un transpersonu visu cilvēktiesību pilnīgu izmantošanu.
<SPEAKER ID="288" NAME="Raül Romeva i Rueda">
autors. - Priekšsēdētāja kungs! "Prethomoseksualitātes likumprojekts”, kuru Ugandas parlamentam iesniedza David Bahati un kurā paredzēts sodīt homoseksuālas darbības, piespriežot cietumsodu no septiņiem gadiem līdz mūža ieslodzījumam vai pat nāvessodu, ir pilnībā nepieņemams.
<P>
Mēs nedrīkstam aizmirst, ka Āfrikā homoseksualitāte ir likumīga tikai 13 valstīs, bet 38 valstīs to kvalificē kā kriminālpārkāpumu, savukārt Mauritānijā, Sudānā un Ziemeļnigērijā par homoseksualitāti piespriež nāvessodu.
<P>
Tādēļ mums ir atkārtoti jāuzsver, ka seksuālā orientācija ietilpst personas tiesību uz privāto dzīvi jomā, kā to garantē starptautiskais cilvēktiesību likums, kurā teikts, ka ir jāaizsargā līdztiesība un diskriminācijas aizliegums un vienlaikus jāgarantē vārda brīvība. Tādēļ mums ir atkārtoti jānosoda jebkādi naida kurināšanas centieni un vardarbība pret ikvienu minoritāšu grupu, tostarp dzimuma vai seksuālās orientācijas dēļ. Mums ir jāatgādina Ugandas iestādēm to pienākumi saskaņā ar starptautiskajiem tiesību aktiem un Kotonū nolīgumu.
<P>
Tādēļ arī es aicinu Komisiju, Padomi un Eiropas Ārējās darbības dienestu sarunās ar Ugandu pilnībā izmantot pasākumu kopumu, lai veicinātu un aizsargātu lesbiešu, homoseksuāļu, biseksuāļu un transpersonu visu cilvēktiesību pilnīgu izmantošanu.
<SPEAKER ID="289" NAME="Filip Kaczmarek" LANGUAGE="PL">
Priekšsēdētāja kungs! Centieni diskriminēt Ugandas iedzīvotājus viņu seksuālās orientācijas dēļ ir nopietna problēma. Šajā situācijā Ugandu atbalsta daudzas Āfrikas valstis, kuras nevēlas izjust starptautiskās sabiedrības vai Eiropas Savienības spiedienu, kas uz tām tiek izdarīts, lai panāktu, ka homoseksuālas darbības nav krimināli sodāms nodarījums.
<P>
Pārpratums ir radies tādēļ, ka, mūsuprāt, diskriminācijas aizliegums šajā jomā ir vispārējo cilvēktiesību ievērošana, kā iepriekš atzīmēja De Keyser kundze. Vairākums Āfrikas valstu tā nedomā, tādēļ ir grūti turpināt dialogu. Mēs sakām, ka nevaram turpināt klusēt, kad runa ir par šādiem jautājumiem, bet viņi apgalvo, ka iejaucamies lietās, kuras uz mums neattiecas.
<P>
Ugandas tiesību akta grozījuma projektā patiesi ir veiktas radikālas pārmaiņas. Tas paredz iespēju piemērot nāvessodu par atkārtotiem jau spēkā esošo aizliegumu pārkāpumiem vai arī par homoseksualitāti vainu pastiprinošos apstākļos, kaut gan nav skaidrs, kas ar to būtu jāsaprot. Mēs nepiekrītam šiem priekšlikumiem un ceram, ka minētais likumprojekts netiks pieņemts.
<SPEAKER ID="290" NAME="Marie-Christine Vergiat" LANGUAGE="FR">
Priekšsēdētāja kungs! Uganda ir viena no Āfrikas valstīm, kurā homoseksualitāte joprojām tiek nežēlīgi apspiesta. Patiesi, Ugandai ir visbēdīgākā reputācija šajā jomā, jo fundamentālistiski noskaņoto ASV evaņģēlistu vadībā, kuru tuvs līdzgaitnieks ir Ugandas prezidents, tā ir uzsākusi īstu krusta gājienu pret homoseksuāļiem. Mēs vairs nespējam sekot līdzi to cilvēku skaitam, kuri savas homoseksualitātes dēļ ir bijuši pakļauti vajāšanai un spīdzināšanai.
<P>
Pirmo reizi minētajā valstī musulmaņi un kristieši ir apvienojušies, lai nosodītu homoseksuāļus. Septiņdesmit gadus vecajam anglikāņu bīskapam Christopher Senyonjo vadība aizliedza noturēt dievkalpojumus, jo viņš bija viens no nedaudzajiem, kurš aizstāvēja homoseksuāļus.
<P>
Iepriekš minētais likumprojekts var tikt pieņemts jebkurā laikā. Tas paredz nāvessodu homoseksuāļiem, kurus tur aizdomās par inficēšanos ar HIV vai kuriem ir bijušas attiecības ar mazgadīgajiem. Likumprojektā ir paredzēts, ka par šādām personām ir jāziņo.
<P>
Vietējais laikraksts Rolling Stone, kuram nav nekā kopēja ar tāda paša nosaukuma žurnālu, rakstā ar atbaidošu virsrakstu "Pakariet viņus!”, publicēja geju līderu vārdus un adreses. Šī publikācija tika uz laiku pārtraukta, bet, kā jau tika atzīmēts, kaitējums bija nodarīts.
<P>
Āfrikā homoseksualitāti ļoti bieži uzskata par ļaunumu, kas nāk no rietumiem un grauj Āfrikas senās vērtības. Nevalstiskās organizācijas apgalvo, ka 500 000 no 32 miljoniem Ugandas iedzīvotāju ir geji. Daudzi no viņiem lūdz patvērumu Eiropas valstīs. Vai mēs varētu vismaz nodrošināt to, lai šādiem cilvēkiem, kā arī tiem vīriešiem un sievietēm, kuri ir bijuši apspiešanas vai spīdzināšanas upuri, tiktu veltīta īpaša uzmanība?
<SPEAKER ID="291" NAME="Monica Luisa Macovei">
PPE grupas vārdā. - Priekšsēdētāja kungs! Es esmu satraukta par to, ka Ugandas likumā paredzētais sods par viendzimuma, uz savstarpēju piekrišanu balstītām privātām attiecībām var būt mūža ieslodzījums. Tomēr Bahati likums situāciju sarežģīs vēl vairāk, jo par homoseksuālām darbībām paredz nāvessodu, kā arī lesbiešu, homoseksuāļu, biseksuāļu un transpersonu apvienošanās un ar viņu dzimumorientāciju saistītu jautājumu apspriešanas aizliegumu.
<P>
Jaunais likumprojekts veicinās baiļu un naida atmosfēru minētajā valstī, kurā jau notiek lesbiešu, homoseksuāļu, biseksuāļu un transpersonu vajāšana. Cilvēkiem tiks prasīts ziņot par citu cilvēku privāto dzīvi. Šo cilvēku dzīvība būs apdraudēta. Ja tiks pieņemts minētais likumprojekts, tad tādam jēdzienam kā "cilvēka cieņa”, Ugandā nebūs nozīmes. Mēs nedrīkstam to pieļaut.
<SPEAKER ID="292" NAME="Michael Cashman">
S&D grupas vārdā. - Priekšsēdētāja kungs! Protams, pagājušajā gadā ir notikušas lielas pārmaiņas. Parlaments 23. novembrī atkārtoti uzsvēra cilvēktiesību universalitātes un nediskriminācijas principu, kura ievērošanai jābūt mūsu partnerības ar APA uzlabošanas pamatam. Parlaments arī aicināja vairāk uzsvērt principu par negrozāmām cilvēktiesību klauzulām, kā arī sankcijām par šo klauzulu neievērošanu un diskrimināciju seksuālās orientācijas dēļ utt.
<P>
Fakts ir tāds, ka minētās valstis pašas ir izvēlējušās ar mums sadarboties. Mums ir ĀKK un ES Apvienotā parlamentārā asambleja, kā arī Kotonū nolīgums. Tādēļ mēs aicinām minētās valstis ievērot vispārējos principus, kuri nav apspriežami. Ja tās nepiekrīt šādiem nosacījumiem, es aicinu Komisiju un Padomi veikt vajadzīgās sankcijas, lai apliecinātu, ka mums ir savi principi, par kuru ievērošanu cīnīsimies. Tāpat attiecībā uz ES un Āfrikas turpmāko stratēģisko partnerību mēs mudinām, lai visas dažādos partnerības noteikumos paredzētās darbības tiktu veiktas bez jebkādas diskriminācijas, tostarp seksuālās orientācijas dēļ.
<P>
Iestāšanās par citu tiesībām nav koloniālisms. Cilvēktiesības ir universālas un nedalāmas, tādēļ stāvēt malā un neko nedarīt, kad tiek pārkāptas citu pamattiesības, šajā gadījumā nozīmētu līdzdalību jau minētajos pārkāpumos. Āfrikā nevar veicināt homoseksualitāti. Ikviens, kurš šajā valstī, no rīta pamostoties, teiktu: "No šās dienas es būšu homoseksuāls”, tiktu uzskatīts par jukušu. Viņa dzīve būtu apdraudēta un viņa ģimenei būtu par to jāziņo policijai. Iedomājieties, ka jūs esat šī persona, un tādēļ dariet visu iespējamo, lai aizstāvētu šīs tiesības.
<SPEAKER ID="293" NAME="Alexandra Thein" LANGUAGE="DE">
Priekšsēdētāja kungs! Saskaņā ar Apvienoto Nāciju Organizācijas Konvenciju par cilvēktiesībām, Eiropas Cilvēktiesību un pamatbrīvību aizsardzības konvenciju, kā arī Eiropas Savienības Pamattiesību hartu, diskriminācija seksuālās orinetācijas dēļ ir aizliegta. Eiropas Savienībai ir ne tikai uzņēmusies saistības nodrošināt cilvēktiesību ievērošanu savā teritorijā, bet tai ir arī starptautisks pienākums pieprasīt, lai šīs tiesības tiktu ievērotas trešajās valstīs, un kritizēt tur notiekošos pārkāpumus, sevišķi tad, ja mēs no Eiropas Attīstības fonda līdzekļiem piešķiram finansiālo atbalstu kādai no minētajām valstīm, piemēram, Ugandai, kurai ar mums ir partnerattiecību nolīgums.
<P>
Ņemot vērā iepriekš teikto, mums ir tiesības paust savu viedokli, ja trešās valstis neievēro minēto partnerattiecību nolīgumu prasības cilvēktiesību jomā. Tādēļ arī Ugandai ir jāievēro starptautiskie cilvēktiesību standarti, jo tā noslēdza Kotonū nolīgumu, ar kuru ir paredzēta mūsu attīstības palīdzība ĀKK valstīm.
<P>
Ir pagājis tikai viens gads, kopš mēs aicinājām Ugandu neatbalstīt likumu, kas paredz homoseksuāļu atzīšanu par kriminālnoziedzniekiem. Tagad, pēc gada, situācija ir strauji pasliktinājusies. Joprojām pastāv ilga cietumsoda, vai pat nāvessoda draudi par homoseksuālu darbību veikšanu. Kopā ar citiem es šā gada maijā piedalījos demonstrācijā pie Ugandas vēstniecības. Diemžēl gaidītie panākumi izpalika. Mēs vēlamies atkārtoti uzsvērt, ka ES vispārēji iestājas pret nāvessodu un šāda veida homofobiskiem tiesību aktiem.
<SPEAKER ID="294" NAME="Ryszard Czarnecki" LANGUAGE="PL">
Priekšsēdētāja kungs! Šīs ir interesantas un svarīgas debates. Es vēlos vērst jūsu uzmanību uz divām problēmām. Pirmkārt, Uganda nav vienīgā valsts, kurā netiek ievērotas cilvēktiesības. Trijās ceturtdaļās Āfrikas valstu šajā jomā ir sevišķi bargi likumi, kas ir līdzvērtīgi diskriminācijai. Šī nešaubīgi ir ne tik lielā mērā Ugandas, cik visa kontinenta un Āfrikas kultūras problēma. Otrkārt, būtu lieki teikt, ka Uganda nav ne pirmā, ne vienīgā valsts, kurā notiek cilvēktiesību pārkāpumi. Mēs zinām daudzus cilvēktiesību neievērošanas piemērus, un tas nozīmē, ka šis jautājums ir daudz plašākas problēmas daļa, un mums, protams, par to ir atklāti jārunā.
<SPEAKER ID="295" NAME="Corina Creţu" AFFILIATION="S&amp;D">
(RO) Priekšsēdētāja kungs! Mūsu rezolūcijā ir atspoguļoti sevišķi nopietni cilvēktiesību pārkāpumu gadījumi, bet diemžēl sods par homoseksuālām darbībām kā par kriminālpārkāpumu Āfrikā ir normāla parādība. Apliecinājums tam ir 38 valstu tiesību akti, jo tikai 13 Āfrikas valstīs homoseksualitāte ir likumīga.
<P>
Ņemot vērā teikto, minētais likumprojekts, ar kuru ir paredzēts ieviest konkrētas sankcijas Ugandā, sākot no cietumsoda līdz pat nāvessodam, ir nopietns apdraudējums cilvēktiesībām, tostarp tiesībām uz privāto dzīvi. Vietējā laikrakstā publicētais 100 homoseksuālismā apsūdzēto personu saraksts un lasītāju kūdīšana šīs personas pakārt, ir konkrētas sabiedrības daļas apdraudējuma piemērs, jo viņi tiek vainoti par savu seksuālo orientāciju.
<P>
Kā mūsu rezolūcijas priekšlikumā norādīts, mūsu mērķis nav uzspiest konkrēti Eiropas vērtības, kā mums bieži tiek pārmests, bet gan aizsargāt cilvēktiesības, kas ir viens no galvenajiem Eiropas Savienības mērķiem. Tādēļ, manuprāt, Eiropas Ārējās darbības dienestam un pārējām Eiropas iestādēm ir jāpiemēro stingrākas sankcijas, lai nodrošinātu to starptautisko līgumu prasību ievērošanu, kurus Uganda ir parakstījusi.
<SPEAKER ID="296" NAME="Cristian Dan Preda" AFFILIATION="PPE">
(RO) Priekšsēdētāja kungs! Mēs šajā Parlamentā pirms vairākiem mēnešiem jau runājām par Ugandu un homoseksualitāti. Kopš tā laika nav noticis nekas ievērības cienīgs. Dažreiz gan mēdz teikt, ka "nekādas ziņas ir labas ziņas”, tomēr šajā gadījumā tā nav, jo, kaut gan par David Bahati likumprojektu netika nobalsots, tas nav arī atsaukts. Tas joprojām ir bloķēts Juridisko un parlamentāro lietu komitejā, un, neraugoties uz starptautiskās sabiedrības stigro nosodījumu, šis likumprojekts diemžēl nav atsaukts.
<P>
Kā jau atzīmēja daži mani kolēģi deputāti, pret gejiem izvērstā kampaņa Ugandā ir patiesi šausminoša. Mēs acīmredzami turpinām paļauties uz šīs valsts varas iestāžu racionalitāti un ceram, ka nediskriminācijas princips tajā galu galā gūs uzvaru.
<SPEAKER ID="297" NAME="Joe Higgins" AFFILIATION="GUE/NGL">
Priekšsēdētāja kungs! Pret lesbietēm un gejiem izvērstā naidīgā kampaņa Ugandā patiesi ir šausminoša. Dažu reliģiozu elementu organizētā kūdīšana un plašsaziņas līdzekļos izvērstā reakcionārā homofobiskā kampaņa, kurā bija izteikti draudi nogalināt gejus, nozīmē to, ka tagad ļoti daudzi geji, lesbietes, biseksuāļi un transpersonas Ugandā dzīvo lielā nedrošībā un bailēs. Ir zemiski, ka daži politiķi izmanto šo ieganstu, lai kurinātu naidu, ierosinot pat piespriest gejiem nāvessodu.
<P>
Es atzinīgi vērtēju Ugandas geju kopienas locekļu drosmi, kuri katru dienu cīnās pret draudiem, kas vērsti pret viņu identitāti un dzīvību. Homofobiskā kampaņa ir balstīta uz apmelošanu un nepareiza priekšstata radīšanu par gejiem, kā arī par to, ko nozīmē būt gejam. Mums ir nepārprotami jāpaziņo Ugandas valdībai, ka izvērtēsim iespēju atsaukt attīstības palīdzību, kaut arī nekādā ziņā nevēlamies, lai ciestu Ugandas iedzīvotāji.
<P>
Mums ir jāveicina aktīva solidaritāte ar Ugandas organizācijām, kuras cīnās par geju tiesībām, lai palīdzētu tām šajā svarīgajā cīņā par taisnīgumu un cilvēktiesībām, proti, pamattiesībām būt tādam, kāds esi.
<SPEAKER ID="298" NAME="Andris Piebalgs">
Komisijas loceklis. - Priekšsēdētāja kungs! Pret homoseksualitāti vērstais likumprojekts, kas tika iesniegts Ugandas parlamentā, rada nopietnas bažas par cilvēktiesībām. Lesbiešu, geju, biseksuāļu un transpersonu cilvēktiesību aizsardzība ir ES prioritāte. Es pilnībā piekrītu Eiropas Parlamenta paustajām bažām par situāciju Ugandā, kā arī citās valstīs, kurās jau ir pieņemti homoseksuāļus, biseksuāļus un transpersonas diskriminējoši un represējoši tiesību akti vai arī tiek apsvērta iespēja šādus aktus pieņemt.
<P>
Komisija uzskata, ka homoseksualitātes atzīšana par krimināli sodāmu nodarījumu, kā tas paredzēts minētajā likumprojektā, ir pretrunā ANO Konvencijai par cilvēktiesībām, kuru Uganda ir parakstījusi un kuras prasības tai ir jāievēro.
<P>
Pret homoseksualitāti vērstais likumprojekts ir arī pretrunā ANO deklarācijai par cilvēktiesībām, seksuālo orientāciju un dzimuma identitāti. ES prezidentvalsts un ES misijas vadītājs Ugandā jau vairākas reizes ir izvirzījis šo jautājumu apspriešanai Ugandas valdībā, tiekoties oficiālās politiskā dialoga sanāksmēs ar prezidentu, premjerministru, ārlietu ministru, tieslietu ministru, kā arī ar Ugandas Cilvēktiesību komitejas pārstāvjiem.
<P>
Fakts, ka 2010. gada 2. oktobrī vietējais laikraksts Rolling Stone rakstā "Pakariet viņus!” publicēja to cilvēku fotogrāfijas, vārdus un adreses, kurus tur aizdomās par homoseksualitāti, bija necilvēcīgs akts, kas radīja draudus minēto cilvēku dzīvībai, tādēļ mēs to pilnībā nosodām.
<P>
Eiropas Savienības delegācija turpina rūpīgi uzraudzīt situāciju kopā ar ES dalībvalstu pārstāvniecībām Ugandā, tādām partnervalstīm kā Norvēģiju un Amerikas Savienotajām Valstīm, kā arī ar ANO Augstā komisāra cilvēktiesību jautājumos biroju.
<P>
Šis jautājums tika apspriests arī tehniskajā cilvēktiesību darba grupā, kas ir forums attīstības partneriem Ugandā, kurš paredzēts ar cilvēktiesībām saistītu jautājumu apspriešanai, uzraudzīšanai, koordinēšanai un konkrētu darbību veikšanai. Komisija ir paredzējusi turpināt paust bažas par prethomoseksualitātes likumprojektu, kā arī visiem pārējiem pret lesbietēm, homoseksuāļiem, biseksuāļiem un transpersonām vērstajiem pasākumiem Ugandā.
<P>
Komisija turpinās atbalstīt Ugandas vietējās cilvēktiesību organizācijas, kuras cīnās par to, lai šajā valstī mainītos attieksme pret homoseksuāļiem, biseksuāļiem un transpersonām, kā arī lai tiktu uzlabota viņu tiesiskā situācija.
<SPEAKER ID="299" NAME="Priekšsēdētājs">
Debates tiek slēgtas.
<P>
Balsošana notiks nākamo debašu noslēgumā.
