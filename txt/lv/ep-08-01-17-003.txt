<CHAPTER ID="003">
Sieviešu loma rūpniecībā (debates) 
<SPEAKER ID="007" NAME="Priekšsēdētājs">
Nākamais punkts ir Ilda Figueiredo ziņojums Sieviešu tiesību un dzimumu līdztiesības komitejas vārdā par sieviešu lomu rūpniecībā.
<P>
Šis ziņojums ir ļoti svarīgs, un ir ļoti iespējams, ka tam būs pievērsta liela plašsaziņas līdzekļu uzmanība.
<SPEAKER ID="008" NAME="Ilda Figueiredo">
referente.
<P>
(PT) Man jāiesāk ar pateicību Sieviešu tiesību un dzimumu līdztiesības komitejas locekļiem un darbiniekiem un Rūpniecības, pētniecības un enerģijas komitejas atzinuma projekta autoram par viņu atbalstu un vērtīgo devumu, it īpaši viņu ierosinājumiem šim ziņojumam, kas nodrošināja tam vienprātīgu atbalstu. Šis darbs prasīja vairākus mēnešus, un tajā ietilpa atklāta uzklausīšana ar Parlamenta abu komiteju locekļu un viesu, it īpaši sabiedrisko organizāciju, vērtīgu pienesumu.
<P>
Šī ziņojuma mērķis ir parādīt sieviešu lomu rūpniecībā. Vidēji vairāk par 14 % nodarbināto sieviešu Eiropas Savienībā strādā rūpniecībā. Dažās valstīs šis procents pārsniedz 25 %, piemēram, Bulgārijā un Čehijas Republikā, un citur tas ir aptuveni 20 %, piemēram, Portugālē, Grieķijā un Ungārijā.
<P>
Mēs zinām, ka dažās rūpniecības nozarēs sievietes veido darbinieku lielāko daļu, piemēram, tekstila, apģērba un apavu ražošanā, pārtikas rūpniecības jomās, korķa izstrādājumu un kabeļu, kā arī elektrības un elektronikas izstrādājumu ražošanā, bet viņu dalība progresīvo tehnoloģiju nozarēs ir ierobežota. Tas nozīmē, ka mums ir nepieciešamas dažādas pieejas, bet viens kopējs mērķis veicināt sieviešu darbu šajās nozarēs, garantējot nediskriminējošu rīcību darba piedāvājumā un līgumu slēgšanā, atalgojuma vienlīdzību, karjeras iespēju radīšanu, profesionālo apmācību, labus darba apstākļus un labāku atalgojumu, un maternitātes un paternitātes ievērošanu kā sociālas pamatvērtības.
<P>
Vajadzība garantēt darba tiesības rūpniecībā strādājošām sievietēm un turpināt atvieglot viņu piekļuvi darbavietām šajā svarīgajā ražošanas sektorā prasa veltīt arī vairāk uzmanības situācijai dažādās rūpniecības nozarēs Eiropas Savienībā, problēmām, ar ko tās saskaras un pienācīgām atbildēm, kuras jāatrod gan starptautiskajā tirdzniecībā, gan pārraugot tādu jutīgu produktu importu kā tekstila nozares ražojumus.
<P>
Īpaša uzmanība ir jāvelta pārstrukturēšanai un daudznacionālu ražotņu pārvietošanai, kas ļoti ietekmē sieviešu nodarbinātību un palielina viņu bezdarbu, it īpaši reģionos, kuros nav alternatīvu nodarbošanos. Cīņa pret diskrimināciju atalgojumā, kas vēl joprojām pastāv un kas ietekmē darbinieces, it īpaši netiešā diskriminācija, prasa, lai mēs pievēršam uzmanību metodikas izstrādāšanai, lai precīzi izanalizētu, ar ko darbs ir saistīts, kas garantēs tiesības uz vienādu atalgojumu sievietēm un vīriešiem, pienācīgi atzīs indivīdus un specialitātes un vienlaikus izveidos darbu kā strukturālu faktoru ar mērķi palielināt uzņēmumu produktivitāti, konkurētspēju un kvalitāti, un uzlabot strādnieku dzīvi gan sievietēm, gan vīriešiem.
<P>
Mums tāpēc jāatbalsta pozitīvu pasākumu ierosmes, kas ir ieguldījums uzņēmumu attīstībā un cilvēkresursu politikā, veicinot dzimumu līdztiesību. Mums arī jāatbalsta informācijas un mācību pasākumi, ļaujot virzīt, izplatīt un ieviest veiksmīgas pieredzes rezultātus. Es gribu parādīt šajā sakarā dažus projektus, kuri tika izstrādāti ar EQUAL programmas atbalstu, ko man bija iespēja pieredzēt Portugālē. Šī programma ir tā vērta, lai Eiropas Komisija tai pievērstu uzmanību un nodrošinātu tai turpinājumu un paplašinājumu.
<P>
Kā ziņojumā ir uzsvērts, sarunas un kolektīvi līgumi ir būtiski svarīgi cīņā par diskriminācijas likvidēšanu pret sievietēm, it sevišķi attiecībā uz darba pieejamību, atalgojumu, profesionālajiem veselības un drošības nosacījumiem, karjeras attīstību un profesionālo apmācību. Tomēr dalībvalstīm un Komisijai ir sevišķa atbildība un svarīga loma, veicinot līdztiesību un cīnoties pret visa veida diskrimināciju, darbu garantējot ar tiesībām un apkarojot darba nedrošību, kas it sevišķi ietekmē sievietes.
<P>
Tāpēc mēs aicinām uz rīcību: vai nu nosakot augstus standartus veselības aizsardzībai darbā, kur ņemta vērā dzimuma dimensija, it īpaši maternitātes aizsardzība, vai arī darbalaiks un tāda darba organizācija, kas respektē ģimenes dzīvi; vai radot efektīvus inspekcijas mehānismus, kas nodrošina darba tiesību ievērošanu un brīvību veidot arodbiedrības; vai arī garantējot vispusīgu sabiedrības sociālā nodrošinājuma pieejamību un reālus sociālos pakalpojumus, it sevišķi mazbērnu novietnes, bērnudārzus un atbalstu veciem cilvēkiem.
<SPEAKER ID="009" NAME="Meglena Kuneva">
, Komisijas locekle - Priekšsēdētāja kungs, Komisija ļoti atzinīgi vērtē rezolūcijas priekšlikumu par sieviešu lomu rūpniecībā. Es apsveicu referenti I. Figueiredo par to, ka viņa ir pievērsusies šim sarežģītajam jautājumam par sieviešu vietu un lomu rūpniecībā. Kā tas ir parādīts ziņojumā, viens no vairākiem iemesliem ir tas, ka dzimumu līdztiesības problēmas rūpniecībā ir pat asākas nekā citās nozarēs.
<P>
Rūpniecībā darba apstākļu problēmas, atalgojuma atšķirība un darba apvienošana ar privāto dzīvi mēdz būt izteiktāka.
<P>
Tas ir sarežģīts jautājums arī tādēļ, ka tas sniedzas pāri līdztiesības politikai un saistās ar vispārējo situāciju rūpniecībā Eiropā un ar veidu, kā Kopienas politika var atbalstīt rūpniecību un strādājošos - gan vīriešus, gan sievietes - grūtajā globalizācijas kontekstā. Kā jūs zināt, Dzimumu līdztiesības plānā 2006. gadā bija uzsvērta Eiropas Savienības lielā apņēmība darīt visu, kas ir tās spēkos, lai panāktu progresu ceļā uz vīriešu un sieviešu patiesas līdztiesības stāvokli.
<P>
Plāna sešas prioritātes ir saistītas ar sieviešu stāvokļa uzlabošanu darba tirgū. Pirmā ir sieviešu un vīriešu ekonomiskā neatkarība, otra ir privātās un profesionālās dzīves saskaņošana, trešā ir vienlīdzīga pārstāvniecība lēmumu pieņemšanā un ceturtā ir stereotipu novēršana. Komisija atzinīgi vērtē to, ka Parlamenta rezolūcijas priekšlikumā ir izceltas tieši šīs jomas. Lai gan panākumi, kas sasniegti dzimumu līdztiesības jomā, ir neapšaubāmi, galvenās problēmas paliek. Komisija ir līdzīgas domās ar referentu, ka mums jāturpina mūsu pūles un jānostiprina sasniegtais.
<P>
Attiecībā uz sieviešu līdzdalību rūpniecībā, jārisina divi jautājumi. Pirmkārt, vēl arvien rūpniecībā ir ļoti maz sieviešu salīdzinājumā ar pakalpojumu nozari. Otrkārt, raksturīgi, ka sievietes, kuras ir nodarbinātas rūpniecībā, strādā tipiskās sieviešu nozarēs ar augstu darba intensitāti, sliktiem darba apstākļiem un zemām algām. Komisija īsteno vairākas politikas programmas, lai risinātu šīs problēmas. Cīņa pret stereotipiem izglītībā gala rezultātā nodrošinās lielāku skaitu prasmīgu sieviešu tehniskās un zinātniskās profesijās un palīdzēs arī nodrošināt noteiktu rūpniecības nozaru vajadzības pēc vīriešu vai sieviešu personāla. Ir arī svarīgi atbalstīt sieviešu inženieru karjeru ar tīklu veidošanas palīdzību, padomu došanu un pasākumiem darba un privātās dzīves līdzsvarošanai.
<P>
Lai dažādotu sieviešu nodarbinātību rūpniecībā, ir būtiski svarīgi nodrošināt visas iespējas mācīties kvalifikācijas iegūšanai un pārkvalifikācijai. Eiropas Sociālais fonds sniedz būtisku atbalstu šajā jomā. Ir arī ļoti svarīgi uzlabot pašreizējo stāvokli sievietēm, kas strādā rūpniecībā. Piemēram, vēl arvien ir neattaisnojami liela atšķirība starp sievietēm un vīriešiem. Rūpniecībā šī atšķirība ir 30 %.
<P>
Šī iemesla dēļ 2007. gada jūlijā Komisija pieņēma paziņojumu par atšķirības mazināšanu starp sieviešu un vīriešu atalgojumu. Paziņojumā tika apskatīti visi resursi, kuri jāmobilizē, lai sasniegtu šo mērķi. Uzņēmumu iesaistīšana ir svarīgs veids, kā panākt progresu tādās jomās kā vīriešu un sieviešu līdztiesība darbā, atšķirības vīriešu un sieviešu atalgojumā, apmācība, darba un dzīves līdzsvarošana un karjeras attīstība. Papildus tiesību aktiem par vienlīdzīgu attieksmi, kas visiem uzņēmumiem ir jāievēro, ir svarīgi tos rosināt pieņemt brīvprātīgus pasākumus, lai veicinātu līdztiesību, it sevišķi uzņēmuma sociālās atbildības kontekstā.
<P>
Visbeidzot, Komisija drīz atkārtoti uzsāks izpratnes veidošanas kampaņu uzņēmumiem par dzimumu stereotipiem. Ziņojums par sievietēm rūpniecībā pasvītro būtisko darba un dzīves līdzsvara lomu, lai panāktu īstu dzimumu līdztiesību, un Komisija piedalās šajā analizē. Šo punktu pieminēja, kad Parlaments pieņēma P-M. Kauppi ziņojumu 2007. gada septembrī.
<P>
2008. gadā Komisija ziņos par panākumiem ceļā uz Barselonas mērķu bērnu aprūpes jomā sasniegšanu. Otrais posms sociālo partneru konsultācijās par darba un dzīves līdzsvaru noslēdzās jūlijā. Komisija uzskata, ka šis jautājums jārisina, izmantojot dažādu instrumentu kombināciju, arī pašreizējā Kopienas tiesību akta grozījumu, lai labāk ņemtu vērā jaunos izaicinājumus.
<P>
Kā es uzsvēru, sieviešu jautājums rūpniecībā arī atspoguļo vispārējo stāvokli rūpniecībā Eiropā. Komisija turpinās darbu pie visām nepieciešamajām politikas izstrādnēm, lai būtu gatava globalizācijai, nodrošinātu nākotni rūpniecībai dalībvalstīs un palīdzētu abu dzimumu strādājošajiem, kad uzņēmumi, kuros viņi strādā, tiek pārstrukturēti.
<P>
Eiropas likumdošana par darbinieku informēšanu un konsultēšanu, sociālo dialogu un Eiropas Sociālo fondu ir tie instrumenti, kas radīti globalizācijas sasniegšanai. Eiropas Globalizācijas pielāgošanas fonds, kas uzsāka darbu 2007. gadā, sniegs palīdzību līdz EUR 500 miljoniem gadā, un tā noteikumos īpaši tiek ņemta vērā dzimumu līdztiesība. Komisija reaģē uz visām šajā ziņojumā par sieviešu lomu rūpniecībā minētajām problēmām, veicot dažādu veidu pasākumus: līdztiesības, darba apstākļu un sieviešu lomas rūpniecībā uzlabošana, cīņa pret stereotipiem, labāku apstākļu radīšana darba saskaņošanai ar ģimenes dzīvi un vispārēja atbalsta sniegšana uzņēmumiem un strādājošajiem grūtībās esošajās rūpniecības nozarēs.
<P>
Es vēlos sniegt personisku paziņojumu: es patiesi atbalstu šādu grūtību risināšanas veidu šajā īpašajā jomā.
<SPEAKER ID="010" NAME="Den Dover">
Rūpniecības, pētniecības un enerģētikas komitejas atzinuma sagatavotājs. - Priekšsēdētāja kungs, es patiesi atzinīgi vērtēju šo ziņojumu, kuru es pilnībā atbalstu. To atbalsta Apvienotās Karalistes Konservatīvā partija un arī ES PPE-DE grupa Ja Eiropai jākļūst par vadošo spēku ļoti lielas un pat nežēlīgas konkurences globālā pasaulē, mums vajadzīgi visi pieejamie resursi pēc iespējas visaugstākajā līmenī.
<P>
Lai gan es nepiekrītu kvotu noteikšanai attiecībā uz sieviešu skaitu uzņēmumu dažādos līmeņos - un es it īpaši nepiekrītu nekādiem piespiedu pasākumiem šajā jautājumā - es patiešām gribu, lai uzņēmumos pēc iespējas vairāk sieviešu sasniedz visaugstākos iespējamos līmeņus, pamatojoties uz viņu spējām. Tas bieži ir atkarīgs no tā, ko mēs nosaucam par "rūpniecību”, un rūpniecība mainās; mūsdienās viss ir daudz elastīgāks, un es priecājos, ka sievietēm ir sava loma rūpniecībā dažādos amatos.
<P>
Es nepiekrītu, ka ir jābūt ierobežojumiem vai viņām jābūt mazāk pārstāvētām jaunajās tehnoloģijās, jo sievietēm ir vairāk prāta, intelekta un kompetences nekā, lai tikai liktu sajust viņu vērtību.
<P>
Pirmkārt, es atbalstu uzskatu, ka mums vienmēr jāiestājas par vienlīdzīgu samaksu, kur vien iespējams. Attiecībā uz šo ziņojumu, mani ļoti iepricināja, ka referents pauda dažādu grupu cilvēku uzskatus un mēs sasniedzām vienprātību. Es būtu gribējusi labākas iespējas pensijām sievietēm - pensiju pārvešanu, pārejot no viena darba devēja pie cita, lai justos drošas, ka saņems lielāku pensiju savas darba dzīves laikā, un lielāku elastību noteikumos, lai sievietes varētu līdzsvarot savu ģimenes un darba dzīvi.
<P>
Kā es teicu, es pilnībā atbalstu šo ziņojumu. Tas ir solis uz priekšu. Mums ir vajadzīgas sievietes visos līmeņos, un es vēlu viņām labu. Es īpaši atzinīgi vērtēju mūsu jauno komisāru, kas patiešām ir ļoti spējīgs.
<SPEAKER ID="011" NAME="Edit Bauer" LANGUAGE="SK">
es vēlos pateikties par darbu, ko I. Figueiredo ir ieguldījusi šajā ziņojumā. Ziņojums zināmā mērā uzskaita problēmas, ar kurām saskaras sievietes dažādās rūpniecības nozarēs.
<P>
Dažas no šīm problēmām šķiet mūžīgas problēmas, tādas kā starpība atalgojumā pēc dzimuma, neatbilstīga sieviešu pārstāvniecība uzņēmumu direktoru padomēs vai nepietiekama darba un ģimenes dzīves saskaņotība. Ziņojumā ir skarti arī retāk apspriesti jautājumi, piemēram, nepietiekama uzmanība īpašām prasībām sieviešu aizsardzībai darbavietā vai sociālām problēmām, kas rodas ražošanas pārcelšanas dēļ uz apgabaliem, kuros ir zemākas ražošanas izmaksas.
<P>
Daži priekšlikumi ziņojumā pārkāpj subsidiaritātes principu vai nosaka prasības, kas aizskar sociālo partneru kompetenci un kolektīvo līgumu slēgšanas procesus. PPE-DE grupa neatbalstīs šos priekšlikumus.
<P>
Neskatoties uz to, ka ziņojums vairāk vai mazāk ir pietiekami labi zināmu problēmu kopsavilkums, tas norāda uz to, ka pārmaiņas šajās jomās ir lēnas, kā to var redzēt, piemēram, sieviešu un vīriešu algu atšķirību attīstībā. Pētījums skaidri norāda, ka pagrieziena punkts iestājas līdz ar bērnu nākšanu pasaulē: no šī punkta vīriešu un sieviešu karjeras iet atšķirīgos virzienos. Visgrūtāk ir lauzt kritiskos stereotipus, un tas notiek pat tajos gadījumos, kad vārdos mēs ar tiem vairs neidentificējamies. Ziņojums arī izceļ pensiju tiesību savstarpējas atzīšanas un elastības jautājumu, kas kļūst arvien jutīgāks līdz ar darba tirgus pieaugošo unificēšanos un prasību pēc darbaspēka lielākas mobilitātes. Šim jautājumam, manuprāt, jāpievērš pienācīga uzmanība.
<SPEAKER ID="012" NAME="Christa Prets" LANGUAGE="DE">
Priekšsēdētāja kungs, komisāre, es arī vispirms vēlos pateikties referentei par palīdzību un sadarbību. Mēs maksimāli izmantojām savas iespējas strādāt kopā pāri politiskajām robežām, un es gribu izteikt vissiltāko pateicību par to.
<P>
Es sākumā atzīmēšu, ka mums jau ir bijuši daudzi ziņojumi par šo tematu. Prasība par vienlīdzīgu atalgojumu vienlīdzīgam darbam ir sākusies jau pirms 30 gadiem, un mēs vēl joprojām nespējam to padarīt par īstenību. Protams, mēs lēni ejam uz priekšu un sagatavojam dokumentu pēc dokumenta, bet sieviešu stāvoklis rūpniecībā vēl joprojām atpaliek tālu no tā, pēc kā mēs esam tiekušās visu šo laiku.
<P>
Apstrādes rūpniecībā, piemēram, 85 % no nodarbinātajiem ir sievietes, bet IKT nozarē šis skaitlis ir 15 %. Augsto tehnoloģiju rūpniecības nozarēs strādājošo sieviešu patiešām ir ļoti maz. Tas nenozīmē, ka sievietes ir mazāk izglītotas, tas tikai nozīmē - un tas attiecas īpaši un lauku teritorijām -, ka vienkārši nav izdevības izvēlēties citus darbus.
<P>
Sievietes turpina strādāt zema atalgojuma sektorā, un pat tur notiek diferencēšanās starp strādniekiem un strādniecēm. Arvien vēl ir vērojama nevienlīdzība un diskriminācija, un ne tikai attiecībā uz atalgojuma līmeni, bet arī darba apstākļiem. Tāpēc mēs arī vēršamies pie arodbiedrībām, lai vairāk darbotos šāda veida atalgojuma diskriminācijas novēršanā, kad piedalāmies sarunās par atalgojumu.
<P>
Vēl joprojām trūkst atbalsta profesionālai un aroda izglītībai, vai arī tā ir nepiemērota. Izglītība un mācības ir vajadzīgas, lai nodrošinātu darbiniecēm karjeras perspektīvas pat zema atalgojuma nozarēs. Mēs aicinām arī uzņēmumus piemērot ģimenei un sievietēm labvēlīgu politiku savos darbaspēka vadības plānos, kas darbosies visu labā: kad ikviens jūtas labi, darbs sokas labāk, un tas nāk par labu arī tur strādājošām sievietēm.
<SPEAKER ID="013" NAME="Anneli Jäätteenmäki ALDE">
grupas vārdā. - (FI) Priekšsēdētāja kungs, es vēlos pateikties referentei par viņas izcilo ziņojumu un sadarbības līmeņiem un it sevišķi par atšķirīgās izturēšanās pret vīriešiem un sievietēm izklāstu, jo mēs gandrīz nekad netiekam uzklausītas ar iejūtību.
<P>
Komisijas locekle ir personiski - es esmu par to pilnīgi pārliecināta - piedalījusies šī jautājuma risināšanā, un, klausoties jūsu oficiālajā atbildē, kurā jūs teicāt, ka darbības plānā ir ieguldīts darbs un plāns ir pieņemts, ikviens dabiski gribētu noklausīties pārskatu par to, kas īsti ir paveikts. Diemžēl mums jāsaka, ka gandrīz nekas nav paveikts līdztiesības jomā šīs Komisijas darbības laikā. Par to jāizsaka nožēla. Varbūt, ka šis nav tik svarīgs jautājums, ar kuriem komisāri vai citas amatpersonas varētu vākt sev punktus; tomēr, dāmas un kungi, es gribētu rosināt mūs visus darīt kaut ko vairāk, jo mēs esam atbildīgi par sieviešu statusu Eiropā.
<P>
Es minēšu vienu piemēru. Somijā sievietes ieguva tiesības vēlēt, kad valsts vēl bija ļoti konservatīvās Krievijas sastāvdaļa 1905. gadā. Tas bija pārsteidzošs fakts. Es neticu, ka tagad, kad mēs esam Eiropas Savienības sastāvdaļa, sievietēm dažādās dalībvalstīs būs iespējams saņemt vienlīdzīgu atalgojumu un attieksmi, kaut arī ES runā par cilvēktiesībām un ir progresīva. Es domāju, ka ES varētu paskatīties uz lēmumiem, kas tika pieņemti cara laikos, un pieņemt drosmīgus lēmumus par vienlīdzīgu atalgojumu un līdztiesību darbavietā. Caram bija drosme dot vēlēšanu tiesības sievietēm, bet ES nav drosmes kaut ko darīt, lai panāktu vienlīdzīgu atalgojuma ES dalībvalstīs.
<SPEAKER ID="014" NAME="Wiesław Stefan Kuc" LANGUAGE="PL">
Priekšsēdētāja kungs, es skaidri atceros 1950. gadus Polijā. Mēs katru dienu redzējām milzīgus plakātus, kuros bija attēlotas smaidošas meitenes, kas vadīja traktorus. Tās bija meitenes no tā sauktās Polijas pakalpojumu organizācijas. Mēs redzējām viņas ar laužņiem un lāpstām pār plecu, priecīgi soļojam uz darbu. Bija arī sievietes, kas apkalpoja stelles un virpas. Laiki ir mainījušies. Mēs tagad redzam sievietes, strādājot projektēšanas birojos, pie datoriem vai pie jaunām elektronisko iekārtu, mobilo tālruņu un televizoru ražošanas līnijām. Mēs arī redzam sieviešu nogurušās sejas, steidzamies mājās pēc daudzām smaga darba stundām, lai uzsāktu citus ikdienas darbus. Tādi tēli man nāca prātā, kad es lasīju I. Figueiredo ziņojumu par sieviešu lomu rūpniecībā.
<P>
Daudzus gadus ir strādāts pie piesākumiem, lai aizsargātu sievietes, samazinātu viņu darba slodzi un izturētos pret viņām tāpat kā pret vīriešiem. Diemžēl atšķirības pastāv līdz pat šai dienai. Pasākumu saraksts ir ļoti atbilstīgs, lai gan, iespējams, nav pilnīgs. Vēl joprojām pret vīriešiem un sievietēm pastāv atšķirīga izturēšanās, gan attiecībā uz atalgojumu un karjeras attīstību, gan arī viņu darba un kvalifikāciju novērtējumu. Vislielāko nožēlu izraisa tas, ka ir izrādījies neiespējami radīt nosacījumus sieviešu cerību un centienu piepildīšanai, lai viņas varētu būt drošas par darba stabilitāti un iespējām karjeras veidošanā.
<SPEAKER ID="015" NAME="Raül Romeva i Rueda">
Verts/ALE Group vārdā. - (ES) Priekšsēdētāja kungs, sieviešu lomu rūpniecībā tāpat kā citās nozarēs skaidri nosaka - tas jau ir ticis noteikts, un es vēlos to atgādināt jums - vairāki stereotipi, no kuriem daži ir nepārprotami kaitīgi.
<P>
Mums jārāda paraugs, kā pārvarēt šādus stereotipus, un tieši tāpēc es jūtu, ka I. Figueiredo ziņojums ir būtisks un svarīgs koncepts, un tāpēc mūsu grupa to atbalsta.
<P>
Ir daudz pierādījumu, kas pamato šo ziņojumu un daudzus iesniegtos priekšlikumus, kurus, mēs ceram, atzinīgi vērtēs ne tikai Kopienas iestādes, bet arī uzņēmēji, kuriem pašiem galu galā tie būs jāpieņem un jāīsteno.
<P>
Viens šāds pierādījums ir tas, ka Eiropas Savienības vidējais rādītājs par sievietēm, kas nodarbinātas rūpniecībā, ir tikai 14 %. Tomēr ir arī jāatceras, ka no šī procenta 21 % ir nepilnu darba laiku nodarbinātie; patiešām, sievietes ir 65 % no nepilnu darba laiku strādājošajiem rūpniecības sektorā. Es domāju, ka šis ir viens no pamata aspektiem, un nekādā ziņā šis nav maznozīmīgs jautājums šajās debatēs.
<P>
Otrs pierādījums ir tas, ka tieši sievietes, kas strādā kaitīgos darba apstākļos, sievietes, kas strādā nepilnu darba laiku, izpildot īslaicīgus darbus netipiskos nosacījumos, bieži tiek diskriminētas attiecībā uz atalgojumu vai, ja viņas grib ņemt dzemdību atvaļinājumu, viņām ir mazāk iespēju iegūt pamata, pastāvīgu un arodizglītību.
<P>
Tāpēc šajā ziņojumā ir ietverti priekšlikumi par steidzami veicamiem pasākumiem pilnīgai un efektīvai Direktīvas 75/117 EEK piemērošanai, kurā ir atbalstīts vienlīdzīga atalgojuma princips vīriešiem un sievietēm un izrādīta pretestību diskriminācijai atalgojuma jomā Mēs aicinām uz to jau labu laiku, un es ceru ieraudzīt tā īstenošanu iespējami drīz.
<P>
Otrkārt, mēs gribam stimulēt iniciatīvas, pozitīvas darbības un cilvēkresursu politikas virzienus, lai veicinātu līdztiesību. Mēs gribam, lai dalībvalstis un Komisija nodrošina vairākus un labākus nodokļu samazinājumus uzņēmumiem atkarībā no rīcības kodeksa un kopējo sociālās atbildības kritēriju ievērošanas viņu ikdienas darbībā. Mēs gribam redzēt labākus darba apstākļus, īpaši uzsverot darba laiku, maternitātes un paternitātes atvaļinājumu - šeit atbildība tiek dalīta abām ģimenes pāra pusēm - tādējādi garantējot strādājošiem vīriešiem un sievietēm iespēju atkal ieņemt savus amatus pēc šāda atvaļinājuma. Uzmanība ir arī jāvelta darba un ģimenes dzīves saskaņošanai. Tāpēc, lai to visu realizētu, ziņojumā ir aicināts šīs tiesības ieviest tiesību aktos visā Eiropā.
<P>
Nobeigumā es lūdzu atļauju paust savu viedokli par kvotām, kurš atšķiras no D. Dover viedokļa. Dažiem no mums, sievietēm un vīriešiem, šis ir nepieciešams instruments, un tādēļ mēs jūtam, ka šim ir jābūt punktam, kurā Eiropas Savienībai būtu jāseko Norvēģijas piemēram, nosakot pasākumus, lai palielinātu sieviešu skaitu sabiedrisko pakalpojumu regulatoru padomē līdz vismaz 40 % un izmantotu regulas, lai noteiktu 40 % kvotu sieviešu pārstāvniecībai privātu uzņēmumu padomēs.
<P>
Ir skaidrs, ka šis nav atrisinājums, bet man neatlaidīgi jāuzstāj, ka šis ir ceļš un līdzekļi, kas ir izrādījušies lietderīgi citos aspektos, kurus mēs vēlētos redzēt Eiropas Savienībā.
<SPEAKER ID="016" NAME="Věra Flasarová">
GUE/NGL grupas vārdā. - (CS) Priekšsēdētāja kungs, dāmas un kungi, mana komitejas kolēģe Ilda Figueiredo ir paveikusi teicamu darbu, kā vienmēr. Viņa ir dokumentējusi ļoti nozīmīgus faktus, it sevišķi to, ka strādājošās sievietes veido nodarbināto lielāko daļu apstrādes rūpniecībā, kur lielākajai daļai darbu nepieciešama zemāka kvalifikācija, tas ir roku darbs, un tie ir zemu atalgoti. Stereotips, ka sievietes liktenis ir strādāt palīgdarbu, ir labi atspoguļots turpmākajā piemērā. Man bija izdevība apmeklēt vairākas ražotnes pārtikas rūpniecībā dažādās valstīs. Šīs rūpnīcas bija ļoti līdzīgas, neskatoties uz to, ka tās atrodas dažādās vietās. Vīrieši ir vadošos amatos, bet nekvalificēto darbu ražošanas līnijā veic sievietes. Viņas nopelna maz, strādā mehāniski, notrulinošā ritmā, bez jebkādas motivācijas profesionālai izaugsmei un turklāt nelabvēlīgos apstākļos. Tas, protams, ir netaisnīgi.
<P>
Vēl jādara daudz, lai novērstu dzimumu nelīdztiesību. Mums ir jāsaprot, ka šo jomu statistika vēl nav pietiekami aptvērusi un ka dzimumu jautājums ir samērā jauna statistiski vērtējama parādība. Reālajā pasaulē sarežģījumi, kurus izjūt sievietes rūpniecībā salīdzinājumā ar vīriešiem, ir pat vēl jūtamāki. Tomēr ir jāpievērš uzmanība jautājumiem, kurus referente pareizi apzīmē par prioritāriem: neizdevīga situācija atalgojuma ziņā un tas, ka ir maz sieviešu tehniskajās specialitātēs, kurās salīdzinājumā ar svarīgo apstrādes rūpniecību ir lielākas prasības tehnoloģiskā ziņā un labāks atalgojums. Sievietēm jāiegūst augstākā izglītība; te būtiska nozīme ir profesionālajai kvalifikācijai. Viņām ir arī jādod iespēja atgriezties no maternitātes atvaļinājuma darba tirgū, kā arī turpināt studijas. Šīs tiesības, protams, attiecas arī uz vīriešiem, kas rūpējas par bērniem.
<P>
Dažos Eiropas Savienības reģionos, it īpaši Austrumos, notiek pārmaiņas rūpniecības struktūrā. Šīs pārmaiņas piespiež darbaspēkam kļūt mobilākam un pārkvalificēties. Es zinu par šīm tendencēm pēc savas pieredzes, jo es esmu no Čehijas Republikas rūpnieciski attīstītā apgabala, un es zinu to ietekmi, it sevišķi uz strādājošam sievietēm.
<P>
Šīs tendences ir saistītas ar vēl vienu problēmu, proti, rūpnīcu pārvietošanu uz valstīm ārpus Eiropas Savienības, kur darbaspēks ir lētāks. Sieviešu nodarbinātību apdraud arī lētu preču ienākšana gan no Āzijas, gan arī no citām valstīm, kuras ražo patēriņa preces lielos apjomos ārzemju tirgiem, nevis lai apgādātu viņu pašu tirgu, kam nav pirkšanas jaudas. Visi šie faktori jūtami ietekmē sieviešu nodarbinātību rūpniecībā, un to negatīvās sekas pakāpeniski jāsamazina.
<SPEAKER ID="017" NAME="Urszula Krupa">
IND/DEM grupas vārdā. - (PL) Priekšsēdētāja kungs, statistika rāda mums, ka visā Eiropas Savienībā katrā vecuma grupā ir vairāk nodarbinātu vīriešu nekā sieviešu. Tas var rasties personiskas izvēles vai tradīcijas dēļ, bet bieži tā ir diskriminācija darbavietā. Turklāt ikvienā Eiropas Savienības dalībvalstī sievietes vidēji pelna mazāk nekā vīrieši. Tāpēc ir svarīgi izmantot tiesiskus un regulatīvus līdzekļus, lai atgādinātu uzņēmējiem un darba devējiem par viņu pienākumu ievērot pilnībā vienlīdzīgas attieksmes principu, ne tikai attiecībā uz atalgojumu.
<P>
Jautājums par sieviešu nelīdztiesīgu piedalīšanos rūpniecībā būtu jārisina racionāli, jo rūpniecības nozares, kuras raksturo kā "sieviešu”, var būt saistītas ar mazāku fizisko un garīgo piepūli. Sievietēm varētu ieteikt, lai viņas apsver domu par strādāšanu šajās nozarēs, bet atalgojums par darbu tur nedrīkstētu būt zemāks. Ir grūti iedomāties, ka izšuvumu rūpniecības nozarē būtu nodarbināti vairāk vīriešu nekā sieviešu, un vēl grūtāk iedomāties, ka čuguna liešanas rūpnīcās būtu nodarbinātas vairāk sieviešu nekā vīriešu. Turklāt izšuvumu rūpniecība, kuru es pieminēju kā piemēru, var būt labāk atalgota, jo tajā atšķirībā no, piemēram, pārtikas rūpniecības ir iesaistīts daiļrades moments.
<P>
Ir svarīgi nodrošināt, ka vīrieši un sievietes saņem vienlīdzīgu atalgojumu dažādās jomās, un atbrīvoties no ekspluatācijas un citām netaisnīgām metodēm un nosacījumiem darbavietā. Iespēja strādāt nepilnu darba laiku ir jāveicina, īpaši sievietēm, kopā ar dažāda veida vieglu pielāgošanos, veicinot pārkvalificēšanos un mācības.
<P>
Savās runās un iesniegtajos grozījumos es atkārtoti esmu rosinājusi, ka jāgarantē ne tikai darbs pēc dzemdību vai bērna kopšanas atvaļinājuma, bet bērna kopšanas atvaļinājums jāklasificē kā laiks, kas pavadīts darbā, un noteiktā laikā par to ir jāsamaksā atbilstīgs atalgojums . Tas ļaus agrāk aiziet pensijā un arī palīdzēs samazināt bezdarbu. Bet galvenais, tādējādi būs nodrošināta kārtīga bērnu audzināšana un viņu attīstība, jo bērni ir katras ģimenes, katras nācijas un Eiropas Savienības nākotne.
<SPEAKER ID="018" NAME="Lydia Schenardi" AFFILIATION="NI">
(FR) Priekšsēdētāja kungs, lasot šo ziņojumu, rodas kārdinājums teikt, "Rietumu frontē bez pārmaiņām”: citiem vārdiem sakot, nekā jauna.
<P>
Skats, kas paveras, ir vienmēr tas pats: Tie paši stereotipi izglītības izvēlē un profesiju pamatnostādnēs, pārāk daudz sieviešu atsevišķās nozarēs, piemēram tekstilrūpniecībā, atalgojuma atšķirība, darba apstākļi un karjeras perspektīvas. Tomēr ieteikumi nekad nemainās: vīriešu un sieviešu līdztiesības veicināšana attiecībā uz atalgojumu profesionālajā jomā, sieviešu esība uzņēmumu padomēs, struktūru izveide bērnu aprūpei un nodarbinātības nosacījumu elastīga piemērošana.
<P>
Tas ir jauki, bet ko tālāk? Ko tieši šis padsmitais ziņojums par sieviešu tiesībām grasās mainīt rūpniecības sektorā vai ārpus tā? Par spīti uzspiestajai pozitīvajai rīcībai, kura patiesībā nozīmē to, ka ir obligātas kvotas, domāšanu, kas pamatota uz dzimumu atšķirībām, ir ļoti grūti mainīt
<P>
Ne jau dažkārt mākslīgu struktūru piespiedu izveidošana līdztiesības un nediskriminēšanas principu vārdā radīs sievietēs interesi par sieviešu lomu uzņēmumos, lai kādi tie būtu Sievietes nav tik nepilnvērtīgas, lai uzņēmumus sistemātiski piespiestu viņas pieņemt darbā. Iniciatīvas pasākumi nedrīkst būt piespiedu pasākumi.
<P>
Turklāt, piemērojot Pamattiesību hartu, mums nav jāaizmirst, ka mums arī jāļauj visiem uzņēmējiem pieņemt darbā tās personas, ko viņi grib, ar nosacījumu, ka attieksme pret darba ņēmējiem ir vienāda neatkarīgi no viņu dzimuma.
<SPEAKER ID="019" NAME="Zita Pleštinská" AFFILIATION="PPE-DE">
(SK) Augstāka koncentrācija tekstila un apģērbu ražošanā, no kā sieviešu nodarbinātība ir atkarīga, ir tipiska dažiem Eiropas reģioniem, un Prešovas reģions Slovākijas ziemeļaustrumos ir viens no tiem.
<P>
Ja mēs gribam saglabāt darba iespējas sievietēm īpaši šajos mazāk attīstītajos reģionos, kur tekstila un apģērbu rūpniecībai ir savas tradīcijas, mums tās jāatbalsta kā produktīva rūpniecības nozare ar piemērotiem pasākumiem: ar jaunām programmām, kas pievēršas, piemēram, jaunu produktu ieviešanai un reklamēšanai specializētos un starptautiskos gadatirgos. Eiropas Tehnoloģiju platformas stratēģisko pētījumu darba kārtības plašāks izmantojums un nepieciešamība ieviest novatorisku tehnoloģiju un jaunus uzņēmējdarbības modeļus, manuprāt, ir ieguldījums tekstila un apģērbu rūpniecības nākotnei.
<P>
Mēs visi zinām, ka, neskatoties uz tehniskus un zinātniskus priekšmetus studējošo sieviešu skaita pieaugumu, šķēršļi, ko viņas sastop savās darbavietās, noved pie tā, ka sievietes pamet zinātnisko karjeru rūpniecībā. Ņemot vērā, cik svarīgi ir uzturēt noteiktus standartus izglītībā un zināšanās, zinātniskajam darbam ir jābūt ilgstošam. Dažos zinātniskos institūtos sievietēm, kurām nav noteikti jāstrādā darbavietā, nav radīta iespēja daļu darba laika strādāt mājās. Attieksme pret virsstundām var būt viens no īpašajiem šķēršļiem. Šie ir cēloņi, kāpēc sieviešu proporcija augsto tehnoloģiju nozarēs ir zem vidējā līmeņa.
<P>
Primārā atbildība ir dalībvalstu ziņā. Tāpēc mēs prasām no attiecīgajām valsts iestādēm izstrādāt un ieviest politiku, kuras mērķis ir saskaņot darbu ar privāto dzīvi, veicināt lielāku elastību attiecībā uz darba laiku un uzlabot vispārējo pieeju bērnu aprūpes pakalpojumiem. Ir svarīgi arī mudināt darba devējus - it īpaši mazos un vidējos uzņēmumus - nodrošināt šīs politikas un procedūru īstenošanu dzīvē ar efektīviem tehniskiem pasākumiem un, ja iespējams, arī ar finansiālu atbalstu.
<P>
Nobeigumā es gribētu pateikties referentei Ilda Figueiredo par viņas darbu un mūsu ēnu referentei Edit Bauer, ar kuras palīdzību mēs varējām papildināt ziņojumu ar saviem atzinumiem. Es augstu novērtēju arī sava kolēģa no ITRE komitejas D. Dover sniegto atzinumu.
<P>
Priekšsēdētāja kungs, nobeigumā es gribu pieskarties vienam tehniskam jautājumam. Šajā ēkā ir ļoti auksts, auksts bija arī šodienas debašu laikā. Šīs telpas aukstums nerada labu darba vidi mūsu deputātu darbībai, un tas nelabvēlīgi ietekmē mūsu veselību. Es gribu jūs lūgt parūpēties, lai apstākļi tiktu uzlaboti.
<SPEAKER ID="020" NAME="Zita Gurmai" AFFILIATION="PSE">
(HU) Priekšsēdētāja kungs, komisāre, dāmas un kungi, mūsu rūpniecības un apstrādes nozaru attīstības politika var palīdzēt Eiropas ekonomikai kļūt par vadošo ekonomiku konkurētspējā, zināšanās un ilgtspējā atbilstīgi Lisabonas mērķiem.
<P>
Lisabona nozīmē nodarbinātības līmeņa izaugsmi, sieviešu nodarbinātības nozīmīgu palielinājumu, prasību par sieviešu nodarbinātībai atbilstīgu apstākļu radīšanu un plaša mēroga atbalstu vienlīdzīgām iespējām, bet galvenokārt to, ka sievietēm ir pozitīva loma ekonomikā.
<P>
Vienlīdzīgām iespējām ir jābūt katras rūpniecības jomas pamatā: nodarbinātībā, atalgojumā, paaugstinājumā amatā, amata izglītības un apmācības nodrošinājumā, dažādu veidu viegli piemērojama darba pieejamībā un pārraudzībā un darba un privātās dzīves saskaņošanā.
<P>
Kopumā ir jānodrošina labi darba apstākļi sievietēm rūpniecībā, un viņām ir jābūt pienācīgi pārstāvētām organizācijās, kuru darbs ir viņu interešu aizstāvība. Šīs jomas nav izņēmums prasībās par dzimumu līdztiesības nodrošināšanu, un dzimumu iekļaušanas principi un prakse ir konsekventi jāpiemēro arī šeit.
<P>
Ir svarīgi, ka mums ir pareiza informācija par īstajām darba attiecībām daudzās būtiski atšķirīgās rūpniecības nozarēs un par atšķirībām starp pašām nozarēm. Plaša mēroga statistiska informācija ir nepieciešama stratēģijas un konkrētu priekšlikumu veidošanai un projektēšanai. Neskaitāmi starptautiski vadības pētniecības projekti ir pierādījuši, ka sievietēm piemītošās īpašības attiecībā uz vadīšanu var dot lielu ieguldījumu uzņēmējdarbības veiksmei. Eiropa nedrīkst palaist garām šo izdevību. Paldies.
<SPEAKER ID="021" NAME="Lena Ek" AFFILIATION="ALDE">
Priekšsēdētāja kungs, es apsveicu referentus un tos, kas ir piedalījušies šī ziņojuma izstrādāšanā, par izcilu pašreizējās statistikas un pašreizējās Eiropas situācijas izklāstu attiecībā uz sievietēm rūpniecībā. Tomēr nav iespējams nejust vilšanos, jo tādi dokumenti kā šis ir tikuši gatavoti kopš 1950. gadiem un tomēr arvien vēl maz, kas ir mainījies. Tas attiecas uz sievietēm rūpniecībā, uz sieviešu veselības stāvokli un veselības aprūpi un uz karjeras iespējām, uz iespējām mācīties un iespējām pilnveidot savas prasmes, nemaz nerunājot par to, kā savienot darbu ar ģimenes dzīvi.
<P>
Tāpēc es gribētu pusi savas runas laika veltīt jautājumiem Komisijai. Pirmkārt, ir briesmīgi, ka pēc desmitiem gadu mums vēl joprojām ir tik slikti rādītāji šajā jomā. Komisija patiešām var pieprasīt Eiropas statistikas rādītāju uzlabošanu. Manuprāt, atbildība par šo gulstas galvenokārt uz Komisiju.
<P>
Kad es pirms 25 gadiem biju universitātes pasniedzēja, es mācīju studentiem par vienlīdzīga atalgojuma noteikumiem Briselē un Eiropas dalībvalstīs tajā laikā. Vairāk nekā pirms 25 gadiem Tiesā tika izskatītas lietas Danfoss I un II . Vai nav pienācis laiks jaunai regulai ar asākiem zobiem? Arī tā ir Komisijas atbildība.
<P>
Runājot par dzimumu līdztiesības plānu, es vēlētos, lai, to īstenojot, tiktu veikta arī plāna īstenošanas pārbaude termiņa vidus posmā, jo plānā ir daudz jauku vārdu, bet vēl līdz šim nav redzama regulējuma.
<P>
Ceturtkārt, pavasara sammitā notiks darbs pie Lisabonas Rezolūcijas. Šie jautājumi ir jāpiemin martā. Un, piektkārt, kad Komisija un Parlaments organizēs seminārus augsta līmeņa grupām, mums jāpiemēro tādi paši noteikumi kā Norvēģijā attiecībā uz rūpniecības valdēm, t.i., 40:60 proporcija.
<SPEAKER ID="022" NAME="Ewa Tomaszewska" AFFILIATION="UEN">
(PL) Priekšsēdētāja kungs, sieviešu loma ekonomikā pieaugs kaut vai tikai demogrāfisko problēmu dēļ. Tāpēc ir vērts pievērst šim jautājumam pastiprinātu uzmanību.
<P>
Kā poliete, sieviete un ārste pēc izglītības, es varu apgalvot, ka manā valstī vidējais izglītības līmenis sievietēm ir augstāks nekā vīriešiem. Sievietes ir arī vairāk iesaistītas uzņēmējdarbībā MVU sektorā. Zinātnes pasaulē es neesmu novērojusi nekādu diskrimināciju pēc dzimuma. Tomēr sievietes pelna par 15 % līdz 20 % mazāk nekā vīrieši, un sievietes vadības līmenī uzņēmumos tiek iesaistītas ievērojami mazāk nekā vīrieši. Turklāt vairāk sieviešu nekā vīriešu tiek pakļautas darba attiecībām, kuru nosacījumi nav droši.
<P>
Lai gan izglītība un dažāda veida kvalifikācijas celšana ir svarīga, ar to nepietiek, lai samazinātu diskrimināciju.
<P>
Sieviešu nabadzība rodas ne tikai zema atalgojuma dēļ, bet arī esošo pensiju shēmu dēļ. Pēc Polijas pensiju shēmas reformas tika ieviests noteikums, ar kuru pensiju iemaksas personām, kas atrodas bērna kopšanas atvaļinājumā, tika finansētas no valsts budžeta. Tas bija liels atspaids sievietēm, jo pensiju sistēmas bija izveidotas tā, ka sievietes tika smagi sodītas par to, ka viņas ir mātes. Ziņojumā uzmanība ir vērsta uz nepieciešamību risināt šo lietu.
<P>
Es arī piešķiru lielu nozīmi ar veselību un drošību saistītu jautājumu izskatīšanai no dzimuma aspekta, īpaši attiecībā uz tādu uzdevumu uzdošanu sievietēm, kas rada muskulatūras un skeleta sistēmas saslimšanas. Arī šie jautājumi ir ietverti ziņojumā.
<SPEAKER ID="023" NAME="Kathy Sinnott" AFFILIATION="IND/DEM">
Priekšsēdētāja kungs, 1996. gadā manā vēlēšanu apgabalā veļas ražošanas uzņēmums slēdza rūpnīcu. Tas atstāja bezdarbniekos 160 cilvēku - gandrīz visas sievietes - vidējā vecumā, kam bija maz vai nekādu iemaņu darbam ārpus rūpnīcas. Tikai 100 sieviešu spēja pēc tam atkal strādāt. Sievietēm, kas atrada darbu, pēc 30 gadu kalpošanas šajā rūpnīcā bija jāsāk atkal ar minimālo algu, jo viņas nebija nepārtraukti mācījušās un viņu iepriekšējā pieredze netika atzīta. Šī rūpnīca pārcēlās uz ES zonu ar lētākam izmaksām un tagad ir pārcēlusies uz Āziju.
<P>
Uzņēmumi arī turpmāk tiks pārvietoti lētāka darbaspēka dēļ, un mums jāaizsargā sievietes it īpaši tādā jomā kā tekstilrūpniecība, piedāvājot iespēju uzlabot prasmes un nodrošinot nepārtrauktu izglītību.
<P>
Es gribu pateikt arī dažus vārdus par mācekļu programmām: Īrijā tikai 50 % sieviešu apgūst mācekļu programmas. Tā ir divkārša problēma. Vai viņas tiek rosinātas kļūt par santehniķiem un galdniekiem? Vai nav arī tāda problēma, ka lielākajā daļā amatniecības jomu mācekļu programmu tagad vairs nav?
<P>
Mācekļu programmas pašas par sevi bija ļoti labs veids, kā nodot informāciju un prasmes un kā kļūt par atzītiem amatniekiem; mācekļu programmām pazūdot, mēs liedzam daudziem cilvēkiem - gan vīriešiem, gan sievietēm - iespēju nodot prasmes tālāk, lai citi kļūtu par atzītiem amatniekiem.
<SPEAKER ID="024" NAME="Anna Záborská" AFFILIATION="PPE-DE">
(SK) Es vēlētos uzsvērt trīs galvenos punktus sakarā ar šo jautājumu.
<P>
Darba devējiem ir jāiemācās nedot sievietēm nepiemērotus darbus vai tādus darbus, kur viņu spējas netiek pienācīgi novērtētas. Eiropas Savienības iestādēm ir jāuzrauga iestādes, kuras saņem palīdzību, lai pārliecinātos, ka tās ievēro acquis communautaire. Lai gan pastāv dažādi viedokļi, sabiedrībai ir jārespektē fakts, ka vīrieši un sievietes atšķiras, bet vienlaikus viens otru papildina. Tas ir dzīves pamatprincips, un tam jābūt arī tās politikas pamatprincipam, kura cīnās par vienlīdzīgām iespējām sievietēm un vīriešiem.
<P>
Daudzveidība un savienojamība darba tirgū un sabiedrībā ir būtiski nozīmīga. I. Figueiredo ziņojums iezīmē mūsu atbildību par Lisabonas stratēģijas īstenošanu Eiropas "demogrāfiskajā ziemā”. Šis ziņojums pareizi pasvītro riskus veselībai un dažāda tipa profesionālās slimības, kas var atšķirties vīriešiem un sievietēm.
<P>
Pilnībā atbalstu referentes prasību veikt esošā stāvokļa un tā seku analīzi pilnā apjomā. Šādā analīzā ir jāiekļauj arī tas, kādu ietekmi šis stāvoklis atstāj uz sievieti māti. Nākotnes karjeras vārdā nevar attaisnot nākamo māšu pakļaušanu veselības riskiem, kuri var negatīvi ietekmēt mātes stāvokli. Līdzīgā veidā rūpniecības sektors atbild par sieviešu nesodīšanu par to, ka viņas grib bērnus, un šim sektoram jādod viņām iespēja atgriezties savā sākuma amatā pēc bērna kopšanas atvaļinājuma.
<SPEAKER ID="025" NAME="Edit Estrela" AFFILIATION="PSE">
(PT) Priekšsēdētāja kungs, Pekinas Rīcības platforma apstiprina, ka bez aktīvas sieviešu piedalīšanās un sieviešu perspektīvas iekļaušanas visos lēmumu pieņemšanas līmeņos mērķi par līdztiesību, attīstību un mieru nav sasniedzami. Turklāt, lai sasniegtu Lisabonas stratēģijas mērķus, sieviešu piedalīšanās darba tirgū ir jāpalielina. Tā kā sievietes pārstāv 59 % no beidzējiem, ir grūti saprast, kāpēc jaunās darba vietas sievietēm pārsvarā ir ar nepilnu darba laiku, dažkārt darba attiecību nosacījumi nav droši, ir riskanti, darbs ir slikti atalgots un ar mazām karjeras veidošanas izredzēm.
<P>
Šajā I. Figueiredo ziņojumā, kuru es apsveicu, ir divi priekšlikumi, kuriem man jāpievēršas: pirmais ir par sieviešu uzņēmējdarbības veicināšanu. Ja 61 % sieviešu, domājot par uzņēmējdarbību, ņem vērā ģimenes apstākļus salīdzinājumā ar tikai 49 % vīriešu, ir jāveic pasākumi, lai palīdzētu saskaņot profesionālo, ģimenes un privāto dzīvi.
<P>
Otrs priekšlikums attiecas uz garu darba laiku. Komisijai ir būtiski nepieciešams veikt pētījumu par gara darba laika negatīvajām sekām, proti, ģimenes, privātajā un sabiedriskajā dzīvē, tādām kā bērni, kas atstāti vieni daudzas stundas, kas bieži noved pie nesekmības skolā un noziedzības. Dalībvalstis ir jāmudina pilnveidot to uzņēmumu pārraudzību, kuri piespiež savus darbiniekus strādāt ilgāk par noteikto darba laiku, un noteikt viņiem stingrākus sodus.
<SPEAKER ID="026" NAME="Petya Stavreva" AFFILIATION="PPE-DE">
(BG) Komisāres kundze, priekšsēdētāja kungs, sieviešu un vīriešu līdztiesīga piedalīšanās darba tirgū ir priekšnosacījums ilgtspējīgai ekonomiskai izaugsmei un harmoniskai sociālai attīstībai.
<P>
Iepriekšējo desmitgažu laikā Eiropa ir ievērojami progresējusi dzimumu līdztiesības veicināšanā. Ziņojumā par sieviešu lomu rūpniecībā apkopoti daži no šiem sasniegumiem, vienlaikus pieprasot šī līdztiesības principa stingrāku piemērošanu.
<P>
Ar nožēlu var tomēr konstatēt, ka, neskatoties uz pašreizējo tiesisko regulējumu, vairākas ES direktīvas un rezolūcijas ir atstātas bez pienācīgas īstenošanas. Sieviešu loma rūpniecībā būtu jāapliecina ar vienlīdzīga atalgojuma un vienlīdzīgas piedalīšanās lēmumu pieņemšanā principiem.
<P>
Darba tirgus stāvoklis dalībvalstīs rāda, ka sievietes ir nekonsekventi pārstāvētas dažādās nozarēs. Viņas sastāda procentuāli lielu daļu no nodarbinātajiem pakalpojumu nozarēs un ir nepietiekami pārstāvētas, piemēram, augsto tehnoloģiju jomā.
<P>
Labu darba vietu radīšana ir Eiropas Savienības vērtību neatņemama sastāvdaļa, un dalībvalstīm ir jāveic efektīvi pasākumi, lai nodrošinātu to, ka tiek ievēroti standarti un tiek garantētas labas darba vietas dažādās rūpniecības nozarēs.
<P>
Es uzskatu, ka mums ir nopietns izaicinājums piemērot tādu politiku, kas vērsta uz darba, personiskās un ģimenes dzīves savienošanu. Eiropas pilsoņi - gan sievietes, gan vīrieši - ir pelnījuši vienlīdzīgas iespējas, un viņiem ir jābūt līdztiesīgiem ne tikai uz papīra, bet arī realitātē. Paldies.
<SPEAKER ID="027" NAME="Britta Thomsen" AFFILIATION="PSE">
(DA) Priekšsēdētāja kungs, es ļoti vēlos pateikties referentei par ļoti būtisku ziņojumu, kas pievērš uzmanību arvien lielākam dzimumu līdztiesības trūkumam darba tirgū laikā, kad mēs visi solām viens otram apkarot diskrimināciju atalgojumā un darboties patiesas līdztiesības labā. Sievietes pašlaik rūpniecībā izpilda viszemāk atalgotos nekvalificētos darbus, un pastāv risks, ka apstākļi viņām turpinās pasliktināties, ja mēs nekavējoties neieviesīsim mērķtiecīgu apmācību darba laikā. Mums jāpanāk obligāta statistikas datu vākšana sadalījumā pa dzimumiem gan attiecībā uz atalgojuma līmeņiem, gan abu dzimumu pārstāvību atsevišķās nozarēs. Ir pilnīgi nepieņemami, ka mums vēl joprojām ir tik slikts zināšanu līmenis šajās jomās. Kā mēs varam mainīt kaut ko, ja mums nav skaidra pārskata par lietu patieso stāvokli?
<P>
Mums arī jāattīsta rūpniecības politika, kurā ir ņemta vērā dzimumu dimensija un īpašās problēmas, ar kurām saskaras sievietes atalgojumā, bērnu dzemdēšanā, darba nedrošībā un monotonā, vienmuļā darbā. Tas jādara sadarbībā ar sociālajiem partneriem, un pēdējiem ir jānodrošina, ka sievietes tiek pietiekami pārstāvētas viņu organizācijās.
<SPEAKER ID="028" NAME="Avril Doyle" AFFILIATION="PPE-DE">
Priekšsēdētāja kungs, priekšlikums, kuru mēs izskatām, skar ļoti svarīgu jautājumu, tādu jautājumu, kas vēl joprojām izraisa debates visā pasaulē. Sieviešu loma rūpniecībā iespaido visus sabiedrības aspektus un rada plaša mēroga ietekmi uz nodarbinātības un labklājības politiku, ģimenes un bērnu lietu politiku, nemaz nerunājot par ekonomikas politiku. Jā, tiesību akti līdztiesības jomā nodrošina sievietēm dzemdību atvaļinājumus, bet neelastīgā uzņēmējdarbības kultūrā tie viltīgi (likumi taču jāievēro!), bet tomēr neatlaidīgi diskriminē sievietes finansiālā un karjeras veidošanas ziņā.
<P>
Īrijā iepriekšējās nedēļās bija skandāls, kad kāds plašsaziņas līdzekļos strādājošs grāmatvedis izvirzīja šo jautājumu, bet viņš tika ātri apklusināts. Nav jēgas akli noliegt acīmredzamo. Varbūt, šim ziņojumam, būtu jāpievieno apakšvirsraksts "Mātes stāvoklis un sieviešu nīšana”, kā Sunday Tribune skaļi rakstīja pagājušajā nedēļā.
<P>
Mums Eiropas Parlamentā ir jāatbalsta šis priekšlikums, kuram es lielā mērā piekrītu, jo no vienas puses, rūpniecībai ir vajadzīgas sievietes visos darbības līmeņos un, no otras puses, sabiedrībai ir vajadzīgi bērni. Mums visiem - arī darba devējiem un rūpniekiem - ir jārespektē maternitātes un paternitātes atvaļinājums kā sociālas pamatvērtības. Lai gan es esmu pretiniece obligātām sieviešu līdzdalības kvotām politikā vai uzņēmējdarbībā, mana ticība meritokrātijai, jo vecāka, un, cerams, gudrāka es kļūstu, tiek sāpīgi pārbaudīta.
<P>
Es apsveicu referenti. Varētu būt viena vai pāris rindkopu, kuras man vēl jāapsver, bet es atbalstīšu viņas ziņojumu, un es domāju, mums visiem šajā parlamentā jāatbalsta ļoti labi ziņojumi, kurā ir ieguldīts milzum daudz darba.
<SPEAKER ID="029" NAME="Teresa Riera Madurell" AFFILIATION="PSE">
(ES) Priekšsēdētāja kungs, arī es vēlos apsveikt referenti par viņas veikto darbu un viņas atvērtību, kas ļāva mums visiem pārvērst uzņēmumu vispārējo pienākumu attiecībā uz līdztiesības principa ievērošanu strādājošu sieviešu un vīriešu starpā konkrētos pasākumos.
<P>
Viņas ziņojumā ir ietverti pasākumi, lai garantētu vienādas iespējas attiecībā uz piekļuvi darbam, arodizglītībai un profesionālai attīstībai; pasākumi, lai ievērotu sieviešu un vīriešu darba tiesības, arī - un tas ir jāuzsver - aizsardzību pret seksuālu uzmākšanos un pasākumi, lai veicinātu personiskās un ģimenes dzīves saskaņošanu ar darba attiecībām.
<P>
Bet vēl nebijuši pasākumi ir, pirmkārt, pasākumi pilnvaru sadalei: tas varētu, piemēram, radīt skaitlisku līdzsvaru starp sievietēm un vīriešiem uzņēmumu padomēs un visos amatos, kas saistīti ar lēmumu pieņemšanu saskaņā ar jauno tiesību aktu, kas ieviests manā zemē Spānijā.
<P>
Otrkārt, ir ieteikums, lai katrs uzņēmums īsteno pats savu saskaņotu līdztiesības plānu. Eiropas Savienībai šis ziņojums ir ļoti būtisks stratēģiskā ziņā.
<SPEAKER ID="030" NAME="Roselyne Lefrançois" AFFILIATION="PSE">
(FR) Priekšsēdētāja kungs, es atzinīgi vērtēju to, ka Parlaments ir uzņēmies iniciatīvu izstrādāt šo ziņojumu, jo, lai arī sieviešu loma rūpniecībā ir visnotaļ izšķiroša, viņu profesionālais stāvoklis kopumā saglabājas daudz apdraudētāks nekā vīriešiem.
<P>
Tā, piemēram, ziņojums norāda uz ievērojamu daudzumu diskriminējošu situāciju, kurās ir iesaistītas sievietes, kas jārisina nekavējoties, it īpaši uz viņu piesaistīšanu noteiktās nozarēs un noteiktos darba veidos ar zemu atalgojumu un ierobežotām karjeras perspektīvām, viņu pārmērīgi lielo proporcionālo daļu netipisko darba ņēmēju skaitā, it sevišķi tur, kur ir nepilns darba laiks, vai uz grūtībām, ar kurām viņām jāsastopas, atgriežoties darba tirgū pēc maternitātes atvaļinājuma.
<P>
Es uzskatu, ka viens no rīcības virzieniem, kas pieminēts šī apstākļa labošanai, doma par atlīdzību uzņēmumiem, kuri atbalsta profesionālās dzīves saskaņošanu ar ģimenes dzīvi, ir diezgan interesanta, un patiešām sieviešu karjeras perspektīvas uzlabošana ir jārosina, atbalstot mūžizglītību.
<P>
Tomēr man noteikti jāizsaka nožēla par ziņojuma apjomu. Es uzskatu, ka ziņojums ir pārāk garš un nav pienācīgi strukturēts, un tas traucē lasīšanai un efektivitātei.
<SPEAKER ID="031" NAME="Gabriela Creţu" AFFILIATION="PSE">
(RO) Ziņojums var radīt priekšstatu, ka mēs runājam par sievietēm, kuru nav rūpniecībā. Tas patiešām ir viens no ziņojuma tematiem. Tomēr ziņojums pasvītro tieši to, ka sievietes ir rūpniecībā: sievietes strādā zemu atalgotos darbos zemu atalgotās rūpniecības nozarēs, viņas ir skaitliskā pārsvarā tur, kur nav arodbiedrību un tātad nekādu garantiju saskaņā ar kolektīvajiem līgumiem, sievietes strādā neaizsargātās rūpniecības nozarēs, un viņas ir pirmās, kuras tiek atlaistas, ja notiek darbinieku masveida atlaišana. Sievietes strādā, bet viņas nekur nav redzamas vadībā. Viņas tikai izdara darbu, viņas nelemj.
<P>
Šajā ziņojumā runa ir par to, kā trūkst, bet tajā ir rakstīts arī par lietām, kas sievietēm ir. Sievietēm ir izglītība, bet nav kvalifikācijas; viņas slimo ar profesionālām slimībām, kas netiek par tādām atzītas; Viņas labprāt mācītos pēc četrdesmit gadu sasniegšanas, bet viņām nav izdevības to darīt. Viņas ir mātes, bet viņu bērniem nav pieejamas mazbērnu novietnes. Vīrieši kļūst par tēviem, un arī viņi nevar saviem bērniem dabūt mazbērnu novietnes, bet viņiem ir viņu sievas.
<P>
Kas jādara, lai tā nebūtu? Pašreizējās regulas, mūsu ziņojumi, Komisijas darbības plāns par dzimumu integrēšanu, viss norāda uz to, ka mēs zinām, kas jādara. Mums un Komisijai ir jāatceras - un kas vēl svarīgāk - un ir jāatgādina dalībvalstīm, ka pilsoņi, it sevišķi sievietes, nespriež par mūsu efektivitāti pēc pieņemto lēmumu skaita, bet pēc mūsu spējas un gribas tos īstenot. Un tā, liekas, mums trūkst.
<SPEAKER ID="033" NAME="Lidia Joanna Geringer De Oedenberg" AFFILIATION="PSE">
(PL) priekšsēdētājas kundze, tikai no 14 % līdz 25 % strādājošo sieviešu Eiropas Savienībā ir nodarbinātas rūpniecībā. Turklāt viņu iesaistīšanās dažādās rūpniecības nozarēs nav vienāda stereotipu dēļ, kas ietekmē izglītības un nodarbošanās izvēli.
<P>
Sievietes tiek nodarbinātas galvenokārt tekstila, apģērba, apavu, pārtikas un pārtikas apstrādes nozarēs, kur atalgojums parasti ir zems. Daudz mazāk sieviešu ir labāk atalgotajās attīstīto tehnoloģiju nozarēs. Dalībvalstīm jāizstrādā programmas, kuru mērķis ir sieviešu izglītošana un viņu uzņēmējdarbības veicināšana. Tām arī jāpiedāvā finansiāls atbalsts šādām programmām. Rūpniecībā strādājošās sievietes jāmudina regulāri paaugstināt savu kvalifikāciju.
<P>
Katrai dalībvalstij ir pienākums ievērot vienlīdzīga atalgojuma principu, nodrošināt cilvēka cienīgus darba apstākļus un iespēju attīstīt profesionālo karjeru, bet vienlaikus ievērot arī tādas sociālas vērtības kā būt mātei vai tēvam. Tādu sociālo standartu ievērošana kā tiesības uz drošību, sociālā nodrošināšana un pulcēšanās brīvība palīdzēs atbrīvoties no visām diskriminācijas formām pret sievietēm darbavietā.
<P>
Visbeidzot, es vēlos apsveikt I. Figueiredo par ļoti labi sagatavotu ziņojumu.
<SPEAKER ID="034" NAME="Ljudmila Novak" AFFILIATION="PPE-DE">
(SL) Tas, ko mēs sakām par sievietēm rūpniecībā, varētu tikpat labi attiekties uz sievietēm uzņēmējdarbībā un veselības aprūpē. No dabas vīriešiem un sievietēm ir atšķirīgas fiziskās spējas, un tāpēc daži darbi ir vairāk piemēroti sievietēm un daži vairāk piemēroti vīriešiem. Tomēr tajos gadījumos, kad darba kvalitāte un efektivitāte nav atkarīga no fiziskā spēka, nav pieļaujams, ka sievietēm atalgojums ir mazāks nekā viņu kolēģiem vīriešiem. Turklāt tieši sieviešu profesijām parasti bez domāšanas nosaka zemākas algas, lai gan tās nekādā ziņā nav vieglas un prasa diezgan lielu piepūli.
<P>
Mēs uzklausījām kādu mūsu kolēģi deputātu, kurš teica, ka mēs jau pirms 30 gadiem līdzīgos ziņojumos runājām par sieviešu nevinlīdzību. Kāpēc nekas nav mainījies? Jeb kāpēc pārmaiņas ir tik lēnas? Vai par to ir vainojami uzņēmumi? Es uzskatu, ka mums ir skaidri jāpasaka, kas ir vainīgās puses un jāpieliek vairāk pūļu, lai panāktu, ka situācija šajā jomā beidzot ievirzās sievietēm pozitīvākās sliedēs.
<SPEAKER ID="035" NAME="Silvia-Adriana Ţicău" AFFILIATION="PSE">
(RO) Kad runājam par sievietēm rūpniecībā, mums arī jārunā par izglītību, pētniecību un uzņēmējdarbību. Sieviešu tiesību komitejā Rūpniecības, pētniecības un enerģētikas komiteja ir mums sniedza izklāstu par sieviešu lomu rūpniecībā. 15 % cilvēku ar augstāko izglītību ir sievietes. 2006. gadā sieviešu bija 33 % no kopējā Eiropas pētniecības darbinieku skaita un tikai 18 % no pētniekiem, kas darbojas privātajā sektorā.
<P>
Tomēr ir jāuzsver, ka tikai 28 % sievietēm pētniecēm ir bērni. Algas ir augstākas rūpniecībā, it īpaši naftas un ķīmisko vielu rūpniecībā, transportā, elektroenerģijas un automašīnu ražošanā.
<P>
Tomēr visā Eiropā pastāv dzimumu atšķirības attiecībā uz atalgojumu (aptuveni 20 % korporatīvajā vadībā un 19 % inženieru zinātnēs). 34 % sieviešu, kas strādā rūpniecībā, ir bērni, un mums jāuzsver, ka tikai 20 % no rūpniecības uzņēmējiem ir sievietes. Tāpēc mums vairāk jānodarbojas ar sieviešu izglītību un mācībām un it īpaši ar bērnu aprūpes iespējām.
<SPEAKER ID="036" NAME="Meglena Kuneva">
, Komisijas locekle. - Priekšsēdētājas kundze, es vēlos pateikties deputātiem par ļoti interesanto diskusiju un, izmantojot izdevību, atbildēt uz dažiem viņu jautājumiem.
<P>
Atbildot I. Figueiredo, ir taisnība, ka Equal programma noslēdzas 2008. gadā, bet Eiropas Sociālā fonda regula 2007.-2013. gadam paredz dzimumu līdztiesību kā horizontālu prioritāti.
<P>
Atbildot E. Bauer, mēs pirmajā lasījumā izskatījām tiesību akta jautājumu, kuru jūs pieminējāt - pensiju tiesību savstarpējo atzīšanu - 2007. gada jūnijā, un EPSCO padome ar to nodarbojās 2007. gada decembrī. Mēs ceram panākt ātru progresu 2008. gadā.
<P>
Atbildot A. Jäätteenmäki, - es saprotu, ka viņas nav plenārsēžu zālē, bet viņas jautājums bija ļoti svarīgs, tāpēc es gribu uz to atbildēt - 2007. gada jūlijā Komisija pieņēma paziņojumu par "Atšķirības mazināšanu sieviešu un vīriešu atalgojumā”. Šajā paziņojumā Komisija paziņoja, ka 2008. gadā tā pārbaudīs pašreizējās likumdošanas atbilstību no juridisko instrumentu atbilstības viedokļa attiecībā uz atalgojuma atšķirību cēloņiem un, ja nepieciešams, piedāvās grozījumus Kopienas tiesiskajam regulējumam. Pēc šīs pārbaudes Komisija varētu ierosināt nepieciešamās izmaiņas pašreizējā tiesiskajā regulējumā.
<P>
Atbildot R. Romeva i Rueda, likumdošana par diskriminācijas novēršanu un dzimumu līdztiesību neliedz dalībvalstīm attīstīt un īstenot pozitīvas darbības. Komisija atbalsta proporcionāli augstāku sieviešu līdzdalību lēmumu pieņemšanā. Iespējams, ka 2008. gadā mēs radīsim tīklu, kurā varēs atrast ziņas par sievietēm, kas strādā ar lēmumu pieņemšanu saistītos amatos.
<P>
Atbildot V. Flasarova, mēs nevaram novērst, ka uzņēmumi pārceļas uz citām vietām, bet mums ir instrumenti, kā risināt šo jautājumu. 2007. gadā tieši šai nolūkā tika radīts Eiropas Globalizācijas fonds.
<P>
Atbildot L. Ek par statistiku, Komisija turpina sadarboties ar Eurostat, lai attīstītu īpašu statistiku par līdztiesību. Dublinas Dzīves un darba apstākļu uzlabošanas fonds ņem vērā dzimumu līdztiesību savos kārtējos ziņojumos. 2009. gadā būs publikācija ar statistiskiem pētījumiem par sievietām.
<P>
Atbildot A, Doyle par dzemdību atvaļinājumu, Komisijai ir jāsagatavo ietekmes izvērtējums iespējamajiem likumdošanas pasākumiem, kas ievieš jaunus atvaļinājuma veidus - adopcijas atvaļinājumu, ģimenes locekļu, ne tikai bērnu, aprūpes atvaļinājumu.
<SPEAKER ID="037" NAME="Ilda Figueiredo">
referente. - (PT) Priekšsēdētājas kundze, vispirms es vēlos pateikties maniem kolēģiem deputātiem un arī komisārei par šodien teiktajiem vārdiem un par viņu devumu, kas ir ļāvis šīm debatēm iegūt pat vēl lielāku nozīmi.
<P>
Es, tāpat kā citi, aicinu veikt vairāk praktisku pasākumu. Šie mūsu piedāvātie priekšlikumi ir jāsajūt vietā, kur tiek veikts praktiskais darbs, uzņēmumā, strādājošo sieviešu un ģimeņu ikdienas dzīvē, jo nav pieņemams, kā dažādi cilvēki te šodien ir teikuši, ka 30 gadus pēc tam, kad direktīva noteica vienlīdzīgu atalgojumu, mums vēl arvien pastāv skaidra 30 % starpība starp rūpniecībā strādājošo vīriešu un sieviešu vidējām algām. Šis cipars ir divreiz lielāks par vidējo algu atšķirību Eiropas Savienībā.
<P>
Mēs tāpēc nevaram pieļaut, ka šī situācija turpināsies vēl nākamos 30 gadus, un šī iemesla dēļ es aicinu Komisiju un arī dalībvalstis veikt konkrētus pasākumus. Pasākumi varētu būt normatīvi vai tie varētu paredzēt labāku pārraudzību, bet ar tiem jāpanāk lielāks atbalsts vienlīdzīgām tiesībām un iespējām un lielāks atbalsts šim mērķim, kas jāīsteno ar izglītību un mācībām. Mums arī jācīnās pret stereotipiem, kā tas tika šodien izcelts, un mums jāpanāk, ka darba stundu, darba laika un darba organizācija labāk atbilst sieviešu tiesībām, kā arī tiesībām uz maternitāti un paternitāti, ko atzīst par Eiropas Savienības sociālajām pamatvērtībām.
<SPEAKER ID="038" NAME="Priekšsēdētāja">
Debates ir slēgtas.
<P>
Balsošana notiks šodien.
<P>
Rakstiski paziņojumi (Reglamenta 142. pants)
<SPEAKER ID="039" NAME="Gyula Hegyi" AFFILIATION="PSE">
rakstiski - (HU) Es atzinīgi vērtēju šo svarīgo ziņojumu un vēlos uzsvērt, ka sievietes īpaši cieš profesionālo slimību dēļ. Kādā jaunā pētījumā ir minēts, ka ES 140 000 cilvēku, t. i., trīs ar pusi procentu, katru gadu mirst profesionālas slimības dēļ, un viens no galvenajiem cēloņiem ir ķīmiskas vielas. 86 % no visām ar vēzi saistītajām profesionālajām slimībām ir saistītas ar ķīmiskām vielām.
<P>
Svarīgs punkts šeit ir tas, ka sievietes, kas vispār dzīvo ilgāk nekā vīrieši, kā grupa ir jutīgākas pret ķīmiskām vielām un ievainojamākas, jo ķīmiskās vielas pakāpeniski uzkrājas viņu taukaudos un var pāriet uz nedzimušiem bērniem. Tādēļ mums ir vajadzīga labi pārdomāta Eiropas stratēģija, lai samazinātu līdz minimumam profesionālo slimību un nāves gadījumu skaitu un maksimāli aizsargātu sievietes.
<SPEAKER ID="040" NAME="Véronique Mathieu" AFFILIATION="PPE-DE">
rakstiski. - (FR) Lai gan ziņojums par sieviešu lomu rūpniecībā pareizi pasvītro daudzās grūtības, kas sievietēm rodas darba tirgū un dažās ekonomikas nozarēs, dokumentā izteiktie ierosinājumi izvirza divus jautājumus.
<P>
Pirmkārt, ziņojumā, šķiet, nav ņemtas vērā likumdevēja darbības robežas. Eiropas tiesību arsenāls pašlaik ir viens no pasaulē visbagātīgākajiem attiecībā uz sieviešu tiesībām un dzimumu līdztiesību. Tāpēc ievēlētajiem pārstāvjiem un pilsoņiem ir pienākums nodrošināt sieviešu tiesību ievērošanu Eiropas Savienībā. Tādēļ kārtējās padsmitās nodomu deklarācijas lietderība ir mazliet nosacīta.
<P>
Otrkārt, ziņojumā ietverts viens priekšlikums, kas ir patiešām savāds, lai neteiktu vairāk: ieteikums, ka sieviešu kvota privātu uzņēmumu padomēs būtu jānosaka ar likumu, norāda uz nopietnu uzbrukumu indivīda brīvībām un dod sievietēm maz labuma. Attieksme pret sievietēm tādā veidā, kas ir tuvāks labdarībai nekā līdztiesībai, sliecas izstumt viņas vēl vairāk no dažām sabiedrības grupām.
<P>
Mūsu līdzpilsoņi tagad cer sagaidīt no mums atbalstu jo uzskata, ka vārdi jāsaskaņo ar darbiem.
<SPEAKER ID="041" NAME="Marianne Mikko" AFFILIATION="PSE">
rakstiski - Lisabonas mērķi, kurus noteica 2000. gadā, noteikti netiks sasniegti līdz 2010. gadam, kā sākumā domāja.
<P>
Pašreizējām dzimumu struktūrām un attieksmēm ir svarīga nozīme šajā neveiksmē. Eiropa pienācīgi neizmanto pusi no savu iedzīvotāju potenciāla. Sievietēm nav vienādu iespēju gūt panākumus augstas pievienotās vērtības rūpniecībā.
<P>
Turklāt sievietes nav pienācīgi pārstāvētas sociālajā dialogā. Ne darba devēju organizācijās, ne arodbiedrībās un sabiedriskajā sektorā nav pietiekami daudz sieviešu augstos posteņos.
<P>
Zīmīgi un satraucoši, ka darba nākotni un sabiedrības nākotni izlemj puse iedzīvotāju, kura neuzņemas vienādu atbildību par bērnu audzināšanu un darbu mājsaimniecībā.
<P>
Lai palielinātu ražīgumu, arvien vairāk tiek izmantoti antisociāli pasākumi, piemēram, neuzskaitīts garāku virsstundu laiks un prasība darbiniekiem pielāgoties, par ko netiek atlīdzināts. Cena, ko mēs maksājam par šo šķietamo ražīguma palielināšanu, ir pārāk augsta.
<P>
Dalībvalstīm ir stingri jāpalielina uzsvars uz dzimumu līdztiesību sociālajā dialogā. Vienlaikus daudzām dalībvalstīm ir jānostiprina sociālā dialoga nozīme politikas noteikšanā.
<P>
Sievietēm ir vislielākais potenciāls, lai paātrinātu mūsu augsto tehnoloģiju rūpniecības attīstību. Eiropai tas jāizmanto.
