<CHAPTER ID="005">
Stāvoklis Čīlē un ES humānās palīdzības stratēģija (debates)
<SPEAKER ID="083" NAME="Priekšsēdētājs">
Nākamais punkts ir Komisijas paziņojums par stāvokli Čīlē un ES humānās palīdzības stratēģiju.
<SPEAKER ID="084" NAME="Janez Potočnik">
Komisijas loceklis. - Priekšsēdētāja kungs, es uzstājos savas kolēģes un starptautiskās sadarbības, humānās palīdzības un krīzes reaģēšanas komisāres Kristalina Georgieva vārdā. Kādēļ viņas vietā? Tas ir acīmredzams. Komisāre Georgieva vakar, 10. martā, ieradās Čīlē, lai apmeklētu teritorijas, ko skāra nesenā zemestrīce, un lai novērotu Eiropas humāno un civilās aizsardzības ekspertu darbu šajā reģionā.
<P>
Tūlīt pēc ierašanās Čīles galvaspilsētā Santjago komisāre Georgieva devās uz zemestrīces un cunami visvairāk skarto teritoriju, tostarp piekrastes reģionu pie Konstitusjonas, Talkas un Konsepsjonas.
<P>
Sava apmeklējuma laikā viņa tikās ar Eiropas Komisijas humānās palīdzības biroja (ECHO) partneru pārstāvjiem, kas šajā reģionā veic darbus, apmeklēja uzraudzības un informācijas centra bāzes novietni Penco un divpusēji sazinājās ar Čīles varas iestādēm reģionā.
<P>
Komisāre Georgieva arī pārstāvēs priekšsēdētāju M. Barroso prezidenta Sebastián Piñera svinīgajā inaugurācijā Valpariso šodienas otrajā pusē.
<P>
Lielās zemestrīces un izrietošie cunami, kas Čīli skāra sestdien, 27. februārī, no rīta, ir briesmīga traģēdija. Pēdējie oficiālie dati liecina, ka vismaz 528 cilvēki ir gājuši bojā, un šis skaits, visticamāk, pieaugs. Vairāk nekā 2 miljoni ļaužu ir skarti. Infrastruktūras bojājumi ir milzīgi, un nopietni ir bojāts pusmiljons mājokļu.
<P>
ES Augstā pārstāve ārlietās un drošības politikas jautājumos un Komisijas priekšsēdētāja vietniece Cathy Ashton piezvanīja Čīles ārlietu ministram Mariano Fernández tajā pašā dienā, lai paustu mūsu līdzjūtību upuru ģimenēm un norādītu uz mūsu gatavību nodrošināt palīdzību un atbalstu.
<P>
Tiklīdz kā bija zināms par zemestrīci, tika mobilizēta ECHO ārkārtas reaģēšanas sistēma. Es civilās aizsardzības mehānisms nekavējoties deva pirmstrauksmes signālu iesaistītajām valstīm. Uzraudzības un informācijas centra (MIC) krīzes nodaļa darbojās visu pirmo nedēļas nogali, saņemot ziņojumus par zemestrīces apmēru un ietekmi, kā arī nosakot civilās aizsardzības līdzekļus, kas varētu būt pieejami ātrai izvietošanai. Komisāre Georgieva apmeklēja krīzes nodaļu dienas laikā, lai vadītu darbības.
<P>
Vairākas Eiropas Savienības dalībvalstis ir paziņojušas MIC par īstenotu vai piedāvātu palīdzību. Tas ietver personālu un aprīkojumu, kas gatavs nosūtīšanai uz Konsepsjonu no Spānijas, Francijas un Apvienotās Karalistes; finansējumu no Somijas, Apvienotās Karalistes un Nīderlandes; tiltus, teltis, brīvdabas virtuves un ģeneratorus no Bulgārijas, Slovākijas, Zviedrijas un Austrijas.
<P>
Čīles varas iestādes ir apliecinājušas savu piekrišanu palīdzības piedāvājumiem no Eiropas Savienības dalībvalstu puses.
<P>
Briselē un ECHO Managvas reģionālajā birojā, kas ietver Latīņameriku, vienlaikus sāka Komisijas ārkārtas humānās reaģēšanas sistēmas darbību.
<P>
Notika sazināšanās ar partneriem, lai saņemtu ātru finansējumu, kas spētu nodrošināt tūlītēju palīdzību, un tika mobilizēti ECHO eksperti, lai dotos uz zemestrīces teritoriju tiklīdz kā tas būtu iespējams. Svētdienas rītā pieņēma lēmumu par pirmo ārkārtas palīdzību trīs miljonu apmērā. Humānās palīdzības piešķīrumu līgumi ir noslēgti ar četrām partneru aģentūrām: "Telecom Sans Frontières” no Francijas, lai nodrošinātu ārkārtas telekomunikāciju pakalpojumus; Amerikas Veselības organizāciju un Spānijas Sarkano Krustu, lai palīdzētu atjaunot veselības aprūpes pakalpojumus, kā arī Vācijas Sarkano Krustu, lai nodrošinātu patvērumu, drošu ūdeni un pirmās nepieciešamības priekšmetus.
<P>
ECHO izvietoja divu humānas palīdzības ekspertu komandas, kas Čīlē ieradās pirmdienas, 1. marta, rītā, lai veiktu vajadzību analīzi un tiktos ar varas iestādēm, kā arī iespējamiem īstenošanas partneriem. Vēl divi komandas dalībnieki ieradās nākamajā dienā, un pēc dažām dienām viņiem pievienojās piektais eksperts.
<P>
ES civilās aizsardzības mehānisms - sešu ekspertu komanda - jau atrodas Čīlē. Četri strādā zemestrīces teritorijā netālu no Konsepsjonas, savukārt divi pašlaik atrodas Santjago, lai uzturētu sakarus ar varas iestādēm un koordinētu Eiropas Savienības dalībvalstu atbildes reakcijas.
<P>
ECHO humānās palīdzības eksperti un ES civilās aizsardzības komanda veic novērtējumus kopā ar OCHA un vairākām ANO aģentūrām visvairāk skartajās vietās.
<SPEAKER ID="085" NAME="Michèle Striffler" LANGUAGE="FR">
Priekšsēdētāja kungs, komisār, dāmas un kungi, kā jau iepriekš ticis sacīts, zemestrīce Čīlē, kas bija spēcīgāka par zemestrīci Haiti un kam sekoja arī cunami, tomēr paņēma mazāk dzīvību, pateicoties agrīnās brīdināšanas sistēmai, kura darbojās, cilvēkiem, kas bija labāk sagatavoti katastrofām, un stabilai valstij, kura spēja reaģēt.
<P>
Es atzinīgi vērtēju Eiropas Komisijas un dalībvalsti ātro reakciju. Eiropas Komisijas Uzraudzības un informācijas centrs saka darboties nekavējoties, tika pieņemts ārkārtas humānās palīdzības lēmums piešķirt EUR 3 miljonus, lai nodrošinātu tūlītējas vajadzības, un eksperti no Humānas palīdzības ģenerāldirektorāta (ECHO) devās uz katastrofas skartajām vietām, lai novērtētu vajadzības.
<P>
Jo īpaši vēlos paust atzinību komisāres Georgieva tūlītējai publiskajai rīcībai, kura Santjago ieradās vakar, lai apmeklēt attiecīgās teritorijas.
<P>
Vairumam katastrofu ir negaidīti pavērsieni. Lai glābtu dzīvības reģionos, kur pastāv dabas katastrofu risks, ir ļoti svarīgi samazināt riskus, nodrošinot labāku sagatavotību un būvējot ēkas, kas atbilst šādiem nolūkiem. Ir arī svarīgi nodrošināt, ka attīstības sadarbība ietver katastrofu riska mazināšanu, proti, sagatavošanos katastrofām, to seku mazināšana un, galvenais, to novēršana.
<SPEAKER ID="086" NAME="María Muñiz De Urquiza" LANGUAGE="ES">
Priekšsēdētāja kungs, pirmkārt, ES un Čīles Apvienotās parlamentārās komitejas delegācijas vārdā vēlos paust solidaritāti Čīles cilvēkiem, parlamentam un valdībai saistībā ar postošo zemestrīci, kas plosījās 27. februārī, un tās vairāk nekā 200 pēcgrūdieniem, kuri notikuši līdz šim.
<P>
Vismaz 500 cilvēku, tostarp divi Eiropieši, ir gājuši bojā, un 2 miljonus čīliešu ir skārušas zemestrīces. Mapuche iedzīvotāji ir cietuši vissmagāk, jo viņu teritorija atrodas trijos no četriem valsts dienvidu reģioniem.
<P>
Vēlos arī paust pateicību visiem cilvēkiem, kas nesavtīgi strādājuši, un visiem profesionāļiem, kuri ir palīdzējuši upuriem. Čīles iedzīvotāji paši ir apliecinājuši, ka var risināt problēmas, ko radījusi ļoti sarežģīta situācija. Vēlos paust savu atzinību prezidentei Bachelet par tūlītējiem atbalsta pasākumiem, ko viņas valdība sāka īstenot, lai ierobežotu situāciju, kuru radīja briesmīgā zemestrīce, kas sagrāva ēkas un infrastruktūru.
<P>
Čīles valdība rīkojās ātri un izrādīja nopietnību un atbildību, nosakot jomas, kurās bija nepieciešams atbalsts; solidaritāti ir izrādījusi arī starptautiskā sabiedrība, kas apliecina Čīles lieliskās attiecības ar tās kaimiņiem un stratēģiskajiem partneriem.
<P>
Es arī vēlos paust atzinību Sebastián Piñera jaunajai valdībai, kuras pilnvaru laiks sākas šodien, un paust viņam savu atbalstu atjaunošanas darbos, kur, es ceru, viņš varēs rēķināties ar Eiropas Savienības pilnīgu atbalstu.
<P>
Čīle, kas ir arī Eiropas Savienības draugs un partneris, ir attīstīta valsts un Ekonomiskās sadarbības un attīstības organizācijas dalībvalsts; tomēr atjaunošanas darbu izmaksas būs būtiskas: tiek lēsts, ka tās būs līdz USD 20 miljoniem, kas ir 15 % no Čīles IKP. Tādēļ es aicinu Eiropas Savienību Čīles varas iestādēm nodrošināt pieejamību visiem instrumentiem, lai palīdzētu veikt atjaunošanas uzdevumu. Čīlei būs vajadzīgi starptautiski aizdevumi, un Eiropas Investīciju bankai, ar ko Čīle nupat parakstīja līgumu, ir jāpalīdz atjaunošanas projektu finansēšanā.
<P>
Eiropas Savienība kopā ar Spānijas prezidentūru ir izveidojušas mehānismu palīdzības koordinēšanai ar Apvienoto Nāciju Organizāciju, kā arī pēckatastrofas darba grupu; Eiropas starptautiskās sadarbības, humānās palīdzības un krīzes reaģēšanas komisāre nākamo dažu dienu laikā ieradīsies notikumu vietā. Mēs ceram, ka Komisija, neaizmirstot citus tikpat steidzamus pienākumus, piemēram, stāvokli Haiti, arī rīkosies, lai piepildītu Čīles cilvēku liktās cerības.
<SPEAKER ID="087" NAME="Izaskun Bilbao Barandica" LANGUAGE="ES">
Priekšsēdētāja kungs, mūsu solidaritāte valstij, ko skārusi katastrofa, kā tas noticis Čīlē, jāpauž ne tikai vārdos, un to šodien apliecināja Komisijas pārstāvis.
<P>
Čīle iepriekš ir mums nodrošinājusi aizsardzību un patvērumu. Tur, piemēram, dzīvo liela basku kopiena, kas emigrēja uz šo teritoriju ekonomisku apsvērumu dēļ 19. gadsimtā un politisku apsvērumu dēļ 20. gadsimtā.
<P>
Tādēļ šajā gadījumā vārdi jāpapildina ar darbiem, un es priecājos par Eiropas Savienības ātro darbību, nekavējoties nosūtot palīdzību EUR 3 miljonu apmērā, lai finansētu darbības; es arī priecājos par Augstās pārstāves Ashton kundzes reakciju un atzinīgi vērtēju komisāri Georgieva, kura rīkojās ātri un no vakardienas Čīlē nodrošina pamudinājumu, kā arī noskaidro, kas ir nepieciešams notikumu vietā.
<P>
Es priecājos par to, kā darbojas jaunā Eiropas Komisijas Humānas palīdzības un civilās aizsardzības sistēma, pateicoties Eiropas iestāžu sniegtajai palīdzībai un sadarbībai, kas nodibināta, izmantojot dažādas aģentūras.
<P>
Šādā situācijā Eiropai ir bijusi un ir iespēja konsolidēt savu vadošo nozīmi starptautiskajā arēnā, tieši sastrādājoties ar cietušajiem un palīdzot koordinēt palīdzību, ko sniedz dalībvalstis un reģioni.
<P>
Vēlos uzsvērt prezidentes Bachelet darbības, jo viņa atkal ir apliecinājusi, kā ir jāīsteno politika, izrādot lielu cilvēcību un cieši sadarbojoties ar Piñera kungu, kurš šodien pārņem prezidenta pilnvaras; es arī atzinīgi vērtēju viņa pamācošo spēju nolikt politiku malā, lai risinātu problēmas, jo tas viņa valstij ir nepieciešams.
<P>
Eiropas Liberāļu un demokrātu apvienības grupas vārdā vēlos paust solidaritāti un savu atbalstu visam veiktajām darbībām, kā arī savu līdzjūtību 528 bojā gājušo cilvēku, kā arī pazudušo cilvēku ģimenēm, un tiem, kas ir zaudējuši savas mājas.
<P>
Mēs nesen apmeklējām šo reģionu saistībā ar pirmsvēlēšanu novērošanas misiju no ES un Čīles Apvienotās parlamentārās komitejas. Mums bija iespēja apskatīt tur izstrādātos projektus, un mēs redzējām, ka Čīle ir ekonomiskās un sociālās attīstības paraugs Dienvidu konusa reģionā.
<P>
Mums ir jānodrošina, ka šī zemestrīce nepārtrauc šo progresu ekonomiskās un sociālās attīstības virzienā.
<SPEAKER ID="088" NAME="Raül Romeva i Rueda" LANGUAGE="ES">
Priekšsēdētāja kungs, vēlos sākt, atbalsojot Muñiz kundzes un Bilbao kundzes sacīto, jo domāju, ka pirmām kārtam mums ir jāizrāda Eiropas Savienības solidaritāte Čīles cilvēkiem un varas iestādēm, ko ļoti labi pārstāv prezidente Bachelet un ievēlētais prezidents Piñera.
<P>
Otrkārt, es domāju, ka ir arī svarīgi neaizmirst, kā tas parasti notiek šādās situācijās, ka dabas katastrofas neizšķir un pilnīgi neņem vērā cilvēku bagātību vai nabadzību: tās visus soda vienādi. Tomēr ir arī skaidrs, ka nabadzīgie cieš visvairāk, un ir jo īpaši grūti atjaunot nabadzīgas teritorijas.
<P>
Tādēļ es domāju, ka ir svarīgi apsvērt ne tikai atveseļošanas un atjaunošanas pasākumus, kas vajadzīgi pēc katastrofas, bet daudzos gadījumos arī atkārtoti izskatīt konkrētus konstrukcijas elementus, un mans jautājums attiecas uz šo punktu. Ja drīkst, komisār, vēlos jums uzdot ļoti konkrētu jautājumu, kas attiecas uz valsts stratēģijas dokumentu, kuru Eiropas Savienība ir noslēgusi ar Čīli.
<P>
Cik daudz līdzekļu no EUR 41 miljona, kas paredzēts 2007.-2013. gadam, tiks izmantots tieši tādu infrastruktūru nostiprināšanai kā ceļi un transports? Cik daudz līdzekļu tiks izmantots ēku konstrukciju uzlabošanai, lai nodrošinātu, ka nākotnē iespējamu, negaidītu katastrofu gadījumā cilvēki ir labāk sagatavoti šādām situācijām? Visbeidzot kāda šo līdzekļu daļa jau ir paredzēta šīm vajadzībām?
<SPEAKER ID="089" NAME="Tomasz Piotr Poręba" LANGUAGE="PL">
Čīles zemestrīce ir prasījusi vairākus simtus dzīvību, un vairāk nekā pusmiljons cilvēku ir zaudējusi savas mājas. Šodien izrādīsim Čīlei solidaritāti un atcerēsimies, ka tur cilvēki saskaras ar higiēnas preču trūkumu un piekļuves trūkumu dzeramajam ūdenim, kā arī pārtikas, medikamentu un segu trūkumu. Turklāt cilvēkus vajā noziedzīgas grupas, kas aplaupa pamestus veikalus un mājas.
<P>
Mums kā Eiropas Savienībai ir jādara viss iespējamais, lai novērstu, ka cilvēki, kas ir zaudējuši savu iedzīvi un daudzos gadījumos arī ģimenes locekļus, nekļūst par upuriem zagļiem, kuri gūst labumu no viņu ciešanām.
<P>
Tas ir labi, ka izlēmām nosūtīt EUR 3 miljonus vissteidzamākajām vajadzībām. Tomēr mēs nedrīkstam aizmirst, ka Čīlē joprojām ir vietas, kur palīdzība vēl nav nokļuvusi, jo ir bojāti ceļi un tilti. Nesenie notikumi Čīlē un Haiti liecina, ka uzlabojumi vajadzīgi ne tikai Eiropas Savienības nodrošinātajam finansiālajam atbalstam, bet arī mehānismiem, caur kuriem palīdzību nogādā katastrofu skartajās valstīs.
<P>
Solidaritāte ar Čīli ir skaista lieta, un labi, ka Eiropas Savienība izrāda šo solidaritāti. Tomēr atcerēsimies nepārtraukt šo solidaritāti un turpināt atbalstīt Čīli arī nākotnē.
<SPEAKER ID="090" NAME="Fiorello Provera" LANGUAGE="IT">
Priekšsēdētāja kungs, vēlu jums ātru atveseļošanos. Pirmkārt, vēlos paust savu solidaritāti visiem tiem, kurus ir skārusi šī dabas katastrofa. Diemžēl lielu zemestrīču dēļ joprojām notiek traģēdijas. Šādās situācijās, kad ir sagrauts milzum daudz ēku un infrastruktūru, kad ir zaudēts tūkstošiem dzīvību, ir svarīgi nepārtraukti uzlabot civilās aizsardzības un ārkārtas situāciju iestāžu koordināciju, lai izvairītos no centienu pārklāšanās un resursu izšķērdības. Eiropas Savienība Čīles gadījumā ātri iesaistījās, taču tai ir jāsadarbojas ar vietējām varas iestādēm, lai noteiktu vajadzības un efektīvi koordinētu palīdzību.
<P>
Šorīt presē bija lasāmas ziņas, ka pusi ANO piegādātās palīdzības Somālijai ir nozaguši vietējie partneri, dažas ANO amatpersonas un islāma militāristi. Tādēļ viens no apsveramajiem aspektiem ir pārredzamība attiecībā uz valsts un privāto ziedojumu savākšanu, kā arī iedzīvotajiem sniegtās palīdzības sadales efektivitāte. Devīgumu nedrīkst nodot, un ir jāpiemēro strikta kontroles sistēma, lai novērstu situācijas, kad naudu izšķērdē vai nozog, jo īpaši ja palīdzību nosūt ļoti tālām valstīm, kuru iestādes var būt novājinājusi krīze.
<SPEAKER ID="091" NAME="Diane Dodds" AFFILIATION="NI">
Priekšsēdētāja kungs, mūsu pilsoņus iepriecinās ziņas, ka ir īstenota pozitīva rīcība, lai palīdzētu iedzīvotājiem Čīlē. Mūs visus ir aizkustinājusi viņu nelaime.
<P>
Tomēr šodien vēlos savus komentārus veltīt vispārīgākiem jautājumiem par humānās palīdzības stratēģiju. Eiropas Komisija lepni paziņo, ka ir viens no pasaules lielākajiem humānas palīdzības sniedzējiem. Tā paziņo, ka tās mandāts ir glābt un saglabāt dzīvības, rast patvērumu tiem, kas to zaudējuši, un palīdzēt pasaulei sagatavoties dabas katastrofām. Tie patiesi ir cienīgi mērķi. Tomēr ne jau Komisijas nauda tiek ziedota. Tā ir Lielbritānijas, Vācijas, Francijas un būtībā visu 27 dalībvalstu nauda. Ekonomikas krīzes apstākļos jāatzīst katras šīs valsts ievērojamie centieni. Tādēļ Komisijai savos dokumentos būtu jāatspoguļo šis fakts un jāatzīst to centieni, kas patiesībā veic šos ziedojumus. Tā nav politiskā elite un Berlemonta aparāts, bet gan parasti cilvēki no parastām kopienām.
<P>
Lai gan jaunattīstības valstīm patiesi vajadzīga palīdzība, tām arī noteikti vajadzīgs mūsu atbalsts uzticamu demokrātisku struktūru izveidē un saglabāšanā. Tām vajadzīga mūsu palīdzība spēcīgas un brīvas civilās sabiedrības izveidē. Tām arī vajadzīga mūsu palīdzība un, kas ir vēl būtiskāk, mūsu godīgums, lai norādītu uz politisko režīmu noziegumiem, kuri parastus cilvēkus noved nabadzībā un trūkumā.
<SPEAKER ID="092" NAME="Georgios Papanikolaou" AFFILIATION="PPE">
(EL) Priekšsēdētāja kungs, nesenā lielā un traģiskā zemestrīce Čīlē drīz pēc katastrofas Haiti paņēma simtiem cilvēku dzīvību un radīja lielus zaudējumus konstrukcijām valstī, jo īpaši Konsepsjonas apkārtnē.
<P>
Mums jāatbalsta upuri un viņu ģimenes, kā arī jāpauž sirsnīga solidaritāte. Mums jāatbalsta valsts, ar ko mums ir ciešas un draudzīgas saiknes un kas ir viena no spēcīgākajām tautsaimniecībām reģionā, kā arī attīstības paraugs kaimiņvalstīm. Šīs saiknes ir izveidotas saistībā ar Apvienoto parlamentāro komiteju.
<P>
Vēlos jums atgādināt, ka Eiropas Savienība un Čīle parakstīja asociācijas nolīgumu, kas stājās spēkā 2005. gadā un kas paredz politisku un ekonomisku sadarbību, kā arī kopīgu rīcību pasaules mērogā. Turklāt, kā jau norādīts, Eiropas Komisija ir pieņēmusi sešu gadu stratēģiskās attīstības plānu Čīlei laikposmam no 2007. gada līdz 2013. gadam, kurā paredzēta Kopienas resursu apguve šajā Latīņamerikas valstī reģionālām un nozaru programmām, ko uzņēmusies šīs valsts nesen ievēlētā valdība.
<P>
Tūlītējais paziņojums par finansiālu atbalstu un visas citas Komisijas šodien minētās lietas priecē. Tomēr vēlos uzsvērt, ka mums pēc iespējas ātrāk jāsekmē to līdzekļu pieejamība, kas ir paredzēti saskaņā ar iepriekš minēto ES un Čīles stratēģisko shēmu, lai šīs nesenās zemestrīces ietekmi uz valsts infrastruktūru un valsts turpmāko attīstību varētu ātri risināt.
<SPEAKER ID="093" NAME="Enrique Guerrero Salom" AFFILIATION="S&amp;D">
(ES) Priekšsēdētāja kungs, vēlos sākt savu runu, paužot savu solidaritāti iedzīvotājiem Čīlē, kā arī Haiti, Turcijā un Peru, kas arī nesen saskārās ar dabas katastrofām.
<P>
Solidaritāte ir viena Eiropas Savienībai raksturīgajām iezīmēm, un mums jānostiprina šī solidaritāte arī nākotnē.
<P>
Par laimi Čīle ir valsts, kurai ir tālejošas spējas reaģēt šādā dabas katastrofas situācijā, tomēr vairākām pasaules daļām nav šādas spējas.
<P>
Tādēļ vēlos minēt Eiropas humānās palīdzības stratēģiju. Mūsu atbildes reakcija varētu būt vēl efektīvāka; tā varētu būt ātrāka un efektīvāka, ja vien iesim pareizajā virzienā. Un kurš ir pareizais virziens? Pirmkārt, manuprāt, mums vajadzīga plašāka koordinācija starp dalībvalstīm, to attiecīgajām humānās palīdzības organizācijām un Eiropas Savienības iestādēm.
<P>
Otrkārt, mums vajadzīga labāka koordinācija starp Eiropas Savienību un starptautiskajām humānās palīdzības organizācijām, jo īpaši Apvienoto Nāciju Organizāciju.
<P>
Treškārt, mums vajadzīga plašāka koordinācija starp militārajiem spēkiem un humānās palīdzības sniedzējiem. Mums jānodrošina civilās sabiedrības un humānās palīdzības grupu drošība, vienlaikus saglabājot humānās palīdzības neatkarību, neitralitāti un objektivitāti, kā arī ievērojot starptautiskās tiesības.
<P>
Eiropas Savienībai vajadzīgi lielāki cilvēkresursi un finanšu resursi, lai humānā palīdzība un reaģēšana krīzes situācijās būtu mūsu ārējās darbības pamatkomponents.
<P>
Mēs varam izmantot Barnier ziņojumu, lai izveidotu Eiropas brīvprātīgo korpusu un, ņemot vērā, ka šeit atrodas komisārs Piebalgs, lai nostiprinātu un labāk koordinētu humānās palīdzības politiku un atjaunošanas un attīstības politikas jomas.
<SPEAKER ID="094" NAME="Jim Higgins" AFFILIATION="PPE">
Priekšsēdētāja kungs, es piekrītu visam, ko sacīja Guerrero Salom saistībā ar mūsu atbildes reakciju. Man jāsaka, ka sākumā biju šokēts, kad dzirdēju, ka Eiropas Savienība - baronese Ashton - grasījās ziedot apmēram EUR 3 miljonus. EUR 3 miljoni nav nekas salīdzinājumā ar radīto postījumu sekām un ietekmi.
<P>
Pēdējo reizi, kad bijām šeit, t. i., pirms četrām nedēļām, mēs diskutējām par Haiti. Šorīt mēs diskutējām par vētru "Ksintija” Eiropā un tagad mēs runājam par postījumiem, ko radīja Čīles zemestrīce, kura notika tikai nedaudz agrāk kā pirms divām nedēļām. Un tad vēl pēcgrūdiens 6,6 baļļu stiprumā, kas arī bija absolūti postošs.
<P>
Postījumi. Sekas. Statistika. Mēs runājam par apmēram 500 000 - pusmiljonu - sagrautu ēku. Tās ir jāatjauno, un tur mēs sniedzam praktisku palīdzību. Bojā gājuši apmēram 540 cilvēki, un upuri joprojām tiek izrakti no gruvešiem. Tā pati par sevi ir dabas katastrofa. Bet mēs runājam par EUR 22 miljardu rēķinu. Mums patiesi jāpalielina mūsu ieguldījums šajā saistībā.
<P>
Viens no Lisabonas līguma labākajiem punktiem - un mēs zinām, ka Īrijā pirmo Lisabonas līgumu noraidīja - bija tas, ka bija paredzēta tūlītēja humānās palīdzības reakcija dabas katastrofu gadījumos. Man jāsaka ne Haiti, ne Eiropas dienvidos, ne arī Čīlē mēs neesam reaģējuši. Es zinu, ka vēl ir agrīns posms, bet mums patiesi ir jāsaņemas. Mums galvenokārt jānodrošina praktiska palīdzība: a) nauda; b) tīrs ūdens; c) elektroapgādes atjaunošana; un d) saimniecisko darbību atjaunošana pēc iespējas ātrāk.
<SPEAKER ID="095" NAME="Agustín Díaz de Mera García Consuegra" AFFILIATION="PPE">
(ES) Priekšsēdētāja kungs, vakar es runāju ar senatoru Pizarro, kurš pirms dažām stundām kļuva par Čīles senāta priekšsēdētāju. Šodien Pizarro kungs pārstāvēs prezidentu Piñera kopā ar prezidenta delegāciju. Ceru, ka prezidents Piñera efektīvi uzņemsies atjaunošanas darbus, un vēlos paust atzinību prezidentei Bachelet par viņas pārvaldību krīzes laikā.
<P>
Priekšsēdētāja kungs, vēlos paust savu solidaritāti un sirsnīgu atbalstu iedzīvotājiem Čīlē pēc briesmīgajām zemestrīcēm un cunami, ar ko viņi saskārās Konsepsjonā, Biobio, Temuko un Valparaiso. Esmu pārliecināts, ka drosmīgie čīlieši spēs pārvarēt šo katastrofu, kā to ir spējuši iepriekš. Vēlos vēlreiz paust savu atbalstu un visdziļāko solidaritāti Čīlei.
<SPEAKER ID="096" NAME="Andreas Mölzer" AFFILIATION="NI">
(DE) Priekšsēdētāja kungs, ņemot vērā 8,8 baļļu stiprās zemestrīces Čīlē postošās sekas, jums jāpiekrīt Konsepsjonas mēram, ka 24 stundas ir bezgalība, ja atrodaties zem gruvešiem. Lai gan šīs Latīņamerikas valsts varas iestādes un glābšanas dienesti neapšaubāmi ir labi sagatavojušies iespējamām zemestrīcēm, palīdzība vairāk nekā 2 miljoniem skarto cilvēku nenokļuva visās skartā reģiona daļās pietiekami ātri loģistikas problēmu dēļ. Karaspēka daļas, kas jau tā kavējās, pārņēma haoss. Cilvēki bija spiesti patverties uz savu māju jumtiem un bloķēt ceļus, baidoties ne tikai no pēcgrūdieniem, bet arī no noziedzniekiem. Čīle varbūt ir pietiekami pārtikusi, lai pati parūpētos par zemestrīcē cietušajiem, bet, paldies Dievam, tā pārvarēja savu lepnumu un lūdza palīdzību, tostarp no ES.
<P>
Tomēr no šī visa mums jāgūst mācības, proti, ka ārkārtas situācijās cilvēku "maskas” ātri krīt un ka 24 stundas var būt pārāk ilgs laiks. Šajā saistībā ārkārtas situāciju plāni un ārkārtas palīdzības centienu koordinācija ir jāpadara efektīvāki, arī ES.
<SPEAKER ID="097" NAME="Janez Potočnik">
Komisijas loceklis. - Priekšsēdētāja kungs, mūs visus šokēja šīs dabas un humānās katastrofas mērogs. Pateicoties ātrai ECHO ārkārtas reaģēšanas sistēmai un ES civilās aizsardzības mehānisma mobilizācijai, bija iespējams piedāvāt koordinētu un praktisku palīdzību drīz pēc zemestrīces.
<P>
Kā jau minēju, svarīga bija arī vairāku ES dalībvalstu īstenotā vai piedāvātā palīdzība.
<P>
Papildus manis aprakstītajām humānās palīdzības un citām darbībām ir vērts pieminēt, ka ceturtdien Luksemburgā Eiropas Investīciju banka un Čīle, ko minēja godājamais deputāts, parakstīja pamatlīgumu, lai ļautu bankai darboties Čīlē.
<P>
Šī attīstība apliecina lieliskās attiecības starp Eiropas Savienību un Čīli, kā arī mūsu kopīgo apņemšanos turpināt paplašināt un padziļināt mūsu partnerattiecības. Šis līgums arī tiek noslēgts ļoti piemērotā laikā, jo EIB var būt papildu rīks Eiropas Savienībai, lai sadarbotos ar Čīli vidēja termiņa un ilgtermiņa atjaunošanas centienos, kas jau tiek īstenoti.
<P>
Attiecībā uz konkrēto jautājumu par valsts stratēģiju Čīlei un rezervēto EUR 41 miljonu. EUR 25 miljoni tika izmantoti pirmajā maksājumā; EUR 15,6 miljoni palikuši otrajam maksājumam. Parasti to dala divās vienādās daļās (50 % un 50 %), no kurām viena ir sociālajai kohēzijai, otra - inovācijām un konkurencei. Esam piedāvājuši to pārvietot atjaunošanai, un tas tiek pārskatīts. Čīles varas iestādes vēl nav iesniegušas pieprasījumus, bet, protams, ka to varētu virzīt atjaunošanai saskaņā ar abām pozīcijām.
<P>
Čīles varas iestādes vēl nav iesniegušas nekādus konkrētus pieprasījumus Eiropas Savienībai, lai tā palīdzētu atjaunošanas darbos. Kā minēju, šodien amatā stājās prezidents Piñera. Viņš noteikti, pirmkārt, apskatīs un kvantitatīvi novērtēs zaudējumus, kā arī plānos būtiskus centienus, kas būs nepieciešami.
<P>
Komisija ir gatava apsvērt jebkādu pieprasījumu, ko tā varētu saņemt. Kā minēju iepriekš, tas, ka Eiropas Investīciju banka tagad varēs darboties Čīlē, nodrošina papildu pieejamu instrumentu starp tiem, kas jau ir mūsu rīcībā.
<P>
Ir arī vērts vēlreiz pieminēt to, ko daži no jums sacīja, proti, ka Čīle ir labs attīstības paraugs. Tā patiesībā atšķirībā no vairuma Latīņamerikas valstu ir neto kreditors. Aizejošais finanšu ministrs pagājušajā piektdienā uzsvēra to, ka atšķirībā no citiem traģiskiem gadījumiem, kas iepriekš skāruši iedzīvotājus Čīlē, šoreiz viņiem un Čīles valstij ir arī pašiem savi resursi.
<P>
Tādēļ nobeigumā vēlos sacīt, ka Eiropas Savienība - ES iedzīvotāji, reģioni un valstis - stāv plecu pie pleca ar Čīli, kura saskaras ar šo katastrofu, un tam tā būtu jābūt civilizētā un humānā pasaulē.
<SPEAKER ID="098" NAME="Priekšsēdētājs">
Debates tiek slēgtas.
<P>
Rakstiskas deklarācijas (Reglamenta 149. pants)
<SPEAKER ID="099" NAME="António Fernando Correia De Campos  " AFFILIATION="S&amp;D">
rakstiski. - (PT) Pēc Haiti zemestrīces mēs atkal saskaramies ar briesmīgu katastrofu, kurai ir 800 apstiprināti upuri un kura radījusi zaudējumus par kopā apmēram 15 % no Čīles IKP. Saskaņā ar Čīles prezidentes Bachelet kundzes sacīto ir skarti 80 % iedzīvotāju un ir nopietni bojāta valsts infrastruktūra.
<P>
ES jau atkal uzņēmās savu atbildību kā priviliģēts tirdzniecības partneris šai valstij, kurai ES ir primārais tirdzniecības partneris un primārais eksporta tirgus. ES reaģēja, nodrošinot ārkārtas palīdzību EUR 3 miljonu apmērā, savukārt Eiropas civilās aizsardzības eksperti pašlaik atrodas tur, lai novērtētu vissteidzamākās vajadzības.
<P>
Pasauli postošās dabas katastrofas, piemēram, zemestrīces un nāvi nesošas vētras, kādas esam nesen piedzīvojuši ES, liek mums pārdomāt humānās palīdzības un ārkārtas situāciju paradigmas, kam vajadzīgs ātrs, elastīgs un saskaņots risinājums.
<P>
ES ir parādījusi efektivitāti un spēju reaģēt. Parlaments, paužot Čīlei sirsnīgu līdzjūtību, šajās debatēs izrāda arī apņemšanos palīdzēt atjaunot valsti, ko tik smagi skāra 27. februāra zemestrīce.
