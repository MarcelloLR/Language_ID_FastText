<CHAPTER ID="010">
Atjaunojamo enerģijas avotu izmantošanas veicināšana (debates)
<SPEAKER ID="290" NAME="Priekšsēdētāja">
Nākamais darba kārtības jautājums ir ziņojums, ko Rūpniecības, pētniecības un enerģētikas komitejas vārdā iesniedza Claude Turmes par priekšlikumu Eiropas Parlamenta un Padomes direktīvai par atjaunojamo enerģijas avotu izmantošanas veicināšanu - C6-0046/2008 -.
<SPEAKER ID="291" NAME="Claude Turmes" LANGUAGE="DE">
Priekšsēdētājas kundze, atjaunojamās enerģijas direktīva ir Eiropas enerģētikas politikas pagrieziena punkts. Šī direktīva ne tikai nodrošinās videi draudzīgāku elektrību, siltumu un transportu Eiropā, bet tā būs arī mūsu vietējās izcelsmes enerģija ar darbavietām un naudu, kas paliks Eiropā. Mēs būvēsim vadošu tirgu un uzņemsimies tehnoloģisku vadību, kā arī nodrošināsim savus eksporta tirgus. Vai ir vēl kas labāks, ko darīt šajā krīzes laikā?
<P>
Šis panākums ir kolektīvs panākums: to cilvēku kolektīvais panākums, kurus te neviens neredz - Lise, Aris, Hans, Paul, Michel, Fred - visu dibenistabās nodarbināto panākums. Tas ir šī Parlamenta panākums. Es vēlos vēlreiz pateikties Fiona Hall, Britta Thomsen, Umberto Guidoni, Werner Langen un Anders Wijkman par uzticību, ko viņi izrādīja manai sarunu vadīšanai. Es vēlos pateikties arī vienam cilvēkam īpaši, Jean-Louis Borloo. Bez viņa personīgi un bez viņa biroja, kā arī bez Francijas prezidentūras devuma mēs, piemēram, nebūtu piesaistījuši Berlusconi kungu visu nedēļas nogali un noveduši šo direktīvu līdz nobeigumam. Tāpēc tas ir kolektīvs panākums, un tieši to Eiropa var sasniegt!
<P>
Es īsi pievērsīšos saturam. Pirmkārt, direktīva dod ieguldījuma drošību, jo mums ir saistoši mērķi par vismaz 20 %. Mums ir saistoši valstu mērķi, ļoti sīki izstrādāti valstu darbības plāni un pagaidu mērķi, ko Komisija stingri uzraudzīs. Tas veidos pietiekami lielu spiedienu uz 27 dalībvalstīm, lai tās masveidā pievērstos vējam, saulei, ūdenim un biomasai.
<P>
Klauzula par 2014. gada pārskatu ir neskaidra. Šī pārskata klauzula nemin attiecīgos mērķus, kā arī tā neradīs attiecīgos sadarbības mehānismus. Itālijas atjaunojamās enerģijas rūpniecība šodien man saka paldies par to, ka ar Eiropas palīdzību mēs tagad varam panākt progresu atjaunojamā enerģijā arī tādā valstī kā Itālija.
<P>
Šie valsts mērķi - 34 % Austrijai, 17 % Itālijai, 23 % Francijai - arī ir sasniedzami ar sadarbības mehānismiem. Tas bija viens no punktiem, kas mums bija jāgroza Komisijas priekšlikumā. Mēs vēlamies sadarbību, nevis spekulāciju atjaunojamās enerģijas tirgū. Tāpēc mēs iebildām pret priekšlikumu par tirdzniecību ar šīm izcelsmes garantijām.
<P>
Arī infrastruktūra ir atjaunojama. Mēs gādājām, lai elektrotīkli būtu atvērti, lai gāzes vadi būtu atvērti, lai notiktu masveida ieguldījums apkures tīklos un lai ēkas - piemēram, sabiedrisku celtņu jumti - nākotnē izmantotu atjaunojamu enerģiju.
<P>
Punkts, ar kuru es, būdams referents, esmu mazāk apmierināts, ir sadaļa par atjaunojamo enerģiju transporta nozarē. Mūsu planētai ir ierobežojumi. Mums ir ierobežoti naftas resursi, bet mums ir arī ierobežota lauksaimniecības zeme. Šī iemesla dēļ mēs esam pielikuši punktu mītam par "lielām luksusa automašīnām un četrreiz četri spēkratiem, ko darbina šķietami zaļš benzīns”.
<P>
Mēs pievērsīsimies arī elektromobilitātei, un mēs daudz ciešāk vērosim biomasu no ilgtspējas viedokļa. Kopā ar vides un attīstības kustību Zaļo un Eiropas Brīvās apvienības grupa, sākot ar šodienu, cīnīsies pret nenormālu agrodegvielu parādīšanos tirgū!
<P>
(Aplausi)
<SPEAKER ID="292" NAME="Jean-Pierre Jouyet">
Padomes priekšsēdētājs. - (FR) Priekšsēdētājas kundze, dāmas un kungi, es vēlos atkārtot referenta izteiktās pateicības dažādiem cilvēkiem, kas patiešām ir kaut kas daudz nozīmīgāks nekā vienkārši pieklājības žests, un teikt, ka padarītais darbs nenoliedzami ir bijis izcils.
<P>
Protams, ka sākumā bija neapmierinoši punkti. Tie, vienkārši sakot, ir tikuši daļēji laboti attiecībā uz degvielu iekļaušanu un nedaudz grozīti attiecībā uz zemes piešķiršanu. Attiecībā uz pārējo atšķirība pasākumos, kas tiek prasīti dažādām valstīm, nav bijusi īstu diskusiju temats - es grasījos teikt "īstu iebildumu temats” - tā pierādot, kas īsti ir Eiropas solidaritāte.
<P>
Runājot par atjaunojamo enerģiju, dažiem ir jādara daudz vairāk, jo viņiem ir vajadzīgā jauda. Citi pieliek pūles citās pārejas jomās. Es domāju, ka šī ir gluži neparasta direktīva.
<SPEAKER ID="293" NAME="Andris Piebalgs">
Komisijas loceklis. - Priekšsēdētājas kundze, es vēlos sākt ar pateicību referentam Turmes kungam, ēnu referentiem un visiem tiem cilvēkiem, kuri ir cīnījušies par atjaunojamo enerģiju. Es vēl atceros debates par atjaunojamo enerģiju, apkuri un dzesēšanu, un visiem jautājumiem, ko mēs apspriedām. Es domāju, ka mēs esam apguvuši direktīvu, kas atrodas mums priekšā. Mērķa saistošais raksturs nozīmēs, ka pasākumi un atbalsta shēmas dalībvalstīm, kas lieto atjaunojamo enerģiju, būs paredzamas un ilgtspējīgas. Tas ļaus jaunajām tehnoloģijām ieviesties tirgū un nepalikt marginālām. Mēs ierosinām dziļas pārmaiņas.
<P>
Ir tiesa, ka dažādām valstīm ir dažādi mērķi, bet es pieminētu arī kādu īpašu aspektu, kas parādījās Padomē. Visas valstis, izņemot vienu, saprata, ka tās varētu sasniegt šo mērķi un ka šim nolūkam tām ir divi papildu instrumenti. Pirmkārt, mums ir stingri jāiegulda energoefektivitātē, jo tā palīdz panākt arī atjaunojamos mērķus. Otrkārt, mums nevajadzētu aizmirst nevienu nozari, jo mēs vēlamies pievērsties visām nozarēm, ne tikai elektrībai, bet arī apkurei un dzesēšanai, un transportam. Šī iemesla dēļ es uzskatu, ka, pateicoties dalībvalstu ļoti labajam noskaņojumam, mēs varētu raudzīties optimistiski šī mērķa virzienā.
<P>
Es pieļauju, ka ierosinātie elastīguma mehānismi, iespējams, nav visideālākie. Bet es piekrītu Parlamentam un Padomei, ka mums šobrīd ir jāiegulda vairākās tehnoloģijās. Sliktākais, kas varētu notikt, ir tas, ja mēs traucētu dažu īpašu tehnoloģiju attīstībai, piemēram, saules enerģijai, kas šodien izmaksā dārgāk salīdzinājumā ar vēja tehnoloģiju. Es uzskatu, ka pareizā pieeja ir garantēt atbalsta shēmas, bet vienlaikus ļaut dalībvalstīm sadarboties. Man jāpiemin kāda Čehijas uzņēmuma ieguldījums vēja enerģijā Rumānijā. Tas ir tieši tas, ko mēs gribam. Mēs gribam lielus ieguldījumus tur, kur ir lētāk, bet tas nebūt nenozīmē, ka kāda tehnoloģija būtu jāizslēdz.
<P>
Es uzskatu, ka ir svarīgi nodrošināties ar pasākumiem flangos un ir iespējams risināt jautājumus par pieņemtajām administratīvajām barjerām, kā arī par dažiem citiem pasākumiem, kas ir pilnīgi nepieciešami, lai gūtu panākumus šajā jomā.
<P>
Par transportu es esmu pozitīvāk noskaņots nekā referents, jo es uzskatu, ka ir ļoti svarīgi, ka mēs pievēršamies ilgtspējas kritērijiem. Mums ir ilgtspējas kritēriji attiecībā uz siltumnīcas efektu izraisošajām gāzēm. Daži teiks, ka tiem būtu jābūt augstākiem; es uzskatu, ka tie ir augsti un tam ir stingra motivācija. Otrkārt, mēs esam noteikuši nepārkāpjamās jomas; es domāju, ka arī tā ir revolucionāra pārmaiņa. Visbeidzot, mēs pievēršamies arī jautājumiem, kas saistās ar tiešām vai netiešām pārmaiņām zemes izmantošanā. Mēs zinām, ka zinātniskie pierādījumi vēl nav pietiekami, lai pieņemtu ļoti skaidru lēmumu par to, bet tie skaidri iezīmē ceļu, lai nonāktu pie saistošiem noteikumiem arī šajās jomās. Es pat uzskatu, ka šī direktīvas daļa ir milzīgs panākums, jo tā ir pati pirmā reize, kad ilgtspējas kritēriji tiek definēti tādā veidā, kādā tie tiks īstenoti. Es uzskatu, ka transporta nozarei ir nepieciešami atjaunojamās enerģijas resursi, ne tikai apkurei un dzesēšanai, un elektrībai.
<P>
Es esmu ļoti lepns par darbu, ko ir veikuši mūsu referenti kopā ar Padomi un Francijas prezidentūru. Es esmu pārliecināts, ka mums 2020. gadā patēriņā būs ne tikai 20 % atjaunojamās enerģijas, bet daudz, daudz vairāk Tāpēc šodien mēs varam būt droši, un 2020. gadā mēs būsim pavisam laimīgi.
<SPEAKER ID="294" NAME="Béla Glattfelder" LANGUAGE="HU">
Starptautiskās tirdzniecības komiteju visvairāk interesēja biodegvielas jautājums, jo tā ir būtiska starptautiskajai tirdzniecībai. Starptautiskās tirdzniecības komiteja uzskata, ka starptautiskā tirdzniecība ar biodegvielu - kas šajā sakarā galvenokārt nozīmē importu no trešām valstīm - nedrīkst izraisīt globālajā līmenī vides sagrāvi vai bada pieaugumu. Tāpēc Starptautiskās tirdzniecības komiteja iesaka neatļaut dalībvalstīm, pildot mērķus attiecībā uz biodegvielu, ņemt vērā to importēto biodegvielu, kas ir saistīta - tieši vai netieši - ar mežu izciršanu vai kura tiek importēta no valstīm, kas saņem starptautisku pārtikas palīdzību vai nosaka eksporta nodevas vai citus eksporta ierobežojumus lauksaimniecības produktiem. Manuprāt, arī Eiropa ir spējīga ražot biodegvielu, un mēs gūsim panākumus savas energoatkarības mazināšanā, tikai tad, kad mēs sāksim izmantot biodegvielu, kas ražota Eiropā.
<SPEAKER ID="295" NAME="Mariela Velichkova Baeva">
Ekonomikas un monetāro lietu komitejas atzinuma sagatavotāja. - (BG) Es vēlētos apsveikt referentu par izcilajiem rezultātiem. Lai sasniegtu atjaunojamās enerģijas direktīvas mērķus, mums ir jārada tiesiskas pamatshēmas garantiju izsniegšanai lēmumiem par ilgtermiņa ieguldījumiem.
<P>
Paredzamais pieprasījums uz enerģiju no atjaunojamiem avotiem un uz biodegvielu pavērs daudzas iespējas, arī, piemēram, riska kapitāla garantēšanu maziem un vidējiem uzņēmumiem jaunu tehnoloģiju ieviešanai tirgū.
<P>
Finanšu iestādēm pat pašreizējā grūtajā posmā ir jāuzņemas galvenā loma instrumentu strukturēšanā un tirgošanā ar mērķi finansēt projektus, kas veicina atjaunojamo enerģiju, enerģijas efektivitāti un citus mērķus. Tas ir sasniedzams, izveidojot regulatīvu pamatstruktūru ar ilgtermiņa perspektīvu Kopienas un valsts līmenī, koncentrējoties uz vietējo un reģionālo iestāžu nozīmi tādas politikas ietekmēšanā, kas veicina enerģijas izmantošanu no atjaunojamiem avotiem.
<SPEAKER ID="296" NAME="Anders Wijkman">
Vides, sabiedrības veselības un pārtikas nekaitīguma komitejas atzinuma referents. - Priekšsēdētājas kundze, es piekrītu, ka šī Atjaunojamās enerģijas direktīva ir enerģētikas un klimata dokumentu kopuma vislabākā daļa. Es esmu sevišķi priecīgs, ka ir izdevies ievērojami uzlabot ilgtspējas kritērijus biodegvielai. Es domāju, ka referents ir veicis izcilu darbu.
<P>
Mums jāapsveic pašiem sevi par šo direktīvu, jo citās šī dokumentu kopuma daļās vēl ir ļoti daudz kā, ko var vēlēties. Ja pilnas izsoles tiek atvirzītas līdz 2027. gadam - par veselu paaudzi vēlāk - un ja vairāk nekā 60 % izmešu samazinājuma var izdarīt trešās valstīs, kur ir nepieciešamais spiediens un kur ir nepieciešamie stimuli enerģijas ražošanas, transportēšanas, rūpnieciskās ražošanas utt. pārveidošanai? Tas ir nopietns faktors mūsu ilgtermiņa centieniem samazināt izmešus, kā arī mūsu rūpniecībai. Mums ir vajadzīga inovācija. Ja es būtu jūsu vietā, komisār, es mazliet raizētos par risku ETS tirgum sabrukt, summējoties zemajām prasībām attiecībā uz rīcību pašu mājās un lejupslīdes sekām.
<P>
Es domāju, ka Atjaunojamās enerģijas direktīva ir izcils piemērs. Tā dos mums vajadzīgos stimulus tehnoloģijas attīstībai, tā radīs jaunas darbavietas, un tā samazinās atkarību no ārējās pasaules - visu to, kas mums ir ārkārtīgi vajadzīgs.
<SPEAKER ID="297" NAME="Inés Ayala Sender" LANGUAGE="ES">
Priekšsēdētājas kundze, arī es aplaudēju šo sarunu par atjaunojamās enerģijas direktīvu nobeigumam. Vissvarīgākais, skatoties no transporta redzespunkta, mūsuprāt, ir tas, ka tagad ir skaidri iezīmēts ceļš. Rūpniecība to ir prasījusi juridiskas noteiktības dēļ. Mums ir arī izdevies ieviest pietiekamus nosacījumus un daudzveidību šajā ceļā, lai tādējādi ne vien biodegviela, bet arī citi faktori, tādi kā ūdeņradis vai elektrība no atjaunojamiem avotiem, veidotu kopumu, kas vajadzīgs, lai sasniegtu mērķi gan par 20 %, gan par 10 % šajos 20 %.
<P>
Manuprāt, ārkārtīgi svarīgs pamata punkts ir ilgtspējas kritēriju ieviešana. Tajos, protams, jāiekļauj tādi vides kritēriji kā zemes izmantošana un tās ietekme trešās valstīs, bet es domāju, ka arī sociālie kritēriji ir izšķirīgi. Es aicinu Komisiju būt sevišķi jutīgai attiecībā uz šo, jo sociālie kritēriji ir tieši tas, ko cilvēki pieprasa no mums šajos lejupslīdes un lielas nenoteiktības laikos.
<P>
Attiecībā uz pārskatu klauzulām es uzskatu, ka mēs varam palīdzēt attīstīt un uzlabot šo virzienu ar jauniem normatīviem priekšlikumiem, inter alia. Kopējais formāts palīdzēs arī dalībvalstīm savos darbības plānos nodrošināt mērķus, ko esam noteikuši.
<P>
Visbeidzot es vēlos jautāt Komisijai, kādi ir tās plāni par infrastruktūras un loģistikas sadalīšanu un ...
<P>
(Priekšsēdētāja pārtrauca runātāju)
<SPEAKER ID="299" NAME="Samuli Pohjamo">
Reģionālās attīstības komitejas atzinuma sagatavotājs. - (FI) Priekšsēdētāja kungs, es vēlos pateikties referentam par lielo darbu, ko viņš ir veicis.
<P>
Atjaunojamās enerģijas avotu ilgtspējīga un palielināta izmantošana ir pozitīvs risinājums reģioniem. Tas radīs jaunas darbavietas, uzlabos enerģētikas pašpietiekamību un vienlaikus būs svarīgs ieguldījums klimata pārmaiņu kontrolē. Turklāt tas veicinās atjaunojamās enerģijas ražošanā izmantojamo mašīnu un iekārtu globālo tirgu.
<P>
Reģionālās attīstības komiteja savā atzinumā uzsvēra reģionu un vietējā līmeņa redzespunkta izšķirīgo nozīmi direktīvas īstenošanā. Šajā jomā ir nepieciešams daudz sadarboties. Mums ir jāapmainās ar labu pieredzi un pētniecību, produktu attīstību un eksperimentāliem projektiem.
<P>
Nosacījumi un klimatiskie faktori ļoti atšķiras starp dalībvalstīm un reģioniem. Tas kļūst skaidrs arī no kompromisa priekšlikuma, kas ļautu arī mūsu komitejai, piemēram, ierosināt ilgtspējīgu, bet maza mēroga kūdras izmantošanu ražošanas procesos.
<P>
Ir svarīgi, ka mēs varam pieņemt kompromisu, kas panākts par šo direktīvu kā daļu vēsturiski nozīmīgajā klimata un enerģētikas dokumentu kopumā.
<SPEAKER ID="300" NAME="Csaba Sándor Tabajdi">
Lauksaimniecības un lauku attīstības komitejas referents. - (HU) Es vēlos vispirms apsveikt referentu Turmes kungu, jo šī ir viena no vissvarīgākajām direktīvām. Lauksaimniecības un lauku attīstības komiteja priecājas, ka Eiropas Komisija ir turējusi savu vārdu, jo pirms gada, kad Parlaments pieņēma manu ziņojumu par biogāzi, mēs vienojāmies ar Fischer-Boel kundzi, ka nebūs atsevišķas direktīvas par biomasu, bet ka mēs pievērsīsimies biomasas jautājumam saistībā ar atjaunojamiem enerģijas avotiem. Es pateicos Eiropas Komisijai par to, ka šis lēmums ir ņemts vērā. Lauksaimniecības un lauku attīstības komiteja uzskata, ka biomasai un biogāzei ir izšķirīga nozīme atjaunojamo enerģijas avotu vidū; tomēr biomasas gadījumā ir nepieņemami, ja tā saistās ar mežu iznīcināšanu vai pārtikas ražošanai piemērotas zemes atsavināšanu. Tādējādi biodegvielas, biomasas ražošana ne pie kādiem apstākļiem nevar notikt uz pārtikas ražošanas rēķina. Amerikas bioetanola programma ir negatīvs piemērs tam, kā programma, kas balstās uz kukurūzu, ir ietekmējusi cenu celšanos. Paldies jums par uzmanību.
<SPEAKER ID="301" NAME="Werner Langen">
PPE-DE grupas vārdā. - (DE) Priekšsēdētāja kungs, es vispirms vēlos teikt, ka Eiropas Tautas partijas (Kristīgo demokrātu) un Eiropas Demokrātu grupa piekrīt sarunās panāktajam kompromisam. Sarunas ir bijušas smagas, un ClaudeTurmes ir ieguldījis tajās daudz darba. Rūpniecības, pētniecības un enerģētikas komitejā mums bija jāizskata 1 500 grozījumu, kas bija doti atzinumos, un ideju daudzums bija tik liels, ka nepārtraukti tika piedāvāti jauni priekšlikumi. Tomēr mēs savā starpā esam noveduši to līdz veiksmīgam noslēgumam, un es vēlos sevišķi pateikties galvenajam sarunu vedējam Francijas Pastāvīgajam pārstāvim Léglise-Costa kungam, kas saglabāja nepieciešamo mieru un savaldību visās šajās ārkārtīgi smagajās sarunās, kuras notika vismaz desmit kārtās. Claude Turmes ir beidzot piekritis kompromisam, ko mēs varam pilnībā atbalstīt, jo tas paver visas iespējas mērķtiecīgai atjaunojamo enerģijas avotu izmantošanai.
<P>
Komisārs Dimas ir teicis: "Jā, es piekrītu visam dokumentu kopumam, pat ja vienā vai otrā vietā ir kaut kas tāds, kas jums nepatīk.” Priekšlikums, kas ienāca no A. Piebalga dienesta, bija īsti lietderīgs. Šajā ziņā sarunas varēja notikt uz stabila pamata, un mums nav bijis vajadzīgs tik daudz grozīt atšķirībā no dažiem citiem jautājumiem, par kuriem mums vēl ir jādebatē. Uz šī pamata mēs varam kopā panākt progresu par atjaunojamo enerģiju, likt dalībvalstīm izpildīt viņu pienākumu attīstīt modernās tehnoloģijas un tādējādi panākt mūsu kopīgo mērķi par vismaz 20 % atjaunojamās enerģijas līdz 2020. gadam.
<P>
Diemžēl visā kompromisā ir viens punkts, kas manā uztverē nav optimāls, un tas ir Komisijas priekšlikums ieviest elastīgus mehānismus. Šajā jautājumā Parlaments un Padome netiek uz priekšu. No mana viedokļa raugoties, būtu bijis labāk, ja mēs būtu nodrošinājuši jaunas iespējas dalībvalstīs. Tomēr par spīti minētajam iebildumam šajā vienīgajā punktā mana grupa pilnībā piekrīt šim dokumentu kopumam. Liels paldies Claude Turmes, Francijas prezidentūrai un Komisijai.
<SPEAKER ID="302" NAME="Britta Thomsen">
PSE grupas vārdā. - (DA) Paldies, priekšsēdētāja kungs! Pirms divdesmit diviem mēnešiem nebija daudz tādu cilvēku, kas ticēja, ka ES uzņemsies saistības par 20 % sava enerģijas patēriņa 2020. gadā, kas nāks no atjaunojamiem enerģijas avotiem. Tas ir vērtējams kā pasaules visnozīmīgākais enerģētikas tiesību akts, kas mums rītdien ir jāpieņem šeit Eiropas Parlamentā. Ar šo mēs beidzot varam redzēt nobeigumu vairāku simtu gadu ilgai atkarībai no naftas un gāzes, atkarībai, kas ir sabojājusi mūsu klimatu un izraisījusi karus, nemierus un nevienlīdzību visā pasaulē. Ceļš līdz šim punktam ir arī bijis grumbuļains un šķēršļu pilns, bet, kā mēs šodien šeit stāvam, tā ir apziņa, ka mēs vairs nevaram ļaut lietām vienkārši ritēt savā gaitā. Mums ir jārīkojas, un ar šo direktīvu par atjaunojamo enerģiju mēs speram pirmo soli pretī tīrākai un labākai pasaulei.
<P>
Mūsu enerģijas patēriņš ir stūrakmens, kad mēs runājam par to, ka kaut kas ir jādara pret klimata pārmaiņām, jo, ja mums izdosies pārslēgt mūsu enerģijas patēriņu un izbeigt izmantot fosilo kurināmo, mums arī izdosies kaut ko darīt klimata pārmaiņu sakarā. Vienošanās, ko mēs esam panākuši ar Padomi, ir labs rezultāts pēc Eiropas Parlamenta Sociālistu grupas domām, jo mēs esam saglabājuši galvenos saistošos mērķus, tāpēc neatkarīgi no tā, cik daudz izvairīgu stratēģiju dažas dalībvalstis ir ierosinājušas, 20 % ES enerģijas patēriņa 2020. gadā būs zaļā enerģija. Mēs esam saglabājuši saistošus mērķus par vismaz 10 % enerģijas patēriņa transporta nozarē, kas nāks no atjaunojamās enerģijas avotiem, un mēs esam nosargājuši arī to, ka biodegviela tiks ražota atbildīgā un ilgtspējīgā veidā, un mēs Sociālistu grupā esam arī uzsvēruši sociālās ilgtspējas nepieciešamību. Mums ir arī patīkami, ka otrās paaudzes degvielai ir divkāršs vērtējums norēķinos, tāpēc ir stimuls attīstīt jaunas enerģijas tehnoloģijas. Visbeidzot mēs esam nosargājuši pamatu industrijai ar diviem miljoniem jaunu darbavietu Eiropā un pētniecību par zaļām enerģijas tehnoloģijām, tāpēc man ir pamats justies lepnai šodien. Esmu lepna par to, ka Eiropas Parlaments ir parādījis, ka spēj rīkoties, un priecīga, ka Sociālistu grupai ir bijusi izšķirīga ietekme, tādējādi rītdien mēs varēsim dot atbalstu šim tiesību aktam. Es vēlos izteikt lielu pateicību visiem saviem kolēģiem par viņu ārkārtējo sadarbību šajā jautājumā.
<SPEAKER ID="303" NAME="Fiona Hall">
ALDE grupas vārdā. - Priekšsēdētāja kungs, mani sarūgtina tas, ka ir tikušas atvieglotas izmešu samazināšanas prasības klimata dokumentu kopuma daļā. ES ir stingri jānosaka savs kurss virzībā uz zema oglekļa nākotni, citādi to pārņems citas valstis, kas tagad cenšas atgūt zaudēto laiku. Es domāju, ka mums var nākties nožēlot šo garām palaisto izdevību sakārtot pašiem savu māju, pirms to dara pārējā pasaule.
<P>
Bet ar Atjaunojamās enerģijas direktīvu Parlamentam ir izdevies pārliecināt dalībvalstis par nepieciešamību radikāli mainīt veidu, kā mēs iegūstam savu enerģiju. Es gribu pateikties Claude Turmes: viņa mērķtiecība bija tā, kas ļāva sasniegt šo iznākumu.
<P>
Atjaunojamās enerģijas rūpniecībai šī direktīva piedāvā tiesisku noteiktību un šķēršļu aizvākšanu tādam progresam kā, piemēram, pievienošanās tīklam. Attiecībā uz atjaunojamo enerģiju transportā rūpniecībai ir noteikti ļoti stingri kritēriji biodegvielai, ko es vērtēju atzinīgi. Es ar atvieglojumu redzu, ka galīgais teksts aizsargā zemi ar augstu bioloģisku daudzveidību un augstu oglekļa krājumu un ka siltumnīcas efektu izraisošo gāzu uzglabāšanas prasība ir paaugstināta no Komisijas sākotnēji ierosinātajiem 35 % līdz 60 % jaunām iekārtām, sākot ar 2017. gadu. Vissvarīgāk, ka zemes izmantošanas maiņas netiešie efekti tiks ietverti kā faktori, aprēķinot siltumnīcas efektu izraisošo gāzu ietaupījumus, un biodegviela bez blakņu riska saņems papildatlīdzību. Ietekme uz pārtikas cenām tiks uzraudzīta un apskatīta regulāros ziņojumos un 2014. gada pārskatā.
<P>
Ja būtu noticis tā, kā grib Parlaments, noteiktas darbības būtu bijušas spēcīgākas un neatliekamākas. Tomēr šis ir teksta galīgais variants, kas ir pelnījis Parlamenta atbalstu.
<SPEAKER ID="304" NAME="Ryszard Czarnecki">
UEN grupas vārdā. - (PL) Priekšsēdētāja kungs, es vēlos pateikties referentam par ziņojumu. Es atgādinātu Parlamentam, ka pirms Padomes sanāksmes tika panākts kompromiss par trim no sešiem ziņojumiem enerģētikas un klimata dokumentu kopumā. Tas nebija labs kompromiss. Tajā laikā varēja teikt, ka, vienojoties par kopēju nostāju attiecībā uz pusi no direktīvām, Eiropas enerģētikas un rūpniecības glāze bija piepildīta līdz pusei. Tomēr skeptiķis būtu spiests atzīmēt, ka iepriekš minētā glāze palika pustukša. Tomēr pēc samita Savienības glāze tagad ir pilna līdz malām.
<P>
Kompromiss nav viegls. Tas liek dalībvalstīm, arī jaunajām, pielikt milzīgas ekonomiskas pūles, neskatoties uz apstākļiem. Standarti kompromisa versijā ir tikuši paplašināti, un mūsu reģionam ir noteikts augsts līmenis. Mums jātur prātā, ka visi šie skaitļi un rādītāji, kurus ir tik viegli apņemties uz papīra, noteiks reāli taustāmus fondus, ko radīs mūsu nodokļi. Tie noteiks arī likteni reālām darbavietām, kuras tiek apdraudētas.
<SPEAKER ID="305" NAME="Umberto Guidoni" LANGUAGE="IT">
Priekšsēdētāja kungs, dāmas un kungi, mēs atrodamies Eiropai svarīga kompromisa priekšā, lai gan Eiropas Parlamentam ir bijis jānorij rūgts malks.
<P>
Sevišķi dokumentā par atjaunojamo enerģiju, kas radās pēc triju pušu sarunām, mērķi ir skaidri definēti, un galvenais, tas nosaka, ka tie ir obligāti. 2014. gada pārskata klauzula ir jāaplūko kā atslēga lielākai elastībai, panākot samazināšanas mērķi, kas paliek 20 % līmenī, un, ja nosacījumi būs labi, paceļot to līdz 30 % līdz 2020. gadam. Ir jāatzīmē, ka visspēcīgākais un ekonomiski visizdevīgākais elastības ieviešanas veids dalībvalstīm ir noteikt nacionālus efektivitātes mērķus celtniecībai, transportam un rūpniecības nozarēm un labākam elektrības izmantojumam.
<P>
Obligātais 10 % mērķis biodegvielai ir jāpapildina ar konkrētām efektivitātes prasībām ražošanas procesiem, ievērojot vides un sociālās ilgtspējas kritērijus. Biomasas izmantošana ir jāvirza uz neapstrīdamām jomām un efektīvākām konversijas tehnoloģijām attiecībā uz pirmās un otrās paaudzes biodegvielu. Vienošanās, kas panākta Padomē, un Eiropas Parlamenta griba raidīt pozitīvu vēsti ir šāda: mēs nevaram atrisināt šo nopietno ekonomisko krīzi, nemainot mūsu stratēģiju. Ir pierādījies, ka tie, kuri tāpat kā Berlusconi kungs izsmēja Eiropas "trīs vēju” direktīvu un nosauca to par donkihotisku plānu, ir kļūdījušies.
<P>
Šis dokumentu kopums, kuru Parlamentam ir lūgts apstiprināt, lai gan ir atšķaidīts dalībvalstu savtīguma dēļ, noteiktā veidā ļauj nodrošināt novatoriskus risinājumus, lai atvieglotu klimata pārmaiņu ietekmi. Ja mēs nespēsim rīkoties strauji, tad šī problēma ar lielāku smagumu gulsies uz Eiropas ekonomiku un, galvenokārt, uz Eiropas pilsoņu dzīvi.
<SPEAKER ID="306" NAME="Jana Bobošíková" AFFILIATION="NI">
(CS) Apspriežamā direktīva ir domāta atjaunojamo enerģijas avotu izmantošanas veicināšanai un ir enerģētikas un klimata dokumentu kopuma daļa. Es balsošu pret šo dokumentu kopumu rītdien, jo stingri uzskatu, ka tiesību akts, kas mums ir pasniegts kā 27 valstu vai valdību galvu ar grūtībām panākta vienošanās, ir neizprotams, nevajadzīgs un potenciāli bīstams. Es ceru, ka tas nekad netiks pilnībā īstenots.
<P>
Viss klimata dokumentu kopuma radīšanas un sarunu process ir vairāk atgādinājis Hansa Kristiāna Andersena pasaku par kailo karali. Valdības ministri, kas galu galā Briselē vienprātīgi apstiprināja šo haotisko regulu, instrukciju, sodu un soda maksu mistrojumu, bieži pauž gluži pretēju viedokli paši savās valstīs. Privātās sarunās viņi pat ir izdarījuši aplēses par klimatam draudzīgā vājprāta negatīvo ietekmi un atzinuši, ka šis zaļais burbulis nodarīs kaitējumu valstu ekonomikai. Tomēr viņi ir baidījušies izmantot savas veto tiesības, lai noraidītu tiesību aktu, kas Eiropas Savienībai nenesīs neko citu kā vienīgi turpmāku konkurētspējas zudumu.
<P>
Neviens no politiķiem nerunāja atbildīgi par to, kā jaunā direktīva un regulas paaugstinās siltuma un elektrības maksas. Kāpēc mums ir vajadzīgi jauni reģistri un gada ziņojumi, lai nodrošinātos ar izcelsmes garantiju? Kāpēc nepastāvīga vēja ražotai kilovatstundai sadales tīklā būtu jābūt pārākai par drošu kodolenerģijas kilovatstundu? Kuri no mūsu EP deputātiem spēj izrēķināt, piemēram, normalizācijas formulu tādas elektroenerģijas aprēķināšanai, kas saražota hidroelektrostacijās? Parlaments rītdien grib izmantot šo formulu kompleksā formulā, lai dotu norīkojumus visām hidroelektrostacijām Savienībā. Kurš, izņemot referentu un dažas amatpersonas, apjēdz, par ko es te runāju?
<P>
Ja mēs gribam strādāt mūsu pilsoņu interesēs un nodrošināt ilgtspējīgu attīstību, mēs nevaram aizliegt visu rūpniecisko ražošanu Savienībā, sūtīt sirsnīgus sveicienus vējam un lietum, bloķēt kodolenerģiju un bezgalīgi paaugstināt enerģijas cenas ar nelietderīgiem birokrātiskiem pasākumiem. Tāpēc mums rītdien jānoraida viss klimata dokumentu kopums.
<SPEAKER ID="307" NAME="Alejo Vidal-Quadras" AFFILIATION="PPE-DE">
(ES) Mums ir jāatzīst, dāmas un kungi, ka šīsdienas debatēm un rītdienas balsojumam šajā Parlamentā ir neliela saldeni rūgta piegarša, kam ir gan gaišā, gan tumšā puse.
<P>
Tumšā puse ir tā, ka mūsu sāktās procedūras intensitāte un ātrums lika ļoti daudzām dalībvalstīm justies atstumtām un izslēgtām no lielas daļas debašu par pasākumu kopumu, kurš, kā mēs visi zinām, noteikti ir svarīgākais kopums šajā Parlamenta sasaukumā.
<P>
Attiecībā uz gaišo pusi - es esmu pārliecināts, ka šo ilgo sarunu iznākums, mēs beidzot to varam pateikt, ir apmierinošs.
<P>
Šī ir kopīga apspriešana par visu kopumu, taču pašlaik mēs runājam par direktīvu par atjaunojamiem energoresursiem, un es vēlos uzsvērt dažus punktus tieši saistībā ar šo tematu.
<P>
Pirmkārt, tajā pareizi ir saglabāta biodegvielas 10 % proporcija, jo, ja mums Eiropā ir problēma, tad tā ir energoapgādes drošības problēma.
<P>
Valstu atbalsta plāni, kuri arī turpinās, ir bijuši ļoti veiksmīgi dažās dalībvalstīs, sevišķi Spānijā. Tāpēc, manuprāt, tas, ka šie plāni ir saglabāti, arī ir ļoti laba ziņa.
<P>
Elastības mehānismi ir paredzēti, lai palīdzētu tām dalībvalstīm, kuru iespējas piedalīties šajā vērienīgajā projektā atjaunojamo energoresursu izmantošanas veicināšanai ir mazākas, apvienot spēkus ar tām dalībvalstīm, kuru iespējas ir lielākas. Arī šis ir ļoti pozitīvs ieguldījums.
<P>
Turklāt šī direktīva par atjaunojamiem energoresursiem, protams, sūta ļoti spēcīgu, skaidru signālu rūpniecības nozarēm Eiropā, kas iedrošinās tās darboties droši un noteikti. Tas pavērs milzīgas uzņēmējdarbības un darbavietu radīšanas iespējas gan Eiropā, gan pasaulē.
<P>
Īsumā, šis tiesību aktu kopums atklāj jaunu apņemšanās ēru vides kvalitātes jomā tādā apmērā un ar tādu vērienu...
<P>
(Priekšsēdētājs pārtrauca runātāju)
<SPEAKER ID="308" NAME="Mechtild Rothe" AFFILIATION="PSE">
(DE) Priekšsēdētāja kungs, vispirms vēlos izteikt komplimentus par referenta lielisko darbu. Mans dārgais Claude, sirsnīgākais paldies! Šīs pamatnostādnes tagad sniedz mums lielisku iespēju ar jaunu sparu virzīt uz priekšu Eiropai nepieciešamās izmaiņas enerģētikas jomā.
<P>
Mēs zinām, ka saistībā ar klimata pārmaiņu radītajām sekām, kas kļūst aizvien dramatiskākas, ir nepieciešams nopietni pievērsties atjaunojamiem energoresursiem un energoefektivitātei. Tas, kas mums šodien tika prezentēts kā kompromiss ar Padomi, ir ļoti labs rezultāts. Draudi veiksmīgajām valstu atbalsta shēmām, kurus izraisīja Komisijas ierosinātā sertifikātu tirdzniecība, ir novērsti. Elastību, kas ir ārkārtīgi svarīga, ja mēs vēlamies sasniegt - un, es ceru, pārsniegt - 20 % mērķi kopā, sniedz patiesie sadarbības mehānismi. Turklāt valstu rīcības plāni, kuros noteiktas stratēģijas atjaunojamo energoresursu izmantošanas palielināšanai, ir būtiski pastiprināti.
<P>
No vienas puses, Eiropas Parlaments ir ievērojami uzlabojis ekoloģiskos kritērijus biodegvielai, un, no otras puses, tas ir pievienojis sociālos kritērijus. Tāpēc es pateicos referentam, un es pateicos visai delegācijai par šo iznākumu.
<SPEAKER ID="309" NAME="Roberts Zīle" AFFILIATION="UEN">
(LV) Paldies, priekšsēdētāja kungs! Vispirms vēlos pateikties Turmes kungam un visiem trialogā iesaistītiem par panākto vienošanos. Manuprāt, kompromiss par atjaunojamo enerģijas avotu direktīvu ir būtisks tāpēc, ka mēs nenovirzījāmies no mērķiem un apņemšanās, kas tika izteikti iepriekš, un tas viss, neskatoties uz finanšu un ekonomikas krīzi, uz to, ka fosilo kurināmo cenas īstermiņā krītas. Par transportu runājot, es tiešām gribētu pateikt, ka ir labi, ka ir izvirzīti šie ilgtspējīgie kritēriji un ka tika atrasta arī nākamo paaudžu biodegvielas veicināšanas shēma, kas, manuprāt, šai krīzei starp pārtikas ražošanu un biodegvielu ir atrasts kā labs kompromiss. Un, visbeidzot, mani arī gandarī tas, ka tika sadzirdēts tādu nelielu Eiropas valstu kā Latvijas [viedoklis], kurai īpaši liels atjaunojamo resursu īpatsvars jau tā ir augstākais Eiropas Savienībā, ka tika sasniegts un pazemināts viņas mērķis, kas parāda uzticību Eiropas izpratnei arī par mazas valsts situāciju. Paldies!
<SPEAKER ID="310" NAME="Roger Helmer" AFFILIATION="NI">
Priekšsēdētāja kungs, šajā laikā, kad mēs visi esam noraizējušies par energoapgādes drošību, ir skaidrs, ka ir pareizi izmantot atjaunojamo enerģiju, taču šai atjaunojamajai enerģijai ir jābūt ilgtspējīgai gan no vides, gan no ekonomiskā viedokļa. Tāpēc es esmu ļoti satraukts par straujo pievēršanos vēja enerģijas izmantošanai, sevišķi manā valstī, kur mēs esam noteikuši pārāk optimistiskus un pilnībā nesasniedzamus mērķus saistībā ar vēja enerģiju. Nav skaidrs, vai vēja enerģija atbilst šiem kritērijiem, tā ir ļoti dārga un jau palielina elektrības izmaksas finansiālās grūtībās nonākušām ģimenēm un uzņēmumiem.
<P>
Vēja turbīnu izstrādei, būvniecībai, transportēšanai un uzstādīšanai tiek izmantots ļoti daudz enerģijas. Rokot pamatus, infrastruktūru, ceļus un kabeļus, rodas vērā ņemams CO2 daudzums. Taču, priekšsēdētāja kungs, šodien manas lielākās bažas ir saistītas nevis ar šiem jautājumiem, bet gan ar ietekmi uz vietējām kopienām: vēja staciju uzstādīšana manā reģionā Lesteršīrā un Northemptonšīrā ir kļuvusi par sērgu; vēja stacijas rada vizuālus traucējumus, mazina īpašumu vērtību, tie sagrauj dzīves un mājas, un kopienas. Mēs arvien vairāk raizējamies par zemas frekvences skaņu radīto ietekmi uz veselību, sevišķi naktīs, jo šīs frekvences traucē vietējo iedzīvotāju miega ieradumus. Ir pienācis mūsu laiks aizstāvēt cilvēkus, kurus mēs pārstāvam. Es uzskatu, ka ar likumu ir jānosaka obligātais attālums no jaunām vēja turbīnām līdz dzīvojamām mājām - vismaz trīs kilometri.
<SPEAKER ID="311" NAME="Reino Paasilinna" AFFILIATION="PSE">
(FI) Priekšsēdētāja kungs, paldies visiem referentiem!
<P>
Notiek daudz kas. Savienība ir iesaistījusies kara izbeigšanā Gruzijā, mēs esam sākuši mēģināt kontrolēt plašo finanšu krīzi, un tagad mēs gatavojam enerģētikas tiesību aktu kopumu, kas arī nav sīkums.
<P>
Ir panākta vienošanās par to, kuras rūpniecības nozares saņems emisijas kvotas. Ir svarīgi, ka nav ieguldījumu krituma un no tā izrietoša bezdarba. Tas varēja notikt papildus finansiālajam kritumam, kas būtu fatāla kombinācija. Nodarbinātībā arī ir sācies jauns pacēlums, jo rūpniecība nav pārcelta uz citām valstīm un energoefektivitāte pieaug, un tam ir nepieciešamas tehnoloģijas.
<P>
Man ir prieks, ka mūsu priekšlikums par galveno atsauces periodu izmantot 2005.-2007. gadu tika pieņemts, jo tas nozīmēs taisnīgumu. Eiropa tagad vada pārmaiņas. To pamatā ir solidaritāte, kas attiecas arī uz tiem, kuri šodien vēl aizvien nav tik energoefektīvi.
<SPEAKER ID="312" NAME="Mieczysław Edmund Janowski" AFFILIATION="UEN">
(PL) Priekšsēdētāja kungs, es vēlos pateikties referentam un atbalstīt kompromisu par direktīvas par atjaunojamajiem energoresursiem projektu. Es arī vēlos izmantot šo izdevību, lai paustu dažus komentārus.
<P>
Kad mēs runājam par atjaunojamiem enerģijas avotiem, mēs domājam par vēja, saules, ģeotermālās, viļņu, upju kritumu, biomasas un biogāzes enerģijas priekšrocību izmantošanu. Diemžēl atjaunojamās enerģijas ražošanas iekārtas var negatīvi ietekmēt vidi vai ierobežot pārtikas ražošanu, lai arī tas nav neizbēgami. Tāpēc ir svarīgi, izmantot veselo saprātu visās mūsu darbībās un veikt padziļinātus pētījumus. Mums ir arī jācenšas samazināt atjaunojamās enerģijas ieguves izmaksas, meklējot inovatīvus risinājumus. Atjaunojamai enerģijai patiesi nav jābūt dārgai. Turklāt mums ir jāaprēķina papildu izmaksas, ņemot vērā arī tradicionālo enerģijas avotu izmantošanas radīto kaitējumu videi.
<P>
Saistībā ar šo es vēlos uzsvērt nepieciešamību iesaistīt pašvaldības, sevišķi pilsētu teritorijās. Mums ir arī jāsniedz sabiedrībai vispusīga informācija par šo jautājumu. Enerģijas taupīšana un tās racionāla izmantošana arī ir ļoti svarīgas darbības. Mēs nedrīkstam izšķiet mātes Zemes dārgumus.
<SPEAKER ID="313" NAME="Luca Romagnoli" AFFILIATION="NI">
(IT) Priekšsēdētāja kungs, dāmas un kungi, vispirms es vēlos teikt, ka mani ir iespaidojuši interesantie argumenti, kas tika minēti šajās debatēs par vienu no Eiropas klimata pārmaiņu un enerģētikas politikas stūrakmeņiem.
<P>
Šajā laikā, kad mūsu ekonomikās valda lieli nemieri, es apbrīnoju to, kā Francijas prezidentūra - kopā arī ar prezidentu Berlusconi, kurš ir pelnījis pateicību un atzinību par to, - ir mēģinājusi risināt jautājumus jomā, kas, jāatzīst, veicina planētas sagraušanu un piesārņojumu, vienlaikus nodrošinot saprātīgus nosacījumus mūsu rūpniecības nozaru izdzīvošanai. Turmes kunga ziņojums būtiski palielina mūsu izredzes, tā ka nav šaubu, kam mums būs nepieciešama enerģija no atjaunojamiem avotiem.
<P>
Es piekrītu vispārīgajai ziņojuma ievirzei un grozījumiem, sevišķi 1., 2., 4., 5. un 7. grozījumam, un es plānoju balsot par, lai gan es vēlos, lai dažādi atjaunojamās enerģijas ieguves instrumenti tiktu vērtēti atšķirīgi ar nosacījumu, ka to ietekme vēl ir kārtīgi jānovērtē un par to ir jādiskutē. Tomēr ierosinātajos iebildumos ir jāņem vērā gan sociālā, gan vides ilgtspēja un tādējādi, ja vēlaties, mūsu ražošanas nozaru visu aspektu ilgtspēja.
<SPEAKER ID="314" NAME="Teresa Riera Madurell" AFFILIATION="PSE">
(ES) Priekšsēdētāja kungs, šis ziņojums neapšaubāmi ir ārkārtīgi svarīgs solis ceļā uz drošāku, konkurētspējīgāku un ilgtspējīgāku enerģētikas sistēmu. Tāpēc es vēlos apsveikt referentu par viņa izcilo darbu, kas ļauj Parlamentam spēlēt galveno lomu šajā procesā.
<P>
Tomēr man ir žēl, ka ir saglabāta 2014. pārskatīšanas klauzula. Protams, ir ieviesti konkrēti piesardzības pasākumi, lai nodrošinātu, ka tā neietekmē ne 20 % mērķi, ne dalībvalstu kontroli pār to valsts atbalsta sistēmām, tomēr man tie nešķiet pietiekami.
<P>
Atbilstoši pašreizējam formulējumam dažas dalībvalstis varētu sūdzēties par to, ka ir atjaunināta atjaunojamās enerģijas sertifikātu tirdzniecība, drauds, ar kura novēršanu mēs tik smagi strādājām sarunās par šo direktīvu.
<P>
Mūsu kā Parlamenta pienākums ir uzraudzīt, lai netiktu pieļautas nekādas atkāpes mērķu sasniegšanā, un arī mudināt Savienību veicināt atjaunojamo energoresursu ārkārtīgi lielā potenciāla izmantošanu citviet pasaulē.
<P>
Tāpēc mēs atzinīgi vērtējam iniciatīvu izveidot starptautisku atjaunojamo energoresursu aģentūru, lai veicinātu atjaunojamo energoresursu izmantošanu arī ārpus Eiropas.
<SPEAKER ID="315" NAME="Inese Vaidere" AFFILIATION="UEN">
(LV) Godātie kolēģi! Manuprāt, augstu vērtējams fakts, ka vienošanās par klimata pārmaiņu paketi ir panākta vienprātīgi, jo ir skaidrs, ka virzīties efektīvi uz priekšu mēs varēsim tikai tad, ja valdīs vienprātība. Pirmkārt, atzīmēšu, ka kompromisa redakcijā ir rasts risinājums tām dalībvalstīm, kuru emisiju samazinājums laikā no 1990. līdz 2005. gadam ir vismaz 20 %. Tomēr risinājumam jābūt vēl drosmīgākam, jo, piemēram, manas valsts Latvijas gadījumā 2005. gadā samazinājums pret 1990. gadu jau ir 57 %, pie tam kopējais finansējums no izsolēm, kurš pieejams, lai paketi ieviestu, ir būtiski samazinājies. Otrkārt, lai tiktu sasniegti 2020. gada mērķi, ir jāizveido efektīva Eiropas Savienības mēroga stimulēšanas sistēma, kas atbalstītu uzņēmumus un privātpersonas, kuri kā enerģijas avotus izmanto vai ievieš atjaunīgos energoresursus. To varētu izdarīt, sedzot daļu no ieviešanas izmaksām. Dalībvalstīm, kuru rīcībā nav pietiekamu budžeta līdzekļu, šis uzdevums citādi var izrādīties nepaveicams. Eiropas Komisijai vairāk pūļu jāpieliek arī, lai rastu līdzekļus efektīvāku un lētāku atjaunīgo enerģijas avotu tehnoloģiju izstrādei. Lai uzlabotu klimata situāciju pasaulē, šīs tehnoloģijas par pieņemamām cenām jāpiedāvā.
<SPEAKER ID="316" NAME="Czesław Adam Siekierski" AFFILIATION="PPE-DE">
(PL) Līdz 2020. gadam divdesmit procentiem izmantotās enerģijas ir jābūt iegūtiem no atjaunojamiem energoresursiem. Tas ir ļoti vērienīgs mērķis, raugoties no pašreizējās situācijas Eiropā. Pašlaik atjaunojamā enerģija ir 8,5 % no visas izmantotās enerģijas. Katrai valstij ir jāmeklē resursi, kurus tā varēs vislabāk izmantot savā teritorijā.
<P>
Ir vērts pieminēt, ka arvien vairāk pašvaldību vēlas izmantot atjaunojamo enerģiju. Es uzskatu, ka nozares nākotne patiesi ir atkarīga no vietējām iniciatīvām. Tās var paļauties uz spēcīgu valsts un Eiropas atbalstu, arī finansiālu atbalstu.
<P>
Tāpēc ir svarīgi veicināt šādas darbības, demonstrēt labumus, kādus tās dos, un atbalstīt jau sāktās iniciatīvas. Ieguvumi ir ļoti dažādi: vairāk darbavietu, ienākumu, nodokļu ieņēmumu un vispirms jau - atjaunojamo energoresursu.
<SPEAKER ID="317" NAME="Marusya Ivanova Lyubcheva" AFFILIATION="PSE">
(BG) Priekšsēdētāja kungs, komisāri, dāmas un kungi, šis ziņojums nenoliedzami ir Eiropas Parlamenta sasniegums. Mums ir jāpanāk līdzsvars divās lietās: no vienas puses, enerģijas ieguve no visiem iespējamiem avotiem, tajā skaitā no atjaunojamiem un alternatīviem avotiem, un, no otras puses, enerģijas ražošana un patēriņš un vides aizsardzība.
<P>
Šī direktīva ir svarīgs instruments šā līdzsvara panākšanai. Ir svarīgi ieviest ekonomiski iedarbīgu politiku un pasākumus, lai samazinātu slogu enerģijas patērētājiem un lai sabiedrība gūtu labumu. Tomēr direktīvas atbalstīšana nozīmē arī atbalstu tehnoloģijām, kuras tradicionāli ir izmantotas enerģijas ražošanai, ja tās ir drošas, ilgtspējīgas un uzticamas, kas ir svarīgs faktors, piemēram, atomenerģijas avotu gadījumā. Tas nozīmē, ka mums ir nepieciešama elastība.
<P>
Tāpēc es vēlreiz vēlos pievērst uzmanību problēmai, kas saistīta ar slēgtajiem kodolreaktoriem kodolspēkstacijā Bulgārijā, kam ir jāpiešķir pietiekama kompensācija, lai valsts varētu turpināt efektīvi piedalīties ...
<P>
(Priekšsēdētājs pārtrauca runātāju)
<SPEAKER ID="318" NAME="Romana Jordan Cizelj" AFFILIATION="PPE-DE">
(SL) Dāmas un kungi, pagājušajā nedēļā Poznaņā man bija iespēja redzēt, cik lielas cerības pārējā pasaule liek uz Eiropas Savienību. Mēs esam mudināti saglabāt vadību klimata pārmaiņu jomā. Mēs arī esam saņēmuši norādes no Amerikas Savienotajām Valstīm un Austrālijas, ka tās gatavojas iet līdzīgu ceļu tam, kādu esam gājuši mēs.
<P>
Protams, mums tā ir milzīga atbildība. Atbildība izdot saprātīgus likumus un īstenot tos. Šo atbildību vēl vairāk palielina tas, ka mūsu likumdošanas instruments neparedz nekādus sodus. Tāpēc es vēlētos aicināt valstu valdības un arī deputātus nodrošināt, ka mēs patiesi pildām mūsu uzdevumus.
<P>
Es vēlos uzsvērt vēl divas lietas: mums ir jāiegulda transporta tīklos, vienlaikus ieguldot arī ražotspējā atjaunojamo energoresursu jomā. Gudriem tīkliem ir ārkārtīgi liela nozīmē šajā ziņā, jo tie ļauj sadalīt elektrības ražošanu. Vēl pēdējā lieta, mums ir jāpalielina biomasas izmantošana ...
<P>
(Priekšsēdētājs pārtrauca runātāju)
<SPEAKER ID="319" NAME="Silvia-Adriana Ţicău" AFFILIATION="PSE">
(RO) Es vēlos apsveikt referentu Turmes kungu. Enerģijas ieguves veicināšanai no atjaunojamiem energoresursiem ir nepieciešama stingra dalībvalstu apņemšanās modernizēt to energoapgādes infrastruktūru, veikt funkcionālu nodalīšanu un savienot dažādus energoapgādes tīklus Eiropā, lai atjaunojamās enerģijas ražotāji varētu piekļūt enerģijas transportēšanas un sadales tīkliem.
<P>
Eiropas ekonomikas atveseļošanas plāns paredz vērā ņemamas summas energoefektivitātei, atjaunojamai enerģijai, dažādu energoapgādes tīklu savienošanai un energoefektivitātes palielināšanai. Tāpēc tas nozīmē, ka atjaunojamās enerģijas izmantošanas veicināšana var radīt darbavietas un palīdzēt ekonomiskajai attīstībai.
<P>
Ir nepieciešami vērā ņemami ieguldījumi, lai pakāpeniski samazinātu atkarību no fosilā kurināmā, kā arī lai modernizētu pašreizējās enerģijas ražošanas iespējas un padarītu tās efektīvākas. Attiecībā uz biodegvielu - ES ir jāiegulda otrās paaudzes biodegvielas pētniecībā ...
<SPEAKER ID="320" NAME="Gyula Hegyi" AFFILIATION="PSE">
(HU) Es vēlos padalīties domās par biodegvielu. Mēs zinām, ka šis ir ļoti pretrunīgs enerģijas veids, jo, ja mēs to importējam no jaunattīstības valstīm, pastāv tropu mežu izpostīšanas vai bada izraisīšanas risks daudzās vietās. Vienlaikus tieši trešās paaudzes biodegviela var būt noderīga kopējā enerģētikas līdzsvara panākšanai, un tāpēc es domāju, ka pamatā mums būtu jāražo biodegviela no pašmāju, tas ir, mūsu pašu, resursiem; citiem vārdiem sakot, šim mērķim būtu jāizmanto Eiropas lauksaimniecības ražotspējas pārpalikums. Tikai viens piemērs: Ungārijā aptuveni 1 miljons hektāru ir noklāti ar atkritumiem. Ja mēs varētu inovatīvi izmantot šo zemi biodegvielas ražošanai, saglabājot tās dabīgās īpašības - citiem vārdiem sakot, neizmantojot intensīvu kultivēšanu -, mēs varētu risināt vides jautājumu un veikt Turmes kunga minēto uzdevumu paļauties galvenokārt tikai uz pašu resursiem Eiropā, lai iegūtu ...
<SPEAKER ID="321" NAME="Claude Turmes" LANGUAGE="FR">
Priekšsēdētāja kungs, paldies visiem un paldies jums arī par ziediem; man bija prieks strādāt kopā ar jums. Es tikai vēlos izteikt divus vai trīs mazus komentārus.
<P>
Pirmkārt, Andri, komisār, jums ir taisnība. Šeit mēs runājam par 20 %, taču es uzskatu, ka 20 % ir minimums. Es esmu pārliecināts, ka 2020. gadā mēs būsim sasnieguši vairāk nekā 20 %, jo samazināsies tehnoloģiju izmaksas un visa sistēma un visa ekonomika būs būvēta, pamatojoties uz atjaunojamiem energoresursiem.
<P>
Piemēram, elektrība: mēs grasāmies pāriet no 15 % ekoloģiskās elektrības šodien uz 35 % 2020. gadā. Kas mūs atturēs sasniegt 50 % no 2025. līdz 2030. gadam? Tāpēc šī direktīva no rītdienas sāks ekoloģiskās enerģijas revolūciju, un es domāju, ka nākamgad mums tā būs jāatbalsta ar diviem pasākumiem. Pirmkārt, vairāk naudas no Eiropas Investīciju bankas.
<P>
Otrkārt, kad Komisija nākamgad liks priekšā rīcības plānu atjaunojamās enerģijas jomā, es vēlētos, lai tā ļoti rūpīgi padomātu par reģionālo sadarbību: sadarbību starp Ziemeļjūras un Baltijas jūras valstīm, reģionālo sadarbību saistībā ar Francijas ieviesto saules enerģijas plānu un arī par reģionālo sadarbību biomasas jomā. Kāpēc gan neizveidot izcilības centru Polijā, lai paātrinātu biomasas izmantošanu visā Austrumeiropā apvienojumā ar siltumenerģijas tīkliem?
<P>
Līdz ar to ekoloģiskā revolūcija ir sākusies. Tagad mēs varam koncentrēties uz energoefektivitāti. Pēdējos mēnešos nepietiekami ir pieminēta 20 % energoefektivitāte. Mēs varētu neizdarīt visu. Tāpēc tas nozīmē, ka 2009. un 2010. gadā mūsu uzmanības centrā ir jābūt energoefektivitātei, ēkām, transporta loģistikai, elektronikai, elektriskajiem dzinējiem, visām šīm lietām. Arī Zviedrijai, Spānijai un Beļģijai, kuras būs ES prezidentvalstis, kopā ar Parlamentu un Komisiju ir jāpadara energoefektivitāte par vēl vienu Eiropas Savienības "veiksmes stāstu”, lai mēs būtu uz pareizā ceļa.
<P>
Paldies visiem! Tas man bija patiess prieks. Tas zināmā mērā bija gandrīz kā dzīves mērķis, kā sapnis, kuru es spēju realizēt, un tāpēc es pateicos par gandarījumu, ko jūs man ļāvāt piedzīvot, izstrādājot šo projektu.
<SPEAKER ID="322" NAME="Priekšsēdētājs">
Paldies, Turmes kungs, un apsveicu par šajās debatēs gūtajiem panākumiem un panākumiem, kuri tiks gūti rītdienas balsojumā.
<P>
Debates tiek slēgtas.
<P>
Balsojums notiks rīt.
<P>
Rakstiskas deklarācijas (Reglamenta 142. pants)
<SPEAKER ID="323" NAME="Constantin Dumitriu  " LANGUAGE="RO">
Eiropadome nesen debatēja par enerģētikas un klimata pārmaiņu tiesību aktu kopumu. Lielākās bažas sagādāja finanšu un ekonomiskā krīze. Tomēr mēs nevaram nepievērst uzmanību ar to saistītajai pārtikas krīzei. Mūsdienās Eiropā ekonomiski dzīvotspējīga lauksaimniecība ir obligāts nosacījums, lai iedzīvotājus nodrošinātu ar pārtiku.
<P>
Es saprotu deputāta Turmes kunga bažas attiecībā uz biodegvielu un viņa iebildumus pret mērķi izmantot šo degvielu 10 % apmērā no kopējās izmantotās degvielas, ko ir atbalstījusi Komisija. Ir tādi, kuri uzskata, ka kultūraugi ar augstu enerģētisko vērtību ir atbildīgi par pārtikas krīzi un pārtikas cenu pieaugumu. Tomēr šie kultūraugi ir aptuveni 2 % no lauksaimniecības produkcijas pašlaik Eiropā.
<P>
Pastāv risks, ka nepamatots biodegvielas ražošanas pieaugums konkurēs ar pārtikas ražošanu. Šo risku var novērst, skaidri definējot tiesību aktus un nosakot konkrētus uzdevumus valstu rīcības plānos.
<P>
Mēs nedrīkstam neņemt vērā priekšrocības, ko dod biodegvielas izmantošana, piemēram, atkarības no fosilā kurināmā un siltumnīcas efektu izraisošo gāzu emisiju samazināšanās. Valstīs ar būtisku lauksaimniecības potenciālu, piemēram, Rumānijā, Bulgārijā un Polijā, biodegvielas izmantošana ir dzīvotspējīga sociālekonomiska alternatīva lauku reģionu attīstībai un vides aizsardzības veicināšanai, izmantojot energoefektīvus un atjaunojamus energoresursus.
<SPEAKER ID="324" NAME="Rovana Plumb  " LANGUAGE="RO">
Šīs direktīvas pieņemšana iedvesīs lielāku pārliecību ieguldītājos un izveidos normatīvo bāzi, kas ir ārkārtīgi svarīgi turpmāko ieguldījumu plānošanai, lai sasniegtu vērienīgos mērķus līdz 2020. gadam. Šī direktīva par atjaunojamiem energoresursiem sniedz ekonomiskās iespējas jaunu rūpniecības nozaru attīstīšanai un apmēram divu miljonu darbavietu radīšanai līdz 2020. gadam. Šis ir ārkārtīgi svarīgs uzdevums, ņemot vērā pašreizējo ekonomisko krīzi.
<P>
Šis priekšlikums direktīvai par atjaunojamo enerģijas avotu izmantošanas veicināšanu nosaka obligātus tiesiskus mērķus katrai dalībvalstij attiecībā uz izmantojamās atjaunojamās enerģijas vispārīgo proporciju. Tāpēc tiek sagaidīts, ka Rumānija palielinās izmantojamās atjaunojamās enerģijas daļu no kopējā enerģijas patēriņa no 17,8 % 2005. gadā līdz 24 % 2020. gadā. 2010. gadā 11 % no valsts iekšzemes enerģijas patēriņa nodrošinās atjaunojamie energoresursi.
<P>
Nākamajā periodā valsts mērķis, kas noteikts attiecībā uz atjaunojamo energoresursu izmantošanu elektrības ražošanā, tiks izpildīts, ja tiks veikti šādi pasākumi:
<P>
veicināti ieguldījumi energoefektivitātes uzlabošanā visā ķēdē, proti, arī resursu, ražošanas, transporta, sadales un patēriņa energoefektivitātes uzlabošanā;
<P>
veicināta šķidrās biodegvielas, biogāzes un ģeotermālās enerģijas izmantošana;
<P>
atbalstīta pētniecība un izstrāde un izplatīti attiecīgo pētījumu rezultāti.
