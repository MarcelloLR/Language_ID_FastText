<CHAPTER ID="002">
Priekšsēdētāja paziņojums
<SPEAKER ID="006" NAME="Priekšsēdētājs">
Dāmas un kungi, vakar Kosovas parlaments paziņoja par Kosovas neatkarību. Šāds lēmums bija paredzams, un tas atspoguļo Kosovas iedzīvotāju gribu pārņemt savās rokās valsts politisko likteni un neatkarības institucionālo formu.
<P>
Aptuveni pirms gada Eiropas Parlaments pēc M. Ahtisaari ziņojuma vienojās par Kosovas kontrolētu suverenitāti. Sarunas starp Belgradu un Prištinu bija ārkārtīgi sarežģītas un diemžēl nenonāca pie visiem dalībniekiem politiski pieņemama rezultāta. Kā tas politikā bieži gadās, burvju vārdu nebija. Neseno notikumu smagā nasta šo situāciju veicināja. Taču Kosovas gadījumam nav precedenta. Kosovas kā ANO protektorāta situācija ir unikāla, tā ir īpašs gadījums, kuru nevar salīdzināt ar citiem.
<P>
Es vēlētos vērsties pie visiem iesaistītajiem un aicināt viņus saglabāt saprātu un mieru. Esmu pārliecināts, ka Kosovā visi - gan serbi, gan kosovieši - vēlas panākt reģiona stabilitāti un labklājību. Patiesi, tas ir Eiropas Savienības un Eiropas Parlamenta galvenais mērķis. Mūsu uzdevums un pienākums ir mudināt Kosovas politiskos līderus uzņemties atbildību un izveidot demokrātiskas politiskās institūcijas, kuras ievēro visu iedzīvotāju tiesības un brīvības etniski daudzveidīgajā Kosovā, kura dzīvo labās attiecībās ar saviem kaimiņiem.
<P>
Saistībā ar to es atzinīgi vērtēju Padomes lēmumu sūtīt uz Kosovu EULEX misiju Yves de Kermabon vadībā. Misijas uzdevums būs sniegt Kosovas iedzīvotājiem palīdzību kārtības uzturēšanas un tiesiskuma jomā, lai nodrošinātu mierīgu pāreju.
<P>
Es atzinīgi vērtēju arī Pieter Feith iecelšanu par ES īpašo pārstāvi Kosovā. Tas liecina par Eiropas Savienības skaidro un apņēmīgo atbalstu un mūsu gribu darīt kaut ko praktisku Balkānu noturīgas stabilitātes labā.
<P>
Es paļaujos uz Vispārējo lietu padomes lēmuma gudrību tās sanāksmes laikā šovakar. Rietumbalkānu valstīm ir Eiropas perspektīvas. To pievienošanās nevarēs notikt tuvākajā laikā, taču katrai no šīm valstīm ir šāda perspektīva. Ievērojot to, mums jāpalīdz Serbijas un Kosovas iedzīvotājiem pārvarēt domstarpības no Eiropas integrācijas viedokļa, kā tas jau ir noticis citās Eiropas daļās. Trešdien paredzētās debates būs pirmā iespēja to darīt.
