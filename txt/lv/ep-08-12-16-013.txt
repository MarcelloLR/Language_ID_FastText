<CHAPTER ID="013">
Oglekļa dioksīda ģeoloģiskā uzglabāšana (debates)
<SPEAKER ID="394" NAME="Priekšsēdētājs">
Nākamais punkts ir Davis kunga ziņojums Vides, sabiedrības veselības un pārtikas nekaitīguma komitejas vārdā par priekšlikumu Eiropas Parlamenta un Padomes direktīvai par oglekļa dioksīda ģeoloģisko uzglabāšanu un grozījumiem Direktīvās 85/337/EEK, 96/61/EK, Direktīvās 2000/60/EK, 2001/80/EK, 2004/35/EK, 2006/12/EK un Regulu (EK) Nr. 1013/2006 - C6-0040/2008 -.
<SPEAKER ID="395" NAME="Chris Davies">
referents. - Priekšsēdētāja kungs, mums vienkārši vēl jāizprot oglekļa uztveršanas un uzglabāšanas tehnoloģijas potenciāls būtiski samazināt CO2 emisiju apjomu atmosfērā. Man jāatzīst, ka ideja par CO2 uzglabāšanu zem zemes uz visiem laikiem nav mans ideālais risinājums. Es vēlos, kaut mēs varētu pārcelties uz citu laikmetu, kurā iegūstam enerģiju no atjaunojamiem, tīriem un videi draudzīgiem enerģijas avotiem. Bet mēs nevaram ignorēt, ka realitātē tiek izmantotas ogles. Ķīna saražo 80 % elektrības, izmantojot ogles. Tā progresē attiecībā uz atjaunojamās enerģijas programmām, tomēr arī katru nedēļu paplašina ar oglēm kurināmas spēkstacijas.
<P>
Manā valstī notiek asi strīdi par jaunas ar oglēm kurināmas spēkstacijas būvniecību Kingsnorth. CO2 emisijas, ko radīs šī elektrostacija, apjoma ziņā būs līdzvērtīgas tam emisiju daudzumam, ko ietaupīsim, izmantojot katru valstī esošo vēja enerģijas parku. Cilvēki teiks - kāpēc apgrūtināt sevi ar atjaunojamo enerģiju, kāpēc apgrūtināt sevi ar visiem citiem jautājumiem, ja jūs joprojām būvējat ar oglēm kurināmas spēkstacijas?
<P>
Mums jāattīsta oglekļa uztveršana un uzglabāšana (CSS). Starptautiskā Enerģētikas aģentūra apgalvo, ka līdz 2050. gadam tā varētu samazināt emisiju daudzumu līdz 50 % apmērā salīdzinājumā ar apjomu, kas tiktu radīts, neko nemainot.
<P>
Pašlaik mūsu galvenās bažas saistībā ar šiem tiesību aktiem ir drošības jautājuma atrisināšana. Dažkārt bažas tiek pārspīlētas. Galu galā CO2 ir dabisks - mēs to ieelpojam un izelpojam. Mēs savās mājās sūknējam un dedzinām eksplozīvo gāzi metānu. Tātad, lai veiktu salīdzinājumu, jautājums par CO2 jāskata saistībā ar citiem aspektiem. Bet mēs šajā ziņojumā esam mēģinājuši risināt jautājumu par noplūdi, skaidri norādot, ka ir absolūti nepieņemami, ja tiek apdraudēta cilvēku veselība.
<P>
Mēs centāmies pilnveidot tiesību aktus, sniedzot skaidrojumu, lai nepieļautu pretrunas un lai paātrinātu piemērošanas gaitu, vienlaikus uzsverot, ka dalībvalstīm pašām jāuzņemas atbildība par savu likteni. Tās pašas izlemj, vai uzglabāt CO2 savā teritorijā vai ne.
<P>
Komisijas sākotnējie priekšlikumu bija labi. Es ceru, ka Padome, Komisija un Parlaments kopīgi tos pilnveidoja. Bet uzglabāt CO2 - vai izstrādāt noteikumus par CO2 uzglabāšanu - nav lielas jēgas, ja mēs vispirms to neuztversim. Tāpēc mēs pēdējos mēnešus pievērsāmies sarežģītajam uzdevumam ieviest finanšu mehānismu, lai virzītu uz priekšu demonstrējumu projektu būvniecību, ko pagājušajā gadā apsolīja valdību vadītāji.
<P>
Man jāatzīst, ka dažkārt šis uzdevums šķita kā cīņa pret vēju. Cilvēki apšaubīja priekšlikumu izmantot kvotas no Emisiju tirdzniecības sistēmas uzkrājumiem jauniem dalībniekiem. Bet, kad Padome šim mērķim pagājušajā nedēļā nolēma piešķirt 300 miljonus kvotu, mēs to beigās panācām. Tas, cik daudz līdzekļu izdosies savākt, atkarīgs no oglekļa cenas. Bet man teica, ka summa varētu svārstīties no EUR 6 miljardiem līdz EUR 9 miljardiem, kas tiks novirzīti kapitālieguldījumu atbalstam.
<P>
Tas ir liels solis uz priekšu - viens no šo sarunu patiesajiem sasniegumiem. Es uzskatu, ka visiem maniem kolēģiem šajā Parlamentā vajadzētu būt apmierinātiem, ka šo priekšlikumu iesniedza Parlaments. Mēs panācām, ka tas nonāk Padomes darba kārtībā. Prezidentūra to pieņēma un, lai gan ne gluži ar sajūsmu, vismaz piekrita, ka priekšlikums piedāvā risinājumu ļoti reālai problēmai.
<P>
Turpināsim darbu šajā virzienā. Pēc iespējas ātrāk izsludināsim konkursu par demonstrējumu projektu būvniecību. Uzsāksim būvniecību. Veiksim šīs tehnoloģijas pārbaudi un lūgsim, lai tā darbotos.
<SPEAKER ID="396" NAME="Jean-Louis Borloo">
Padomes priekšsēdētājs. - (FR) Priekšsēdētāja kungs, dāmas un kungi, vispirms es vēlos pateikties referentam Davies kungam, kura neatlaidība beidzot, manuprāt, vainagojās ar panākumiem.
<P>
Mēs varam teikt, ka Parlaments patiešām sniedza lielu ieguldījumu. Ir tiesa, ka sākumā Padomē nebija vienprātības par šo principu, bet vēlāk - par apjomiem. Dalībvalstis beidzot vienprātīgi pieņēma principu; liela daļa valstu atbalstīja priekšlikumu par 100 miljonu tonnu vai līdzvērtīga apjoma piešķiršanu.
<P>
Visbeidzot, attiecībā uz šo risinājumu, kurš, kā minēja referents, nav perfekts vai ideāls risinājums uz visiem laikiem, bet kurš saskaņā ar astoņu vadošo zinātnisko akadēmiju atzinumu droši vien ir nenovēršams, mēs esam vienprātīgi vienojušies par 300 miljoniem tonnu vai vismaz līdzvērtīgu apjomu naudā, kas mums sniegs iespēju uzcelt duci demonstrējumu projektu, kā to vēlējās komisārs Dimas un patiesībā arī visa Komisija. Es uzskatu, ka esam koplēmuma, konverģences un konsensa veidošanas procesā.
<SPEAKER ID="397" NAME="Stavros Dimas" LANGUAGE="EL">
Priekšsēdētāja kungs, panāktā kompromisa vienošanās par oglekļa dioksīda uztveršanu un uzglabāšanu ir ļoti apmierinoša. Es uzskatu, ka tajā ir pilnveidots sākotnējais priekšlikums un saglabāti visi galvenie Komisijas priekšlikuma nosacījumi. Dokumentā paredzēti stingri pienākumi attiecībā uz oglekļa dioksīda uzglabāšanu, lai nodrošinātu augstus vides aizsardzības un sabiedrības veselības standartus, vienlaikus neuzliekot uzņēmumiem īpaši smagu administratīvu vai finansiālu slogu.
<P>
Attiecībā uz jautājumu par finanšu piešķiršanu, kas jo īpaši satrauca Eiropas Parlamentu, kā minēja Chris Davies, jauniem dalībniekiem tiks paredzēts līdz 300 miljoniem emisiju kvotu, pamatojoties uz emisiju tirdzniecības sistēmu, lai attīstītu inovatīvas oglekļa dioksīda uztveršanas un uzglabāšanas tehnoloģijas un inovatīvus atjaunojamus enerģijas avotus. Tiek lēsts, ka šis daudzums būs pietiekams plānotajai 12 oglekļa dioksīda uztveršanas un uzglabāšanas staciju būvniecībai un darbībai Eiropas Savienības teritorijā. Sarunu iznākums par ierosināto tiesisko regulējumu un finanšu piešķiršanu oglekļa dioksīda uztveršanas un uzglabāšanas stacijām dos iespēju ieviest videi draudzīgas tehnoloģijas, kas sniegs lielu ieguldījumu CO2 emisiju samazināšanā.
<P>
Es vēlreiz vēlos pateikties referentam Chris Davies kungam par viņa ieguldīto darbu, lai sasniegtu šo kompromisa vienošanos. Es jūs aicinu balsot par šo priekšlikumu un, atbildot uz Davies kunga lūgšanu, vēlos piebilst, kā senie grieķi mēdza teikt, ka Dievs palīdz tiem, kas paši sev palīdz.
<SPEAKER ID="398" NAME="Françoise Grossetête" LANGUAGE="FR">
Priekšsēdētāja kungs, Rūpniecības, pētniecības un enerģētikas komitejas vārdā es atbalstu panākto kompromisu, kas ieliek pamatu CO2 uztveršanas un uzglabāšanas tehnoloģiju attīstībai, vienlaikus definējot jaunu tiesisku regulējumu, kurš paredzēs tiesiskus nosacījumus ilgstošai un drošai CO2 uzglabāšanai zem zemes.
<P>
Mēs pašlaik esam eksperimentēšanas posmā. Tāpēc mums jāizmanto katra iespēja eksperimentēt ar šo tehnoloģiju un jāparāda, cik tā ir uzticama. Mums izdevās piešķirt finanšu resursus, kas bija vajadzīgi 12 demonstrējumu projektu būvniecībai visā Eiropas teritorijā.
<P>
Tāpēc es atbalstu panākto nolīgumu par 300 miljonu emisiju kvotu piešķiršanu un vēlos izmantot izdevību, lai izteiktu atzinību diviem referentiem - Davies kungam un Doyle kundzei. Šo iznākumu izdevās sasniegt, jo starp abiem referentiem bija izveidojusies laba sadarbība.
<P>
Ja oglekļa uztveršanas un uzglabāšanas tehnoloģija kļūs ekonomiski rentabla, to varēs piedāvāt arī trešām valstīm, piemēram, Ķīnai, Indijai un citām valstīm, un šī tehnoloģijas nodrošinās Eiropas Savienībai globālā mērogā vadošo lomu plaša klāsta tīru, efektīvu tehnoloģiju izmantošanā, kuras rada nelielu emisiju daudzumu.
<P>
Tiklīdz būsim veikuši vajadzīgo eksperimentālo izpēti, mēs varēsim uzlikt daudzām spēkstacijām par pienākumu ieviest šo tehnoloģiju.
<SPEAKER ID="399" NAME="Karsten Friedrich Hoppenstedt" LANGUAGE="DE">
Priekšsēdētāja kungs, visas debates un ziņojums par oglekļa uztveršanu un uzglabāšanu (CSS) ir mazs zobratiņš lielajā klimata tiesību aktu kopuma mehānismā, bet tas tomēr ir ļoti svarīgs un būtisks, jo CSS turpmākajos 50-80 gados varētu izmantot kā pārejas tehnoloģiju. Vides, sabiedrības veselības un pārtikas nekaitīguma komitejas balsojuma iznākums kopumā bija pozitīvs. Chris Davies sagatavoja labu ziņojumu, un mūsu nostāja tika ļoti labi izklāstīta trīspusējās sarunās.
<P>
Tomēr jau no paša sākuma es iebildu pret emisiju ierobežojumu noteikšanu jau no 2015. gada, un tieši šāds lēmums arī tika pieņemts. Pretējā gadījumā CCS būtu obligāti jāievieš pirms demonstrējumu projektu rezultātu izskatīšanas. Tādējādi mēs būtu atteikušies no ar oglēm kurināmām spēkstacijām par labu ar gāzi kurināmām spēkstacijām.
<P>
Kā jau tika minēts, CCS tehnoloģiju ieviešana atkarīga no finansējuma. Avril Doyle šajā saistībā radījusi strīdīgu gaisotni. Es nevēlos atkārtot skaitļus; tie jau vairākkārt tika minēti. Jautājums, protams, ir par to, kad varam sākt, jo emisiju tirdzniecības sistēma sāks darboties noteiktajā laikā - tā nevar sākt darboties nekavējoties. Es uzskatu, ka ir arī būtiski, lai dalībvalstis līdz 2016. gadam veicinātu tādu ļoti efektīvu staciju darbību, kas spēj uztvert un uzglabāt oglekļa dioksīdu, un piešķirtu 50 % no kopējiem ieguldījumiem.
<P>
Ļoti pozitīvi vērtēju arī to, ka atbildības nodošana pēc glabātavu slēgšanas paredzēta pēc 20 gadiem. Kā jau tikko dzirdējām, tādas valstis kā Ķīna paredz izmantot ogles aptuveni turpmākos 50 gadus, lai nodrošinātu vismaz 60 % tai vajadzīgā enerģijas apjoma. Attiecībā uz turpmāku tehnoloģiju attīstību - Indija, Dienvidāfrika, Austrālija, Amerikas Savienotās Valstis un Krievija arī vēlas izmantot šīs tehnoloģijas. Tas dod Eiropai iespēju ieguldīt un turpmāk attīstīt šo tehnoloģiju, lai uztvertu un uzglabātu CO2.
<SPEAKER ID="400" NAME="Evangelia Tzampazi">
PSE grupas vārdā. - (EL) Priekšsēdētāja kungs, komisār, dāmas un kungi, tehnoloģija oglekļa dioksīda uztveršanai un uzglabāšanai ģeoloģiskos veidojumos ir instruments, lai cīnītos pret klimata pārmaiņām. Sarunu gaitā Eiropas Parlamenta Sociālistu grupa turpināja darbu un pilnveidoja un papildināja Padomes priekšlikumus. Mūsu mērķis ir izveidot saskaņotu tiesību aktu sistēmu oglekļa uztveršanas un uzglabāšanas tehnoloģijas izmantošanai videi draudzīgā veidā, lai novērstu kaitējumu sabiedrības veselībai un videi. Mūsu galvenā politiskā prioritāte ir un arī turpmāk būs energoefektivitātes palielināšana un atjaunojamo enerģijas avotu stiprināšana. Šis nolīgums ir vidēja termiņa risinājums. Es aicinu savus kolēģus to atbalstīt.
<P>
Nolīguma pamatpunkti ir šādi: pirmkārt, apņemšanās direktīvas pirmās pārskatīšanas gaitā pārbaudīt iespēju noteikt ierobežojumus attiecībā uz oglekļa dioksīda emisijām visām jaunajām spēkstacijām; mehānisma pieņemšana, lai segtu uzraudzības izmaksas un novērstu iespējamus bojājumus; obligāts Eiropas Komisijas atzinums par uzglabāšanas licencēm; tīras elektrības riska analīze un novērtējums; stingrākas uzraudzības prasības attiecībā uz glabātavām; ziņojumu iesniegšana; iespējamu noplūžu novēršana un, visbeidzot, skaidras operatoru atbildības sistēmas izveidošana glabātavas darbības laikā līdz brīdim, kad atbildība tiek nodota valsts iestādēm. Mēs esam pabeiguši savu darbu, tagad ir Dieva kārta.
<SPEAKER ID="401" NAME="Anne Laperrouze" LANGUAGE="FR">
Priekšsēdētāja kungs, lai cik es atbalstītu ideju, ka Eiropas Savienībai ir jāveicina CO2 uztveršanas un uzglabāšanas paraugstaciju attīstīšana, mani arī māc šaubas par šo tehnoloģiju attīstīšanu lielā apmērā, lai cīnītos pret klimata pārmaiņām. Man ir īpašas bažas par tādu elektrostaciju ievērojamu attīstīšanu, kas kurināmas ar akmeņoglēm, aizbildinoties, ka ilgtermiņā mēs zināsim, kā uztvert un uzglabāt CO2.
<P>
Manuprāt, mums jāsaglabā liela piesardzība. Manas bažas vēl vairāk palielina tas, ka enerģētikas un klimata paketi vērtēju kā neapmierinošu. Mēs esam apstiprinājuši tālejošus mērķus, lai parādītu visai pasaulei, ka Eiropa ir iesaistījusies tālejošā cīņas procesā pret klimata pārmaiņām. Tomēr, kad mēs izskatām saturu, citiem vārdiem sakot, instrumentus, kas mums ļaus samazināt siltumnīcefekta gāzu emisijas, tad man šķiet, ka nebūs iespējams sasniegt mērķus līdz 2020. gada termiņam, piemēram, saistībā ar transportlīdzekļu emisiju samazināšanu un jo īpaši - atbrīvojumiem enerģijas ražotājiem.
<P>
Kas ir atlicis, lai sasniegtu mērķus 2020. gadā? Oglekļa uzglabāšana, jaunu tīru tehnoloģiju attīstīšana? Pārāk ātri. Par laimi atliek Eiropas uzņēmumu un pilsoņu līdzdalība, kuri noteikti ir vairāk sagatavoti nekā politiķi, kas viņus pārvalda, taupīt enerģiju, izmantot videi draudzīgu enerģiju un pievērsties jauniem transporta veidiem. Mums joprojām ir viņiem jādod līdzekļi, lai to darītu.
<SPEAKER ID="402" NAME="Kathalijne Maria Buitenweg" LANGUAGE="NL">
Priekšsēdētāja kungs, mana grupa sāka sarunas, pilni entuziasma, jo mēs vēlējāmies nodrošināt labus nosacījumus oglekļa uztveršanai un uzglabāšanai. Labāk, ja CO2 atrodas pazemē, nevis atmosfērā. Jautājums ir par to, vai sarunu pašreizējie rezultāti dotu labumu videi. Mēs tā neuzskatām.
<P>
Ļoti žēl, ka Davies kungs nebija Emisiju tirdzniecības sistēmas direktīvas referents, jo viņa neatlaidība attiecībā uz finanšu stimulu pasākumiem būtu bijusi ļoti piemērota. Tomēr, kad viņš izlēma pievienoties emisiju tiesību šaha spēlei, izrādījās, ka viņš ir gatavs ziedot daudzus bandiniekus, tostarp galu galā savu karali uz sava šaha galdiņa.
<P>
Attiecīgi saistībā ar jaunajām elektrostacijām nav panākta vienošanās par maksimālo CO2 emisijas vērtību. Tomēr tika teikts, ka elektrostacijām ir jābūt gatavām veikt uztveršanu. Ko tas nozīmē? Galu galā bez definīcijas viss, kas mums vajadzīgs ir vieta futbola laukuma lielumā. Šī ziņojuma iznākums ir tas, ka neviens ierobežojums neaptur vēl plašāku ārkārtīgi piesārņojošu ar akmeņoglēm kurināmu elektrostaciju attīstīšanu, un šajā gadījumā futbola laukums kalpo par vīģes lapu attālai nākotnei.
<P>
Tomēr es vēlētos apsveikt referentu par 20 gadu atbildības perioda ieviešanu un tāda fonda ieviešanu, kas 30 gadus finansēs slēgto staciju uzraudzību. Taču tas atsver faktu, ka šī direktīva ļauj sūknēt CO2 zemē, lai atgūtu vairāk gāzes un naftas - šo procesu pazīst kā naftas reģenerāciju. Tas ir ļoti dīvains klimata pakotnes aspekts, jo šis process, protams, nodrošina to, ka tiek izlaists vēl vairāk CO2. Tāpēc, pateicoties Davies fondam, naftas kompānijas tagad var izmantot oglekļa uztveršanas un uzglabāšanas (CCS) stimulēšanas pasākumus, lai izmantotu un iztukšotu savus naftas laukus vēl ilgāk.
<P>
Shell būs apmierināts, bet vide nebūs. Tāpēc mana grupa balsos pret.
<SPEAKER ID="403" NAME="Bairbre de Brún" LANGUAGE="GA">
Šis ir kritisks brīdis cīņā pret klimata pārmaiņām. Tagad ir sagatavots tiesiskais regulējums, lai palīdzētu valstīm pāriet no netīras ekonomikas un skatīties uz tīrāku nākotni. Lai kādas būtu kļūdas dažos paketes aspektos, tagad ir pienācis laiks Eiropas Savienībai ķerties pie darba.
<P>
Oglekļa uztveršanu un uzglabāšanu nevar uzskatīt par "maģisko lodi”, kas sasniegs klimata mērķus. Prioritāte vienmēr ir jāpiešķir atjaunojamajai enerģijai. Tehnoloģija pašlaik vēl pilnībā nav izveidota, bet ir visas iespējas, ka mums būs jābūt no tās atkarīgiem kā daļas no mūsu koordinētās rīcības pret oglekļa emisijām.
<P>
Es atzinīgi vērtēju Chris Davies ziņojumu un pateicos viņam par paveikto darbu. Lai gan mēs nesaņēmām visu, kas mums bija vajadzīgs, šajā ziņojumā ir paredzēti noteikumi, kas dažādos veidos ir stingrāki un skaidrāki nekā tie, kurus mums ierosināja Komisija.
<P>
Es esmu apmierināta, lai parakstītos Eiropas Apvienotās kreiso un Ziemeļvalstu Zaļo kreiso spēku konfederālās grupas vārdā, un aicinu savus kolēģus balsot par.
<SPEAKER ID="404" NAME="Hanne Dahl" LANGUAGE="DA">
Priekšsēdētāja kungs, ir kauns, ka klimata plāns pēc Padomes pagājušās nedēļas sanāksmes ir tik ļoti vājināts. Tagad tas vairāk atgādina rūpniecības sapņu plānu. Tas dos iespēju simboliskā līmenī izrādīt labus nolūkus, bet praktiskā līmenī notiks ļoti maz. Ideja par CO2 uzglabāšanu pazemē ir pilnīgi absurda. CO2 ir piesārņotājs, lai tas būtu gaisā, vai zem zemes. Mēs nevaram mūsu klimata aizsardzības centienu pamatā likt piesārņojuma slēpšanu līdz nākamajām paaudzēm. Ierosinātā priekšlikuma pamatā pat ir neesoša tehnoloģija. Neskaidras prognozes norāda, ka tā, agrākais, tiks izstrādāta līdz 2015. gadam, varbūt pat 2020. gadā, un turklāt tā samazina energoefektivitāti, kas ir tieši pretrunā klimata plāna vispārējiem mērķiem. Šajā saistībā pārejas tehnoloģija nozīmē to, ka nauda tiks ieguldīta lietā, kurai nav nākotnes, nauda, ko tā vietā varētu izmantot, lai attīstītu atjaunojamās enerģijas nozari. Es ceru, ka mēs balsosim pret to.
<SPEAKER ID="405" NAME="Norbert Glante" AFFILIATION="PSE">
(DE) Priekšsēdētāja kungs, dāmas un kungi, CO2 nav ne indīgs, ne sprāgstošs, bet tam ir viena nepatīkama īpašība: ja tas nokļūst atmosfērā lielos daudzumos, mūsu klimats mainās, un tādēļ oglekļa uztveršanas un uzglabāšanas (CSS) tehnoloģija ir svarīga pārejas tehnoloģija.
<P>
Šajā saistībā Hoppenstedt kungam ir taisnība; tas ir tilts nākamajiem 50 līdz 80 gadiem. Tas nav non plus ultra, bet tā ir daļa no mūsu problēmu risinājuma. Es domāju, ka esam atraduši labu kompromisu, vismaz saistībā ar emisiju tirdzniecības sistēmu. Emisiju tirdzniecības sistēma garantē, ka CCS tiks darīti pieejami resursi, un CCS arī garantē, ka mēs panāksim progresu, samazinot CO2, un spēsim sasniegt mūsu mērķus.
<P>
Es domāju, ka līdzās nozares centieniem veidot šo paraugstaciju, dalībvalstīm ir jāpieliek pūliņi, lai jau notiek šīs direktīvas transponēšana valstu tiesību aktos. Galvenokārt mums visiem ir jātiecas pēc skaidrības attiecībā uz sabiedrības viedokli un nozari, lai mazinātu cilvēku bailes par CCS. CCS nav bīstama tehnoloģija; tā ir noderīga tehnoloģija.
<SPEAKER ID="406" NAME="Jill Evans" AFFILIATION="Verts/ALE">
Priekšsēdētāja kungs, oglekļa uztveršana un uzglabāšana ir kļuvusi par galveno aspektu šajās debatēs par cīņu pret klimata pārmaiņā, un arī es noteikti esmu par šīs tehnoloģijas izpēti un izstrādi. Ja tā būs veiksmīga, kādu dienu tai būs liela nozīme, un mums ir vajadzīgs spēcīgs tiesiskais regulējums, lai nodrošinātu tās pienācīgu regulēšanu.
<P>
Bet CCS nevar izmantot kā attaisnojumu, lai turpinātu būvēt vairāk netīro akmeņogļu staciju, kas radīs vēl vairāk CO2. Vienīgais veids, kā virzīties uz priekšu CCS izpētē, neļaujot tam notikt, ir skaidra emisijas rādītāju standarta pieņemšana, un tādēļ Zaļie/ALE grupa ir ierosinājuši grozījumu, lai kontrolētu emisiju līmeni no jaunām fosilo degvielu elektrostacijām. Citiem vārdiem sakot, varētu uzbūvēt tikai visefektīvākās elektrostacijas neatkarīgi no izmantotās degvielas, un tieši šīs klauzulas iekļaušana bija būtisks motīvs, kādēļ mūsu grupa komitejā balsoja par to.
<P>
Mēs esam vīlušies, ka sarunu laikā ir zaudēti daudzi citi komitejas iekļauti punkti, tostarp lielāka atbildība un uzraudzība, transports un uzlabotas naftas reģenerācijas izslēgšana.
<P>
Ir bijis milzīgs spiediens, lai izdarītu secinājumu šajā jautājumā, bet tam ir jābūt pareizajam secinājumam, un mums tas noteikti nozīmē emisiju rādītāju standarta iekļaušanu.
<SPEAKER ID="407" NAME="Adam Gierek" AFFILIATION="PSE">
(PL) Priekšsēdētāja kungs, vienotu emisiju ierobežojumu uzspiešana pēc 2015. gada visām fosilo kurināmo elektrostacijām ir kļūda. Patiesi, ar akmeņoglēm kurināmu elektrostaciju gadījumā šis 500 g CO2/kWh ierobežojums ir tehniski nesasniedzams. Tas ir sui generis moratorijs jaunu ar akmeņoglēm darbināmu elektrostaciju būvniecībai. Varbūt patiesībā tieši par to ir runa - tādēļ arī tika noraidīta novērtēšanas metode. Ieguldītāji ir nepacietīgi, jo jaunbūves būvniecība aizņem daudzus gadus un ir ļoti dārga. Tāpēc valstīm, kuras ir visvairāk atkarīgas no akmeņoglēm, steidzami ir jāsāk gūt pieredze oglekļa uztveršanas un uzglabāšanas (CCS) jomā.
<P>
Tas prasa tūlītēju finansiālu atbalstu, un šajā saistībā man ir kāda prasība komisāram, ņemot vērā to, ka ienākumi no emisiju tirdzniecības tiks saņemti pārāk vēlu. Polijas teritorijā ir nekavējoties jāuzbūvē divas vai trīs eksperimentālas CCS stacijas. Tas ietver akmeņogļu integrētu pārvēršanu, akmeņogļu enerģijas pārvēršanu par elektrisko enerģiju, kas saistīta ar koģenerāciju un ogļūdeņražu ražošanu, ko vajadzības gadījumā papildina CO2 ģeoloģiska uzglabāšana. Tikai tad var sasniegt gudro 3x20 mērķi.
<SPEAKER ID="408" NAME="Silvia-Adriana Ţicău" AFFILIATION="PSE">
(RO) Saistībā ar jautājumu par oglekļa dioksīda ģeoloģisko uzglabāšanu mēs apspriežam iespēju sākotnējā posmā testēt šo jauno tehnoloģiju.
<P>
Komisijas nolūks ir sākotnējā posmā īstenot 12 izmēģinājuma projektus. Padome ierosināja piešķirt 300 000 000 emisiju kvotas, lai finansētu paraugprojektus. Parlaments aicināja samazināt risku videi un cilvēku veselībai, kas tiek radīts, izmantojot šo jauno tehnoloģiju, noteikt stingru tiesisko regulējumu tādu projektu testēšanai un veicināšanai, kas ietver oglekļa dioksīda ģeoloģisko uzglabāšanu, kā arī sniegt finansējumu paraugprojektiem.
<P>
Es uzskatu, ka šo uzglabāšanas vietu drošība ir ārkārtīgi svarīga. Tomēr tikpat svarīgs ir drošības līmenis, transportējot oglekļa dioksīdu uz šīm vietām. Kompetentajām iestādēm katrā dalībvalstī ir jāīsteno ārkārtas evakuācijas plāni oglekļa dioksīda noplūdes gadījumā. Turklāt ir jāpieņem un jāfinansē īpaši pasākumi šādu vietu slēgšanas gadījumā.
<SPEAKER ID="409" NAME="Avril Doyle">
Priekšsēdētāja kungs, es piekrītu, ka mēs nevaram ignorēt realitāti saistībā ar akmeņoglēm un rezervju lielumu, kā arī akmeņogļu atkarību daudzās dalībvalstīs un citur pasaulē: Krievijā, Ķīnā, Austrālijā un ASV. Attīstot atjaunojamās tehnoloģijas, tās jāpapildina ar oglekļa sekvestrācijas tehnoloģijām.
<P>
Komisijas priekšlikums pirms diviem gadiem par līdz pat 12 CCS stacijām ir gaidījis finansējumu līdz pat šim brīdim. Es biju ļoti gandarīta par vienošanos saistībā ar manu ziņojumu par 300 miljoniem kvotu, lai veicinātu šīs tehnoloģijas potenciālu. Manu sākotnējo samērā pieticīgo priekšlikumu izmantot jauno iekārtu lielo rezervi Davies kungs un citi kolēģi atbalstīja ar tik lielu entuziasmu, ka es grozīju pati savu ziņojumu, norādot ievērojami lielākus skaitļus.
<P>
Paldies prezidentūrai, paldies Komisijai, paldies Davies kungam, McAvan kundzei un kolēģiem par jūsu atbalstu šajā jautājumā.
<P>
Tā kā mēs ātri iztukšojam mūsu planētas spēju absorbēt CO2 ar bioloģisku sekvestrāciju, mēs vēršamies paši pie savas izdomas, lai radītu jaunas sekvestrācijas tehnoloģijas, jo sevišķi potenciāli pārveidojošo CCS tehnoloģiju, ja ar šiem 12 projektiem tiek pierādīta vides integritāte un šo procesu komerciālā dzīvotspēja.
<SPEAKER ID="410" NAME="Claude Turmes" AFFILIATION="Verts/ALE">
Priekšsēdētāja kungs, pastāv risks, ka oglekļa sekvestrācija kļūs par sava veida poltergeistu, lai atgūtu sabiedrības piekrišanu netīru akmeņogļu elektrostaciju būvniecībai. Kādēļ? Pirmkārt, vai zināt, ka vislabākā iespējamā CCS elektrostacija, kuru pārbūvēsim, radīs aptuveni 150 līdz 200 g CO2? Tas ir vairāk nekā esošām gāzes koģenerācijas stacijām pašlaik; vairāk nekā mūsdienu esošajai tehnoloģijai ar gāzes koģenerāciju. Otrkārt, - un, Davies kungs, tas jums jāizvērtē pašam - Parlamenta nostājā mums bija CO2 emisiju griesti, kurus esam zaudējuši.
<P>
Tātad pašlaik mēs esam situācijā, kad esam zaudējuši šos griestus, un saskaņā ar ETS režīmu laikā no 2013. līdz 2016. gadam mums ir 15 % subsīdijas jaunām akmeņogļu elektrostacijām, piemēram, Vācijā.
<SPEAKER ID="411" NAME="Vladimir Urutchev" AFFILIATION="PPE-DE">
(BG) Es vēlētos pievienoties apsveikumiem par labo darbu, ko paveikuši referenti, sarunu dalībnieki un daudzie cilvēki, kuri bija iesaistīti aizkulisēs un kuri deva ieguldījumu, lai šodien mēs varētu piedalīties mūsu galīgajās debatēs par enerģētikas un klimata paketi.
<P>
Nav šaubu, ka šī pakete ietekmēs ne vien enerģētikas nozari Eiropas Savienībā, bet arī rūpniecību kopumā un transportu. Šīm nozarēm ir jākļūst par tādām, kurās ir vēl mazāk oglekļa, bet laika tam kļūst arvien mazāk. Pateicoties Francijas prezidentūrai, mēs esam panākuši vajadzīgos kompromisus.
<P>
Nobeigumā es nevaru neuzsvērt godīgumu, ar kādu tika ņemtas vērā Centrāleiropas un Austrumeiropas valstu intereses. Es vēlētos vērsties pie Komisijas, ierosinot, ka vienam no šiem 12 projektiem vajadzētu būt Bulgārijā.
<SPEAKER ID="412" NAME="Czesław Adam Siekierski" AFFILIATION="PPE-DE">
(PL) Priekšsēdētaja kungs, saistībā ar enerģētikas un klimata paketes tālejošā satura īstenošanu tiek aicināts piedāvāt efektīvus un novatoriskus risinājumiem.
<P>
Es uzskatu, ka pašlaik oglekļa uztveršanas un uzglabāšanas (CCS) tehnoloģija ir vispiemērotākais veids, kā neitralizēt siltumnīcefektu relatīvi īsā laikā. Tomēr vienlaikus mēs nedrīkstam neievērot ar CCS saistītos riskus. Piemēram, ir pierādīts, ka nepareizi uzglabāta gāze var eksplodēt. Turklāt, ja uzglabāšanas konteineros rodas noplūde, pastāv risks, ka gruntsūdens kļūs skābs, un tas var apdraudētu cilvēku veselību. Tāpēc, plānojot un īstenojot šādus pasākumus, ir ļoti svarīgi veikt darbības, lai novērstu vai vismaz samazinātu šāda veida briesmas.
<P>
Es uzskatu, ka oglekļa dioksīda ģeoloģiska uzglabāšana, iespējams, pašreizējā kontekstā ir labākais risinājums. Tomēr, lai tā būtu veiksmīga, ir būtiski pārliecināt to pieņemt tās valstis, kuras ir atbildīgas par vislielāko kaitējumu. Es runāju, piemēram, par ASV, Ķīnu un Indiju. Šīs valstis ne vien neslēdz ar akmeņoglēm kurināmas elektrostacijas, bet gan arī satraucošā ātrumā būvē jaunas.
<SPEAKER ID="413" NAME="Rebecca Harms" AFFILIATION="Verts/ALE">
(DE) Priekšsēdētāja kungs, attiecībā uz šo tematu es vēlētos atgādināt Parlamentam par jautājumu, kas tika izvirzīts pasaules klimata konferencē Poznaņā, jo man šķiet absurda apņemšanās, ar kādu tiek aģitēts par tehnoloģiju, kas pat vēl nedarbojas. Vienlaikus, ja mēs varētu konsekventi rīkoties pret mežu masveida izciršanu dienvidos, mums būtu milzīgs CO2 uztveršanas potenciāls, daudz lielāks, nekā mēs jebkad varētu sasniegt ar oglekļa uztveršanu un uzkrāšanu (CCS). Ja mēs vēlamies uztvert CO2, tad ar daudz lielāku apņēmību, nekā mēs pašlaik izrādām šajās eirocentriskajās CCS debatēs, ir jāmēģina apturēt mežu izciršana un ciršana lietus mežos.
<SPEAKER ID="414" NAME="Chris Davies">
referents. - Priekšsēdētāja kungs, kad es kļuvu par Parlamenta referentu, es biju apņēmies rīkoties tālāk par saviem tiešajiem pienākumiem un mēģināt paātrināt oglekļa uztveršanas un uzkrāšanas tehnoloģijas attīstību. Vides, sabiedrības veselības un pārtikas nekaitīguma komiteja ieņēma divējādu pieeju - viena bija ieviest finanšu mehānismu, lai sniegtu atbalstu paraugprojektu būvniecībai, un otra bija ieviest regulatīvus līdzekļus, lai novērstu netīrāko elektrostaciju būvniecību, izmantojot emisiju rādītāju standartu. Abus priekšlikumus sākotnēji ierosināja Komisija un Padome.
<P>
Viens labs arguments pret emisiju rādītāju standartu ieviešanu pašlaik ir tas, ka CCS tehnoloģija vispirms ir jātestē un jāpierāda.
<P>
Es domāju, ka Parlaments var būt gandarīts, ka tas vismaz ir palīdzējis spert vienu lielu soli uz priekšu, lai ieviestu finanšu mehānismu, kas attīstīs paraugprojektus. Es joprojām esmu pārliecināts, ka mums galu galā būs vajadzīgs emisiju rādītāju standarts.
<P>
Bet es pateicos Grossetête kundzei un ēnu referentiem par viņu palīdzību, lai sasniegtu mūsu panākto progresu. Oglekļa uztveršanas un uzkrāšanas tehnoloģijas kritiķiem varu teikt: vienkārši kļūstiet reāli! Tikai paskatieties uz pasauli, kāda tā ir, uz milzīgo daudzumu akmeņogļu, kas tiek izmantots, un to, ka Starptautiskā Enerģētikas aģentūra paredz, ka nākamo 20 gadu laikā akmeņogļu izmantošana palielināsies par 70 %.
<P>
Mums ir jāattīsta šī tehnoloģija. Es to nevēlos - tas nav mans ideāls -, bet mums ir jāattīsta kaut kas tāds, kas var tikt galā ar tik liela apjoma emisijām.
<P>
CCS tehnoloģijas var mūs nodrošināt ar milzīgu ieroci, lai palīdzētu uzvarēt cīņu pret globālo sasilšanu. Mums tas ir jāvirza uz priekšu. Mēs nevaram atļauties ne uz sekundi ignorēt tā potenciālu.
<SPEAKER ID="415" NAME="Priekšsēdētājs">
Debates tiek slēgtas.
<P>
Balsojums notiks trešdien, 2008. gada 17. decembrī.
<P>
Rakstiskas deklarācijas (Reglamenta 142. pants)
<SPEAKER ID="416" NAME="Gyula Hegyi  " LANGUAGE="HU">
Oglekļa dioksīda ģeoloģiskā uzglabāšana neapšaubāmi ir aizraujošs tehnoloģisks izaicinājums. Tomēr mēs nedrīkstam aizmirst, ka vides aizsardzības un klimata pārmaiņu ierobežošanas interesēs mums galu galā būs jāsamazina siltumnīcefekta gāzu emisija. Proti, mums ir jāierobežo fosilo degvielu izmantošana, nevis jāmēģina atrast alternatīvas, kā uzglabāt emisijas pazemē. Turklāt šī tehnoloģija ir samērā dārga. Līdz šim tikai Norvēģijai ir izdevies to ieviest rūpnieciskos apmēros, un saskaņā ar aprēķiniem šāda uzglabāšana varētu izmaksāt pat 100 eiro par tonnu. Nav šaubu, ka šādu naudas summu varētu iztērēt lietderīgāk, piemēram, lai atbalstītu atjaunojamo enerģiju. Būtu īpaši neatbilstīgi, ja Kopienas līdzekļi tiktu izmantoti, lai finansētu pētniecību, kas tiek veikta bagātākajās dalībvalstīs. Ja oglekļa dioksīda ģeoloģiskā uzglabāšana patiešām būtu tik labs risinājums, kā apgalvo tās atbalstītāji, tad tai būtu jāspēj izdzīvot tirgū atklātā konkurencē.
