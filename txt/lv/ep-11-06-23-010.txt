<CHAPTER ID="010">
Parlamenta sastāvs
<SPEAKER ID="134" NAME="Priekšsēdētāja">
Kā mēs zinām, Stavros Lambrinidis mani ir informējis par to, ka ir iecelts par Grieķijas valdības ārlietu ministru, un šis rīkojums stāsies spēkā no 2011. gada 17. jūnija.
<P>
Parlaments ņem vērā šo paziņojumu un saskaņā ar Akta par Eiropas Parlamenta deputātu ievēlēšanu tiešās vispārējās vēlēšanās 7. panta 1. punktu un Reglamenta 4. panta 1. un 4. punktu informē par brīvu vietu Parlamentā, sākot no 2011. gada 17. jūnija.
<P>
Mēs turpināsim strādāt, vēlot mūsu bijušajam kolēģim panākumus un visu to labāko.
<P>
Kompetentās Grieķijas iestādes man ir paziņojušas, ka par Lambrinidis kunga aizstājēju ir ievēlēts Dimitrios Droutsas. Saskaņā ar Reglamenta 4. panta 1. punktu Parlaments ņem vērā šo aizstāšanu, kura stājas spēkā no 2011. gada 22. jūnija.
<P>
Es sveicu jauno deputātu...
<P>
(Aplausi)
<P>
... un norādu, ka saskaņā ar Reglamenta 3. panta 2. punktu, kamēr deputāta pilnvaras nav pārbaudītas vai kamēr nav pieņemts lēmums par domstarpībām, un ar noteikumu, ka viņš pirms tam ir parakstījis deklarāciju, apliecinot, ka neieņem nevienu amatu, kas nav savienojams ar Eiropas Parlamenta deputāta pienākumu pildīšanu, Dimitrios Droutsas darbojas Parlamentā un tā struktūrvienībās un uz viņu attiecas visas ar šo darbību saistītās tiesības.
<P>
Esmu pārliecināta, ka mēs vēlam panākumus arī mūsu jaunajam kolēģim.
<P>

<SPEAKER ID="135" NAME="Gerard Batten" AFFILIATION="EFD">
Priekšsēdētājas kundze, gribu informēt par Reglamenta neievērošanu - es redzu, ka sēžu zāles otrā galā ir izvietoti politiskie plakāti.
<P>
Es uzskatu, ka šāda rīcība neatbilst noteikumiem. Man tas netraucē, taču es jau vairākas reizes šajā sēžu zālē esmu lūdzis, lai visiem tiktu piemēroti vienādi noteikumi.
<P>
Ja dāmas un kungi, kuri sēž zāles otrā galā, izvietos savus politiskos plakātus, es gribu, lai arī man būtu tiesības pastāvīgi turēt uz galda plakātu "Balsojiet par UKIP”' un lai arī pārējie kolēģi drīkstētu izvietot savus plakātus.
<P>
Vai mēs, lūdzu, varētu pieņemt lēmumu par vienu vai otru risinājumu?
<P>
(Aplausi)
<SPEAKER ID="136" NAME="Priekšsēdētāja">
Batten kungs, paldies, ka pievērsāt manu uzmanību plakātiem. Es lūdzu tos, kuri šos plakātus izvietoja, tos tūlīt noņemt.
<SPEAKER ID="137" NAME="Elizabeth Lynne" AFFILIATION="ALDE">
Priekšsēdētājas kundze, neatkarīgi no tā, vai mēs esam vai neesam vienisprātis ar demonstrantiem, ir pilnīgi nepieņemami, ka viņi var iekļūt Parlamentā, lai neļautu EP deputātiem piedalīties balsošanā.
<P>
Nav svarīgi, vai mēs atbalstām vai neatbalstām rīcības iemeslu. Kaut kas ir jādara, lai nodrošinātu, ka EP deputātu dalība balsošanā netiek aizkavēta.
<P>
(Aplausi)
<SPEAKER ID="138" NAME="Priekšsēdētāja">
Dienesti tika informēti par šo problēmu, un šādai situācijai vairs nevajadzētu atkārtoties.
<SPEAKER ID="139" NAME="Barry Madlener" AFFILIATION="NI">
(NL) Liels paldies, priekšsēdētājas kundze! Es gribu norādīt uz Reglamenta neievērošanu. Konkrēti izsakoties, es vēlos jūs informēt par labām ziņām - šorīt tika atsauktas visas pret manas partijas vadītāju Geert Wilders izvirzītās apsūdzības saistībā ar islāma aizskaršanu. Nīderlandē tiek garantēta vārda brīvība.
<SPEAKER ID="140" NAME="Priekšsēdētāja">
Tam nav nekāda sakara ar mūsu darbu Parlamentā.
