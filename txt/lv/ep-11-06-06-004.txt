<CHAPTER ID="004">
Priekšsēdētāja paziņojumi
<SPEAKER ID="009" NAME="Priekšsēdētājs">
Dāmas un kungi! Šā gada 4. jūnijā mēs atzīmējām divu svarīgu notikumu 22. gadadienu. Šajā datumā 1989. gadā ar asinsizliešanu beidzās Ķīnas Tautas Republikas iestāžu reakcija uz protestiem Tjaņaņmeņas laukumā. Mēs visi to joprojām atceramies.
<P>
Tomēr pirms 22 gadiem šajā pašā datumā notika arī pirmās daļēji brīvās parlamentārās vēlēšanas Centrālajā un Austrumeiropā, proti, Polijā, kurās uzvarēja demokrātiskās opozīcijas kandidāti, iegūstot gandrīz visas brīvajam balsojumam atvēlētās vietas. Šajā balsojumā demokrātiskās opozīcijas pārstāvjiem tika piešķirtas visas pieejamās brīvās vietas Senātā. Viņi ieguva visus mandātus, kas bija pieejami gan Sejm, gan Senātā.
<P>
Abas gadadienas mums atgādina to, cik ļoti Eiropa ir mainījusies, un to, kā mums, eiropiešiem, ar minimāliem zaudējumiem izdevās Centrālajā un Austrumeiropā panākt pārmaiņas, kuras vainagojās ar Austrumeiropas un Rietumeiropas atkalapvienošanos.
<P>
° ° ° °
<P>
Dāmas un kungi! Tagad es jums sniegšu ļoti svarīgu informāciju. Nupat atklātās sesijas laikā bez iepriekšēja brīdinājuma atskanēs ugunsgrēka mācību trauksme. Līdzīga trauksme ir gaidāma arī minisesijā, kas jūnijā notiks Briselē. Sīkāka informācija jums ir nosūtīta uz e-pastu. Jūs visi esat saņēmuši e-pasta ziņojumu, kurā paskaidrots, kā jums jārīkojas, atskanot trauksmes signālam. Mēs nezinām, cikos trauksmes signāls tiks atskaņots, taču mums jāiepazīstas ar norādēm un tās jāievēro, kad atskanēs signāls. Pēc pāris minūtēm es jums visiem uz e-pastu nosūtīšu vēl vienu atgādinājumu un sīkākas norādes par to, kas jādara, atskanot trauksmes signālam, un signāla aprakstu. Visa šī informācija būs pieejama e-pastā.
<P>
° ° ° °
<P>
Es vēlos jums paziņot arī to, ka Koch-Mehrin kundze ir mani informējusi par atkāpšanos no Eiropas Parlamenta priekšsēdētāja vietnieces amata, sākot ar 2011. gada 11. maiju. Saskaņā ar Reglamenta 18. pantu es informēju par šīs amata vietas atbrīvošanos.
