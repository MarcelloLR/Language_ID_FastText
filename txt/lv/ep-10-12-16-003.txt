<CHAPTER ID="003">
Šveices līdzdalība programmā "Jaunatne darbībā” un rīcības programmā mūžizglītības jomā (debates)
<SPEAKER ID="047" NAME="Priekšsēdētājs">
Nākamais darba kārtības punkts ir ieteikums Padomes lēmuma projektam par Eiropas Savienības un Šveices Konfederācijas nolīgumu, ar ko paredz noteikumus Šveices Konfederācijas līdzdalībai programmā "Jaunatne darbībā” un rīcības programmā mūžizglītības jomā (2007-2013) (12818/2010 - C7-0277/2010 - 2010/0231(NLE)), kuru Kultūras un izglītības komitejas vārdā sagatavojusi Pack kundze.
<SPEAKER ID="048" NAME="Doris Pack" LANGUAGE="DE">
Priekšsēdētāja kungs! Es ļoti priecājos par iespēju šodien rīkot šīs debates, jo es atceros, ka mēs abi Eiropadomē vienmēr esam sadarbojušies ar Šveici, un tāpēc mēs abi apzināmies, cik svarīga ir Šveices līdzdalība šajās programmās. Pirms šo programmu atjaunošanas 2006. gadā, mēs, Eiropas Parlaments, protams, apzinājāmies, ka nedzīvojam izolēti no citiem un ka mums jācenšas visus pārējos iesaistīt sadarbībā ar mums. Kaut arī Šveice neietilpst Eiropas Ekonomikas zonā, tā bija ieinteresēta līdzdarboties apmācības un izglītības jomā. Tāpat kā visi pārējie, es par to ļoti priecājos. Es 2004. gadā piedalījos delegācijā, kas apmeklēja Šveices parlamenta Apmācības komiteju. Mēs sīki apspriedām atbilstīgos jautājumus, piemēram, mobilitāti un sadarbību starp skolām un universitātēm. Toreiz man bija skaidrs, ka rezultātā ir gaidāms šis priekšlikums, un es tagad to vērtēju atzinīgi.
<P>
Izstrādājot šīs programmas, mēs domājām ne tikai par savām interesēm, bet arī par visu kaimiņvalstu, piemēram, Rietumbalkānu valstu un Šveices, kas atrodas pa vidu, interesēm. Tāpēc šodien mēs esam panākuši diezgan labu progresu. Attiecībā uz iepriekšējām debatēm tagad varu pateikt, ka Šveice gatavojas iesniegt lūgumu par līdzdalību arī kultūras programmā. Tā ir ieinteresēta piedalīties arī kultūras mantojuma marķēšanas sistēmā, kas Šveicei ir iespējams tikai tad, ja tā piedalās šajā programmā.
<P>
Dāmas un kungi! Kas mums šodien ir jādara? Mēs varam pateikt "jā” vai "nē”. Neviens no mums pat nedomā teikt "nē”, jo mēs vienmēr esam atbalstījuši Šveices iesaistīšanos. Man jāpiebilst, ka ar "iesaistīšanos” es domāju to, ka Šveice arī maksās savu daļu. Saskaņā ar 218. pantu mūsu vienīgā izvēle ir pateikt "jā” vai "nē”, un, protams, mēs teiksim skaidru "jā”.
<P>
Kādi ir galvenie punkti šajā nolīgumā ar Šveici? Protams, noteikumi, nosacījumi un procedūras tiem projektiem un iniciatīvām, kurās būs iesaistīti Šveices dalībnieki, būs tādi paši kā dalībvalstu dalībniekiem un viņu ierosinātajiem projektiem. Tāpat kā mēs visi to esam izdarījuši katrs savā valstī, arī Šveicei būs jāizveido valsts aģentūra, kas koordinēs programmu īstenošanu valsts līmenī un kam katru gadu būs jāveic finanšu iemaksas katrā programmā. Šīs iemaksas 2011. gadā būs EUR 1,7 miljoni programmai "Jaunatne darbībā” un EUR 14,2 miljoni mūžizglītības programmai. Finanšu kontroles un revīzijas nosacījumu jomā Šveicei būs jāievēro Eiropas Savienības nosacījumi, tostarp tie nosacījumi, kas attiecas uz ES iestāžu un Šveices iestāžu veikto kontroli. Nolīgums būs spēkā līdz brīdim, kad kāda no pusēm vēlēsies to pārtraukt. Taču es nedomāju, ka kāds iesaistītos šādā programmā ar domu jebkad izstāties no tās. Šis nolīgums ir Šveices jaunākās paaudzes interesēs un, protams, to Šveices kaimiņvalstu jauniešu interesēs, kuri vēlētos piedalīties skolu apmaiņas programmās saskaņā ar Comenius-Regio partnerību vai atsevišķā skolu partnerībā, kā arī Erasmus programmā.
<P>
Protams, Šveices iestāžu pārstāvji varēs piedalīties mūsu komitejas sanāksmēs par jautājumiem, kas attiecas uz viņu valsti. Šajā saistībā gribu pateikt vienu - mēs ļoti vēlamies, lai Šveice apņēmīgi rīkotos attiecībā uz šo nolīgumu. Tā jau sen ir izrādījusi interesi par šādu vienošanos. Mēs ceram, ka Šveicē palielināsies izpratne par Eiropu, ja jaunajai paaudzei būs iespēja mijiedarboties ar citiem jaunajiem eiropiešiem. Iespējams, tā rezultātā nākamo referendumu iznākums būs atšķirīgs no iepriekšējo referendumu iznākuma. Mēs ticam jaunajai paaudzei un šīm divām lieliskajām programmām. Esmu pārliecināta, ka trīs gadu laikā tām tiks pievienota kultūras programma.
<SPEAKER ID="049" NAME="Androulla Vassiliou">
Komisijas locekle. - Priekšsēdētāja kungs! Saskaņā ar līgumu par Eiropas Savienības darbību šā Eiropas Savienības un Šveices Konfederācijas nolīguma noslēgšanai pirms tā stāšanās spēkā ir vajadzīga Parlamenta piekrišana.
<P>
Es gribu pateikties Kultūras un izglītības komitejai un īpaši tās priekšsēdētājai Doris Pack par konstruktīvo pieeju šim nolīgumam.
<P>
Tā kā Šveice atteicās pievienoties Eiropas Ekonomikas zonai, līdz šim nav bijis neviena nolīguma, kas noteiktu tiešu vai netiešu Eiropas Savienības un Šveices sadarbību izglītības jomā.
<P>
Taču Šveice ilgstoši ir izrādījusi interesi par mūsu izglītības un jaunatnes programmām. Tā ir pat izstrādājusi valsts atbalsta sistēmu, lai veicinātu partnerību ar tām ES dalībvalstu organizācijām, kas darbojas šajās programmās. Turklāt Šveice ir piedalījusies Boloņas procesā un Eiropas augstākās izglītības telpas izveidē.
<P>
Šveice ir arī uzmanīgi sekojusi, kaut arī no ārpuses, debatēm par izglītības politiku Eiropas Savienībā. Šveice būs pirmā valsts, kas piedalīsies mūsu programmās, nebūdama ne ES dalībvalsts, ne Eiropas Ekonomikas zonas locekle, ne arī pašreizēja vai potenciāla ES kandidātvalsts.
<P>
Komisija atzinīgi vērtē Šveices līdzdalību abās programmās. Šis nolīgums ļaus Šveices izglītības un jaunatnes organizācijām, kā arī atsevišķiem studentiem, skolotājiem un jauniešiem piedalīties ES programmā "Jaunatne darbībā” un mūžizglītības programmā uz pilnīgi vienlīdzīga pamata ar ES pilsoņiem. Projektiem un iniciatīvām, ko iesniegs Šveices dalībnieki, piemēros tos pašus nosacījumus, noteikumus un procedūras, ko piemēro dalībvalstu projektiem.
<P>
Šveice ir izveidojusi valsts aģentūru, kas koordinēs šo programmu īstenošanu valsts līmenī. Tā veiks ikgadējas finanšu iemaksas katrā programmā un kā novērotāja piedalīsies programmas komitejas sanāksmēs saistībā ar tiem jautājumiem, kas attiecas uz Šveici.
<P>
Paldies, godājamie deputāti, par labo darbu, ko šajā lietā esat paveikuši!
<SPEAKER ID="050" NAME="Marco Scurria" LANGUAGE="IT">
Priekšsēdētāja kungs! Dāmas un kungi! Arī es neatkarīgi no Komisijas noteikti vēlos pateikties Kultūras un izglītības komitejas priekšsēdētājai Pack kundzei par paveikto darbu un aizrautību, ar kādu viņa ir nodevusies šai lietai.
<P>
Tas, par ko mēs šodien runājam, ir svarīgi, jo tas, tāpat kā programma "Jaunatne darbībā”, ir instruments, kas rada ideju apmaiņu, tuvību un draudzību ne tikai starp Eiropas Savienības valstīm, bet arī - un galvenokārt - starp valstīm, kuras nav tās dalībvalstis, piemēram, Šveice vai arī citas valstis.
<P>
Liela mūsu daudzgadu programmu bagātība ir tas, ka ar tādu darbību kā "Jaunatne darbībā”, "Erasmus”, "Erasmus Mundus”, "Pastāvīgā izglītība”, "Media”, "Media Mundus” un daudzu citu palīdzību tās ļauj izveidot attiecības starp Eiropas Savienības valstīm un trešām valstīm.
<P>
Redziet, ar šīm programmām mēs esam ieviesuši jaunu dzīvību Eiropas Savienībā, radot iespēju daudziem iedzīvotājiem - galvenokārt jauniešiem - satikties, dalīties pieredzē, iepazīties ar citiem un pašiem kļūt zināmiem. Mēs esam devuši skolotājiem un darba ņēmējiem kopumā iespēju uzlabot savas profesionālās prasmes, un mēs esam devuši dažādu valstu direktoriem, producentiem un apvienībām iespēju strādāt labāk.
<P>
Līdz ar to šīs programmas ir svarīgas, un tāpēc mēs bijām nedaudz noraizējušies, neredzot tās Komisijas darba programmā nākamajam gadam. Tādēļ šodien mēs apstiprinām svarīgu soli, kas rada ES izaugsmi, stiprina pilsoniskumu mūsu kontinentā un - ņemot vērā, ka mēs par to pirms neilga brīža runājām saistībā ar Eiropas mantojuma zīmi, - tas ir solis, kas palīdz radīt šo mūsu Eiropas identitāti.
<SPEAKER ID="051" NAME="Joanna Senyszyn">
S&D grupas vārdā. - (PL) Priekšsēdētāja kungs! Eiropas Parlamenta sociālistu un demokrātu progresīvās alianses grupas vārdā es atbalstu referentes ziņojuma projektu par piekrišanu Šveices Konfederācijas līdzdalībai programmā "Jaunatne darbībā” un rīcības programmā mūžizglītības jomā. Nolīgums ir pienācīgi apspriests un aizsargā ES intereses, un Eiropas programmu ar izglītību, apmācību un jaunatni saistītajās jomās juridiskie pamati nodrošina Šveices līdzdalību. Ziņojumā ir sīki izklāstīti principi, kas regulē šo līdzdalību, un tas garantē, ka programmas tiks īstenotas atbilstīgi un godīgi. Šveice ļoti vēlas sadarboties ar ES izglītības, apmācības un jaunatnes jomā, un tāpēc mūsu nolīgumam vajadzētu būt pašam par sevi saprotamam.
<P>
Mēs esam gandarīti, ka ES izglītības programmas ir tik pievilcīgas un efektīvas, ka tām pievienojas citas valstis. Jaunākais Eiropas Komisijas pētījums liecina, ka programma "Jaunatne darbībā” uzlabo jauniešu valodas prasmes un viņu izredzes darba tirgū. Taču pieaugušo izglītības iespējas joprojām nav pilnīgi izmantotas, lai gan šajā jomā slēpjas milzīgs potenciāls.
<SPEAKER ID="052" NAME="Hannu Takkula" LANGUAGE="FI">
Priekšsēdētāja kungs! Pašā sākumā es gribu pateikties mūsu komitejas lieliskajai priekšsēdētājai Doris Pack, kura arī sagatavoja šo ziņojumu. Es varētu teikt, ka tad, kad šis priekšlikums bija Doris Pack rokās, tas bija labās rokās. Kā mūsu godājamā komisāre ļoti labi zina, Pack kundzei ir plaša profesionālā pieredze un zināšanas tieši šajās mūžizglītības un jaunatnes programmu jomās. Veicot priekšdarbus attiecībā uz šo jautājumu, bija prieks vērot, cik raiti norit šis darbs. Lieliski, ka arī Šveices jaunieši piedalīsies tajos veiksmes stāstos, ko mēs esam radījuši Eiropas Savienībā.
<P>
Ir taisnība, ka pat tie, kuri uz Eiropas Savienību raugās kritiski, kuri ir pat pret to, tomēr vienprātīgi piekrīt tam, ka Eiropas Savienībai patiešām ir veiksmes stāsti, piemēram, tās programmas, kas attiecas uz mūžizglītību, jaunatni un kultūru. Šis ir viens no labākajiem Eiropas Savienības aspektiem, un šis ir aspekts, attiecībā uz kuru mums būtu daudz jādara, lai nodrošinātu, ka tas arī turpmāk ir redzams.
<P>
Tieši pateicoties Eiropas Savienībai un šīm programmām, mēs esam varējuši mudināt jauniešus iet izglītības un apmācības ceļu un palielināt savu personīgo kapitālu. Taču tas ir palielinājis arī valstu kapitālu.
<P>
Šajā saistībā ir ļoti svarīgi, ka Šveice nekādā veidā nebūtu izslēgta no šīs sadarbības sistēmas, neraugoties uz to, ka tā nav ES vai EEZ dalībvalsts. Tā vietā Šveices jauniešiem būtu jādod iespēja piedalīties programmās, un tādēļ šie jautājumi būtu jārisina uz savstarpējības pamata. Es uzskatu, ka tas radīs pievienoto vērtību visos aspektos.
<P>
Priekšsēdētāja kungs! Noslēgumā es gribu pateikties referentei. Es ceru, ka šī programma arī Šveicei būs veiksmes stāsts, tāpat kā tā bijusi veiksmes stāsts mums, Eiropas Savienības dalībvalstu iedzīvotājiem.
<SPEAKER ID="053" NAME="Marek Henryk Migalski" LANGUAGE="PL">
Priekšsēdētāja kungs, komisāre! Šis ziņojums tika vienprātīgi pieņemts Kultūras un izglītības komitejā, kurā visi atzina, ka tā ir laba doma. Tā patiešām ir laba doma, kurā nevajadzētu būt nekādām pretrunām, jo tā ir uzskatāms piemērs tām vērtībām, kuras mēs apspriežam. Faktiski šis varētu būt viens no tiem ziņojumiem, ko Parlaments var vienprātīgi atbalstīt, kaut arī Šveices situācija ir unikāla, kā sacīja komisāre. Tā ir ļoti interesanta valsts, kas politiskā ziņā ir ļoti īpaša un kas iesaistās ļoti interesantā sadarbībā ar Eiropu, kaut arī nav parakstījusi daudzus Eiropas nolīgumus, un tieši tāpēc ir vērts veidot saites ar šo valsti, izmantojot šāda veida programmas, kas nav pretrunīgas un ir vispārēji pieņemtas.
<SPEAKER ID="054" NAME="Jaroslav Paška" LANGUAGE="SK">
Priekšsēdētāja kungs! Lai gan Šveice vēl nav nolēmusi kļūt par Eiropas Savienības dalībvalsti, tā jau sen ir izrādījusi nopietnu interesi par plašu sadarbību ar ES izglītības un jauniešu profesionālās apmācības jomā. Līdz ar programmas "Jaunatne darbībā” un mūžizglītības programmas izveidi 2006. gadā tika radīts juridiskais pamats Šveices un Eiropas Savienības sadarbībai šajā jomā.
<P>
Pēc sarunām ar Šveices kolēģiem Eiropas Komisija saskaņā ar Eiropadomes ieteikumiem ir sagatavojusi nolīgumu, kas ļaus mums attīstīt efektīvu sadarbību ar mūsu Šveices draugiem izglītības un jauniešu profesionālās apmācības jomā, kā arī mūžizglītības jomā. Nolīgums ir pareizs un līdzsvarots, un tajā ir ietvertas abu līgumslēdzēju pušu intereses paplašināt savstarpējo sadarbību un atbalstīt zināšanu un pieredzes apmaiņu, lai uzlabotu izglītības procesa kvalitāti.
<P>
Tāpēc, manuprāt, komisāre, šis nolīgums starp ES un Šveici ir solis pareizajā virzienā.
<SPEAKER ID="055" NAME="Justas Vincas Paleckis" AFFILIATION="S&amp;D">
(LT) Priekšsēdētāja kungs! Es gribētu apsveikt referenti Pack kundzi, un es pilnīgi piekrītu viņas ieteikumiem par programmu "Jaunatne darbībā” un mūžizglītības programmu, un Šveices līdzdalību šajās programmās. Es teiktu, ka Šveice ir ne tikai skaista un sakārtota valsts; tā ir ļoti interesanta Eiropas Savienībai ar savu tiešo demokrātiju, kantonu konfederāciju. Taču arī Šveicei jābūt interesei par Eiropas Savienību, jo Šveici pilnīgi ieskauj ES dalībvalstis. Visbeidzot, Šveice pieskaņo savu dzīves ritmu Eiropas Savienībai. Es uzskatu, ka pēc šīs programmas pieņemšanas būs iespējams gūt vēl labākus panākumus. Šveice vēl vairāk tuvināsies Eiropas Savienībai, un ES labāk sapratīs Šveici; kā minēja kolēģe Doris Pack, mēs varēsim cerēt uz labāku referenduma iznākumu.
<SPEAKER ID="056" NAME="Liam Aylward" AFFILIATION="ALDE">
Priekšsēdētāja kungs! Es atzinīgi vērtēju darbības, lai Šveice paplašinātu sadarbību ar ES izglītības, apmācības un jaunatnes jomās. Programma "Jaunatne darbībā” jaunajiem Eiropas iedzīvotājiem ir ļoti svarīga programma. Tā ir programma, kuru vajag vairāk uzsvērt, un tās nolūki un mērķi ir jārealizē, jo īpaši attiecībā uz Eiropas brīvprātīgo dienestu darbībām saskaņā ar programmu "Jaunatne darbībā”.
<P>
Ņemot vērā, ka nākamais gads būs Eiropas Brīvprātīgā darba gads, ir sevišķi būtiski stiprināt Eiropas Brīvprātīgo dienestu, kas atbalsta jauniešu līdzdalību brīvprātīgo kustībā un tiecas attīstīt solidaritāti un veicināt aktīvu pilsonības veidošanu jaunatnes vidū.
<P>
Īrijā brīvprātīgo darbs masu sporta organizācijās sniedz sporta un līderības iespējas tūkstošiem jauniešu. Šīs organizācijas sekmē jaunatnes aktīvu pilsoniskumu, vienlaikus veicinot veselību, fizisko kultūru un aktīvu dzīvesveidu. Programma un tās brīvprātīgo pasākumi būtu jāpaplašina, un ar Šveici būtu jāveido ciešas saites šajā sakarā.
<P>
Programma "Jaunatne darbībā” paver daudz iespēju, un visi pasākumi, lai paplašinātu tās mērķus, kā arī mudinātu un atbalstītu ES jauniešus, būtu jāsaglabā un stingri jāatbalsta.
<SPEAKER ID="057" NAME="Vilija Blinkevičiūt" AFFILIATION="S&amp;D">
(LT) Priekšsēdētāja kungs! Referente, es vēlos pateikties jums par darbu un pateikt, ka es tiešām atbalstu jūsu ieteikumu, ka Eiropas Parlamentam būtu jāapstiprina Padomes lēmums par Šveices līdzdalību programmā "Jaunatne darbībā” un mūžizglītības programmā, jo Komisijas nolīgums ar Šveices iestādēm atbilst visām prasībām, noteikumiem un nosacījumiem. Turklāt Šveices Valsts aģentūra sadarbosies šo programmu īstenošanā valsts līmenī un katru gadu veiks finanšu iemaksas katrā programmā. Šis divpusējais nolīgums ir ļoti svarīgs gan pašai Šveicei, gan Eiropas Savienībai, jo Šveices jaunieši varēs izmantot dažādas iespējas saskaņā ar programmu "Jaunatne darbībā”, un otrādi. Eiropas Savienības jaunie iedzīvotāji varēs piedalīties visos projektos kopā ar Šveices jauniešiem. Tāpēc es priecājos, ka Šveice, nebūdama Eiropas Ekonomikas zonas valsts un nebūdama ES dalībvalsts, tomēr cieši sadarbojas ar Eiropas Savienību izglītības, apmācības un jaunatnes lietu jomās.
<SPEAKER ID="058" NAME="Seán Kelly" AFFILIATION="PPE">
Priekšsēdētāja kungs! Visu laiku, kopš es esmu Eiropas Parlamentā, es turpinu sev vaicāt, kāpēc Šveice un Norvēģija nav pievienojušās Eiropas Savienībai, un es gribētu zināt, vai tas nav tāpēc, ka tām ir labākais, ko piedāvā abas pasaules. Eiropas Savienības priekšrocības bez saistībām. Arī šodien šajā jautājumā es mazliet šaubos. Komisāre pieminēja, ka viņiem būs jāmaksā. Protams, viņiem būs jāmaksā, bet parasti tie, kas nav kluba biedri, maksā vairāk nekā tie, kas tādi ir.
<P>
Taču es noliekšu galvu Doris Packc priekšā - augstākas gudrības un pieredzes priekšā -, kura saka, ka šis varētu būt ceļš uz priekšu. Tas varētu palīdzēt Šveices iedzīvotājos radīt lielāku izpratni par Eiropu, un kādu dienu viņi varētu iestāties Eiropas Savienībā. Ja tas notiks, un es ceru, ka tas notiks, manuprāt, visi lauri pienāksies komisārei un Doris Pack par viņu tālredzīgo pieeju. Šajā labas gribas laikā es esmu gatavs atbalstīt šos priekšlikumus.
<SPEAKER ID="059" NAME="Alajos Mészáros" AFFILIATION="PPE">
(HU) Priekšsēdētāja kungs, komisāre! Eiropas jaunatne ir paaudze, kura ir bijusi privileģēta uzaugt mierīgā kontinentā gandrīz bez robežām, ko raksturo mobilitāte un daudzvalodība un kas piedāvā arī plašu iespēju klāstu kultūras un ekonomikas ziņā. Lai nodrošinātu, ka arvien vairāk jauniešu izrāda pilsonisko aktivitāti, mums jāveido stabilas atbalsta sistēmas jaunatnes politikas jomā. Ir taisnība, ka Šveice nav Eiropas Ekonomikas zonas dalībvalsts, taču tā cieši sadarbojas ar Eiropas Savienību, un sadarbība notiek ne tikai izglītības, apmācības un jaunatnes jomās. Kopš 2008. gada Šveice ir piedalījusies un finansējusi vairākus projektus, kuru mērķis ir samazināt ekonomiskās un sociālās atšķirības paplašinātajā Eiropā. Šveice ir izrādījusi solidaritāti ar Eiropas Savienības paplašināšanos un uzticību tai, un tā tiecas izveidot ciešas ekonomikas un politiskās attiecības ar jaunajām dalībvalstīm. Es piekrītu galvenajiem nolīguma par Šveices līdzdalību programmā punktiem, kas nodrošinātu, ka tā ir līdzvērtīga partnere...
<P>
(Priekšsēdētājs pārtrauca runātāju)
<SPEAKER ID="060" NAME="Silvia Costa" AFFILIATION="S&amp;D">
(IT) Priekšsēdētāja kungs, dāmas un kungi! Tas, ka šī programma šodien ir nesusi augļus, ir noticis, pateicoties Pack kundzes apņēmībai un komisāres Vasiliu gribai.
<P>
Būdama šveiciešu izcelsmes Itālijas pilsone, es esmu laimīga, ka Šveice ir pirmā valsts ārpus Eiropas Savienības, kas piedalīsies ES jauniešu izglītības programmās - gan augstākajā izglītībā, gan profesionālās apmācības turpināšanā. Patiešām, atcerēsimies, ka, pat nebūdama Eiropas Savienības daļa, Šveice ir devusi ievērojamu ieguldījumu to vērtību un brīvību veidošanā, kuras ir kopīgs Eiropas kontinenta mantojums.
<P>
Tas, ka Šveice lūdz mūsu Eiropas programmu mobilitāti piemērot arī tās jauniešiem, liecina par tādu programmu kā "Jaunatne darbībā” panākumiem, un tāpēc ir būtiski svarīgi, ka Šveice prasa ne tikai lielāku līdzdalību ekonomikas jomā, bet arī izglītības jomā. Es uzskatu, ka gan Eiropas Savienības jauniešiem, gan Šveices jauniešiem būs ļoti interesanti vienam ar otru labāk iepazīties, un es esmu pārliecināta, ka tas liks pamatus, kas ietekmēs arī Eiropas Savienības nākotni.
<SPEAKER ID="061" NAME="Andreas Mölzer" AFFILIATION="NI">
(DE) Priekšsēdētāja kungs! Ir pilnīgi saprotami, ka Šveice, kas sniedz zināmu finansiālu atbalstu programmai "Jaunatne darbībā” un mūžizglītības programmai, tagad vēlas piedalīties šajās programmās. Taču būtu labi, ja arī Eiropas Savienība, ievērojot mācīšanās tradīcijas, paņemtu lappusi no Šveices grāmatas attiecībā uz tiešo demokrātiju. Ja Šveices sabiedrība pieņem lēmumu par minaretu izskaušanu, šis lēmums tiek pieņemts. Tāpat nesenā iniciatīva par ārvalstu noziedznieku izraidīšanu. Šveices iestādes zina, ka tad, ja cilvēki saka "nē”, tas nozīmē "nē”, lai tās nevarētu vienkārši turpināt vēlēšanas, kamēr tās iegūst tos rezultātus, kādus tās grib, kā tas notika ES, piemēram, Īrijas gadījumā.
<P>
Tas ir fakts, ka toreiz konstitucionālā līguma par Eiropu sākotnējā noraidīšana būtu varējusi ļaut dažiem šveiciešiem vieglāk balsot par Šengenas un Dublinas nolīgumiem. Viņiem varētu būt vieglāk izveidot aliansi ar vāju valstu federāciju nekā ar centralizētu Eiropas Savienību. To nevar noslēpt balsis, kas pašlaik dzirdamas Šveicē, prasot pievienošanos ES. Ne viss Eiropas Savienības dārzā ir rožains; centralizācijas tendences turpina palielināties, un attīstība nepielūdzami notiek pārvietošanas savienības virzienā.
<P>
(Priekšsēdētājs pārtrauca runātāju)
<SPEAKER ID="062" NAME="Piotr Borys" AFFILIATION="PPE">
(PL) Priekšsēdētāja kungs! Es gribētu izteikt ļoti sirsnīgu pateicību Pack kundzei un komisārei par šo iniciatīvu. Es domāju, ka Šveicei, anklāvam, ko no visām pusēm ieskauj ES dalībvalstis, patiesībā ir jābūt atvērtai programmām. Manuprāt, jaunieši ne vienmēr apzinās, ka, nebūdami Eiropas Savienības daļa, viņi nevar gūt labumu no šīs pārvalstiskās Eiropas programmas, kas piedāvā lielisku iespēju integrēt jauniešus un apmainīties ar labāko praksi, un kas patiešām nodrošina, lai sadarbība un mūžizglītība būtu patiesi eiropeiska.
<P>
Es arī gribētu, un tas ir pats svarīgākais, pateikties par to, ka šodien mēs varēsim nodot Eiropas programmu paraugu valstij, kas nav Eiropas Savienības dalībvalsts. Tajā pašā pieņemšanas un uzaicināšanas garā es gribētu arī mudināt Pack kundzi un komisāri varbūt izvērst līdzīgas shēmas, lai iekļautu citas valstis, kuras vēlas līdzdarboties. Es šajā gadījumā domāju galvenokārt par Austrumu partnerību, kā arī Balkāniem vai, citiem vārdiem sakot, valstīm, kuras vēl oficiāli nav Eiropas Savienības dalībvalstis.
<SPEAKER ID="063" NAME="Hella Ranner" AFFILIATION="PPE">
(DE) Priekšsēdētāja kungs! Tāpat kā visi pārējie klātesošie, es domāju, ka šādā veidā Šveice varētu aizvien vairāk tuvināties Eiropai un galu galā, un, cerams, drīz, kļūt par pilntiesīgu Eiropas Savienības dalībvalsti, kas, protams, noteikti būtu apsveicami. Mums būtu jāiedvesmojas no šā mazā baltā plankuma Eiropas kartes vidū.
<P>
Saskaņā ar mūsu aplēsēm programma "Jaunatne darbībā” ietvers aptuveni vienu miljonu cilvēku. Pats galvenais mērķis ir panākt jaunatnes organizāciju piedalīšanos. Tas ir signāls nākamajām paaudzēm, ka viņu aktīva līdzdalība ir ļoti gaidīta. Es gribētu arī izteikt atzinību Pack kundzei par viņas pūlēm.
<P>
Mums jātiecas ārpus Eiropas Savienības uz citām valstīm, šajā gadījumā uz Šveici, jo tas ir vienīgais veids, kā mēs varam gūt panākumus. Tādos laikos kā šie, visticamāk, nebūtu pietiekami vienkārši gaidīt, lai Šveice lūdz to uzņemt Eiropas Savienībā. Turklāt mēs nedrīkstam aizmirst, ka finansiālais atbalsts Kultūras un izglītības komitejai jo īpaši mums dod iemeslu cerēt, ka Šveice drīz iesaistīsies arī citās programmās.
<SPEAKER ID="064" NAME="Androulla Vassiliou">
Komisijas locekle. - Priekšsēdētāja kungs! Es gribu visiem pateikties par lielo atbalstu šai iniciatīvai. Man bija prieks parakstīt šo aktu starp Eiropas Savienību un Šveices Konfederāciju kā savu pirmo aktu, esot Izglītības, kultūras un jaunatnes komisāres amatā. Es atzinīgi vērtēju šo notikumu, un es vēlētos, lai Šveice būtu varējusi mums pievienoties arī kultūras programmā, kas tās iekšējo konstitucionālo iemeslu dēļ nav iespējams.
<P>
Kā uzsvēra daudzi runātāji, mēs priecājamies par ciešāku attiecību izveidi starp Šveices jaunatni un ES dalībvalstu jaunatni. Mēs uz to raugāmies kā uz līdzekli, kas bruģē ceļu uz lielāku Eiropas projekta atbalstu Šveicē, kura, mēs ceram, nākotnē mainīs savas domas un izlems pievienoties Eiropas Savienībai.
<P>
Es arī ņemu vērā to, ka godājamie deputāti atbalsta citu to valstu pievienošanos šai programmai, kas nav ES dalībvalstis, un ko mēs, protams, veicināsim. Liels paldies jums par atbalstu!
<SPEAKER ID="065" NAME="Doris Pack" LANGUAGE="DE">
Priekšsēdētāja kungs! Es ļoti priecājos, redzot, ka daži kolēģi no eiroskeptiķu aprindām ir balsojusi par šo priekšlikumu, apstiprinot to, cik lieliski ir, ka Šveice pievienosies šai programmai un ka būs lielāka Eiropas sadarbība izglītības jomā. Tas, iespējams, paplašinās arī pašu programmas dalībnieku redzesloku, bet uz Šveices jauno paaudzi tas attiecas pilnīgi noteikti. Mēs par to priecājamies.
<P>
Mölzer kunga šeit vairs nav, taču es ievēroju, ka viņš nepieminēja to, ka Šveice nerīkoja referendumu par šo sadarbību. Tas ir patiešām ievērojami, ka Šveice noraidīja referendumu, jo īpaši šajā jomā. Galu galā tā var būt pārliecināta, ka jaunā paaudze jau sen ir gaidījusi šādas sadarbības iespēju. Mölzer kungs acīmredzami nenorādīja, ka šajā gadījumā referendums nenotika. Nav vajadzības apspriesties ar iedzīvotājiem pilnīgi visos jautājumos. Labas lietas, piemēram, pievienošanās Eiropas Savienībai, būs pašas par sevi saprotamas. Es ceru, ka jaunā paaudze gūs labumu no auglīgās sadarbības šajās izglītības un jaunatnes programmās un ka viņi kļūs par patiesiem eiropiešiem, kas pēc kāda laika pateiks: "Ir pienācis laiks arī mums iestāties Eiropas Savienībā, daloties ar pārējo Eiropu visās citās politikas jomās. Mēs esam viens kontinents, un mums jāvienojas arī par šiem jautājumiem.” Esmu pārliecināta, ka šīm izglītības programmām būs svarīga loma, palielinot izpratni par Eiropu visā Šveicē.
<SPEAKER ID="066" NAME="Priekšsēdētājs">
Paldies, Pack kundze! Es vēlos jūs apsveikt ne tikai par šo ziņojumu, bet arī par smago darbu un jūsu aizrautību, kā arī par došanos nedēļas nogalē uz Madridi, lai popularizētu LUX balvu. Man nešķiet, ka es varēšu būt kopā ar jums 17. datumā, lai gan es ļoti būtu gribējis būt tur. Es varēšu piedalīties sanāksmēs 18. un 19. datumā. Paldies jums! Tā ir taisnība, ka Parlamentam ir vajadzīgi tādi cilvēki kā Pack kundze, lai panāktu to efektivitāti, kas mums visiem ir nepieciešama.
<P>
(Aplausi)
<P>
Debates tiek slēgtas.
<P>
Balsošana notiks rīt plkst. 12.00.
<P>
Rakstiskas deklarācijas (Reglamenta 149. pants)
<SPEAKER ID="999" NAME="Iosif Matula" LANGUAGE="RO">
Manuprāt, ir iedvesmojoši, ka Šveice grib piedalīties Eiropas Savienības izglītības un jaunatnes programmās, īpaši tāpēc, ka šī valsts vēl nav ne ES dalībvalsts, ne Eiropas Ekonomikas zonas locekle. Šī līdzdalība ES programmās ir svarīga arī tādā ziņā, ka mums līdz šim nav bijis tieša kultūras un izglītības nolīguma. Taču Šveices līdzdalība Boloņas procesā un Eiropas augstākās izglītības telpas izveidē garantē, ka mēs kopīgi varam radīt apstākļus stratēģijas "Eiropa 2020” mērķu sasniegšanai, šajā procesā izveidojot ciešu saikni starp dalībvalstīm un trešām valstīm. Jauniešu tikšanās, pieredzes apmaiņa starp skolotājiem un pētniekiem un lielākas mūžizglītības iespējas mums palīdzēs izveidot kopīgu Eiropas identitāti. Tomēr es gribu uzsvērt, ka mums jāapsver arī citu to valstu iekļaušana mūsu programmās, kuras robežojas ar ES, jo izglītībai un kultūrai nevajadzētu apstāties pie mūsu robežām. Tas mums ļaus atjaunot Eiropas kontinentu un mudināt jauniešus aktīvi iesaistīties mūsu kopīgās nākotnes veidošanā.
<SPEAKER ID="067" NAME="Mario Mauro" LANGUAGE="IT">
Šveices - valsts, kas izvēlas nebūt daļa no Eiropas Savienības, - līdzdalību programmā "Jaunatne darbībā” un rīcības programmā mūžizglītības jomā nevar izslēgt a priori, bet tā būtu rūpīgi jāizvērtē. Tāpēc es atbalstu tās vienošanās nosacījumus, kas panākta starp Komisiju un Šveices valdību, tādējādi es balsoju par Pack kundzes ziņojumu. Ir pareizi Šveicei ļaut izmantot programmu priekšrocības, bet ir pareizi arī aizsargāt Eiropas Savienības visas finanšu un citas intereses.
<SPEAKER ID="068" NAME="Joanna Katarzyna Skrzydlewska" LANGUAGE="PL">
Mūžizglītības programmas, kas iekļauta Septītajā pamatprogrammā, mērķis ir attīstīt dažādus mācību veidus cilvēku profesionālajā dzīvē, atbalstot sadarbību starp izglītības un apmācības sistēmām valstīs, kuras piedalās šajā programmā. Pateicoties Grundtvig programmai, šīs programmas mērķauditorija nav tikai studenti un vidusskolēni, bet arī pieaugušie un apmācības darbinieki, kuriem ir nodrošināti mācību braucieni. Ikgadējais šai programmai piešķirtā budžeta palielinājums, kas 2011. gadā ir gandrīz EUR 1,028 miljardi, liecina par pamatotu vajadzību pēc attīstības un sadarbības šajā jomā.
<P>
Laikā, kas pastāv tik augsts jaunatnes bezdarba līmenis, ko rada darba tirgus vajadzībām pielāgotas izglītības trūkums un atbilstīgas profesionālās apmācības trūkums absolventiem, mums jākoncentrējas uz to, lai iespējami labāk izmantotu iespējas, ko sniedz mūžizglītības programma, un atrisinātu šo sarežģīto situāciju. Es atzinīgi vērtēju iniciatīvu iekļaut Šveici sadarbībā šajā jomā. Es ceru, ka kopīga pieredzes apmaiņa palīdzēs paaugstināt nodarbinātības līmeni un palielināt darba tirgus mobilitāti.
