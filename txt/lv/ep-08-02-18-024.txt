<CHAPTER ID="024">
Kopienas Muitas kodekss (debates) 
<SPEAKER ID="142" NAME="Priekšsēdētājs">
Nākamais darba kārtības punkts ir ieteikums otrajam lasījumam Iekšējā tirgus un patērētāju aizsardzības komitejas vārdā par Padomes 2007. gada 15. oktobra kopējo nostāju par priekšlikumu Eiropas Parlamenta un Padomes regulai ar ko nosaka Kopienas Muitas kodeksu (Modernizētais Muitas kodekss) (11272/6/2007 - C6-0354/2007 - (Referente: Janelly Fourtou).
<SPEAKER ID="143" NAME="Janelly Fourtou">
referente. - (FR) Priekšsēdētāja kungs, komisāra kungs, dāmas un kungi! Tagad, kad mēs esam pabeiguši trīs gadus ilgu, grūtu darbu, es priecājos par sasniegto šā dokumenta galvenajos punktos.
<P>
Muitas savienība ir viens no Eiropas Savienības pīlāriem un svarīgs elements iekšējā tirgus darbībā. Pašreizējais Kopienas Muitas kodekss, kurš izveidots 80. gados un pieņemts 90. gados, tagad ir novecojis. Mūsu muitas dienesti sastop jaunus izaicinājumus. 2007. gadā tirdzniecības apjoms pasaulē kopā bija gandrīz USD 16 miljardi vai 31 % no pasaules IKP, un Eiropas Savienība viena pati deva 20 % no pasaules kopējā importa un eksporta apjoma.
<P>
Tādēļ muitas dienesti ir atbildīgi par netraucētas tirdzniecības plūsmas uzturēšanu un tai vajadzīgo kontroli, vienlaikus nodrošinot ES pilsoņu drošību. Ja ir jāpanāk apmierinošs līdzsvars, ir jāmodernizē kontroles metodes un jānostiprina sadarbība starp dažādiem dienestiem un komersantiem.
<P>
Kodekss jāpielāgo arī citām radikālām pārmaiņām, kas notikušas starptautiskajā komerciālajā vidē, un kuras galvenokārt izraisa izaugsme un nenovēršama IT un datu apmaiņas tehnoloģiju izmantošana. Tieši šis temats bija arī centrālais punkts ziņojumā, kuru sastādīja mans kolēģis Heaton-Harris kungs un kuru Parlaments pieņēma pagājušā gada decembrī.
<P>
Modernizētā Muitas kodeksa pirmo lasījumu pieņēma 2006. gada 12. decembrī, un Vācijas prezidentūra paspēja nodrošināt politisku vienošanos 2007. gada 25. jūnijā. Parlaments pirmajā lasījumā pieņēma 51 priekšlikuma grozījumu, no kuriem 34 grozījumi, pārsvarā lietišķa rakstura, pilnīgi vai daļēji tika iekļauto Padomes kopējā nostājā.
<P>
Galvenie nesaskaņu priekšmeti bija atzītā komersanta statuss, tiesības darboties kā muitas pārstāvim, centralizētā muitošana un komitoloģija. Atzītā komersanta statusu, kas ir tieši saistīts ar 11. septembra notikumiem, ieviesa ar tā dēvēto ,,drošības grozījumu” regulu, kuras mērķis bija sniegt komersantiem lielākas iespējas un tādējādi kompensēt jaunos apgrūtinājumus, kuri tika uzkraut viņu pleciem, lai panāktu atbilstību ar drošību saistītajiem aspektiem.
<P>
Referente ir apmierināta, ka Parlamenta izstrādātā koncepcija tika pārņemta pirmajā lasījumā, un tajā bija iekļauta atšķirības noteikšana starp divu veidu atzīšanu, proti, ,,muitas vienkāršošana”, no vienas puses, un ,,drošība” no otras puses. Šis pragmatiskais risinājums atbilst komersantu dažādajām vajadzībām.
<P>
Atgriežoties pie jautājuma par muitas pārstāvjiem, emocijas uzliesmoja tajās valstīs, kurās šai profesijai ir sena vēsture. Kaut gan Padome nav pieņēmusi Parlamenta attiecīgos priekšlikumus, tā tomēr rīkojās saskaņā ar priekšnoteikumu, ka muitas pārstāvjiem un atzītajiem komersantiem ir jādarbojas saskaņā ar mums vēlamajām nostādnēm.
<P>
Referente uzskata, ka Padome ir panākusi labu kompromisu. Turklāt šo risinājumu pieņēma muitas pārstāvju savienības, kaut arī tās ir zaudējušas monopolu dažās dalībvalstīs.
<P>
Attiecībā uz centralizēto muitošanu mums ir vēl viens jaunums, jo Padome ieviesa jaunu 106. pantu, uzskatot, ka daudz loģiskāk un pārredzamāk ir visus ar šo koncepciju saistītos kodeksa noteikumus iekļaut vienā pantā.
<P>
Turpmāk visi komersanti var izmantot centralizētu muitošanu jebkuras dalībvalsts teritorijā. Gadījumos, kad ir iesaistītas vairākas dalībvalstis. tiem ir jāatbilst atzītā komersanta tiesību kritērijiem.
<P>
Nobeigumā jāsaka, ka no visām jomām, kurās ar šo dokumentu ir panākts ievērojams progress, mēs varam būt ļoti apmierināti, ka esam paplašinājuši komitoloģijas procesu, lai tajā iekļautu 44 modernizētā Muitas kodeksa noteikumus.
<P>
Tādēļ es aicinu Parlamentu atbalstīt Padomes kopējo nostāju bez grozījumiem.
<SPEAKER ID="144" NAME="László Kovács">
Komisijas loceklis. - Priekšsēdētāja kungs! Pēc vairāk nekā divu gadu aktīva iestāžu darba mēs tagad esam ļoti tuvu koplēmuma procedūras noslēgumam par šo priekšlikumu, par ko īpaši jāpatiecas Fourtou kundzes ieguldījumam un Iekšējā tirgus un patērētāju aizsardzības komitejas dalībnieku atbalstam.
<P>
Esmu ļoti iepriecināts, ka uz nākotni vērstas Eiropas muitas reformas tiesiskā sistēma, jācer, tiks izveidota šajā gadā, kas ir mūsu muitas savienības 40. gadadienas gads. Tas būs pamudinošs impulss darbam, kas mums vēl stāv priekšā.
<P>
Muitas savienību parasti pasniedz kā Kopienas ,,vecu” pīlāru. Taču tās nozīmi nevar samazināt līdz vienkāršam pagātnes mantojumam. Tā darbojas vēl šodien, un ne tikai tādēļ, lai nodrošinātu pašu līdzekļu iekasēšanu. Muitas pārvaldes, tiesību akti un procedūras arvien vairāk un vairāk nodrošinās iekšējo tirgu, veicinās patērētāju aizsardzību, atbalstīs kopējas politikas ārējos aspektus un vienlaikus atvieglos mūsu starptautisko tirdzniecību. Šim nolūkam tiks attīstīti muitas tiesību akti, lai tie atbilstu lielajām pārmaiņām un izaicinājumiem Eiropas Savienībā un ārpus tās, un pielietotu visefektīvākos noteikumus un visefektīvākos paņēmienus.
<P>
Ko īsti nozīmē Kopienas Muitas kodeksa modernizācija?
<P>
Pirmkārt, labāks muitas regulējums ar vienkāršākiem un vienmērīgākiem noteikumiem un procedūrām, noskaidrojot komersantu tiesības un pienākumus un garantējot viņiem vienotāku procedūru, vienlaikus saglabājot atbilstīgu drošības līmeni.
<P>
Otrkārt, visu muitas formalitāšu pakāpeniska datorizācija ar mērķi izveidot muitai un tirdzniecībai vidi, kurā nav nekādu papīru, un kuras attīstību atbalstīs un noteiks Parlamenta un Padomes 2008. gada 15. janvāra lēmums (Nr. 70/2008/EK) par elektronisko muitu.
<P>
Šajās pārmaiņās iekļauts arī valsts datorizēto muitas sistēmu savstarpīgums. Šīs sistēmas dos iespēju muitot preces deklarētāja atrašanās vietā neatkarīgi no vietas, kur šīs preces izved no Kopienas vai ieved tajā - tā dēvētā ,,centralizētā muitošana”. Tas dos arī iespēju muitas pārvaldēm reālā laikā apmainīties datiem, lai veiktu riska analīzi un uzlabotu kontroli saistībā ar riska pārvaldi.
<P>
Atbalstot Komisijas priekšlikumu pirmajā lasījumā, Parlaments ir atzinis šīs likumdošanas iniciatīvas svarīgo ieguldījumu Lisabonas stratēģijā izaugsmei un nodarbinātībai. Komisija uzskata, ka Padomes 2007. gada oktobra kopējā nostāja, kurā iekļauta lielākā daļa no Parlamenta pirmajā lasījumā pieņemtajiem grozījumiem, ir labi līdzsvarots kompromiss.
<P>
Tādēļ Komisija atzinīgi vērtē Fourtou kundzes ziņojumu, iesakot pieņemt kopējo nostāju bez grozījumiem.
<SPEAKER ID="145" NAME="Christopher Heaton-Harris">
PPE-DE grupas vārdā. - Priekšsēdētāja kungs! Vispirms es vēlos pateikties Fourtou kundzei. Es vienmēr esmu jutis bijību pret viņas spēju aptvert šī ļoti sarežģītā jautājuma detaļas.
<P>
Modernizētais Muitas kodekss, kā jau komisārs dzirdēja mani sakām iepriekš, ir pārsteidzoši garlaicīgs, taču tik svarīgs Komisijas tiesību akts. 1975. gadā, kas Apvienotā karaliste balsoja referendumā, kuram patiesībā vajadzētu notikt tagad (referendumam par Lisabonas līgumu) - referendumam par iestāšanos šajā klubā - mēs domājām, ka balsojam par ieiešanu brīvās tirdzniecības zonā. Patiesībā cilvēki saņēma Muitas savienību, un kopš es esmu šeit, esmu cītīgi strādājis pie šī ziņojuma, jo šī Muitas kodeksa sakārtošana un pareiza modernizācija, iespējams, ir vissvarīgākais, ko mēs varam darīt līdz visas šīs lietas pilnīgai atjaunināšanai, kā teica komisārs, elektroniskās muitas sistēmā, atvieglojot tirdzniecību un daudzkārt vienkāršojot nodevu iekasēšanu visā Eiropas Savienībā.
<P>
Taču tāpat kā visās Eiropas lietās mēs nevirzāmies uz priekšu tik ātri, cik ātri dažiem no mums gribētos - ja mēs vispār virzāmies. Joprojām pastāv barjeras, kas ir iekļautas tekstā. Dažas no tām ir ļoti iestrādātas, kamēr tāfele ir pilnīgi tīri noslaucīta un mēs sākam no sākuma. Kas ir atzītais komersants? Kādai ir jābūt muitas pārstāvju vai AKS, kā tos dēvē, kvalifikācijai? Vai turpmāk tos varētu izmantot kā barjeras, lai neļautu cilvēkiem sākt uzņēmējdarbību kā iesācējiem, vai arī tiešām pašlaik Eiropā notiekošā uzņēmējdarbība pārņems tā atlikumu?
<P>
Apsverot visu, šis modernizētais Muitas kodekss tiešām ir ļoti labs dokuments, bet tas varētu būt arī daudz labāks. Ak vai! Mums šajā Parlamentā pārāk bieži ir jāielaižas kompromisos, tomēr es ceru, ka galu galā tas nāks par labu Eiropas kontinentam.
<SPEAKER ID="146" NAME="Manuel Medina Ortega">
PSE grupas vārdā. - (ES) ES) Priekšsēdētāja kungs! Manuprāt, Komisijas iesniegtā Kopienas Muitas kodeksa apspriešana Parlamentā un Padomē ir paraugprocedūras piemērs. Mūsu referente Fourtou kundze ir ieguldījusi tajā milzīgu darbu, un beigās, kā tas notiek gandrīz vienmēr, Parlaments, Padome un Komisija ir vienojušies par galīgo redakciju, kuru mēs pieņemsim.
<P>
Man šķiet, kā jau Heaton-Harris kungs minēja, ka Eiropas Savienība ir galvenokārt muitas savienība, un tādēļ Muitas kodekss ir svarīga detaļa, lai tā varētu darboties. Tomēr muitas dienests pats par sevi nestrādā pilnīgi brīvi - lielā mērā ir iesaistītas valsts iestādes, jo dažas preces un vērtības attiecas uz mums visiem. Es runāju par kontrabandu un dažiem no tās visbīstamākajiem veidiem, piemēram, ieroču un narkotiku kontrabandu, un par kapitāla izplūšanas kontroli.
<P>
Tādēļ ir loģiski, ka Kopienas Muitas kodeksā ir iekļauti parastie ierobežojumi, kurus piemēro visas dalībvalstis, un ir mēģināts šos ierobežojumus saskaņot. Man šķiet, ka mūsu domstarpības apmierinoši atrisināja muitas pārstāvniecības tiesību un atzītā komersanta duālā koncepcija - ideja par divām koncepcijām, kuras ir teorētiski atšķirīgas, bet kurām var atrast kopēju pamatu saskaņošanai. Man šķiet, ka, ka pieņemtais risinājums ir ļoti labs un atbilstīgs risinājums.
<P>
Komisārs Kovács kungs neatlaidīgi pieprasīja centralizēto muitošanu, ciktāl muitas savienība ir viens vesels. Protams, šeit nav vajadzīgs, lai starp dažādām muitas iestādēm būtu atšķirības. Man šķiet, ka tas ir labs un praktisks risinājums, kas dos mums iespēju strādāt atbilstīgā veidā.
<P>
Pēdējais aspekts, kas jāpiemin, ir komitoloģijas procedūra. Gan Komisija, gan Padome tagad ir atzinušas Parlamenta iesaistīšanas nozīmi šajā procedūrā. Panāktā vienošanās nozīmē, ka 28 noteikumi, kuriem tika piemērota šī procedūra ar Parlamenta iesaistīšanu, tagad ir pārvērtušies par 44 noteikumiem, tas ir, Parlaments arvien efektīvāk var iesaistīties Muitas kodeksa noteikumu izveidē.
<P>
Nobeigumā, priekšsēdētāja kungs, es vēlos pateikties Fourtou kundzei par darbu un komisāram par centieniem iesaistīt šī Parlamenta priekšlikumus.
<SPEAKER ID="147" NAME="Othmar Karas" AFFILIATION="PPE-DE">
(DE) Priekšsēdētāja kungs, komisāra kungs, dāmas un kungi! Eiropas Savienība, bez šaubām, ir daudz kas vairāk nekā muitas savienība. Mēs to nesamazināsim līdz muitas savienībai šodienas debatēs un lēmumā, ko pieņemsim rīt. Tomēr muitas politika pie ES ārējām robežām ir svarīgs elements Eiropas Savienības pasākumos un iekšējā tirgus darbībā.
<P>
ATP Eiropas nodaļa Eiropas Parlamentā atzinīgi vērtē priekšlikumu regulai par Modernizēto Muitas kodeksu. Kādēļ? Tādēļ, ka tā izlīdzina muitas procedūras, veido pamatu vienkāršākai, ātrākai kopējai muitas procedūrai pie ārējām robežām, un tādēļ, ka tas nozīmē, ka tagad tiks ņemtas vērā radikālās pārmaiņas starptautiskajā tirdzniecībā, piemēram, attiecībā uz informācijas tehnoloģiju, elektroniskajiem datiem utt., un tādēļ, ka tagad uz muitas pārstāvjiem attieksies skaidri noteikti kopēji kritēriji, kā rezultātā palielināsies uzticamība un profesionalitāte.
<P>
Šī regula stiprina sadarbību starp dalībvalstīm un Eiropas Savienību. Tā veido spēcīgāku Kopienu, ko atspoguļo arī tas, ka Padome pieņēma visus Parlamenta iesniegtos grozījumus. Manuprāt, tas nozīmē vienkāršāku, ātrāku kopēju muitošanu, un tas nāk par labu uzņēmējiem visā Eiropas Savienībā.
<SPEAKER ID="148" NAME="Andreas Schwab" AFFILIATION="PPE-DE">
(DE) Priekšsēdētāja kungs, dāmas un kungi! Arī es vēlos paust sirsnīgāko pateicību referentei un, protams, mūsu ēnu referentam, kuri paveikuši ļoti vērtīgu darbu augstākā mērā tehniskā lietā.
<P>
Jaunā muitas kodeksa mērķis ir aizstāt veco kodeksu un attiecīgos noteikumus ar modernizētu kodeksu, vienkāršot pašreizējās muitas procedūras un izveidot pamatu pieejamām savstarpīgām muitas sistēmām visā Eiropas Savienībā. Mēs to ļoti augstu vērtējam, jo tas nozīmē, ka sabiedrības gūs labumu no pašreizējo informācijas tehnoloģijas sasniegumu pielāgošanas un ātrākas un drošākas to preču apstrādes, kuras arvien lielākos apjomos šķērso ES robežas.
<P>
Uzņēmumu asociācijas un tirdzniecības palātas jau sākumā pareizi brīdināja par pārmērīgo birokrātiju, kuru rada no ASV pārņemtie ES drošības pasākumi. Ar mūsu pārrunām Parlamentā un intensīviem sakariem ar Komisijas birojiem mēs beidzot panācām nosacīti saprātīgu un nebirokrātisku risinājumu, par ko es esmu pateicīgs.
<P>
Galvenais punkts sabiedrībām, kas tagad ir ieviests, ir centralizētā muitošana vienā kontaktpunktā. Mēs spējām panākt savas prasības izpildi - un ļoti lepojamies ar to - par šo privileģēto statusu tiem uzņēmumiem, kuri atbilst šiem vajadzīgajiem kritērijiem.
<P>
Man kā deputātam no Bādenes dienvidiem ir jānorāda, ka Muitas kodekss var radīt ievērojamas problēmas pie ES ārējām robežām ar valstīm, kuras nav ES dalībvalstis, ja savlaicīgi netiks veikti piesardzības pasākumi. Es zinu, ka Komisija vēlas pieņemt šos piesardzības pasākumus - es runāju par Šveici, un es ceru, ka ES un dalībvalstis - ES un Šveices Apvienotās komitejas dalībnieces - arī piedalīsies šajā darbā.
<P>
Šveice ir viens no svarīgākajiem ES preču tirgiem. Četras ES valstis, kuras atrodas Šveicei tieši kaimiņos, veido 41 % no tās kopējā eksporta apjoma un 59 % no kopējā importa apjoma, un tādēļ šeit ir vajadzīga rīcība. Mēs nevaram pieļaut, ka Muitas kodeksa ieviešanas rezultātā pie Šveices robežām veidojas kilometriem garas rindas tikai tāpēc, ka Šveices muitošanas sistēma nedaudz atšķiras no ES sistēmas.
<P>
Komisār Kovács kungs, es vēlētos jūs lūgt izskatīt šo problēmu un nekavējoties pievērst tai attiecīgo dalībvalstu uzmanību. Mēs runājam par ekonomikas centru Eiropas sirdī, kuru mūsu darbību rezultātā nedrīkst norobežot no starptautiskās preču plūsmas.
<SPEAKER ID="149" NAME="Zuzana Roithová" AFFILIATION="PPE-DE">
(CS) Priekšsēdētāja kungs, dāmas un kungi! Es ticu, ka rīt mēs pieņemsim otrajā lasījumā Padomes kopējo nostāju par Muitas kodeksu. Tā ir Eiropas muitas tiesību aktu veiksmīga modernizācija. Tie ir īsti vārti uz elektronisku, centralizētu, savstarpīgu un automatizētu muitas sistēmu. Visas ES organizācijas varēs gūt labumu no viena pārvaldes punkta - viena veikala pieturas - savām darbībām, padarot ļoti vajadzīgo kontroli daudz efektīvāku. Pateicoties vienotajam ,muitas informācijas portālam - vienam logam - uzņēmēji varēs sazināties tikai ar vienu muitas biroju ES savā atrašanās vietā. Šis noteikums vienkāršo un vieno terminoloģiju un definīcijas, kā arī padara tās ērtākas lietotājam. Tas it labs piemērs, kā pat paplašinātajā ES vienkāršot birokrātiju un uzlabot tiesisko vidi uzņēmējiem un iedzīvotājiem. Turklāt, kā ziņo, šis projekts atmaksāsies 2010. gadā. Es pateicos referentiem Fourtou kundzei un Newton Dunn kungam, Komisijai un Padomei par lielisko darbu, kuru viņi veikuši iepriekšējo trīs gadu laikā.
<SPEAKER ID="150" NAME="Bill Newton Dunn" AFFILIATION="ALDE">
Priekšsēdētāja kungs! Es vēlos izteikt tikai vienu piezīmi atbildei uz Heaton-Harris kunga teikto, ka viņš domā, ka Lielbritānija 1975. gadā pievienojās brīvās tirdzniecības zonai. Esmu ļoti noraizējies par viņa atmiņu, vai varbūt tā ir viņa izglītība. Lielbritānija izstājās no brīvās tirdzniecības zonas - to sauca EFTA. Mēs izvēlējāmies izstāties, lai pievienotos Eiropas Kopienai, un Tečeres kundze, kura tolaik bija konservatīvo līdere, 1975. gada AK referenduma laikā teica, ka tā bija ,,vairāk nekā brīvās tirdzniecība zona”. Ļoti skaidri, ļoti vienkārši, ierakstīts protokolā.
<P>
Tagad, tā kā Heaton-Harris kungs vēlas AK referendumu par Lisabonas līgumu, viņš ir pilnīgi pārliecināts, ka britu sabiedrība izlasīs visus dokumentus, lai izlemtu, kā balsot. Un tā vajadzēja būt 1975. gadā. Britu sabiedrībai 1975. gadā vajadzēja dokumentos izlasīt, ka runa ir par ciešāku savienību nevis par brīvās tirdzniecības zonu. Eiropas Savienība ir ciešāka savienība. Tādēļ, lūdzu, priekšsēdētāja kungs, vai mēs nevaram sadabūt tableti Heaton-Harris kunga atmiņas uzlabošanai?
<SPEAKER ID="151" NAME="Priekšsēdētājs">
Paldies, Newton Dunn kungs! cik drūms būtu mūsu vakars Eiropas Parlamentā bez šīm interesantajām britu diskusijām.
<SPEAKER ID="152" NAME="Mairead McGuinness" AFFILIATION="PPE-DE">
Priekšsēdētāja kungs! Es pretošos kārdinājumam pievienoties. Vēlos pateikties referentei par rūpīgo darbu pie šī ziņojuma.
<P>
Būsim godīgi, šī nav lieta, par kuru cilvēki runā krodziņos un saviesīgos pasākumos. Taču mūsu muitas likumu sakārtošana ir ļoti svarīga uzņēmumiem un darbavietām, un tādēļ mēs to darām. Tādēļ ideja par centralizētu muitošanu ir saprātīga, ja tā darbojas - un atļaujiet mums cerēt, ka tā būs saskaņā ar šiem jaunajiem noteikumiem.
<P>
Tātad ideja par vienu logu, iespējams, samazinās birokrātiju. Bet atļaujiet piebilst tikai vienu - ļaujiet mums iegūt informāciju no komersantiem, kad tas viss būs gatavs un darbosies, un piekrītiet noregulēt to tur, kur mēs saskatām problēmas, uz kurām šovakar norādīja pārējie runātāji.
<SPEAKER ID="153" NAME="László Kovács">
Komisijas loceklis. - Priekšsēdētāja kungs! Vēlos iesāk runu ar to, ka esmu ne tikai apmierināts, bet arī ļoti lepns, ka mēs esam nonākuši šajā punktā, jo es piekrītu visiem tiem runātājiem, kuri uzskata, ka tas ir liels sasniegums visai Savienībai.
<P>
Pirmkārt, es vēlos pateikties par jūsu atbalstu Modernizētajam Muitas kodeksam un par jūsu interesi par turpmākajiem notikumiem. Kā jūs atgādinājāt, kodeksa pieņemšana un stāšanās spēkā vēl nebūs notikuma beigas, jo tā piemērošana būs atkarīga no tā īstenošanas noteikumu pabeigšanas un piemērošanas.
<P>
Šo noteikumu pieņemšana notiks saskaņā ar jauno regulatīvo procedūru ar kontroli. Tas dos Parlamentam iespēju pārbaudīt to, kādā veidā Komisija ar Muitas kodeksa komitejas palīdzību ir nodomājusi detalizēti īstenot kodeksa vispārējos noteikumus.
<P>
Reizē ar šo procedūras prasību Komisija ir nodomājusi ar Iekšējā tirgus un patērētāju aizsardzības komitejas starpniecību pienācīgi informēt Parlamentu par īstenošanas pasākumu projekta sagatavošanas norisi un grafiku, kādā paredzēts piemērot Modernizēto Muitas kodeksu.
<P>
Attiecībā uz Šveices un Eiropas Savienības problēmu, kuru izvirzīja Schwab kungs, 2009. gada 1. jūlijā tiks pilnībā ieviests Kopienas Muitas kodeksa drošības grozījums. Tas nozīmē, ka visas preces, kas tiks ievestas Kopienā vai izvestas no tās, būs pakļautas deklarēšanai pirms ievešanas vai pirms izvešanas. Atzītajam komersantam būs izdevīgi kodeksā paredzētie atvieglojumi.
<P>
Tāpat kā ar citām trešām valstīm arī ar Šveici mēs pašlaik apspriežam kontroles centru, kontroles rezultātu un atzītā komersanta statusa savstarpējo atzīšanu. Sarunas turpinās, un mēs ceram, ka abpusēji apmierinošs risinājums būs gatavs 2009. gada 1. jūlijā.
<P>
Tagad atļaujiet man beigt, ielūdzot jūs piedalīties Muitas savienības 40. gadadienas svinībās 2008. gada 1. jūlijā. Muitas savienība bija iekšējā tirgus būves pirmais stūrakmens un joprojām ir viena no tā svarīgākajām sastāvdaļām. Ceru turpināt mūsu sarunas par muitas turpmāko nozīmi saistībā ar šīm svinībām. Vēlreiz liels paldies par jūsu atbalstu.
<SPEAKER ID="154" NAME="Janelly Fourtou">
referente. - (FR) Priekšsēdētāja kungs! Es vēlos pateikties visiem tiem, kuri runāja, un visiem tiem, kuri deva ieguldījumu šā ziņojuma rakstīšanā.
<P>
Kopš Medina Ortega kunga teiktā par kontrabandu, es nevaru apvaldīt steigu, lai izvirzītu jautājumu par viltojumiem. Laikposmā starp 1988. un 2004. gadu aizturēto viltojumu skaits palielinājās par 1 000%. Tas liecina tikai par to, ka pašreizējā kontrole ir jāatjaunina un ir vajadzīga jauna pieeja, ciktāl tas skar muitas ierēdņu pienākumus.
<P>
Es vēlos izteikt uzslavu arī pašiem profesionāļiem, kuri parādīja patiesi plašu domāšanu, un es vēlos pateikt viņiem, ka joprojām jūtos pateicību parādā. Tas, bez šaubām, atbildēs uz McGuinness kundzes paustajām bažām. Kas attiecas uz īstenošanas pasākumiem, es centīšos veicināt dialogu starp muitas iestādēm un Kopienas iestādēm, arī Komisiju, ar kuru šajā jomā vienmēr bijusi laba un ražīga sadarbība.
<P>
Tādēļ es aicinu jūs atbalstīt kopējo nostāju un vēlos beigt ar pateicību par jūsu uzmanību.
<SPEAKER ID="155" NAME="Piekšsēdētājs">
Debates ir slēgtas.
<P>
Balsojums notiks 2008. gada 19. februārī
