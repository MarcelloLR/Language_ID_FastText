<CHAPTER ID="017">
Eiropas Uzraudzības iestādes augstākā līmeņa vadošo darbinieku iecelšana (debates) 
<SPEAKER ID="227" NAME="Priekšsēdētājs">
Nākamais punkts ir Padomes un Komisijas paziņojumi par Eiropas Uzraudzības iestādes augstākā līmeņa vadošo darbinieku iecelšanu.
<SPEAKER ID="228" NAME="Enikő Győri">
Padomes priekšsēdētāja. - Priekšsēdētāja kungs! Es vēlos pateikties komisāram un godātajiem deputātiem - maniem dārgajiem bijušajiem kolēģiem - par man doto iespēju Padomes vārdā komentēt jaunās Eiropas Uzraudzības iestādes - EUI - priekšsēdētāju un izpilddirektoru iecelšanas procesu un principus, kas viņiem jāievēro, pildot savus pienākumus.
<P>
EUI regula, kuras mēs pieņēmām pirms nepilniem trim mēnešiem, nepiešķir Padomei nekādu īpašu pienākumu priekšsēdētāja un izpilddirektora iecelšanā katrai EUI, ko izveido attiecīgā uzraudzības padome.
<P>
Tādējādi saskaņā ar EUI regulu katras EUI priekšsēdētāju ieceļ uzraudzības padome. Turklāt EUI regula ierāda izšķirīgu vietu Eiropas Parlamentam, kam piešķir iespēju iebilst šo augsta līmeņa vadošo darbinieku iecelšanai un priekšsēdētāja atcelšanai no amata pēc uzraudzības padomes lēmuma.
<P>
Kāda vieta šajā scenārijā ir Padomei? Padome kā otrs likumdevējs ir piekritusi Parlamentam iekļaut šajā regulā noteikumus, kuru mērķis ir nodrošināt, lai katras EUI uzraudzības padomes locekļus, valdi, priekšsēdētāju un izpilddirektoru aizsargātu stingra neatkarība un viņiem tā būtu saistoša, lai darbotos vienīgi Eiropas Savienības interesēs.
<P>
Es necitēšu visus šīs regulas noteikumus, jo īpaši 42., 46., 49. un 52. pantu, bet to gars ir skaidrs. Proti, ka ne padomju balsstiesīgie locekļi, ne priekšsēdētājs vai izpilddirektors nelūdz un nepieņem ES iestāžu vai struktūru, jebkuras dalībvalsts valdības vai kādas sabiedriskas vai privātas struktūras norādījumus un ka tās savukārt necenšas ietekmēt priekšsēdētāju vai izpilddirektoru viņa pienākumu izpildē.
<P>
Uz EUI regulu attiecas civildienesta noteikumi, ko pieņēmušas ES iestādes. Tajā ir arī vairāki svarīgi noteikumi, kuru mērķis ir nodrošināt, lai katras iestādes priekšsēdētājs un izpilddirektors tiktu izraudzīts visobjektīvākajā veidā, stingri pamatojoties uz kritērijiem, kas noteikti regulas 48. un 51. pantā.
<P>
Es norādu, ka abos pantos līdzās vadības pieredzei konkrētajā izpilddirektora līmenī ir tādi kritēriji kā, piemēram, "nopelni, prasmes, zināšanas par finanšu iestādēm un tirgiem un pieredze attiecībā uz finanšu pārvaldību un regulējumu”.
<P>
Attiecībā uz finansējumu Padomei, pieņemot regulu, bija ļoti lielas ieceres saistībā ar EUI, un es esmu pārliecināta, ka tādas bija arī Parlamentam. Tagad pēc piekritības abām iestādēm kā budžeta iestādēm jānodrošina, ka šīm iecerēm tiek iedalīti atbilstīgi līdzekļi katru gadu, pamatojoties uz Komisijas budžeta priekšlikumu.
<P>
Prezidentūra piešķir lielu nozīmi arī tam, ka dalībvalstīm jāpilda savi pienākumi pret jaunajām iestādēm. Padomei kā otram likumdevējam ir būtiski, lai visi regulas noteikumi tiktu īstenoti pilnīgi un godprātīgi. Mēs ceram, ka Eiropas Komisija kā līgumu ievērošanas sargātāja to patiešām nodrošinās.
<P>
Kā godātajiem deputātiem ir zināms, Komisijai 55. apsvērumā ir arī uzticēta atbildība par kandidātu saraksta sagatavošanu, lai vadītu katras iestādes pirmā priekšsēdētāja atlases procesu. Parlaments un Padome piekrita šai sākšanas procedūrai, pieņemot regulu.
<P>
Es ceru, ka priekšsēdētāji tagad varēs sākt savu darbu. Jaunajām aģentūrām ir ārkārtīgi svarīgi būt gatavām un sākt darbu iespējami drīz. Tās ir svarīga daļa ES atbildē uz finanšu krīzes radītajām problēmām. Mēs nevaram atļauties gaidīt, un esmu pārliecināta, ka mēs varam rēķināties ar Parlamenta pilnīgu atbalstu, lai nodrošinātu jauno aģentūru netraucētu izveidi un darbu.
<P>
Parlamenta un Padomes labas sadarbības rezultātā ES ir ieguvusi pilnīgi jaunu uzraudzības iestādes struktūru. Mūsu kopējā atbildība ir nodrošināt, ka EUI sāk darboties pēc iespējas drīz.
<P>
Kā Parlamentam draudzīgas prezidentūras pārstāve es esmu apņēmības pilna strādāt maksimālā saskaņā ar Eiropas Parlamentu un arī ceru, ka varēšu strādāt ar Parlamentu, kas ir uzticams partneris.
<SPEAKER ID="229" NAME="Michel Barnier">
Komisijas loceklis. - (FR) Priekšsēdētāja kungs, ministre, dāmas un kungi! Eiropas Savienībai kopš 1. janvāra ir jauna uzraudzības sistēma finanšu nozarē.
<P>
Šī sistēma savienojumā ar tirgu un finanšu pakalpojumu sniedzēju regulējuma būtisku reformu veicinās finanšu stabilitāti Eiropas Savienībā, un es uzskatu, ka tā paplašinās iespējas un liks stabilus pamatus finanšu nozarei, kas ir ārkārtīgi svarīga mūsu valstīs.
<P>
Es vēlētos sākt ar apsveikumu Eiropas Parlamentam par svarīgo uzdevumu, ko tas šajā procesā ir pildījis daudzus gadus. Par to, ka mums tagad ir efektīvāka finanšu nozares uzraudzības sistēma un ka mēs apgūstam krīzes mācības šajā jomā tāpat kā citās, lielā mērā ir jāpateicas Eiropas Parlamentam.
<P>
Mēs tagad tuvojamies šo trīs Eiropas Uzraudzības iestāžu jaunās struktūras radīšanas beidzamajiem posmiem, kad nākamajās dienās iecelsim priekšsēdētājus un izpilddirektorus. Dāmas un kungi! Šīs iecelšanas procedūras tika veiktas pilnīgi pārredzami un pilnīgi atbilstīgi regulām, kas radīja iestādes, kā arī pārējiem noteikumiem, kuri nosaka Eiropas Savienības regulatīvo aģentūru vadītāju iecelšanu.
<P>
Tika saņemti aptuveni 275 pieteikumi sešiem amatiem, par kuriem es tikko runāju. Tie visi tika rūpīgi un objektīvi izskatīti. Pienākumi, kas piešķirti dažādajām ieinteresētajām pusēm, Eiropas Parlamentam, uzraudzības padomei un pašai Komisijai, tika pedantiski pildīti. Turpmāk mēs joprojām nodrošināsim, lai process būtu pārredzams un pareizi izplānots, lai tādā veidā ļautu Eiropas Parlamenta Ekonomikas un monetārajai komitejai pildīt savu ļoti svarīgo pienākumu, sasniedzot vislabāko iespējamo rezultātu.
<P>
Šis Parlaments ir izvirzījis un turpina izvirzīt lielas prasības šīm iestādēm, un es domāju, ka tas ir pareizi darīts. Tas izvirza prasības, kas man ir saprotamas. Komisija tāpat kā Parlaments uzskata, ka šo iestāžu priekšsēdētāji un izpilddirektori jāizvēlas, pamatojoties uz viņu nopelniem, pieredzi, neatkarību, uzticību Eiropai un zināšanām par jautājumiem, kas saistīti ar uzraudzību un finanšu tirgu regulēšanu. Dāmas un kungi! Veicamās atlases procedūras līdz šim ir notikušas tieši šādā garā, pamatojoties uz pieteikumiem, kurus esam saņēmuši.
<P>
Turklāt, tā kā tās regulas 68. pantā, ar kurām šīs iestādes tika radītas, Parlaments un Padome nolēma, ka uz priekšsēdētājiem un izpilddirektoriem attieksies noteikumi, kas piemērojami Eiropas Savienības iestāžu dienestam, Komisija ir nodrošinājusi, ka tieši tā notiek un ka šajā tāpat kā citās jomās noteikumi tiek ievēroti.
<P>
Dāmas un kungi, jūs esat pauduši bažas attiecībā uz šo iestāžu augsta līmeņa vadošo darbinieku algām un maksimālo vecumu. Šajā ziņā mēs esam izpētījuši visus virzienus, lai būtu maksimāli elastīgi, un šo jautājumu nepieciešamības gadījumā var vēlreiz pārbaudīt, kad tiks pārskatīta iestāžu funkcionēšana, ko paredzēts darīt 2013. gada beigās.
<P>
Es atbalstu arī Parlamenta nodomu panākt optimālo dzimumu līdzsvaru šo iestāžu vadībā. Iepriekšējās atlases procedūrā Komisija nepiekāpīgi piemēroja vienlīdzīgu iespēju principu, pamatojoties uz reģistrētajiem pieteikumiem. Saistībā ar šo es vēršu uzmanību, ka pašā beidzamajā izpilddirektoru iecelšanas procesā, kas pašlaik notiek un vēl nav pabeigts, divas ļoti spējīgas sievietes sacenšas par izpilddirektora amatu.
<P>
Es pilnīgi piekrītu Parlamentam, ka mums vajadzīgas spēcīgas iestādes, kas ir neatkarīgas no politiskas vai citas ietekmes. Priekšsēdētājiem, izpilddirektoriem un dažādo padomju balsstiesīgajiem locekļiem jābūt pilnīgi neatkarīgiem un jārīkojas vienīgi Eiropas Savienības interesēs. Parlaments un Padome ir iekļāvuši šo principu regulā, ar kurām šīs iestādes tiek izveidotas, jo īpaši tās 42., 46., 49. un 52. pantā, ko ministre E. Győri tikko kā pieminēja.
<P>
Komisija kā ES tiesību aktu sargātāja pilnīgi un galīgi uzņemsies savu atbildību un nodrošinās, ka šie panti tiek nelokāmi ievēroti. Es vēlos piebilst, ka Komisija piedalīsies iestāžu pārvaldes struktūrās un ka šajā saistībā tā, protams, būs modra, lai nodrošinātu, ka visi lēmumi tiek pieņemti Eiropas Savienības interesēs.
<P>
Attiecībā uz uzraudzības padomes sastāvu Komisija jau ir akcentējusi to, cik juridiski nepieciešami un politiski svarīgi ir nodrošināt, lai šo padomju sastāvs veidotos no valsts kompetento iestāžu vadītājiem. Es personīgi esmu rakstījis iestādēm, lai skaidrotu šo punktu, kad skaidrojums ir bijis nepieciešams. Dažas valsts iestādes tādēļ ir grozījušas savu pārstāvniecību. Citām tas vēl ir jādara. Jūs varat būt pilnīgi droši, ka Komisija šo punktu ievēros ļoti cieši un būs nelokāma.
<P>
Iestāžu padomēm un valdēm pilnīgi jāievēro jūsu un likumdevēja vēlmes kopumā, un es personīgi gādāšu par to, lai valsts iestāžu vadītāji būtu vismaz faktiski klāt, un es vēlreiz atkārtoju, vismaz divreiz gadā atbilstīgi tās regulas 40. pantam, ar kurām šīs iestādes tika izveidotas.
<P>
Visbeidzot, dāmas un kungi, es atbalstu Parlamenta nodomu nodrošināt, ka šīm iestādēm ir vajadzīgie finanšu un cilvēku resursi, lai veiktu savus pienākumus ticamā veidā. Budžeta iestāde var rēķināties ar Komisijas tehnisko atbalstu, lai, no vienas puses, nodrošinātu saskaņotību starp atbildības jomām, kas noteiktas šīm iestādēm, un, no otras puses, protams, resursiem, kas tām piešķirti, lai šīs atbildības jomas uzņemtos.
<P>
Priekšsēdētāja kungs, dāmas un kungi! Tagad ir būtiski, lai šo iestāžu priekšsēdētāju un izpilddirektoru iecelšanas un apstiprināšanas procedūras tiktu sekmīgi pabeigtas. Šīm iestādēm ir jāsāk strādāt. Es varu jums apliecināt, ka ik dienu gūstu apliecinājumu par šo jauno iestāžu lietderību, jo mēs pašlaik ar tām konsultējamies gandrīz regulāri.
<P>
Uzdevumi, kas šīm jaunajām iestādēm ir jāuzņemas sadarbībā ar Eiropas Sistēmisko risku kolēģiju, ir ārkārtīgi svarīgi. Mēs gribējām, lai tās pilnīgi darbotos, sākot ar 1. janvāri. Tagad mēs visi katrs savā konkrētajā jomā esam atbildīgi par to, lai ļautu tām pildīt uzdevumu ātri un ar labiem nosacījumiem. Lai to panāktu, tām vajadzīgs jūsu iestādes pilnīgs atbalsts.
<P>
Es vēlos vēlreiz apliecināt, ka Komisija no savas puses nodrošinās, ka likumdevēja nodoms tiek pilnīgi respektēts un ka šīs iestādes strādā tikai un vienīgi Eiropas Savienības interesēs.
<SPEAKER ID="231" NAME="Jean-Paul Gauzès">
PPE grupas vārdā. - (FR) Priekšsēdētājas kundze, Győri kundze, Barnier kungs! Šīs debates pašlaik nav juridiskas debates, tās ir īstas politiskas debates. Tās ir debates par finanšu regulējuma nākotni Eiropā. Tā ir Parlamenta kopā ar Padomi Komisijas vadībā veiktā darba viena aspekta kulminācija. Tāpēc es vēlos runāt pavisam skaidri.
<P>
Mums tas nenozīmē nodošanos kādai revolūcijai vai savu muskuļu izrādīšanai vienkārši prieka pēc. Mums tas nozīmē, ka gars, kas valdījis nolīgumos starp Padomi un Parlamentu, faktiski tiek respektēts. Šī nav mācību stunda tiesībās. Dokumenti nav svarīgi. Mēs zinām dokumentus. Nozīme ir veidam, kādā šie dokumenti tiks īstenoti. Šajā saistībā es vēlos pateikties komisāram par viņa runas skaidrību.
<P>
Mēs nekad neesam mēģinājuši apšaubīt Komisiju, un vārdi, ko teica komisārs, pilnīgi atbilst Parlamenta vēlmēm. Mēs te runājam par politisku aktu, kura jēgu izsaka teikums: "Šīs iestādes ir izveidotas, tāpēc mums tām jādod konkrēti resursi, lai pareizi funkcionētu.”
<P>
Taču, manuprāt, mums ir ne tikai vienkārši šaubas, bet arī aizdomas par veidu, kā šos noteikumus faktiski ir īstenojušas vairākas dalībvalstis, tās, kuras vēlas izjaukt Eiropas uzraudzību un novērst finanšu regulēšanu Eiropas līmenī. Tieši pret to mēs skaidri iebilstam, jo uzskatām, ka gadījumā, ja tā būtu noticis, mēs būtu piemānīti sarunās par uzraudzību. Sarunas bija ilgas; tās bija grūtas. Ikviens izdarīja kompromisus. Beļģijas prezidentūra padarīja ievērojamu darba daļu, un komisārs sniedza ārkārtēju stimulu. Šodien mēs būtu varējuši saskarties ar iestādēm bez efektīvām pilnvarām: iecelto darbinieku zemā statusa dēļ tāpēc, ka dalībvalstis neizvēlējās vislabākos, un, iespējams, tāpēc, ka atalgojums nebija pievilcīgs.
<P>
Katrā gadījumā šodien Parlamentam vajadzīga konkrēta atbilde. Ministre, man ir pienākums teikt, ka, lai gan jūtu pret jums draudzību, tā kā esmu sēdējis uz tā paša sola, tajā pašā grupā un tajā pašā komitejā, kur jūs, tomēr vēstule, kuru esmu redzējis un kura, es pieļauju, ir tikai pirmais uzmetums, nav atbilstoša.
<P>
Es došu jums Eiropas Tautas partijas (Kristīgo demokrātu) grupas atbildi. Tā ir vienkārša. Jūs sakāt Padomes vārdā, ka jūs pilnīgi atbalstāt, ko komisārs tikko kā teica. Es jums varu teikt, ka mums tas būs apmierinošs paziņojums. Komisāra sniegtais paziņojums ir precīzs. Tas runā par cilvēku un finanšu resursiem. Jūsu vēstulei jāpaziņo: "Mēs faktiski piekrītam visam, ko komisārs teica”. Győri kundze, tas ir ļoti svarīgi.
<P>
Mēs faktiski piekrītam visam, ko šovakar komisārs teica plenārsēdē.
<SPEAKER ID="232" NAME="Udo Bullmann">
S&D grupas vārdā. - (DE) Priekšsēdētājas kundze, dāmas un kungi! Kāpēc mēs esam šeit? Barnier kungs teica, ka mēs šeit esam tādēļ, ka Eiropas Parlamentam ir izdevies izveidot Eiropas uzraudzības iestādes, kas ir šā nosaukuma vērtas. Tā nebija paredzēts Padomes programmā. Tā nebija paredzēts dalībvalstu programmā. Arī Komisijai bija šaubas par to, cik ilgi mēs faktiski uzstāsim attiecībā uz šīs jaunās iestādes izveidi. Padome sapratīs - tai būs jāsaprot - un arī Komisija varbūt pat pati pēc savas gribas sapratīs, kāpēc mums ir bažas.
<P>
Nē, šis Eiropas Parlaments - un šis apgalvojums, es uzskatu, attiecas uz visām partiju grupām, ne tikai mums kā sociāldemokrātiem - neļaus spēlēt nacionālas spēles, kas grauj šo jauno uzraudzības iestāžu pilnvaras. Tieši tāpēc mēs esam ieinteresēti darbinieku iecelšanā, protams. Mums ir tiesības šajā ziņā - ar mums jākonsultējas.
<P>
Ir viena vai pāris lietu, kas faktiski rada pamatu mūsu bažām. Mēs saņemam personu sarakstus, un tie ir saraksti, kurus apskatot mēs nevaram faktiski pateikt, vai dzimuma kritērijs ir ticis piemērots. Mums iedod priekšlikumus par kandidātiem, kurus apsverot - un es to saku ar visu pienācīgo cieņu pret attiecīgajiem cilvēkiem - mēs neredzam nevienu, kurš, mūsuprāt, varētu kārtīgi strādāt. Tie nepārprotami ir labi cilvēki, kas savās darbavietās jau ir parādījuši, ka viņi strādā labi, bet šie cilvēki, kas mums iesniegti, nav tie, kuri, pamatojoties uz autoritāti, ko viņi varbūt ir pierādījuši savā iepriekšējā darbā, var reāli pateikt valsts uzraudzības iestādēm, kādu nostāju viņi pieņems konflikta gadījumā. Tur, kur ir Eiropas uzraudzība, nacionālā nozīme pārstāj darboties. Tas pārsteidz un kaitina mūs, un tam jārosina mūs rīkoties.
<P>
Nē, šīs procedūras nav apmierinošas, un es jautāju pats sev, kāpēc, piemēram, mēs nevaram izvēlēties to pašu pieeju, kādu mēs izvēlamies attiecībā uz tiem, kuri ir atbildīgi par OLAF, kur jūs, protams, esat ieinteresēti šā Parlamenta viedoklī. Kāpēc mēs nevaram to darīt? Mums tomēr ir vēl viena iespēja attiecībā uz izpilddirektoriem. Jūs vēl varat pierādīt, ka esat ieinteresēti Eiropas Parlamenta viedoklī. Jums vēl ir viena iespēja. Es mudinātu jūs abus - Padomes priekšsēdētāju un bijušo kolēģi deputāti Győri kundzi un komisāru M. Barnier - izmantot šo iespēju. Jūs varat pieņemt izskatīšanai šā Parlamenta iebildumus. Jūs varat ļoti skaidri pateikt mums, kā jūs gribat strādāt ar mums turpmāk. Jūs varat ļoti skaidri pateikt, kādus mērķus jūs atbalstīsiet 2013. gada reformā un kā jūs aprīkosiet iestādes. Jūs varēsiet arī ļoti skaidri parādīt, vai jūs interesē mūsu viedoklis attiecībā uz tiem personāla locekļiem, kuri vēl jāieceļ. Tāpēc es prasu jums visā nopietnībā Eiropas interešu vārdā nodrošināt šos noteikumus ātri.
<SPEAKER ID="233" NAME="Sylvie Goulard">
ALDE grupas vārdā. - (FR) Priekšsēdētājas kundze, Győri kundze, komisār! Paldies jums, ka esat kopā ar mums šovakar. Mēs visi apzināmies, ka pieejamais laiks bija ierobežots, tāpēc mēs pateicamies jums vēl jo vairāk par to, ka esat sākuši mums atbildēt. Es domāju, ka ir svarīgi savu motivāciju skaidri ievietot perspektīvā, kā to mani kolēģi deputāti ir darījuši.
<P>
Mūsu motivācija ir tā, ka mēs esam kolektīvi cīnījušies mēnešiem, lai nodrošinātu, ka ir "pirms krīzes” un "pēc krīzes” situācija un ka šajā iekšējā tirgū, kas ir veicinājis finanšu pakalpojumu un banku darbības izplešanos, tiek ieviesti kopēji noteikumi un sakārtota uzraudzība, un mēs pilnīgi esam par visu pārrobežu darbu, ko nozare ir veikusi. Atklāti runājot, sarunu gaitā - un ar Komisijas atbalstu turklāt - mums kļuva ļoti skaidrs, ka mēs esam nemiera cēlāji. Mēs pavisam skaidri redzējām, ka bija dažas dalībvalstis, kuras gribēja saglabāt kontroli pār uzraudzību un negribēja, lai kāds bāztu degunu to darīšanās.
<P>
Győri kundze, jūs mums sakāt, ka Padomei nav teikšanas attiecībā uz šo amatpersonu iecelšanu, kas juridiski ir pareizi, bet dažas dalībvalstis noslēpušās gaida. Turklāt komisārs norādīja, ka viņa nodaļām bija jāliek dažām valstīm sūtīt īpaši ietekmīgas personas. Tāpēc Parlaments dara savu darbu, mēģinot nodrošināt neatkarību, resursus un apņēmību virzīties uz priekšu.
<P>
Mēs, protams, apzināmies savu atbildību. Vairāk nekā kāds cits mēs gribam, lai šīs iestādes sāktu darbu, jo to izveidē mēs esam piedalījušies personīgi ar savu devumu. Mums nav vēlmes kavēt viņu darbu. Es domāju, piemēram, par banku stresa testiem, kas ir tik svarīgi. Tomēr vienkāršā realitāte ir tā, ka, kā jau norādīts, mēs būsim prasīgi, mēs gatavojamies neatstāt šo jautājumu un atrast laiku, kas vajadzīgs, lai sīki izskatītu to, par ko jūs mums stāstījāt, abi pēc kārtas, un mēs pieņemsim lēmumu ar tīru sirdsapziņu.
<P>
Es vēlētos pateikties Barnier kungam par dažiem ļoti skaidriem paziņojumiem, un es vēlētos lūgt jūs, Győri kundze, nebūt tik naivai. Uz spēles tiek likts daudz kas.
<SPEAKER ID="234" NAME="Sven Giegold">
Verts/ALE grupas vārdā. - (DE) Priekšsēdētājas kundze, dāmas un kungi! Manuprāt, šis ir jautājums par to, kā vislabāk izmantot likuma dotās iespējas nodrošināt stingru finanšu uzraudzību Eiropā, un mums ir šaubas par to, vai šīs iespējas faktiski tiek izmantotas vislabākajā mērā, kāds iespējams iestādēs. Mēs redzam trūkumus procedūrā. Mums kā Parlamentam līdz šim nav bijis iespējams redzēt kandidātu sarakstu iepriekš, bet tikai jau gatavu iznākumu. Būtu ļoti viegli atsūtīt mums sarakstu par izpilddirektoriem. Mums pilnīgi skaidri trūkst dzimumu līdztiesības, kad jautājums nonāk līdz amatu aizpildīšanai, un noteiktu notikumu dēļ procesa gaitā mums ir šaubas, vai dalībvalstis faktiski aizpildīs šīs iestādes amatus Eiropas interesēs.
<P>
Šis un citi punkti mūsu vēstulē dod mums tiesības uzdot fundamentālu jautājumu. Tomēr pāri visam tas, protams, ir arī jautājums par atsevišķo indivīdu piemērotību, un šajā ziņā katra persona ir jāizvērtē individuāli pēc savām prasmēm. Mēs šeit saskatām divas galvenās problēmas. Uzklausīšanā mēs atklājām, ka viens no kandidātiem apstrīdēja faktu, ka tā ir Eiropas iestāde, bet runāja par uzraudzības iestāžu tīklu, un, kad viņam par to jautāja, viņš nebija gatavs to labot.
<P>
Mēs nesaņēmām skaidras atbildes, kad jautājām viņiem, vai viņi ir gatavi padarīt visus lobiju kontaktus ar finanšu nozari pārredzamus. Mēs esam nosūtījuši vēstuli visiem trim kandidātiem, un, ciktāl tas attiecas uz mums, balsojuma rezultāts ir atkarīgs no tā, vai mēs saņemsim skaidras un izsmeļošas atbildes uz to.
<SPEAKER ID="235" NAME="Kay Swinburne">
ECR grupas vārdā. - Priekšsēdētājas kundze! ECR atzinīgi vērtē iespēju šovakar apspriest šos jautājumus plenārsēžu zālē.
<P>
Es vēlos skaidri teikt, ka mūsu grupa uzskata, ka visi trīs kandidāti uz priekšsēdētāja amatu EUI, ar kuriem vakar iepazīstināja Ekonomikas un monetārajā komitejā, ir pilnīgi kvalificēti un kompetenti šo attiecīgo pienākumu pildīšanai.
<P>
Visas piezīmes, ko es šovakar izsaku, skar vienīgi procesu, kas tika ievērots, lai nonāktu līdz šim punktam. Es tāpēc prasītu, lai nākamajos atlases procesos censtos izraudzīt kandidātus no visplašākā iespējamā talantu kopuma, lai nodrošinātu neatkarīgu domu un jaunu dažādību šādu iestāžu augstākā līmeņa vadībā. Šajā nolūkā atalgojuma skalām jābūt samērīgām ar šo amatu veicēju iecerēto augsto līmeni. Nevajadzīgi vecuma ierobežojumi vai citi kritēriji ārpus tehniskām prasmēm un kompetences būtu par katru cenu jānovērš.
<P>
Mēs varam rīkoties mazliet labāk, nekā esam rīkojušies šoreiz attiecībā uz procesu un pārredzamību, ko ar cieņu varēja attiecināt uz Parlamentu. Es ceru, ka turpmāk tas tiks ievērots.
<SPEAKER ID="236" NAME="Marta Andreasen">
EFD grupas vārdā. - Priekšsēdētājas kundze! Es uzskatu, ka pēc šiem uzraudzības aģentūras amatiem nav nekādas vajadzības, jo uzskatu, ka pašas aģentūras nav vajadzīgas. Vai vēl viena uzraudzības līmeņa radīšana, ko sauc par EVTI, dos uzlabojumu salīdzinājumā ar pašreizējām uzraudzības iestādēm? Es uzskatu, ka, to darot, mēs radīsim apjukumu par to, kurš par ko ir atbildīgs.
<P>
Vai uzraudzības iestāde radīs noteikumus, kas piemēroti pasaules lielākajam finanšu rajonam? Es par to šaubos. Es domāju, ka gluži pretēji tiks pieņemtas pret tirgu noskaņotā pūļa iemīļotās teorijas un uzspiestas Londonas Sitijai. Finanšu aktivitātes radītās problēmas iepriekšējos gados bija tāpēc, ka noteikumu kopumus likvidēja vai neievēroja tie, kuru pienākums bija tos pildīt.
<P>
Nav garantijas, ka šīs iestādes kaut ko darīs labāk. Turklāt mums tiek rādīts tikai viens kandidāts katram amatam - pilnīgi nedemokrātiska rīcība. Protams, tas pats tika izmantots, ieceļot Komisijas priekšsēdētāju, pārējos komisārus un Augsto pārstāvi. Es varētu turpināt, nosaucot garu sarakstu. Es mudinu jūs visus balsot pret šiem vai jebkuriem citiem kandidātiem.
<SPEAKER ID="237" NAME="Michel Barnier">
Komisija. - (FR) Priekšsēdētājas kundze! Es runāšu īsi, jo esmu izteicies tik atklāti un skaidri, cik iespējams. Es rūpīgi apsvēru katru vārdu savā paziņojumā, kas tiks apstiprināts, uzrakstot vēstuli, ko es parakstīju kopā ar priekšsēdētāja vietnieku M. Šefčovič, tāpēc viss ir ārkārtīgi skaidrs.
<P>
Atbildot uz katru no jūsu runām, par kurām es pateicos, es vienkārši vēlos minēt trīs jautājumus.
<P>
Pirmais jautājums attiecas uz neatkarību un iestāžu priekšsēdētāju autoritāti. Es esmu ļoti priecīgs, bet ne pārsteigts par Parlamenta pilnīgo apņēmību, kurā tam piebiedrojas Komisija, aizstāvēt šo neatkarību un autoritāti un nodrošināt, ka laika gaitā tās tiek respektētas. Turpmākajā laikā tas būs izšķirīgi un ļoti svarīgi, ņemot vērā uzdevumu lielo daudzumu un to uzdevumu nopietnību, ar kuriem šīs iestādes gatavojas nodarboties. Iepriekš tika izvirzīti jautājumi par kredītvērtējuma aģentūrām un stresa testiem. Tie ir jautājumi, kuru dēļ mums būs vajadzīgas iestādes un to ticamība. Šis ir pirmais punkts, kuru es gribēju uzsvērt un kurā Parlaments un Komisija, protams, un es ceru un uzskatu, ka arī Padome, var vienoties.
<P>
Otrais punkts ir atlases procedūra. Dāmas un kungi! Es atceros diskusijas trīspusējās sarunās, kad šī procedūra bija daudzu debašu temats, un, visbeidzot, vienošanos likumdevēju pušu starpā. Tā ir tāda, kāda tā ir, un tajā, bez šaubām, ir trūkumi. Es personīgi ieviesu tajā pārskatīšanas klauzulu, lai to uzlabotu. Man nav iemesla - un to es saku jums ar tīru sirdsapziņu - domāt, ka tā nav ļāvusi izvēlēties labus kandidātus. Man nav iemesla apšaubīt izvēlēto kandidātu motīvus. Pēc īso sarakstu saņemšanas un tikšanās personiski ar katru kandidātu es uzņēmos atbildību par kārtības noteikšanu saskaņā ar kritērijiem, kurus es pēc labākās sirdsapziņas uzskatīju par visnoderīgākajiem un visticamākajiem. Tomēr, lai atrastu šos labos kandidātus, mēs paļāvāmies uz sarakstiem, kas mums bija iedoti, un 275 iesniegumiem no dalībvalstu regulatoru iestādēm. Mums ir pārskatīšanas klauzula, lai uzlabotu šīs procedūras, kuras neapšaubāmi var uzlabot. Bet es jums gribētu teikt pēc labākās sirdsapziņas, ka, ciktāl tas attiecas uz mani, man nav iemesla teikt vai domāt, ka mēs neesam izvēlējušies labus kandidātus, kas ir spējīgi rīkoties atbildīgi.
<P>
Visbeidzot trešais jautājums, ko vairāki no jums ir izvirzījuši, un tas ir par iestāžu pārstāvības līmeni. Komisija vienmēr nodrošinās, ka šī pārstāvība pilnīgi atbilst regulai un ir visaugstākajā līmenī. Es vēlos izteikt sirsnīgu pateicību Eiropas Parlamentam par mūsu atbalstīšanu šajā absolūti izšķirīgajā jautājumā, kas ir arī viens no centrālajiem faktoriem uzticamībā.
<P>
Priekšsēdētājas kundze, dāmas un kungi! Tieši to es gribēju jums teikt, pirms mēs visi to atstājam un aizmirstam, kā viens no iepriekšējiem runātājiem teica. Tieši to es gribēju jums dot kā apliecinājumu, kā bažas, kuras es gribēju paust personīgi visu komisāru vārdā, par modrību, lai panāktu, ka šīs iestādes ir sekmīgas. Tās nodrošinās patiesu Eiropas uzraudzību, kas neaizstās valsts uzraudzības iestādes, bet liks tām strādāt kopā efektīvāk; tām būs savas pilnvaras, saskaroties ar problēmām un riskiem, kas tagad pavisam skaidri ir starptautiski.
<P>
Mums bija vajadzīgi un tagad mums lielos mērogos ir, pateicoties jums, šie trīs redzeslauki, šīs trīs iestādes papildus Eiropas Sistēmiskā riska kolēģijai. Dāmas un kungi! Tagad katram strauji jāķeras pie darba, jo, atklāti sakot, es vēroju, ka tirgos kustība ir ļoti ātra, daudz ātrāka nekā šeit pie mums šajā demokrātijas laikmetā, un mums jāstrādā ļoti ātri.
<SPEAKER ID="238" NAME="Enikő Győri">
Padomes priekšsēdētāja. - Priekšsēdētājas kundze, godātie deputāti! Vispirms ļaujiet man atbildēt uz jautājumu, kas atskanēja ļoti bieži šajās debatēs: vai Padome piekritīs pārskatīt iecelšanas procedūru regulā?
<P>
Teiksim tā, es zinu, ka minētais apsvērums par priekšsēdētāju turpmāko iecelšanu nosaka, ka ziņojumā būtu jāpārskata iespēja Komisijai izveidot īsu sarakstu.
<P>
Es zinu arī, ka regulas 81. pants arī paredz Komisijas pārskatu nosūtīt uz Eiropas Parlamentu un Padomi līdz 2014. gada 2. janvārim un pēc tam reizi trijos gados. Tādējādi tas dos mums iespēju uzlabot regulu pienācīgā laikā, pamatojoties uz praktisku pieredzi, un šādā noskaņā es gaidu konstruktīvu dialogu iestāžu starpā, lai bruģētu ceļu turpmākajam novērtējumam.
<P>
Padomes priekšsēdētāja. - (HU) Priekšsēdētājas kundze! Komisāra runa un mana runa tika strukturēta atbilstīgi katra kompetencei. Mēs saņēmām Ekonomikas komitejas priekšsēdētāja vēstuli, un mēs abi mēģinājām atbildēt uz jautājumiem atbilstīgi savai attiecīgajai kompetencei. Es mēģināju pārliecināt jūs, ka ir neatkarības garantijas un ka budžeta izstrādē Padomes un Parlamenta kā divu ar finanšu atbildību apveltītu iestāžu uzdevums ir nodrošināt to, ka šīs iestādes ir spējīgas darboties. Tādēļ man liekas, ka ir skaidra visu iestāžu kopīgu pienākumu uzņemšanās un nepārprotamas saistības.
<P>
Vēstule, ko šodien nosūtīja ECOFIN priekšsēdētājs ministrs G. Matolcsy, atbildot uz vēstuli, ko ECON priekšsēdētājs nosūtīja šorīt, tika rakstīta šādā garā, un es ticu, ka kopā ar Komisijas atzinumu jūs uzskatīsiet to par apmierinošu atbildi. Padome un prezidentūra pilnīgi to atbalsta. Tas bija Gauzès kunga jautājums, uz ko Komisija deva atbildi par savas kompetences tematiem. Tāpēc es ceru, ka pēc tam vairs nebūs šķēršļu Parlamenta rītdienas atbalstam kandidātiem un uzraudzības iestādes beidzot varēs sākt savu darbu.
<SPEAKER ID="240" NAME="Priekšsēdētāja">
. - Lai noslēgtu debates, trīs rezolūcijas priekšlikumi ir iesniegti saskaņā ar Reglamenta 120. pantu.
<P>
Debates tiek slēgtas. Balsojums notiks rītdien plkst. 11.30.
<P>
Rakstiskas deklarācijas (Reglamenta 142. pants)
<SPEAKER ID="241" NAME="Alfredo Pallone" LANGUAGE="IT">
Šis Parlaments ir devis svarīgu ieguldījumu jauno Eiropas Finanšu uzraudzības iestāžu izveidē. Tādējādi tas grib uzsvērt savu nozīmi arī šovakar un aicina Padomi un Komisiju svinīgi solīt nodrošināt, ka iestādes strādās neatkarīgi un ka tām būs vajadzīgie darbinieki un resursi. Tas ir piemērojams neatkarīgi no tā, kurš tiek iecelts. EUI priekšsēdētāju amatu kandidāti faktiski ir izrādījušies kompetenti un profesionāli, un es esmu pārliecināts, ka viņi savu pienākumu varēs pildīt objektīvi un vairāk nekā apmierinoši. Es domāju, ka ir būtiski atbalstīt kandidātus un nodrošināt, ka šīs iestādes var sākt darbu pēc iespējas ātrāk, jo ir daudz problēmu, kas risināmas, un tās prasa tūlītēju rīcību. Tieši šī prasība rosina mūs izveidot iestādes, un mums tas būs jāatceras rītdien balsojumā.
