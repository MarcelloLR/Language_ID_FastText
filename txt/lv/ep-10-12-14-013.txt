<CHAPTER ID="013">
Jautājumu laiks (jautājumi Komisijas priekšsēdētājam)
<SPEAKER ID="404" NAME="Priekšsēdētājs">
Nākamais darba kārtības punkts ir jautājumu laiks (jautājumi Komisijas priekšsēdētājam). Es sveicu priekšsēdētāju J. M. Barroso ar dalību ikmēneša jautājumu laikā. Mēs esam gatavi sākt uzklausīt jautājumus. Noteikumi ir tādi paši kā parasti - viena minūte laika, lai uzdotu jautājumu, viena minūte laika atbildei uz jautājumu, un gadījumā, ja kādas politiskās grupas vadītājs vēlas uzdot papildu jautājumu, šim jautājumam un atbildei katram tiek atvēlētas 30 sekundes laika.
<SPEAKER ID="405" NAME="Ioannis Kasoulides">
PPE grupas vārdā. - Es vēlos uzdot jautājumu manis pārstāvētās grupas priekšsēdētāja J. Daul vārdā. Eiropas Tautas partijas grupa (Kristīgie demokrāti) vēlas uzzināt jūsu viedokli par pašreizējiem centieniem atsākt tiešās sarunas par to, kā atrisināt situāciju Palestīnā. Amerikas Savienotās Valstis atmeta centienus pārliecināt Izraēlu pagarināt moratoriju attiecībā uz notikumiem Austrumjeruzalemē un Rietumkrastā laikam tādēļ, ka netiek sasniegti vēlamie rezultāti.
<P>
Kas būtu jādara tieši ES vai sadarbībā ar Kvartetu, lai risinātu šīs sarunas? Ņemot vērā pašreizējos notikumus, ko nozīmē tas, ka ES vairākkārt ir apliecinājusi gatavību atzīt Palestīnas valsts neatkarību, kad tas būs nepieciešams?
<P>
Kāds ir humanitārais stāvoklis Gazas joslā pēc tam, kad 2010. gada jūnijā Izraēla nolēma slēgt pārejas un atcelt pasākumus saistībā ar Gilad Shalit atbrīvošanu?
<SPEAKER ID="406" NAME="José Manuel Barroso">
Komisijas priekšsēdētājs. - Kā zināms, Eiropas Savienība ļoti atbalsta priekšlikumu atsākt tiešās sarunas. Vakar Ārlietu padome informēja par Eiropas viedokli šajā jautājumā, paužot nožēlu par to, ka Izraēla nespēja pieņemt jaunu apmetņu iesaldēšanu, ko pieprasīja Eiropas Savienība, Amerikas Savienotās Valstis un Kvartets.
<P>
Es vēlos piebilst, ka situācija ir bēdīga jo īpaši tāpēc, ka izveidot nepieciešamos apstākļus risinājumam, kas attiecas uz divām valstīm, ir Palestīnas, šī reģiona, kā arī visas starptautiskās sabiedrības un, manuprāt, arī pašas Izraēlas interesēs.
<P>
Runājot par sarunām, Ārlietu padome vakar arī vienojās par sadarbības pastiprināšanu ar Kvartetu un Amerikas Savienotajām Valstīm. Īpašais sūtnis senators G. Mitchell drīz tiksies ar Catherine Ashton, lai viņu izjautātu par pašreizējo situāciju. Eiropas Savienība pilnīgi atbalstīs miera nodrošināšanas pasākumus un apliecinās gatavību iesaistīsies notikumos šajā reģionā. Manuprāt, ņemot vērā Eiropas Savienības un ASV ciešo sadarbību, būtu jāpastiprina Kvarteta darbība.
<P>
Augstā pārstāve C. Ashton sazinās ar galvenajām iesaistītajām pusēm, kuras darbojas šajā reģionā, un mēs ar nepacietību gaidām Arābu valstu līgas tikšanos, kas notiks šajā nedēļā. Sarunas ir jāatjauno, un tām ir jādod jauns impulss, jo nedrīkst pieļaut, ka tās nonāk strupceļā. Esmu pārliecināts, ka sadarbībā ar Amerikas Savienotajām Valstīm šī situācija tiks atrisināta.
<SPEAKER ID="407" NAME="Ioannis Kasoulides">
PPE grupas vārdā. - Es vēlos vēlreiz jautāt par humanitāro stāvokli Gazas joslā saistībā ar iežogojumu atvēršanu un par notikumiem saistībā ar kaprāli Gilad Shalit.
<SPEAKER ID="408" NAME="José Manuel Barroso">
Komisijas priekšsēdētājs. - Situācija Gazā nav stabila. Ir ļoti nepieciešams uzlabot ekonomisko situāciju, taču diemžēl Gazā nenotiek būtiskas izmaiņas politikas jomā, ko Eiropas Savienība pieprasa jau vairākus mēnešus.
<P>
Tāpēc saskaņā ar premjerministra S. Fayyad lūgumu Eiropas Savienība pagājušajā pirmdienā vienojās par trīs savstarpēji saistītiem pasākumiem, lai atbalstītu eksportu no Gazas. Nesen es tikos ar premjerministru S. Fayyad, un mēs šo jautājumu pārrunājām. Gaza ir ļoti svarīga Palestīnas valsts teritorija.
<SPEAKER ID="409" NAME="Martin Schulz" LANGUAGE="DE">
Priekšsēdētāja kungs, Barroso kungs! Ir paredzēts, ka Eiropadomes tikšanās notiks ceturtdien un piektdien. Es vēlos saņemt atbildes uz šādiem jautājumiem.
<P>
Pirmkārt, vai, jūsuprāt, ieviešot euroobligācijas, var stabilizēt euro?
<P>
Otrkārt, vai jūs piekrītat kanclerei A. Merkel, kura uzskata, ka nav nepieciešams izlaist euroobligācijas?
<P>
Treškārt, gadījumā, ja jūs nepiekrītat A. Merkel kundzei un ja jūs atbalstāt euroobligāciju izlaišanu, kā jūs plānojat rīkoties nākamajā ceturtdienā attiecībā uz Padomi?
<P>
Ceturtkārt, vai jūs sazināties ar Eurogrupas priekšsēdētāju, premjerministru un finanšu ministru J.-C. Juncker kungu, un vai jūs, būdams Komisijas priekšsēdētājs, viņu atbalstīsiet?
<P>
Piektkārt, ja euroobligācijas netiks izlaistas, vai jūs pēc tam nekavējoties informēsiet Parlamentu par to, kā jūs kā Komisijas pārstāvis plānojat rīkoties iespējama negatīva lēmuma gadījumā?
<SPEAKER ID="410" NAME="José Manuel Barroso">
Komisijas priekšsēdētājs. - Izlaist euroobligācijas ir interesants priekšlikums. Faktiski Komisija šo priekšlikumu apsvēra jau 2008. gadā, sagatavojot dokumentu "EMS@10” - saistībā ar EMS desmito gadadienu. Bet tikmēr krīzes novēršanas nolūkos ir izveidots EFSI un EFUS. Šie instrumenti vēl nav pietiekami izmantoti. Vajadzības gadījumā tos var pilnveidot un pielāgot daudz ātrāk nekā jebkurus citus instrumentus, neatkarīgi no tā, cik tie ir interesanti. Manuprāt, pašlaik ES ir jārod atbilde uz kādu vienkāršu jautājumu: vai krīzes novēršanai vislabāk būtu izmantot saskaņotus instrumentus vai sākt jaunas debates par instrumentiem, par kuriem nav vienprātības? Kā minēts jūsu jautājumā, patiesi, nav vienprātības attiecībā uz premjerministra J.-C. Juncker kunga jaunākajiem priekšlikumiem.
<P>
Manuprāt, atbilde ir pašsaprotama. Galvenokārt ir jāizmanto instrumenti, par kuriem euro zonas valstis var vienoties, jo pretējā gadījumā var kaitēt euro zonas tēlam tirgos. Nevajadzētu noniecināt ļoti interesanto priekšlikumu nākotnē izlaist euroobligācijas, bet pašlaik galvenokārt būtu jāizmanto ātri un izšķiroši risinājumi.
<SPEAKER ID="411" NAME="Martin Schulz" LANGUAGE="DE">
Priekšsēdētāja kungs, Barroso kungs! Jūs atbildējāt uz maniem jautājumiem ļoti diplomātiski, taču ar to nepietiek. Tāpēc es uzdošu ļoti konkrētu jautājumu: premjerministrs J.-C. Juncker ir Eurogrupas priekšsēdētājs, un viņš paziņoja, ka viņš plāno Eiropadomē ierosināt iniciatīvu par euroobligāciju izlaišanu. Vai jūs šo iniciatīvu atbalstīsiet? Un vai jūs centīsieties pārliecināt A. Merkel un N. Sarkozy atbalstīt lielāko daļu euro zonas valstu, un gadījumā, ja A. Merkel un N. Sarkozy nepiekritīs, vai jūs sacīsiet, ka šis priekšlikums netiks īstenots, jo divas valstis to neatbalsta?
<SPEAKER ID="412" NAME="José Manuel Barroso">
Komisijas priekšsēdētājs. - Es atbildēšu pilnīgi godīgi. Manuprāt, pašlaik diez vai tiks panākta vienošanās attiecībā uz euroobligācijām.
<P>
Dažas dalībvalstis šo priekšlikumu neatbalsta. Tāpēc, manuprāt, būtu jācenšas panākt pēc iespējas lielāku vienprātību attiecībā uz pašreizējiem instrumentiem. Es jums - un jo īpaši Martin Schulz - pilnīgi godīgi sacīju, ka man šis priekšlikums šķiet interesants un saistošs. Patiesībā līdz šim Komisija ir iesniegusi vairākus priekšlikumus - laikā, kad Komisiju vadīja viens no līdzšinējiem izciliem priekšsēdētājiem -, taču pašreizējos apstākļos būs grūti panākt vienošanos.
<SPEAKER ID="413" NAME="Guy Verhofstadt">
ALDE grupas vārdā. - Man ir konkrēts jautājums, taču es vēlos teikt, ka jums, Barroso kungs, ir iniciatīvas tiesības attiecībā uz Komisiju. Jūs varat ierosināt priekšlikumu par euroobligāciju izlaišanu, un tā ir atbilde uz M. Schulz kunga jautājumu. Ir skaidrs, ka jūs šīs tiesības neizmantojat, un pašlaik tā ir problēma šajā jautājumā.
<P>
Man ir konkrēts jautājums par obligāciju izlaišanu 2009. gadā. Reģionu politikas ģenerāldirektors iesniedza ticamības deklarāciju, kurā ir teikts, ka 38 no 79 programmām ģenerāldirektorātam nav pamatota apliecinājuma par notikušo darījumu likumību un pareizību saistībā ar deklarēto izdevumu atmaksu 2009. gadā. Jājautā, kas var izdot šādu pamatotu apliecinājumu. Šajā deklarācijā ir arī teikts, ka atlikušajai 41 programmai sākuma posmā ir konstatētas būtiskas nepilnības pirms atmaksas 2009. gadā.
<P>
Tāpēc, pieņemot, ka jūs esat politiski atbildīgs par šo deklarāciju un ar to saistītiem jautājumiem, es vēlos zināt, kādus pasākumus ir paredzēts īstenot attiecībā uz dalībvalstīm.
<SPEAKER ID="414" NAME="José Manuel Barroso">
Komisijas priekšsēdētājs. - Atbildot uz jūsu komentāru, G. Verhofstadt kungs, vispirms es vēlos teikt, ka Komisija jau izmantoja savas iniciatīvas tiesības. Jūs noteikti atceraties, ka, ieviešot šo mehānismu, mēs ar Olli Rehn ierosinājām iespēju izmantot kolektīvās garantijas, kas vairāk vai mazāk bija saistīts ar euroobligācijām. Dalībvalstis šo priekšlikumu kategoriski noraidīja.
<P>
Mēs varētu iesniegt jaunus priekšlikumus, taču, manuprāt, pašlaik būtu bezatbildīgi atkārtoti iesniegt oficiālus priekšlikumus, ņemot vērā pašreizējo sarežģīto situāciju. Tas tikai sarežģītu situāciju euro zonā un Eiropas Savienībā. Taču Komisija jau sagatavoja priekšlikumus. Tie tika iesniegti, un tos noraidīja. Tāda ir reālā situācija.
<P>
Runājot par finanšu plānu, es jau apsolīju iesniegt priekšlikumu attiecībā uz konkrētām euroobligācijām - euro projekta euroobligācijām - un, neskatoties uz to, ka es jau esmu dzirdējis dažādus negatīvus komentārus no atsevišķiem valstu pārstāvjiem, es joprojām ceru, ka šis priekšlikums tiks īstenots.
<P>
Runājot par jūsu jautājumu, manuprāt, dalībvalstīm ir jāizvirza augstākas prasības. Kā zināms, gandrīz neviena no dalībvalstīm, izņemot četras vai piecas dalībvalstis, nav gatava iesniegt ticamības deklarāciju. Kā jūs jau minējāt, ģenerāldirektoram bija taisnība par to, ka dažreiz Komisijas rīcībā nav visu instrumentu, kas ir nepieciešami, lai nodrošinātu pēc iespējas savlaicīgāku sadarbību ar dalībvalstīm saistībā ar Eiropas Savienības finansējuma izmantošanu valsts līmenī.
<SPEAKER ID="415" NAME="José Bové" LANGUAGE="FR">
Priekšsēdētāja kungs, Barroso kungs! Pirms gada jūs man sacījāt, ka jūsu pirmajā pilnvaru termiņā bija ļoti daudz ar ĢMO saistītu jautājumu, un jūs vēlējāties šo jautājumu risināšanu uzticēt dalībvalstīm.
<P>
Pirms dažām dienām 1 200 000 Eiropas iedzīvotāju parakstīja dokumentu, kurā tiek lūgts sniegt neatkarīgu ekspertu ziņojumu par ĢMO. Pirms dažām dienām Vides padome ar ļoti lielu balsu vairākumu noraidīja arī komisāra J. Dalli priekšlikumu. Arī Padomes un Parlamenta juridisko konsultantu atzinumi bija negatīvi. Visbeidzot, jūs bijāt liecinieks skandālam EFSA saistībā ar D. Banati lietu un komisijas ierosinātajiem jautājumiem. Turklāt EFSA nolēma izdot jaunas novērtējuma pamatnostādnes.
<P>
Tāpēc es vēlos zināt, vai jūs plānojat apturēt visas jaunās atļaujas un visas atļauju atjaunošanas, piemēram, MON810, līdz jauno EFSA noteikumu spēkā stāšanās brīdim? Jauni novērtējumi būtu jāveic un atļaujas jāatjauno saskaņā ar jaunajiem noteikumiem.
<P>
Visbeidzot, vai jūs plānojat atsākt debates par neatkarīgu novērtējumu?
<SPEAKER ID="416" NAME="José Manuel Barroso" LANGUAGE="FR">
Priekšsēdētāja kungs! Runājot par iniciatīvu, kā zināms, šī jaunā sistēma vēl nav stājusies spēkā. Taču, protams, mēs ar lielu interesi vērojam visas iedzīvotāju iniciatīvas. Patiesībā atbildīgais komisārs tikās arī šīs iniciatīvas atbalstītājiem, lai gan tas vēl nav oficiāli apstiprināts.
<P>
Runājot par konkrēto jautājumu, mēs arī turpmāk izmantosim pašreizējos tiesību aktus. Mums nav labākas alternatīvas par EFSA. Tā ir neatkarīga aģentūra, kas tika izveidota, lai sagatavotu atzinumus. Šī aģentūra apkopo ekspertu sniegto informāciju par attiecīgo jautājumu, un, protams, mums ir jāņem vērā šīs aģentūras sniegtie atzinumi. Tāpēc arī turpmāk tiks ņemti vērā Kopienas tiesību akti šajā jomā. Komisija nav tiesīga pieņemt lēmumu, kas paredz apturēt Kopienas tiesību aktu piemērošanu.
<P>
Es jums jau atklāti sacīju, ka neesmu apmierināts ar sistēmu, kas regulē ĢMO izmantošanu Eiropā. Es ar to neesmu apmierināts, jo, manuprāt, tā ir pārāk neskaidra. Taču man ir jārīkojas saskaņā ar šo sistēmu.
<SPEAKER ID="417" NAME="José Bové" LANGUAGE="FR">
Paldies par atbildi! Taču EFSA jau ieviesa jaunas, daudz stingrākas pamatnostādnes. Vai, jūsuprāt, visas jaunās, pēdējā laikā izsniegtās atļaujas un MON810 būtu jāpārskata, ņemot vērā šīs jaunās pamatnostādnes?
<P>
Nedrīkst pieļaut to, ka novērtējumi tiek veikti saskaņā ar iepriekšējiem noteikumiem. Tāpēc es ļoti konkrēti jums uzdodu šo jautājumu, un es vēlos, lai jūs vēlreiz sāktu šīs debates, nevis gaidītu līdz 2012. gadam. Ir paredzēts 2012. gadā atjaunināt Direktīvu 2001/18/EK: šis process ir jāsāk.
<SPEAKER ID="418" NAME="José Manuel Barroso" LANGUAGE="FR">
Kā vienmēr, tiek ņemti vērā neatkarīgās aģentūras, Eiropas Pārtikas nekaitīguma aģentūras, kas atrodas Parmā, priekšlikumi un ierosinājumi. Tāpēc, ja šī aģentūra iesniegs jaunas pamatnostādnes, mēs tās ļoti rūpīgi izskatīsim.
<P>
Tas ir viss, ko es jums pašlaik varu pateikt. Taču tiesiskais regulējums, kas regulē ĢMO apstiprināšanu, vēl nav mainīts. Tāpēc, kamēr pašreizējā sistēma nav mainīta, man tā ir jāņem vērā, taču Komisija ir gatava izvērtēt visas jaunās pamatnostādnes un tās ļoti rūpīgi pārskatīt.
<SPEAKER ID="419" NAME="Michał Tomasz Kamiński" LANGUAGE="PL">
Priekšsēdētāja kungs! "Gazprom” un "Nord Stream” konsorcijs kopš 9. aprīļa īsteno "Northern Pipeline” projektu. Es nevēlos runāt par šī projekta vides aspektiem, jo tie šajā Parlamentā jau tika pārrunāti. Es vēlos vērst jūsu uzmanību uz kādu citu aspektu - ierīkotais cauruļvads ievērojami apgrūtina lielu kuģu nokļūšanu Polijas ostā Świnoujście. Šī osta nodrošina darbu daudziem Polijas iedzīvotājiem Polijas rietumos; šajā reģionā bezdarba līmenis ir diezgan augsts. Polija šo jautājumu risina divpusējās sarunās, taču, manuprāt, problēmas ir saistītas arī ar konkurētspēju. Netālu atrodas Vācijas ostas pilsēta Rostoka. Es ceru, ka šī osta strauji attīstīsies, taču es gribētu, lai visām Eiropas ostām tiktu nodrošināti vienlīdzīgi apstākļi, lai tās būtu konkurētspējīgas un lai kādas dalībvalsts pieņemti tehniskie risinājumi netraucētu ostas attīstībai kādā citā dalībvalstī.
<SPEAKER ID="420" NAME="José Manuel Barroso">
Komisijas priekšsēdētājs. - Es zinu par bažām saistībā ar ierobežojumiem piekļuvei attiecīgajām Polijas ostām. Taču saskaņā ar Komisijas rīcībā esošo informāciju Vācijas Stralsund Derīgo izrakteņu ieguves pārvalde noteica, ka uzņēmumam "Nord Stream” ir jāsniedz atkārtots riska novērtējums par tām cauruļvada daļām, kuras šķērso Vācijas teritoriju, jo tajā posmā Polija iesniedza plānus, kas paredzēja abas ostas pielāgot tādiem kuģiem, kuriem kuģošanai ir nepieciešami dziļāki ūdeņi. Novērtējuma rezultātā šis cauruļvads atradīsies jūras gultnē pusmetra dziļumā aptuveni 20 km garumā.
<P>
Turklāt Vācijas ekonomikas zonā plānotā maršruta novērtējuma rezultātā tika nolemts izvēlēties citu variantu, kas paredz izmantot cauruļvadu vairāk nekā 12 km garumā. Vācijas Valsts jūrniecības un hidrogrāfijas aģentūra galīgo atļauju izdeva šī gada februārī.
<P>
Saskaņā ar Vācijas iestāžu un projekta īstenotāja sniegto informāciju abi minētie pasākumi tika īstenoti tāpēc, lai cauruļvada celtniecības rezultātā netiktu neierobežota piekļuve Polijas ostām. Lūdzu atvainot par tik tehnisku informāciju, taču tā ir vispilnīgākā informācija, kas ir mūsu rīcībā.
<SPEAKER ID="421" NAME="Michał Tomasz Kamiński">
ECR grupas vārdā. - (PL) Barroso kungs! Jūs jau vairākas reizes esat apliecinājis to, ka jūs pret dalībvalstīm attiecaties godīgi. Es ceru, ka Eiropas Komisija šajā jautājumā tāpat attieksies pret notikumiem manis pārstāvētajā valstī. Es tikai vēlos vērst jūsu uzmanību uz to, ka jūs atzināt, ka jūs galvenokārt atsaucaties uz Vācijas sniegto informāciju. Es aicinu Eiropas Komisiju uzklausīt arī neatkarīgu ekspertu viedokli šajā jautājumā, taču es vēlos vēlreiz uzsvērt to, ka es ļoti paļaujos uz jūsu godīgu attieksmi pret visām Eiropas Savienības dalībvalstīm.
<SPEAKER ID="422" NAME="José Manuel Barroso">
Komisijas priekšsēdētājs. - Paldies par komentāriem, Kamiński kungs! Komisija patiesi ļoti stingri kontrolē notikumus saistībā ar "Nord Stream”. Komisija zina, ka šis jautājums ir ļoti sarežģīts no vides aspekta un no citiem aspektiem, un tāpēc Komisija arī turpmāk stingri kontrolēs notikumus šajā jomā.
<SPEAKER ID="423" NAME="Lothar Bisky" LANGUAGE="DE">
Priekšsēdētāja kungs, Barroso kungs! Atbildot uz M. Schulz jautājumu, jūs sacījāt, ka priekšlikumu saistībā ar euroobligācijām visticamāk neatbalstīs. Iepriekš tika apgalvots, ka finanšu darījumu aplikšana ar nodokli nebūs labs risinājums, un arī citi priekšlikumi netika apstiprināti. Rit jau trešais finanšu krīzes gads, un es vēlos zināt, vai jūs piekristu atbalstīt euro glābšanas pasākumu kopumu - protams, tie būtu papildu pasākumi -, vai mums ir jārēķinās ar to, ka nedēļas nogalē jūs un citi deputāti noraidīs vēl vienu priekšlikumu kopumu? Mans jautājums ir šāds: cik izmaksā šāda kavēšanās, jo īpaši, ņemot vērā to, ka ir skaidrs, ka tā izmaksā dārgi?
<SPEAKER ID="424" NAME="José Manuel Barroso">
Komisijas priekšsēdētājs. - Viena lieta, kas ir jānorāda Eiropas valstu un valdību vadītājiem, ir tā, ka sanāksmē, kas notiks šonedēļ - jo Komisijas priekšsēdētājs piedalās arī kā Eiropadomes loceklis -, mēs pārrunāsim notikumus šajās valstīs, kā arī risināsim politiskus vai ar ekonomiku saistītus jautājumus un pārrunāsim situāciju tirgos.
<P>
Šie ir ļoti sarežģīti jautājumi, un, manuprāt, komentāri būtu jāvērtē atturīgi.
<P>
Manām darbībām ir jābūt jums visiem pārredzamām, un tāpēc es ļoti godīgi jau atbildēju uz M. Schulz kunga jautājumu. Ir iesniegti daži interesanti priekšlikumi saistībā ar euroobligācijām. Manuprāt, šo priekšlikumu nevajadzētu noraidīt, taču ir skaidrs, ka pašlaik nevar vienoties. Es neuzstāšu uz šo jautājumu, kurā, manuprāt, ir skaidrs, ka pašlaik nav vienprātības. Tagad mūsu rīcībā ir instrumenti, par kuriem ir izdevies vienoties, un mēs varam tos pilnveidot, lai izstrādātu saskaņotu, spēcīgu pasākumu kopumu, lai aizsargātu euro zonu un Eiropas Savienību.
<SPEAKER ID="425" NAME="Lothar Bisky" LANGUAGE="DE">
Priekšsēdētāja kungs, Barroso kungs! Man ir tikai viens īss papildu jautājums: vai tiek pārrunāti vēl kādi citi papildu instrumenti? Manā rīcībā ir diezgan maz informācijas šajā jomā. Ir jārīkojas, un, manuprāt, jūs piekritīsiet, ka ir faktiski jāizmanto mūsu rīcībā esošie instrumenti.
<SPEAKER ID="426" NAME="José Manuel Barroso">
Komisijas priekšsēdētājs. - Tiek pārrunāti daudzi jautājumi un daudzi citi iespējamie instrumenti. Iepriekšējā Eurogrupa izvērtēja dažādas iespējas un dažādus priekšlikumus, un Komisija sadarbojas ar visām iesaistītajām pusēm.
<P>
Mēs ar Olli Rehn konsultējām dalībvalstis un arī Eiropas Centrālās bankas priekšsēdētāju, SVF izpilddirektoru un citas ļoti svarīgas personas šajā nozarē, taču, manuprāt, nebūtu prātīgi rīkoties tā, kā tas tika darīts agrāk, proti, publiskot ļoti svarīgus paziņojumus, kuriem neseko konkrētas darbības.
<P>
Nākamreiz mums ir jārīkojas pilnīgi pretēji un, kad esam gatavi, ir jāpublicē reāli secinājumi. Tāpēc Komisija ļoti aktīvi sadarbojas ar visām dalībvalstīm un citām iestādēm, lai pēc iespējas drīzāk rastu vislabāko risinājumu.
<SPEAKER ID="427" NAME="Nigel Farage">
EFD grupas vārdā. - Barroso kungs! Nesenie satraucošie notikumi saistībā ar "WikiLeaks” rosināja dažādas pārdomas; daži apgalvo, ka pārredzamība ir atbalstāma, bet citi uzskata, ka informācijas noplūde varētu kaitēt starptautiskajai diplomātijai. Taču mani īpaši izjautrināja "WikiLeaks” atsauces uz jums, pieminot jūsu vizīti Krievijā un to, ka jūsu ierašanās tika ignorēta un netika ņemta vērā, kā arī Krievijas vīzdegunīgu apgalvojumu, ka jūs esat tikai nepamatoti cildināts starptautiska līmeņa ierēdnis.
<P>
Barroso kungs, atcerieties, ka šis jautājums šajā plenārsēžu zālē jau ir ticis pārrunāts. Es jums vairākkārt esmu norādījis to, ka jūs neesat tiešās vēlēšanās iedzīvotāju vēlēts pārstāvis, un tāpēc jūsu vara nav leģitīma. Vai tas, ka jūs neesat ievēlēts pārstāvis, ir iemesls tam, ka jūsu viedoklis netiek pietiekami ņemts vērā pasaules līmenī un ka Eiropas iedzīvotāji nicina jūs un visu Komisiju?
<SPEAKER ID="428" NAME="José Manuel Barroso">
Komisijas priekšsēdētājs. - Es negaidīju to, ka jūs, N. Farage kungs, nostāsieties Krievijas pusē - jo jūs tieši sakāt, ka jūs viņiem piekrītat. Godīgi sakot, aizklātā balsojumā mani ievēlēja šī Parlamenta deputāti, un tāpēc, manuprāt, es esmu pelnījis Parlamenta un visu Parlamenta deputātu cieņu.
<P>
(Aplausi)
<P>
Eiropas Savienība sastāv no 27 demokrātiskām valstīm, un Komisijas priekšsēdētājs tiek ievēlēts citādi tieši tāpēc, ka ES nav valsts. Esmu pārliecināts, ka jūs neatbalstītu priekšlikumu izveidot Eiropu par vienotu valsti. Eiropas Savienība nav vienota valsts, un tāpēc Eiropas Savienības prezidents netiek ievēlēts tiešās vēlēšanās. Šādas vēlēšanas nav nepieciešamas, jo tiek ievēlēts Komisijas priekšsēdētājs. Neatkarīgi no tā, vai jums tas patīk vai nē - man tas patīk vairāk nekā jums -, taču faktiski mani ievēlēja šī Parlamenta deputāti, un Eiropadomes priekšsēdētāju ievēlēja valstu un valdību vadītāji.
<P>
Tā tas ir, un, manuprāt, tas ir demokrātisks risinājums tik daudzveidīgā savienībā, kāda ir Eiropas Savienība. Es ceru, ka Eiropas Parlamenta deputāti vismaz ciena Eiropas Savienības iestādes, arī tādā gadījumā, ja citi to nedara.
<SPEAKER ID="429" NAME="Nigel Farage">
EFD grupas vārdā. - Barroso kungs! Mani uzjautrina jūsu atbilde un tas, ka jūs varat lielīties ar to, ka jūs tikāt ievēlēts aizklāta balsojuma rezultātā, un tas, ka tas kaut kādā veidā dod jums demokrātisko leģitimitāti, ir visdīvainākais apgalvojums, ko es dzīvē esmu dzirdējis.
<P>
Komisijai ir ekskluzīvas tiesības ierosināt tādus tiesību aktus, kas kaitē Eiropas ekonomikai tā, kā tas ir attiecībā uz pašreizējiem tiesību aktiem. Vai kaut kādā gadījumā, jūsuprāt, Eiropas iedzīvotājiem būtu jārīko referendums, lai viņi varētu pieņemt lēmumus šajos jautājumos?
<P>
(Iebildumi no zāles no vairākiem deputātiem)
<SPEAKER ID="430" NAME="Priekšsēdētājs">
Dārgie kolēģi! Diemžēl komentāri, kas izteikti plenārsēžu zālē, netiek pieņemti. Mēs vēlamies turpināt sēdi.
<SPEAKER ID="431" NAME="José Manuel Barroso">
Komisijas priekšsēdētājs. - Parlamenta vēlēšanas bija atklātas vēlēšanas. Taču daudzi uzskata, ka visbrīvākās vēlēšanas ir tādas vēlēšanas, kurās ikviens - vai katrs Parlamenta deputāts - var balsot aizklāti. Totalitārā režīma apstākļos aizklāts balsojums parasti nav pieļaujams tieši tāpēc, ka tiek apspiestas personiskās brīvības. Tas ir pirmkārt.
<P>
Otrkārt, runājot par referendumu, konstitucionālā un demokrātiskā sistēmā ir atļauts organizēt referendumu un ir pieļaujama pārstāvības demokrātija. Starp citu, Lielbritānijai laikam ir vislielākā pieredze pārstāvības demokrātijas jomā. Pilnīgi likumīga lēmumu pieņemšanas kārtība demokrātiskā sistēmā paredz īstenot pārstāvības demokrātijas principu. Demokrātiskā sistēmā ļoti svarīga nozīme ir parlamentiem - valstu parlamentiem vai Eiropas Parlamentam. Personīgi es uzskatu, ka daži komentāri, kas ir vērsti pret pārstāvības demokrātiju, nav īsti demokrātiski, jo tie ir tik negatīvi.
<SPEAKER ID="432" NAME="Andrew Henry William Brons" AFFILIATION="NI">
Ķīnas tirdzniecības bilancē ar ES veidojas liels pārpalikums. Eiropas pārpalikums pakalpojumu jomā ir nepietiekams, lai to kompensētu. Ķīnas tirdzniecības bilances pārpalikumu nodrošina mākslīgi noteikta zema valūtas vērtība un mazas algas, kā rezultātā imports Ķīnā nav izdevīgs, un eksporta cenas ir daudz zemākas par cenām Eiropā, un, visbeidzot, Ķīnā netiek ievērotas starptautiskās patentu tiesības, kas ļauj Ķīnas uzņēmumiem izmantot citu valstu veiktu pētniecību un izstrādi.
<P>
Ķīna strauji veido ārvalstu valūtas rezerves un kontrolē ierobežotos globālos resursus. Eiropas valstis labprātīgi kļūst par nežēlīgā un spēcīgā pasaules līmeņa konkurenta upuriem, kura mērķis ir atstāt mūs bez iztikas līdzekļiem. Eiropas valstīm atsevišķi - kas, manuprāt, ir labāks variants - vai kopīgi ir jāaizsargā ES rūpniecības nozares.
<P>
Kāpēc Komisija pieļauj to, ka uzņēmumi un strādājošie ES cieš no Ķīnas negodīgas konkurences?
<SPEAKER ID="433" NAME="José Manuel Barroso">
Komisijas priekšsēdētājs. - Jāteic, ka, lai panāktu labākus rezultātus, ir jādarbojas kopīgiem spēkiem, nevis atsevišķi.
<P>
Godīgi sakot, manuprāt, atsevišķām dalībvalstīm nepietiek līdzekļu, lai īstenotu kādus pasākumus attiecībā uz Ķīnu. Eiropas Savienība var risināt sarunas ar Ķīnu, un tas arī tiek darīts. Kā zināms, ES atbalsta brīvo tirdzniecību, taču tā atbalsta arī taisnīgu tirdzniecību. Piemēram, ja ir aizdomas par dempingu, pret Ķīnu tiek vērsti antidempinga pasākumi. Tas nav viegli, jo dažas dalībvalstis iebilst pret šiem pasākumiem, taču tie tomēr tiek īstenoti. Katru reizi, tiekoties ar Ķīnas vadītājiem, tiek pārrunātas intelektuālā īpašuma tiesības un nepieciešamība ievērot dažus pamatprincipus, lai arī turpmāk tiktu nodrošināta atvērta tirdzniecība ar šo valsti. Mūsu plāns ir nodrošināt Ķīnai labvēlīgus apstākļus, vienlaikus stingri aizstāvot ES tirdzniecības intereses.
<P>
Starp citu, šis jautājums diezgan skaidri tika izskatīts pēdējā augstākā līmeņa sanāksmē.
<SPEAKER ID="434" NAME="Andrew Henry William Brons" AFFILIATION="NI">
Jūs sacījāt, ka jūs atbalstāt brīvo tirdzniecību, taču brīvā tirdzniecība nepastāv. Tā vietā ir tirdzniecība, kas galvenokārt ir izdevīga Ķīnai.
<P>
Vai Komisija spēs pārliecināt Ķīnu likvidēt tās subsīdijas, atjaunot valsts valūtas vērtību vai ievērot intelektuālā īpašuma tiesības, kas veido apmēram 5 % no Ķīnas IKP? Vai galu galā nevajadzēs aizliegt Ķīnas izstrādājumu importu?
<SPEAKER ID="435" NAME="José Manuel Barroso">
Komisijas priekšsēdētājs. - Ir skaidrs, ka Komisija gūs panākumus tad, ja to atbalstīs visas ES dalībvalstis. Mēs risinām šo problēmu, un galvenā prioritāte ir savstarpīguma nodrošināšana. Savstarpīguma princips paredz nodrošināt atvērtus tirgus. Mūsuprāt, tas ir ES interesēs. Eiropas Savienība ir vislielākā eksportētāja pasaulē, tā ir arī lielāka eksportētāja par Ķīnu, un tāpēc ir svarīgi nodrošināt atvērtus tirgus. Taču ES arī uzskata, ka partneriem ir jāievēro daži pamatnoteikumi.
<P>
Runājot par valūtas maiņas kursu, kā zināms, Eiropas Savienība bija viena no tām pēdējās G20 sanāksmes dalībniecēm, kas centās panākt to, lai šis jautājums tiktu efektīvi un kopīgi izskatīts, jo, mūsuprāt, šis jautājums ir jāskata arī attiecībā uz problēmām, kas ir saistītas ar lielu nelīdzsvarotību pasaules ekonomikā.
<SPEAKER ID="436" NAME="Priekšsēdētājs">
Ir pienācis laiks jautājumu laika otrajai daļai jeb uzrunām saskaņā ar brīvā mikrofona procedūru. Jautājumu temats ir "WikiLeaks” un kiberdrošība.
<SPEAKER ID="437" NAME="Carlos Coelho" AFFILIATION="PPE">
(PT) Priekšsēdētāja kungs, Barroso kungs! Es nelūgšu jūs komentēt Amerikas Savienoto Valstu diplomātijas problēmas vai datortīklu sniegtās priekšrocības un trūkumus, vai apkaunojošo priekšlikumu sodīt Julian Assange ar nāvessodu. Es tikai vēlos teikt, ka mēs nedrīkstam ignorēt nekādu publiski pieejamo informāciju.
<P>
Es jautāju Pilsoņu brīvību, tieslietu un iekšlietu komitejas priekšsēdētājam un Cilvēktiesību apakškomitejas priekšsēdētājam par iespēju pārskatīt izmeklēšanu, ko Parlaments veica 2007. gadā par Amerikas Savienoto Valstu Eiropas Centrālās izmeklēšanas pārvaldes, ko man bija gods vadīt, darbībām. Toreiz es jums izteicu atzinību: Komisija J. M. Barroso vadībā sadarbojās un sniedza palīdzību, un Komisijas darbības bija ļoti pārredzamas, atšķirībā no Padomes, kas rīkojās nolaidīgi un meloja par darījumiem ar Parlamentu. Mans jautājums ir ļoti vienkāršs: vai Komisija J. M. Barroso vadībā ir gatava atkal pilnīgi pārredzami sadarboties ar Eiropas Parlamentu?
<SPEAKER ID="438" NAME="José Manuel Barroso" LANGUAGE="PT">
Eiropas Komisijas, kuru man ir gods vadīt, sadarbība ar Eiropas Parlamentu vienmēr ir bijusi pilnīgi pārredzama, un tā tas būs arī turpmāk. Es par to es esmu pilnīgi pārliecināts, un es pateicos par jūsu komentāriem par manis vadīto Komisiju. Manuprāt, ir svarīgi ievērot visaugstākos standartus un principus pārredzamības un godīgas iestāžu sadarbības jomā starp Komisiju un Parlamentu.
<SPEAKER ID="439" NAME="Edit Herczog" AFFILIATION="S&amp;D">
Es vēlos uzdot jautājumu par to pašu tematu. Mūsdienās Eiropas iedzīvotāji ir atkarīgi no digitālajām tehnoloģijām, un mēs vēlamies būt no tām atkarīgi, taču ar noteikumu, ka tiek garantēta drošība un aizsardzība interneta vidē. Vienai no Komisijas prioritātēm ir jābūt iesniegt priekšlikumus par to, kā garantēt 500 miljonu Eiropas iedzīvotāju drošību. Kādi ir Komisijas plāni drošības un privātuma nodrošināšanas jomā, lai nenāktos no kāda no tiem atteikties?
<SPEAKER ID="440" NAME="José Manuel Barroso">
Komisijas priekšsēdētājs. - Par dažiem no šiem jautājumiem ir atbildīgas dalībvalstis, taču, runājot par tiem jautājumiem, par kuriem ir atbildīga Komisija, nesen ir ierosināti daži uzlabojumi. Runājot par tiesību aktiem saistībā ar piekļuvi dokumentiem, Komisija iesniedza dažus komisāres C. Malmström priekšlikumus, kuri ir nodoti izskatīšanai Parlamentā. Komisija arī izstrādā priekšlikumus kiberdrošības jomā, jo, kā jūs pareizi teicāt, atkarība no digitālajām tehnoloģijām arvien palielinās.
<P>
Ir ļoti svarīgi digitālajā vidē nodrošināt brīvību, taču, protams, runa ir par atbildīgu brīvību, aizsargājot svarīgas tiesības, piemēram, tiesības uz privāto dzīvi. Tāpēc datu aizsardzība arī ir saistīta ar pamattiesībām, un, mūsuprāt, Komisija ir iesniegusi pamatotus priekšlikumus, lai nodrošinātu vajadzīgo līdzsvaru attiecībā uz brīvību - kas ir obligāta prasība - un interneta atbildīgu izmantošanu.
<SPEAKER ID="441" NAME="Graham Watson" AFFILIATION="ALDE">
Komisijas priekšsēdētājs izvairīgi atbildēja uz jautājumiem par "WikiLeaks”. Es vēlos jautāt par kādu lietu, par kuru viņa viedoklis vēl nav atspoguļots "WikiLeaks” publicētajos dokumentos.
<P>
Priekšsēdētāja kungs, jūs atbildējāt uz jautājumiem par euroobligāciju izlaišanu, lai nodrošinātu valstīm līdzekļus pašreizējiem tēriņiem. Es saprotu dažu cilvēku bažas par šādu rīcību, un es viņiem piekrītu. Taču vai jūs neapsverat tādu aizņēmuma iespēju, ko nodrošina euro pareiza pārvaldība?
<P>
Ņemot vērā to, ka G. Oettinger sacīja, ka viņam 10 gadu laikā ir nepieciešams EUR 1000 miljardu ieguldījumiem enerģētikas infrastruktūrā - jeb apmēram EUR 100 miljardu gadā, lai palīdzētu atrisināt problēmu saistībā ar klimata pārmaiņām un energoapgādes drošību - un ka tas būtu ārkārtīgi milzīgs solis no Eiropas Investīciju bankas puses, vai jūs grasāties iesniegt priekšlikumus saistībā ar euroobligāciju izlaišanu drīzāk saistībā ar valstu pašreizējos tēriņu finansēšanu, nevis tādēļ, lai finansētu ieguldījumus infrastruktūrā?
<SPEAKER ID="442" NAME="José Manuel Barroso">
Komisijas priekšsēdētājs. - Watson kungs, mans mērķis nav šodien ar jums diskutēt par jautājumiem saistībā ar "WikiLeaks”. Jūs jau zināt manu viedokli šajā jautājumā. Savā uzrunā par stāvokli Eiropas Savienībā es jums sacīju, ka iesniegšu priekšlikumus attiecībā uz euroobligācijām, attiecinot projekta obligācijas tieši uz infrastruktūru. Šīs obligācijas nav paredzētas tam, lai dalībvalstis varētu ieslīgt vēl lielākos parādos vai atlīdzināt pārmērīgās kredītsaistības - jo viena no Eiropas problēmām ir pārmērīgās kredītsaistības -, bet tieši tam, lai finansētu dažādus svarīgus infrastruktūras projektus, galvenokārt ar Eiropas Investīciju bankas atbalstu, kā jūs pareizi minējāt.
<P>
Šis ir viens no ļoti svarīgiem darba kārtības jautājumiem, to skaitā finanšu jomā. Jūnijā Komisija iesniegs dažus konkrētus priekšlikumus šajā jomā. Ir jāpanāk vienprātība, jo, manuprāt, tas ir viens no veidiem, kā atrisināt šo problēmu. ES dalībvalstu budžets ir ļoti ierobežots, un vienlaikus ir nepieciešams finansējums dažādiem projektiem visas Eiropas līmenī.
<SPEAKER ID="443" NAME="Raül Romeva i Rueda" AFFILIATION="Verts/ALE">
(ES) Barroso kungs! Man ir bažas par lietas būtību. Rodas iespaids, ka tiek likvidētas sekas, nevis meklēts problēmas cēlonis. Galvenais aspekts "WikiLeaks” lietā ir dokumentu saturs, un tiek apliecināts, ka šajos dokumentos sniegtā informācija ir patiesa.
<P>
Vairākus gadus jūs un daži jūsu kolēģi, piemēram, Miguel Moratinos, apgalvoja, ka lielākā daļa šajos dokumentos sniegtās informācijas ir nepatiesa. Jūs noliedzāt to, ka ir panākta slepena vienošanās ar Eiropas valstīm par noteiktiem pretlikumīgiem darījumiem saistībā ar Amerikas Savienotajām Valstīm.
<P>
Tagad ir zināms, ka tā bija taisnība un ka šāda vienošanās tika noslēgta, un mēs joprojām gaidām daudzu ārlietu ministriju un jo īpaši jūsu paskaidrojumus. Manuprāt, jums tas ir jāpaskaidro.
<P>
Man ir vēl viens jautājums par kampaņu pret Julian Assange. Manuprāt, ir jāņem vērā riski, kuriem viņš pašlaik ir pakļauts. Ir jāatceras tas, ka viņš izdarīja to, kas bija nepieciešams, proti, atklāt patiesību.
<P>
Es ceru, jūs saprotat, ka jums ir jāsniedz paskaidrojums šajā plenārsēžu zālē vai komitejā, kas ir jāatjauno, lai atklātu patiesību, un Parlamenta deputāti gaida, ka jūs to darīsiet.
<SPEAKER ID="444" NAME="José Manuel Barroso" LANGUAGE="PT">
Runājot par atklāto dokumentu saturu, visa publiskotā informācija ir saistīta ar dalībvalstīm, nevis Eiropas Komisiju. Paskaidrojumi ir jāsniedz dalībvalstīm, un, ņemot vērā to, ka tās ir demokrātiskas valstis, es esmu pārliecināts, ka tās to darīs. Es zinu, ka dažās dalībvalstīs tiek īstenotas iniciatīvas, lai informētu sabiedrību par konkrētām darbībām, par kurām tās apvaino.
<P>
Runājot par Komisijas darbu, ko godātais deputāts Coelho kungs mums pirms brīža atgādināja, Komisija ir darījusi visu iespējamo, lai Parlamentam un Eiropas iedzīvotājiem nodrošinātu pēc iespējas pilnīgāku informāciju. Man nav komentāru par Julian Assange. Vienā no dalībvalstīm - Zviedrijā - pret viņu ir izvirzītas kriminālapsūdzības; tas ir saskaņā ar demokrātijas principiem; ir izdots Eiropas apcietināšanas orderis, un šo lietu izskata Lielbritānijas tiesu iestādes. Ir skaidrs, ka Komisijai nav viedokļa šajā jautājumā, izņemot acīmredzamo: jebkurš apsūdzētais ir uzskatāms par nevainīgu, kamēr viņa vaina nav pierādīta.
<SPEAKER ID="445" NAME="Georgios Papanikolaou" AFFILIATION="PPE">
(EL) Priekšsēdētāja kungs! Pašlaik kibertelpā notiek īsts karš. Saskaņā ar presē publicēto informāciju, pēdējās dažās dienās vairāki tūkstoši datorpirātu ir veikuši kiberuzbrukumus uzņēmumiem, kuri cenšas liegt piekļuvi "WikiLeaks” materiāliem internetā vai radīt finansiālus sarežģījumus un ierobežot subsīdijas.
<P>
Pret tādiem uzņēmumiem kā "MasterCard”, "Visa” un "PayPal” ir vērsti DDOS veida kiberuzbrukumi, mēģinot vienai tīmekļa vietnei vienlaikus pieslēgt vairākus tūkstošus datoru, tādējādi radot tādu pārslodzi, kādu tīmekļa vietne nespēj izturēt.
<P>
Visi saprot, ka tas apdraud iedzīvotāju darījumus kopumā. Jautājums ir acīmredzams: vai Eiropas līmenī ir pieejams uzticams drošības tīkls, kas šādu uzbrukumu gadījumā aizsargātu iedzīvotāju darījumus tiešsaistē?
<SPEAKER ID="446" NAME="José Manuel Barroso">
Komisijas priekšsēdētājs. - Manuprāt, ES nav pilnīgi gatava šādiem gadījumiem, un tāpēc Komisija nesen iesniedza dažus priekšlikumus šādu kiberuzbrukumu apkarošanas jomā.
<P>
Iniciatīvu sagatavoja komisāre C. Malmström, un tagad šie priekšlikumi attiecas uz visa veida kiberuzbrukumiem. Runājot par jūsu minētajiem kiberuzbrukumiem, ir jāteic, ka Amerikas Savienoto Valstu Valsts departaments noliedz, ka tas būtu izdevis kādus tiešus norādījumus uzņēmumiem "PayPal”, "Visa” vai "MasterCard”, un tāpēc es nevaru komentēt uzņēmumu lēmumus saistībā ar "WikiLeaks” apkalpošanu vai neapkalpošanu. Šajā strīdīgajā gadījumā Komisija neatbalsta nekāda veida kiberuzbrukumus, kurus veic jebkura no iesaistītajām pusēm.
<SPEAKER ID="447" NAME="Ana Gomes" AFFILIATION="S&amp;D">
(PT) Priekšsēdētāja kungs! "WikiLeaks” un uzticami starptautiskie plašsaziņas līdzekļi varēja atklāt slepenu ASV diplomātisko korespondenci tikai milzīgas ASV drošības sistēmas kļūdas dēļ, ko izraisīja pārāk plašs sadales loks Valsts departamentā un Aizsardzības departamentā.
<P>
Kā, jūsuprāt, šī kļūda ietekmēs transatlantiskās attiecības, jo īpaši saistībā ar diplomātiskas un izlūkdatu informācijas apmaiņu? Un kas būtu jāņem vērā, lai pastiprinātu Eiropas valstu komunikācijas tīklu drošību un Eiropas Ārējās darbības dienesta darbību, jo īpaši Correspondence Européenne tīklu un drošību pret kiberuzbrukumiem?
<SPEAKER ID="448" NAME="José Manuel Barroso" LANGUAGE="PT">
Pirmkārt, mūsuprāt, tas, kas notika ASV, var notikt gandrīz ar jebkuru drošības sistēmu. Neviena drošības sistēma nav pilnīgi droša pret iespējamiem likumpārkāpumiem.
<P>
Jāatzīst, ka saskaņā ar saņemto informāciju ASV sistēmā vairākiem simtiem tūkstošu cilvēku ir pieejama ārkārtīgi slepena informācija, taču sistēmā, kur liela nozīme ir brīvībai, tajā skaitā Eiropā, nav iespējams nodrošināt pilnīgu drošību. Tāpēc Komisija plāno sadarboties ar partneriem un draugiem ASV, lai pastiprinātu drošību, taču vienlaikus vienmēr ievērojot pamatbrīvības, un, kā es jau pirms brīža sacīju, Komisija uzskata, ka ir svarīgi ņemt vērā abus šos aspektus.
<P>
Jāatzīst, ka jo īpaši teroristu aktivitātes dēļ dažreiz ir nepieciešams apmainīties ar ārkārtīgi slepenu informāciju. Vienlaikus tas ir jādara, ievērojot piesardzības pasākumus un saskaņā ar taisnīga līdzsvara principu.
<SPEAKER ID="449" NAME="Sonia Alfano" AFFILIATION="ALDE">
(IT) Saskaņā ar vairāku valstu valdības pārstāvju paziņojumiem milzīgā aizrautība, ar kādu tiek izmeklēta Julian Assange lieta, skaidri liecina par to, ka tas ir veids, kā viņu un "WikiLeaks” sodīt par konkrētu īpaši slepenu noslēpumu atklāšanu plašākai sabiedrībai, piemēram, ASV Valsts sekretāres Hillary Clinton bažas, kura lūdza ASV vēstniecībām Romā un Maskavā informāciju par visiem S. Berlusconi un V. Putin personīgiem ieguldījumiem, kas varētu ietekmēt attiecīgo valstu ārpolitiku vai ekonomikas politiku. S. Berlusconi tiek uzskatīts par V. Putin runasvīru Eiropā.
<P>
Ir skaidrs, ka šis ir nebijis gadījums, kad tiek sodīts un vajāts cilvēks un organizācija, kuras vienīgais noziegums ir noteiktas nezināmas informācijas atklāšana plašākai sabiedrībai, kas valdības pārstāvjus nostāda nepatīkamā situācijā. Tāpēc mums ir jāaizstāv "WikiLeaks” brīvība un jānodrošina taisnīga attieksme pret Julian Assange, kuram būtu jāsaņem sods par pastrādātajiem noziegumiem tādā gadījumā, ja viņa vaina tiktu pierādīta taisnīgā tiesā.
<P>
Tāpēc es lūdzu Komisiju izteikt savu viedokli par "WikiLeaks” lietu un paskaidrot, kā tā plāno kontrolēt situāciju, lai šis gadījums netiktu izmantots tam, lai ierobežotu informācijas brīvību un piekļuvi internetam, kas atkal tika izmantots kā ārkārtīgi spēcīgs demokrātijas instruments un kas tāpēc ir jāaizsargā.
<SPEAKER ID="450" NAME="José Manuel Barroso">
Komisijas priekšsēdētājs. - Kā es jau sacīju, es nevaru komentēt konkrētas lietas vai kriminālapsūdzības.
<P>
Runājot par J. Assange kungu, apsūdzību izvirzīja Zviedrijas tiesu sistēma, un pašlaik to izskata Lielbritānijas tiesu iestādes. Gan Zviedrija, gan Apvienotā Karaliste rīkojas saskaņā ar tiesiskuma principiem. Ir jāļauj šo tiesas procedūru īstenot tā, kā tas ir paredzēts. Es nevaru komentēt - un es nekomentēšu - šo gadījumu tieši tāpēc, ka es ļoti cienu nevainīguma prezumpciju un cilvēku individuālās tiesības. Tāpēc es nevaru komentēt šo jautājumu.
<P>
Runājot par citiem jūsu komentāriem saistībā ar "WikiLeaks” darbību, manuprāt, nebūtu pareizi, ja es šo jautājumu komentētu. Šis jautājums ir saistīts ar ASV diplomātiem, un tāpēc tas attiecas uz viņiem. Es to nevaru komentēt. Es varu tikai pastāstīt, kāds ir Komisijas viedoklis šajā jautājumā, kas atšķiras no Amerikas Savienoto Valstu viedokļa. Mūsu viedoklis - Eiropas viedoklis - šajā jautājumā ir skaidrs. Mūsu pienākumos neietilpst komentēt konkrētus informācijas noplūdes gadījumus, neatkarīgi no tā, vai informācijas avots ir "WikiLeaks” vai kāda cita organizācija.
<SPEAKER ID="451" NAME="Takis Hadjigeorgiou" AFFILIATION="GUE/NGL">
(EL) Priekšsēdētāja kungs! Manuprāt, nav skaidrības par pašu galveno. Vismaz jūsu atbildēs, manuprāt, nav pateikts galvenais. Galvenokārt mani ārkārtīgi izbrīnīja tas- un es vēlos zināt, vai arī jūs tas tikpat ļoti izbrīnīja -, ka Eiropas iestādes skaļi neiebilda pret vārda brīvības apspiešanu. Diemžēl šajā Parlamenta sēdē neviens neaizstāv vārda brīvību. Šīs brīvības aizstāvji ir pazuduši.
<P>
Mans jautājums ir šāds: vai, jūsuprāt, šis ir mēģinājums panākt to, lai tiktu ieviesta sarežģītāka datu nosūtīšanas procedūra? Mēs visi skaļi aizstāvam Ķīnas un Kubas iedzīvotāju tiesības izmantot internetu - un tas ir pareizi; taču ko mēs varam darīt un kas ir jādara tagad, kad šīs tiesības faktiski tiek apspiestas? Ko var darīt Komisija, un kas tai ir jādara?
<P>
Man ir ļoti konkrēts jautājums: ko jūs plānojat darīt, lai Eiropas iedzīvotājiem būtu pieejama "WikiLeaks” tīmekļa vietne?
<SPEAKER ID="452" NAME="José Manuel Barroso">
Komisijas priekšsēdētājs. - Vispirms jāteic, ka būtisks aspekts, kuru mēs apskatījām, ir tas, ka vārda brīvība, visās tās izpausmēs, ir ne tikai viena no pamatbrīvībām, bet tā ir arī priekšnosacījums, kas ir jāievēro jebkurā demokrātiskā sabiedrībā. Tas ir pilnīgi skaidrs.
<P>
Vienlaikus ir arī skaidrs tas, ka ir sastopama informācija, neatkarīgi no tā, vai tā ir privāta rakstura informācija, komercinformācija vai juridiska informācija, kas pēc būtības ir slepena un kuru nedrīkst atklāt plašākai sabiedrībai. Datu aizsardzība arī ir viena no pamattiesībām. Visās dalībvalstīs ir spēkā noteikumi, kas garantē datu un kādas konkrētas slepenas informācijas drošību, lai aizsargātu iedzīvotājus, un mēs uz to atsaucamies, runājot par vārda brīvību un datu aizsardzību.
<P>
Runājot par konkrētai personībai izvirzītām apsūdzībām, es nevaru runāt tribunāla vārdā. Turklāt Komisija nedrīkst komentēt konkrētām personām izvirzītas konkrētas apsūdzības, jo Komisija nav tribunāls, un tai arī nav jāpilda tribunāla pienākumi, un Komisija nedrīkst izteikt pieņēmumus par konkrētās personas vainu.
<SPEAKER ID="453" NAME="Tunne Kelam" AFFILIATION="PPE">
Jaunā NATO koncepcija paredz saskaņot valstu kiberaizsardzības pasākumus, lai NATO iestādēs ieviestu centralizētu kiberaizsardzības sistēmu. Kāda, jūsuprāt, ir Komisijas nozīme tajā, lai labāk saskaņotu atšķirīgos valstu kiberaizsardzības pasākumus un lai uzlabotu sadarbību ar NATO? Vai, piemēram, baronese C. Ashton uzņemsies atbildību par dažiem ar kiberdrošību saistītiem jautājumiem, kas attiecas uz drošības politiku? Vai ir nepieciešami papildu kopīgi pētījumi ES, lai rastu visaptverošu Eiropas līmeņa risinājumu kibernoziegumu jomā?
<SPEAKER ID="454" NAME="José Manuel Barroso">
Komisijas priekšsēdētājs. - Būtībā šis jautājums attiecas uz baronesi C. Ashton kā Augsto pārstāvi, nevis uz Komisiju. Viņa izstrādā šādus risinājumus sadarbībā ar mūsu galvenajiem sadarbības partneriem. Iepriekšējā augstākā līmeņa sanāksmē, kurā piedalījās arī prezidents B. Obama, Komisija lielu nozīmi pievērsa sadarbībai kiberdrošības jomā.
<P>
Tas ir svarīgs jautājums NATO un arī ES, veidojot divpusējas attiecības ar ASV. Šis jautājums tiek risināts. Mūsuprāt, kiberdrošība ir nopietni apdraudēta. Dažas dalībvalstis - manuprāt, arī jūsu pārstāvētā valsts - jau ir cietušas no kiberuzbrukumiem. Mūsuprāt, tā ir ļoti nopietna problēma. Šī problēma ir jārisina arī Eiropas līmenī, taču šajā jautājumā atbildība ir jāuzņemas arī dalībvalstīm. Augstā pārstāve strādā pie visaptveroša risinājuma problēmām kiberdrošības jomā. Es šo darbu pilnīgi atbalstu.
<SPEAKER ID="455" NAME="Derek Vaughan" AFFILIATION="S&amp;D">
Par šo jautājumu daudz tiek runāts visā Eiropā. Viena no lietām, kas uztrauc iedzīvotājus, ir bažas, kā šie notikumi ietekmēs kiberdrošību ES. Manuprāt, lielākoties cilvēkus pārāk neuztrauc notikumi saistībā ar šajā gadījumā iesaistīto personu. Viņus uztrauc tas, kā šie notikumi ietekmēs situāciju Eiropā. Manuprāt, ES ir jāizstrādā politika šajā jomā.
<P>
Es aicinu Komisiju debatēs par šo tematu iesaistīt pēc iespējas vairāk dalībnieku gan dalībvalstu līmenī, gan citos ES pārvaldības līmeņos, lai, piemēram, kiberdrošība kā svarīgs jautājums tiktu iekļauts vietējo un reģionālo pašvaldību darba kārtībā.
<SPEAKER ID="456" NAME="José Manuel Barroso">
Komisijas priekšsēdētājs. - Es pilnīgi piekrītu jūsu izteiktajām bažām. Mums ir jārīkojas, lai tās atspēkotu.
<P>
Nesen Eiropas Savienībā notika kiberuzbrukumi valsts un privātiem uzņēmumiem Igaunijā un Lietuvā attiecīgi 2007. un 2008. gadā. Katru dienu pret Eiropas Savienības iestādēm un citām valsts iestādēm tiek vērsti vairāki tūkstoši kiberuzbrukumu.
<P>
Kā risinājumu šai nopietnajai situācijai Komisija nesen, 30. septembrī, iesniedza priekšlikumu direktīvai saistībā ar uzbrukumiem informācijas sistēmām, ar ko tiek atcelts attiecīgais 2005. gada pamatlēmums. Šīs direktīvas galvenais mērķis ir apkarot vērienīgus uzbrukumus, kurus organizē Eiropas Savienībā un/vai kuri ir vērsti pret Eiropas Savienību.
<P>
Komisija pret šīm bažām attiecas ļoti nopietni, un, mūsuprāt, šis priekšlikums direktīvai ir ļoti labi sagatavots. Tas paredz sodīt personas, kuras noziegumu izdarīšanas nolūkos izmanto tādus instrumentus kā robottīkli, un tas paredz noteikt augstākas sankcijas šādu noziegumu gadījumā. Šis direktīvas priekšlikums paredz to, ka dalībvalstīm ir jāatbild uz steidzamiem pieprasījumiem, kas saņemti no valsts un privātā sektora pārstāvjiem ar diennakts atbalsta dienesta starpniecību astoņu stundu laikā kopš pieprasījuma saņemšanas brīža, un dalībvalstīm ir arī jākontrolē situācija šajā jomā, lai veicinātu datu par kiberuzbrukumiem, to skaitā apsūdzību un krimināllietu ierosināšanas gadījumu skaitu, apkopošanu un izplatīšanu.
<SPEAKER ID="457" NAME="Mario Borghezio" AFFILIATION="EFD">
(IT) Priekšsēdētāja kungs, dāmas un kungi! J. Assange lieta un viņa apcietināšana par tiesību uz vārda brīvību izmantošanu atgādina Poncija Pilāta lietu.
<P>
Es vēlos uzsvērt šādus trīs aspektus:
<P>
1) šis ir uzskatāms par fumus persecutionis gadījumu, jo apsūdzības ir ļoti vājas; 2) Amerikas Savienotās Valstis izdara spiedienu uz vienu no Eiropas valstīm, lai tā izdotu šo personu, neskatoties uz to, ka joprojām nav sniegts juridiskais pamatojums šādai prasībai; 3) šīs personas bankas konti Eiropas bankās ir slēgti, lai viņš Eiropā nevarētu saņemt finansiālu atbalstu no saviem atbalstītājiem.
<P>
Turklāt saskaņā ar statistikas datiem Eiropas iedzīvotāji atbalsta šos brīvības principus, tie vēlas, lai tiktu garantēta interneta brīvība, tie atbalsta brīvību, neskatoties uz šaubām un problēmām, kas ir radušās saistībā ar šo iniciatīvu, kuru es pilnīgi neatbalstu.
<P>
Taču mēs gribētu, lai priekšsēdētājs J. M. Barroso noteiktu robežas un to, kādi nosacījumi patiesībā regulē cilvēktiesību un tiesību uz vārda brīvību aizsardzību. Vai šo situāciju var salīdzināt ar Gvantanamo? Vai ir pamats uzskatīt, ka orveliskā veidā internets tiks pilnīgi cenzēts? Tāds apdraudējums pastāv, un ir nepieciešams saņemt atbildes uz šiem jautājumiem.
<P>
Ir svarīgi arī pārbaudīt to, kādos apstākļos ieslodzījumā tiek turēts J. Assange, jo Itālijā pat mafijas locekļi netiek pilnīgi izolēti.
<SPEAKER ID="458" NAME="José Manuel Barroso">
Komisijas priekšsēdētājs. - Es varu pastāstīt par dažiem šīs lietas juridiskiem aspektiem, protams, neizsakot savu viedokli šajā jautājumā, jo es neesmu tribunāls un es neesmu tiesīgs pieņemt lēmumus šādās lietās.
<P>
Vispirms ir jāteic, ka saskaņā ar Eiropas apcietināšanas orderi J. Assange aizturēja Lielbritānijas iestādes. Zviedrijas prokuratūra Zviedrijā, Šengenā un ar Interpola starpniecību ziņoja par J. Assange kunga noziegumiem, un uz tā pamata tika izdots Eiropas apcietināšanas orderis.
<P>
Pašlaik saskaņā ar Eiropas apcietināšanas ordera pamatlēmuma 28. pantu personu, kas ir aizturēta uz Eiropas apcietināšanas ordera pamata, nedrīkst izdot trešai valstij, ja nav saņemta tās dalībvalsts kompetentās iestādes atļauja, kura šo personu aizturēja. Tāpēc, ņemot vērā to, ka J. Assange aizturēja Apvienotajā Karalistē, Lielbritānijas iestādes var lemt, vai izdot šo personu Zviedrijai vai nē, un šo iestāžu iepriekšēja atļauja ir nepieciešama arī tādā gadījumā, lai šo personu izdotu trešai valstij.
<P>
Tas ir visprecīzākais juridisko aspektu paskaidrojums, ko es varu sniegt, taču es nevaru izteikt nekādus pieņēmumus par šīs personas vainu vai nevainību.
<SPEAKER ID="459" NAME="Sarah Ludford" AFFILIATION="ALDE">
Barroso kungs! Jūs esat sniedzis vairākus paziņojumus, ieskaitot paziņojumu, kas tika sniegts šodien pēcpusdienā, par pamattiesību un tiesiskuma ievērošanu ES un dalībvalstīs, taču saistībā ar izmeklēšanu par ārkārtas pārvietošanu, par kuru bija atbildīgs C. Coelho kungs, un es biju viņa vietniece, tika publiskoti pirmšķietami pierādījumi par to, ka apmēram ducis ES dalībvalstu un citu Eiropas valstu ir slepeni vienojušās par karu pret teroristu izdarītiem noziegumiem, piemēram, pazušanas gadījumiem un spīdzināšanu. Godīgi sakot, manuprāt, jūs Coelho kungam sniedzāt pārāk izvairīgu atbildi.
<P>
Mūsuprāt, Komisija un Padome pārkāpa Līguma 6. panta nosacījumus, un mēs lūdzam noskaidrot patiesību par notikušo un vajadzības gadījumā rīkoties saskaņā ar 7. panta nosacījumiem, kas paredz veikt sankcijas cilvēktiesību pārkāpumu gadījumā. Godīgi sakot, šajā jomā nav panākts progress. Tāpēc ES var apvainot par liekulību. Kā jūs plānojat rīkoties, lai sauktu pie politiskas un juridiskas atbildības par Eiropas valstu slepenu vienošanos cilvēktiesību pārkāpumu jomā, atsaucoties uz tā dēvēto karu pret terorismu?
<SPEAKER ID="460" NAME="José Manuel Barroso">
Komisijas priekšsēdētājs. - Vispirms ir jāsaka tas, ka Komisija vienmēr ir ievērojusi pamattiesības, un es pilnīgi noraidu jebkādas kritiskas piezīmes par to, ka Komisija ir saistīta ar jebkādiem pamattiesību pārkāpumiem. Tā nav taisnība. Šajā jautājumā Komisijas sirdsapziņa ir tīra, un Komisija ir gatava sadarboties ar Parlamentu, lai nodrošinātu pilnīgu pārskatāmību šajā jomā.
<P>
Par dažiem jautājumiem ir atbildīgas dalībvalstis, un tām savas saistības ir jāievēro. Komisija nevar rīkoties dalībvalstu vietā. Ir noslēgts Līgums, ir noteikta atbildība, saistības un tiesības. Komisija minētajos jautājumos vienmēr - un pilnīgi pārredzami - sadarbojas ar Parlamentu, ja tas ir nepieciešams.
<SPEAKER ID="461" NAME="Franz Obermayr" AFFILIATION="NI">
(DE) Priekšsēdētāja kungs! Interneta platformā "WikiLeaks” tiek publicēta - vienkāršiem vārdiem sakot - konfidenciāla informācija, un iesaistītajām pusēm, protams, tas vienmēr ir ļoti nepatīkami. Ir jānorāda arī tas, ka līdz šim pret "WikiLeaks” tiesvedība nav uzsākta. Vienlaikus notiek īsts kiberkarš. No vienas puses notiek uzbrukumi "WikiLeaks” serveriem, bet no otras puses "WikiLeaks” atbalstītāji uzbrūk "Visa” un "MasterCard” serveriem, lai tos sagrautu.
<P>
Priekšsēdētāja kungs, mans jautājums ir šāds: vai Komisija plāno rīkoties, lai izbeigtu šo karadarbību? Jūs jau minējāt komisāres C. Malmström veiktos pasākumus. Vai ir noteikti rīcības termiņi, un vai jau ir zināms, kā rīkoties? Vai Komisija plāno - un uz šo jautājumu es vēlos saņemt skaidru atbildi, nevis detalizētus un tiesiski argumentētus attaisnojumus - īstenot konkrētus pasākumus attiecībā uz "WikiLeaks”, lai atkal rīkotos kā izpalīdzīgs Amerikas Savienoto Valstu pārstāvis saistībā ar sarežģītajiem jautājumiem datu nosūtīšanas jomā?
<SPEAKER ID="462" NAME="José Manuel Barroso">
Komisijas priekšsēdētājs. - Pirmkārt, Komisija neplāno īstenot nekādus pasākumus attiecībā uz "WikiLeaks”.
<P>
Otrkārt, runājot par Komisijas ierosinātajām direktīvām, tās ir paredzēts izskatīt Parlamentā. Komisija ir sagatavojusi priekšlikumus kiberdrošības uzlabošanas jomā.
<P>
Runājot par dažiem jautājumiem, uz kuriem jūs vēlaties saņemt precīzas atbildes, manuprāt, jums vairāk noderēs ekspertu paziņojumi. Diemžēl es nevaru jums minūtes laikā sniegt konkrētas atbildes, taču Komisijas departamenti labprāt sniegs detalizētu jūs interesējošo informāciju saistībā ar šo svarīgo jautājumu. Taču būtībā šis jautājums neietilpst Komisijas kompetences jomā. Šis gadījums notika ASV, un ar interneta starpniecību tas ietekmēja arī citas pasaules valstis, un šis jautājums ir ļoti nopietns un svarīgs. Es nesaku, ka šis gadījums nav svarīgs, taču ir skaidri jāapzinās savas atbildības jomas.
<P>
Tiem Parlamenta deputātiem, kurus tas interesē, es piedāvāju pilnīgu ziņojumu par tehniskajiem pasākumiem, kurus var īstenot Eiropas līmenī.
<SPEAKER ID="463" NAME="Petru Constantin Luhan" AFFILIATION="PPE">
(RO) Priekšsēdētāja kungs! Man ir jautājums par neseniem datorpirātu uzbrukumiem uzņēmumiem "Visa”, "MasterCard” un "PayPal” ar mērķi sabotēt šo uzņēmumu finanšu darījumus un radīt finansiālus zaudējumus.
<P>
Vai šajos kiberuzbrukumos, kas radīja diezgan nopietnas tehniskas problēmas, klientu konfidenciālie dati bija drošībā? Tas ir mans pirmais jautājums. Šie kiberuzbrukumi tika izdarīti ideoloģisku mērķu vārdā vai datorpirātu izklaides nolūkos, taču pastāv iespēja, ka šīm sistēmām piekļūs arī tādi datorpirāti, kuri vēlas gūt finansiālu labumu. Es vēlos zināt, vai datorpirātiem izdevās piekļūt finanšu un personas datiem, kādas personas ir saistītas ar šiem noziegumiem un metodes tiek izmantotas, un vai pašlaik Komisija kontrolē situāciju. Vēl es vēlos zināt, vai ASV un starptautiskās organizācijas arī risina šo problēmu.
<SPEAKER ID="464" NAME="José Manuel Barroso">
Komisijas priekšsēdētājs. - Manā rīcībā nav tiešas informācijas par informācijas noplūdi un to, cik konfidenciālas informācijas vai personas datu ir kļuvuši pieejami. Diemžēl manā rīcībā nav šādas informācijas - uz mani šī lieta neattiecas.
<P>
Es piekrītu, ka šis gadījums liek ļoti nopietni domāt par drošību. Komisija dažādas problēmas šajā jomā risināja jau pirms gadījuma ar "WikiLeaks”, un es jau minēju dažas Komisijas iniciatīvas. Esmu pārliecināts par to, ka valstis otrpus Atlantijas okeānam arī uztrauc šī problēma, un tāpēc, manuprāt, mums ir jāsadarbojas, lai uzlabotu kiberdrošību un vienmēr rīkotos saskaņā ar pamatbrīvībām - jo Eiropas Savienībā vārda brīvība ir ļoti svarīgas tiesības -, skaidri norādot, ka datu aizsardzība un privātums ir vienas no pamattiesībām.
<P>
Šajā jautājumā ir jāpanāk līdzsvars, un tāpēc ES visās iniciatīvās ir jāņem vērā šie divi principi, kurus ir ļoti svarīgi saskaņot, neskatoties uz to, ka dažreiz to ir grūti izdarīt.
<SPEAKER ID="465" NAME="Priekšsēdētājs">
Dārgie kolēģi! Uzstāšanos bija pieteicis 21 deputāts, taču uzstāties bija iespēja tikai 14 deputātiem. Man ir ļoti žēl, taču runātāji uzstājās pēc kārtas.
<P>
Jautājumu laiks tiek slēgts.
