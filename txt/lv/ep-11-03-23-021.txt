<CHAPTER ID="021">
Degvielas kvalitātes direktīvas īstenošana, tostarp standartvērtības attiecībā uz darvas smiltīm un degslānekli izmantošana (debates)
<SPEAKER ID="269" NAME="Priekšsēdētājs">
Nākamais darba kārtības punkts ir debates par jautājumu, uz kuru jāatbild mutiski un kurš uzdots Komisijai par degvielas kvalitātes direktīvas īstenošanu, tostarp attiecībā uz ES standartvērtību darvas smiltīm un degslāneklim; Vides, sabiedrības veselības un pārtikas nekaitīguma komitejas vārdā jautājumu iesniedza McAvan kundze - B7-0209/2011).
<SPEAKER ID="270" NAME="Linda McAvan">
autore. - Priekšsēdētāja kungs! Vispirms vēlos pateikties Priekšsēdētāju konferencei, ka tā tik īsā laikā rada iespēju šajā nedēļā atvēlēt brīdi šo debašu rīkošanai. Tāpat vēlos pateikties komisāres kundzei par to, ka viņa šajā vēlajā vakara stundā ir ieradusies, lai kopā ar mums pārrunātu šo Parlamentam tik svarīgo jautājumu.
<P>
Sākotnēji šis jautājums var šķist ļoti tehnisks. Tas saistīts ar Degvielas kvalitātes direktīvas īstenošanas pasākumiem un transportlīdzekļu degvielas siltumnīcefekta gāzu emisijas pamatvērtības noteikšanu. Īstais, ļoti būtiskais jautājums ir par to, cik nopietni mēs, Eiropas Savienība, vēlamies atrisināt jautājumu par transportlīdzekļu emisijām. Ir zināms, ka apmēram 20 % siltumnīcefekta gāzu emisiju rada transports. Mēs zinām, ka šis īpatsvars pieaug pretēji tam, kas notiek mājokļu un enerģētikas nozarēs, kur tas samazinās. Transportlīdzekļu degvielu attīrīšana ir nozīmīgs posms cīņā pret klimata pārmaiņām, un tieši tāpēc Degvielas kvalitātes direktīva ir tik svarīga.
<P>
Šajā sakarā jārunā par darvas smiltīm un degslānekli. Parlaments cerēja, ka pagājušā gada beigās Komisija sniegs direktīvas īstenošanas priekšlikumus. Notika kavēšanās, un mēs zinām tā iemeslu, proti, Komisijā risinājās iekšējās debates par to, vai norādīt atsevišķu vērtību darvas smiltīm. Mums pateica, ka mērījumus nevar iegūt tāpēc, ka trūkst zinātnisku pētījumu, uz kā pamatot Komisijas priekšlikumu. Tomēr Komisijas pirmajos projektos konsultatīvajos dokumentos atsevišķa noteikta vērtība darvas smiltīm bija norādīta, savukārt vēlākā projektā šīs vērtības jau vairs nebija.
<P>
Pateicoties jums, komisāres kundze, mūsu rīcībā tagad ir arī pētījums par darvas smiltīm. Šis pētījums tika publicēts pirms diviem mēnešiem un pierāda to, ko ir pierādījuši jau citi pētījumi, proti, siltumnīcefekta gāzu emisijas no Kanādas darvas smiltīm ir vidēji 107,3 g CO2 uz vienu megadžoulu salīdzinājumā ar 87,1 g no degvielas tradicionālajiem veidiem. Attiecībā uz degslānekli šis rādītājs ir 122 un 139 g CO2 uz vienu megadžoulu. Citiem vārdiem sakot, pētījums pierāda, ka šie degvielas veidi ir netīrāki par tradicionālo naftu. Tagad, kad mūsu rīcībā ir šie pētījumi, es ceru no komisāres kundzes šovakar izdzirdēt to, ka priekšlikums īstenot Degvielas kvalitātes direktīvu būs.
<P>
Jau sākumā minēju, ka šis nav tikai tehniska rakstura jautājums. Pagājušajā nedēļā daudzi šovakar šeit klātesoši Parlamenta locekļi saņēma lūgumrakstu no tūkstošiem Eiropas iedzīvotāju, kurus šis jautājums ļoti satrauc. Viņi vēlas to pašu, ko vēlos es, proti, pareizu un godīgu darvas smilšu un degslānekļa marķējumu. Bieži saka, ka ES virza klimata pārmaiņu problēmu risināšanu, tomēr Kalifornijā jau patlaban ir ieviests standarts degvielai ar zemu oglekļa emisiju, darvas smiltis vērtējot kā lielas oglekļa emisijas radītājas.
<P>
Es zinu, ka šajā jautājumā ir veikts aktīvs lobija darbs, mēs visi esam par to jau dzirdējuši un esam tikušies ar dažādiem lobētājiem, un pat tagad, kad zinām, ka darvas smiltis un degslāneklis ir netīrāki par tradicionālo naftu, mums joprojām saka: "Nē, veiksim vēl citus pētījumus, atvēlēsim tam vairāk laika.” Tomēr tagad mūsu rīcībā ir fakti par darvas smiltīm, un es neredzu vairs nekādu iemeslu kavēties. Darvas smilšu izmantošana ir viens no tiem transportlīdzekļu degvielu ražošanas veidiem, kas rada vislielāko piesārņojumu. Tāpēc Degvielas kvalitātes direktīvā darvas smiltīm vajadzētu piešķirt citu kategoriju, pretējā gadījumā nekas nespēs apturēt to, ka saskaņā ar Degvielas kvalitātes direktīvu transportlīdzekļu degviela kļūst aizvien netīrāka, nevis tīrāka.
<P>
Komisāre Hedegaard kundze! Es zinu, ka tūlīt pat jūs dzirdēsiet daudzus kolēģus no dažādām Parlamenta grupām, kurus satrauc šis jautājums. Ir zināms, ka jūs esat apņēmusies atrisināt klimata pārmaiņu problēmas, un šajā Parlamentā jūs par to ciena. Mēs vēlamies ar jums sadarboties un izmantot jūsu zemas oglekļa emisijas ceļvedi nolūkā patiešām par 60 % samazināt transportlīdzekļu radītās emisijas, kā jūs paziņojāt iepriekšējā nedēļā, tāpēc es ceru, ka šovakar jūs uzstājoties pavēstīsiet mums labas ziņas, proti, ka dažās nākamajās nedēļās mūsu rīcībā būs īstenošanas standarts, kā arī darvas smiltīm un degslāneklim būs noteikta augstāka vērtība.
<SPEAKER ID="271" NAME="Connie Hedegaard">
Komisijas locekle. - Priekšsēdētāja kungs! Nupat uzstājās Linda McAvan, kura paziņoja, ka viņa un Komisija ir vienisprātis par to, cik svarīgi ir patiešām atrisināt jautājumu par transportlīdzekļu radītajām emisijām; tas atspoguļots arī Baltajā grāmatā par transportu, kas tiks publicēta šodien. Diemžēl, lai izstrādātu ar siltumnīcefekta gāzu intensitātes samazināšanu saistīto īstenošanas pasākumu, kā minēts Degvielas kvalitātes direktīvā, bija nepieciešams ilgāks laiks, nekā tika paredzēts. Tomēr šī kavēšanās neietekmēs piegādātāju spēju izpildīt prasības saskaņā ar direktīvu, jo neviena dalībvalsts nav noteikusi starpposma mērķi 2014. gadam.
<P>
Izstrādājot priekšlikumu, Komisija ņēma vērā to, ka piemērotai likumdošanas pieejai ir jārada līdzsvars starp ziņošanas metodes precizitāti un sarežģītību un dažādu degvielas veidu SEG intensitātes mainīgumu. Pagājušā gada rudenī un šā gada pirmajās nedēļās Komisijā notika plašas iekšējās diskusijas, kas patlaban tiek pabeigtas, tāpēc nākamajos mēnešos priekšlikumu varēs apspriest kopā ar dalībvalstīm.
<P>
Pievēršoties jautājumam par standartvērtībām attiecībā uz naftas smiltīm un degslānekli, esmu gandarīta ziņot, ka Komisija nesen ir publicējusi ziņojumus, kuros norādīta vidējā standartvērtība naftas smiltīm un orientējošais standartvērtību diapazons degslāneklim. Šie ziņojumi ir pieejami Komisijas tīmekļa vietnē. Ņemot vērā lielo interesi par šo jautājumu, Komisija uzskata, ka būtu vērtīgi izskatīt šos ziņojumus ierobežotā profesionālapskates procedūrā. Turpinot virzīt šo jautājumu, esmu uzturējusi ciešus kontaktus ar kolēģi, kurš ir atbildīgs par tirdzniecības jautājumiem, lai nodrošinātu to, ka, īstenojot savu pieeju, mēs stingri ievērojam saistības, ko mums nosaka starptautiskās tiesības, un es turpināšu tā rīkoties arī turpmāk.
<P>
Tātad, neizdarot pāragrus secinājumus par profesionālapskates procedūras rezultātu un tai sekojošo Komisijas iekšējo apspriedi, Komisija pašlaik paredz iesniegt īstenošanas pasākuma projektu attiecīgajai regulatīvajai komitejai, norādot standartvērtību gan naftas smiltīm, gan degslāneklim, gan arī citiem netradicionāliem degvielas veidiem, piemēram, ogļu sašķidrināšanai un gāzes sašķidrināšanai.
<P>
Tāpat paredzēts, ka īstenošanas pasākuma projektā būs noteikts, ka Komisija pārbaudīs SEG intensitāti citās izejvielu kategorijās ar augstu siltumnīcefekta gāzu emisiju, un zinātniska apstiprinājuma gadījumā īstenošanas pasākumā tiks veikti grozījumi, iekļaujot tajā jaunas izejvielu kategorijas.
<P>
Tādējādi pasākums būs nediskriminējošs, apliecinot to, ka izejvielu kategoriju saraksts ir vēl papildināms un Komisija aktīvi vērtē citas kategorijas un ir gatava paplašināt šo sarakstu, tiklīdz tiks sniegti pietiekami pierādījumi un informācija par citām kategorijām.
<P>
Tāpēc, ņemot vērā, ka profesionālapskates veikšanai un tai sekojošo Komisijas iekšējo diskusiju pabeigšanai ir nepieciešamas dažas nedēļas, ar nelielu kavēšanos tomēr pienāks brīdis, kad visas paketes īstenošanas pasākuma projektu varēs apspriest ar dalībvalstīm. Tiklīdz regulatīvā komiteja būs to apstiprinājusi, pasākums tiks nosūtīts Eiropas Parlamentam rūpīgas pārbaudes veikšanai.
<SPEAKER ID="272" NAME="Horst Schnellhardt" LANGUAGE="DE">
Priekšsēdētāja kungs! Vēlos pateikties McAvan kundzei par šā jautājuma iesniegšanu. Degvielas kvalitātes direktīvas pārskatīšana degvielas piegādātājiem noteiktu pienākumu ne tikai samazināt siltumnīcefekta gāzu emisijas, kas rodas visā degvielas aprites ciklā, piemēram, transportēšanas un attīrīšanas procesos, kā arī izmērīt samazinājumu, bet tas arī noteiktu pienākumu no 2011. gada par 1 % gadā samazināt emisiju uz enerģijas vienību, līdz vispārējais samazinājums būs par 10 % 2020. gadā. Tomēr es uzskatu, ka izmērīt emisiju samazinājumu degvielas aprites ciklā var vienīgi tad, ja ir noteikta attiecīga standartvērtība. Tā ir beidzot jānosaka un jāpublicē.
<P>
Tomēr, kad McAvan kundze iesniedza savu jautājumu, man šķita, ka, viņasprāt, labāk būtu, ja enerģētikā ražošana tiktu apturēta. Es gribētu izteikt brīdinājumu šādas pieejas izmantošanai, jo dati un atklājumi par emisijām, ko rada jēlnaftas ieguve, naftas ieguve no smiltīm vai degslānekļa ieguve ir ļoti dažādi. Pirms stundas es runāju ar kādu pārstāvi no ķīmijas rūpniecības, un viņš teica, ka tehnoloģiju attīstības potenciāls ir tik liels, ka šajā jomā varētu gūt labākus rezultātus. Es vēlos atgādināt Parlamentam, ka mēs nemitīgi runājam par neatkarību no enerģijas avotiem ārpus Eiropas Savienības. Šis izejmateriāls ir pieejams šeit Eiropas Savienībā, tāpēc mums vajadzētu par to apspriesties. Tomēr tas būs rezultatīvi tikai tad, ja būs noteiktas standartvērtības, kuras ir jāpārbauda. Tāpēc es aicinu Komisiju steidzīgi rīkoties.
<SPEAKER ID="273" NAME="Kriton Arsenis" LANGUAGE="EL">
Priekšsēdētāja kungs, komisāres kundze! Mēs patiesi apspriežam ļoti būtisku jautājumu, jo naftas ieguve no darvas smiltīm rada trīs līdz piecas reizes lielākas emisijas nekā citas ražošanas metodes, un šis ļoti vēlamais rādītājs, kuru mēs gribam iekļaut direktīvā, nodrošinās to, ka mēs nesubsidējam šādu katastrofālu ražošanas metodi.
<P>
Jūs minējāt, ka pētījums ir pabeigts. Lai gan pētījums ir veikts, jo mēs norādījām uz tā nepieciešamību, lai varētu rīkoties tālāk, tagad mēs šim pētījumam vēlamies veikt profesionālapskati. Komisāres kundze, jautājums ir par to, kad šī procedūra būs pabeigta. Kāds ir termiņš? Cik ilgi mums vēl jāgaida, līdz šis rādītājs būt pārbaudīts ar šo metodoloģiju, lai mēs beidzot varētu to iekļaut tiesību aktos?
<P>
Patiesībā darvas smiltis nerada emisiju problēmu vien. Runa ir arī par unikālu mežu iznīcināšanu, proti, Kanādas arktisko mežu - mūsu būtisku sabiedroto cīņā pret klimata pārmaiņām - iznīcināšanu. Tajā pašā laikā mēs iznīcinām zemi, kurā notiek šis milzīgais posts, un, ja mēs šo rādītāju neiekļausim tiesību aktos, tad šis posts turpināsies citās valstīs.
<SPEAKER ID="274" NAME="Fiona Hall">
ALDE grupas vārdā. - Priekšsēdētāja kungs! Es vēlos pateikties komisārei Hedegaard kundzei par viņas ilglaicīgajām pūlēm šā jautājuma risināšanā un pozitīvo paziņojumu šovakar. Komisāres kundze, jūs jau vairākkārt esat tikusies ar Parlamenta deputātiem, un mēs augstu vērtējam to, ka klupšanas akmens nav radies jūsu dēļ. Tomēr progresa trūkums ir patiesi kaitinošs.
<P>
Vispirms mums paziņoja, ka nepietiek ar dučiem veiktu pētījumu, kuri pierāda, ka darvas smiltis rada lielāku siltumnīcefekta gāzu emisiju nekā tradicionālā nafta. Mums teica, ka ir jāveic pētījums, izmantojot tieši to pašu metodoloģiju. Tagad, kad mūsu rīcībā ir Kopīgā pētniecības centra veiktais pētījums, kurš uzrāda 107 g uz megadžoulu, kas ievērojami pārsniedz 87,1 g vidēji jēlnaftai, pretinieki apgalvo, ka ir jāveic profesionālapskate. Tā patiešām šķiet vērienīga laika tērēšana.
<P>
Žēl, ka lobijs pret atsevišķu vērtību darvas smiltīm tik izteikti nāk no viena kvartāla, jo mēs nebūt nevēršamies pret Kanādu. Kā nupat dzirdējām, ir arī daudzas citas iespējamas darvas smilšu ieguves vietas, tostarp arī ES. Šie alternatīvie naftas avoti visā pasaulē izraisa interesi par investīcijām, tieši tāpēc ir jāuzstāj uz atsevišķām siltumnīcefekta gāzu vērtībām. Pretējā gadījumā, tā kā darvas smiltis pamazām enerģijas jūklī sāk ieņemt ievērojami lielu daļu, mēs nonāksim situācijā, kad teorētiski Degvielas kvalitātes direktīvas prasības par 6 % samazinājumu tiek izpildītas, bet praksē tiek ražota degviela ar vēl lielāku oglekļa emisiju nekā patlaban.
<P>
Komisāres kundze, būtu ļoti labi, ja jūs varētu paskaidrot Tirdzniecības ģenerāldirektorātam, ka šis nav uzbrukums Kanādai, esmu pārliecināta, ka jūs jau to esat darījusi, tāpat būtu labi, ja jūs paskaidrotu, ka, neraugoties uz visu citu, Parlaments vēlas atrisināt jautājumu par standartvērtību darvas smiltīm, lai sarunas par ES un Kanādas tirdzniecības nolīgumu noritētu gludi.
<SPEAKER ID="275" NAME="Satu Hassi">
Verts/ALE grupas vārdā. - (FI) Priekšsēdētāja kungs, komisāres kundze, dāmas un kungi! Saskaņā ar klimata tiesību aktu kopumu tika nolemts, ka līdz 2020. gadam par 6 % ir jāsamazina transportlīdzekļu degvielas oglekļa dioksīda pēda. Tā būtu pilnīga nekonsekvence un neprāts, ja tagad mēs pievērtu acis uz visnetīrāko no degvielām, piemēram, naftu no naftas smiltīm, vienlaikus veicinot šādas naftas ražošanu pasaulē, piemēram, Kanādā un Āfrikā. Mums neapšaubāmi ir jānosaka standartvērtība attiecībā uz oglekļa dioksīda pēdu naftai, kas iegūta no naftas smiltīm un degslānekļa. Tāpat mums pēc iespējas ātrāk ir jānošķir citi jēlnaftas ieguves avoti.
<P>
Manuprāt, Kanādas valdība ļoti neatbilstošā veidā ir izdarījusi spiedienu uz ES, un mums nevajadzētu tam ļauties. Ja Kanādas oglekļa dioksīda pēda naftai, kas iegūta no darvas smiltīm, ir zemāka par atsauces vērtību, tad Kanāda to noteikti spēj pierādīt. Vai attiecībā uz fosilo naftu mums nevajadzētu ievērot tos pašus principus, ko attiecībā uz biodegvielu, proti, ka standartvērtības tiek nošķirtas atbilstoši izejmateriālu avotam?
<SPEAKER ID="276" NAME="Bogusław Sonik" AFFILIATION="PPE">
(PL) Priekšsēdētāja kungs, komisāres kundze! Pasaulē ir ļoti lielas bitumensmilšu rezerves. Ir aprēķināts, ka naftas bitumena rezerves ir vairāk nekā divas reizes lielākas par tradicionālās metodēs iegūtas jēlnaftas rezervēm. Mūsdienu tehnoloģijas dod iespēju izmantot izejmateriālu krājumus vietās, kur iepriekš neviens nebija domājis, ka tas būtu iespējams. Tomēr tajā pašā laikā ir izvirzītas stingrākas vides aizsardzības prasības, tāpēc rodas konflikts starp vides standartiem un centieniem par jebkādu cenu rast un iegūt izejmateriālus. Tā rezultātā tiek degradēta augsne, iznīcināti meži un pārlieku izmantoti ūdens resursi.
<P>
Ieguves uzņēmumi ir jāpiespiež rekultivēt izmantoto augsni, lai kādu dienu tajā atkal varētu augt meži. Uzņēmumiem, kuri gūst peļņu, pārstrādājot bitumensmiltis, daļa peļņas, piemēram, depozīta veidā būtu jāatvēl vides aizsardzības pasākumiem. Eiropas Komisijai vajadzētu atbalstīt šādas prasības un tehnoloģijas CO2 emisiju samazināšanai. Galu galā Eiropai un Kanādai ir stipra ekonomiskā saikne, tāpēc Kanādas rūpniecībai neatkarīgi, vai tā to vēlas vai ne, ir jāievēro Eiropas vides aizsardzības prasības, lai tā varētu darboties Eiropas tirgū, piemēram, šajā jomā.
<SPEAKER ID="277" NAME="Peter Liese" AFFILIATION="PPE">
(DE) Priekšsēdētāja kungs, dāmas un kungi! Es vēlos pateikties McAvan kundzei par šo iniciatīvu un Hedegaard kundzei par šī jautājuma skaršanu. Mēs neesam apmierināti ar to, kādā ātrumā viss notiek, tomēr mēs zinām, ka šā jautājuma risināšana ir labās rokās, proti, Hedegaard kundzes rokās. Mēs vēlamies atbalstīt viņu diskusijās ar Komisiju un ikvienu citu iesaistīto personu.
<P>
Darvas smilšu ietekme uz vidi ir zināma. Pie Parlamenta ir izvietota izstāde, kurā skaidri atspoguļots tas, ka mums jārisina nopietna vides problēma, lai gan dažus izskanējušos viedokļus vai norādītos skaitļus mēs tomēr varam apšaubīt. Tas ir neapstrīdami. Ņemot vērā to, ka mēs tik detalizēti esam apsprieduši biodegvielas ietekmi un pat esam plānojuši veikt netiešus pētījumus pārtikas kultivēšanas darbībās, mums ir rūpīgāk jāpievēršas arī šai acīmredzamajai problēmai. Tāpēc šī iniciatīva ir svarīga.
<P>
Debašu un sagatavošanās darbu laikā manā galvā visu laiku ir skanējis kāds teikums, ko atkārtoti teica Vācijas vides ministrs Norbert Röttgen, proti, pievēršoties jautājumam par fosilo kurināmo, zemāko augli no augļu koka mēs esam jau noplūkuši. Šajā kontekstā un ņemot vērā izstādi pie Parlamenta, tas kļūst saprotams. Visu mūsu fosilā kurināmā papildu krājumu ieguve prasīs ārkārtīgi daudz darba un radīs jaunas problēmas. Tāpēc vēlos vēlreiz šovakar norādīt uz to, ka mums visiem ir iemesls rūpīgāk padomāt par energoefektivitāti, īpaši ņemot vērā neseno dienu notikumus. Es gribētu, lai mēs izdarām lielāku spiedienu uz Komisiju un Oettinger kungu, lai mērķis par 20 % energoefektivitāti tiktu sasniegts. Es ceru, ka Mobilitātes un transporta ģenerāldirektorāts un transporta komisārs spēs turpmākajos gados izstrādāt konkrētus pasākumus, nevis tikai klāstīt tukšus vārdus, un es ceru, ka viņi negaidīs līdz nākamajam Parlamenta pilnvaru termiņam.
<SPEAKER ID="278" NAME="Gerben-Jan Gerbrandy" AFFILIATION="ALDE">
(NL) Priekšsēdētāja kungs! Laukumā pie Parlamenta ir redzama fotogrāfiju izstāde par darvas smiltīm Kanādā. Viena no fotogrāfijām patiešām stindzina līdz sirds dziļumiem. Tajā redzami skaisti, neskarti meži un asa līnija, kas iezīmē sākumu piesārņotam melnam, eļļainam, 170 kvadrātmetru lielam ezeram. Tas patiešām liek sastingt līdz sirds dziļumiem, un es ikvienam iesaku aiziet un apskatīt šovakar šo izstādi.
<P>
Darvas smiltis ne tikai izraisa ārkārtīgi nozīmīgu bioloģiskās daudzveidības zudumu, bet rada arī ļoti augstu CO2 līmeni. Es uzskatu, ka bioloģiskā daudzveidība un CO2 emisijas vien ir pietiekami nozīmīgs iemesls, lai mēs aktīvi iebilstu pret darvas smilšu izmantošanu Kanādā un citās valstīs. Mazākais, ko mēs varam darīt, ir Degvielas kvalitātes direktīvā iekļaut vērtības attiecībā uz piesārņojumu, ko rada nafta, kas iegūta no darvas smiltīm.
<P>
Noklausoties Hedegaard kundzes teikto, es pieņemu, ka tas notiks, tomēr es ceru, ka viņa ar lielāku aizrautību iebildīs pret darvas smilšu izmantošanu Kanādā un citās pasaules malās.
<SPEAKER ID="279" NAME="Silvia-Adriana Ţicău" AFFILIATION="S&amp;D">
(RO) Priekšsēdētāja kungs! Ja tiks veikti ieguldījumi energoefektivitātes uzlabošanas pasākumos ēkās un transporta nozarē, tad līdz 2020. gadam ir iespējams par 20 % samazināt siltumnīcefekta gāzu emisijas.
<P>
Kad tika pieņemta Degvielas kvalitātes direktīva, mums bija plašas debates. Toreiz automobiļu ražošanas nozarē uzskatīja, ka, lai palielinātu biodegvielu īpatsvaru, ir nepieciešams ilgāks laiks tādu jaunu dzinēju projektēšanai un ražošanai, kas spētu tikt galā ar lielāku tvaiku spiedienu.
<P>
Tomēr direktīvas galīgā redakcija gan automašīnu ražotājiem, gan degvielas ražotājiem nosaka pienākumu ieguldīt piesārņotājvielu emisiju samazināšanā un degvielas kvalitātes uzlabošanā.
<P>
Manuprāt, lai samazinātu piesārņotājvielu emisijas, ko rada transporta nozare, Eiropas Savienībai ir par prioritāti jāizvirza tāda Eiropas viedā elektroenerģijas tīkla izveide, kas spētu uzņemt enerģiju, ko no atjaunojamajiem energoresursu avotiem ražo vietējā un reģionālā mērogā un kas tiks integrēta infrastruktūrā, kura nepieciešama elektrisko transportlīdzekļu izmantošanai.
<SPEAKER ID="280" NAME="Alajos Mészáros" AFFILIATION="PPE">
(HU) Priekšsēdētāja kungs, komisāres kundze! Man jāsaka, ka šī direktīva rada nopietnas bažas naftas pārstrādes uzņēmumiem Centrāleiropā un Austrumeiropā. Tas pat nav tāpēc, ka šī direktīva drīz stāsies spēkā, bet gan tāpēc, ka mūs māc ziņkārība par to, kādas metodes tiks izmantotas emisiju aprēķināšanai, vai tiks izmantota "fiksētā” metode, kuras pamatā ir ES vidējā vērtība, vai "hibrīda” metode, kurā emisijas aprēķinās no ieguves laika un vietas. Ja tiks izmantota pēdējā minētā metode, tad ražotājiem, kuri darbojas ar Krievijas naftu, patiesībā vajadzēs samazināt SEG emisijas par 12 %, jo piesārņojuma līmenis jau ieguves vietā ir augsts.
<P>
Komisāres kundze, kopā ar četriem kolēģiem es janvārī nosūtīju jums vēstuli par šo jautājumu, un mēs saņēmām jūsu atbildi, tomēr tā pilnībā nekliedēja mūsu šaubas. Tāpēc vēlos jums lūgt nomierināt mani, ja tas ir iespējams, un pateikt, ka šis tiesību akts neradīs nelabvēlīgu situāciju naftas pārstrādes uzņēmumiem, kas pārstrādā naftu no Krievijas, un tātad neradīs diskriminējošu situāciju dalībvalstīm Centrāleiropā un Austrumeiropā.
<SPEAKER ID="281" NAME="Seán Kelly" AFFILIATION="PPE">
(GA) Priekšsēdētāja kungs! Es neesmu Rūpniecības, pētniecības un enerģētikas komitejas (ITRE) loceklis, bet man vajadzētu tādam būt, un es labprāt tāds būtu, un es ceru, ka kļūšu par tās locekli. Ja kāds iet prom no komitejas vai ja kādu plāno no tās izslēgt, paziņojiet man, un es ieņemšu šā cilvēka vietu.
<P>
Pirms dažām nedēļām Komisija publicēja ļoti labu dokumentu par energoefektivitāti. Tika norādīts, ka ir jādara vairāk attiecībā uz ēkām un transportu, un es par 100 % piekrītu tam.
<P>
Attiecībā uz transporta jomu ir aktīvāk jācenšas panākt, ka transportlīdzekļu ražotāji izgudro degvielas ziņā lietderīgākus transportlīdzekļus. Šis aspekts ir ļoti svarīgs, un līdz šim šajā jomā nav darīts pietiekami daudz. Esmu Delegācijas attiecībām ar Kanādu loceklis, un vakar par šo jautājumu kanādieši bija sagatavojuši prezentāciju. Viņi ir gatavi aizvest mūs turp, lai parādītu, kā tas darbojas, un, kamēr nebūs izgudrotas tehnoloģijas, mums vajadzēs būt atvērtākiem attiecībā uz naftas smiltīm un degslānekli.
<SPEAKER ID="283" NAME="Connie Hedegaard">
Komisijas locekle. - Priekšsēdētāja kungs! Vispirms vēlos pateikties Parlamentam par nepārprotamo vēstījumu, ko tas šovakar devis. Manuprāt, tas ir ļoti skaidrs, tostarp acīmredzama ir nepacietība un steidzamības sajūta. Schnellhardt kungs teica, ka mums ir jārīkojas nekavējoties, un Arsenis kungs uzdeva jautājumu par termiņu, proti, kad tas beigsies. Esmu gandarīta ziņot, ka patlaban runa ir par diezgan īsu laika posmu. Tiks veikta profesionālapskate, kas aizņems dažas nedēļas, pēc tam dokuments tiks atsūtīts atpakaļ Komisijai, un pēc tam tiks īstenota iekšējā procedūra. Ar to viss vēl nebeigsies, tomēr mēs vismaz sāksim to virzīt uz nākamo posmu, proti, pie dalībvalstīm.
<P>
Tātad viss atrisināsies, bet, atsaucoties uz Hall kundzes teikto, šī pilnīgi noteikti nav diskriminējoša iniciatīva, un, man šķiet, jūs visi saprotat, kāpēc ir prātīgi parūpēties par to, lai tās dokumentācija būtu robusta. To mēs esam iecerējuši panākt, un mēs visi zinām, kāpēc. Viens no iemesliem ir tāds, ka pirms vairākiem gadiem, kad šī lieta sākās, tas netika paredzēts. Tagad mēs šo darbu veicam, un tāpēc varam to pabeigt.
<P>
Nobeigumā ļaujiet man pateikt, ka, pievēršoties standartvērtībai attiecībā uz darvas smiltīm, sakarā ar direktīvas īstenošanas vispārējo aizkavēšanos mēs tagad varējām iekļaut standartvērtību tādā pašā kārtībā, kā ieviešot direktīvu. Tāpēc, kas attiecas uz standartvērtību darvas smiltīm, mēs varēsim to norādīt nedaudz ātrāk, nekā daži no mums toreiz, kad pirms deviņiem mēnešiem sākām šo darbu, domāja, ka tas būs iespējams. Pateicos par nepārprotamo vēstījumu. Es ceru, ka jūs saprotat, ka mēs cītīgi strādājam, lai novestu šo procesu līdz galam.
<SPEAKER ID="284" NAME="Priekšsēdētājs">
Debates tiek slēgtas.
<P>
Rakstiskas deklarācijas (Reglamenta 149. pants)
<SPEAKER ID="285" NAME="Ioan Enciu" AFFILIATION="S&amp;D">
rakstiski. - Pagājušajā gadā es devos uz naftas smilšu vietām Kanādā, tāpēc esmu redzējis šo fenomenu. Man bija iespēja iesaistīties plašās konsultācijās par šo jautājumu ar Albertas valdību un Kanādas Federālo valdību. Pirms es devos uz Kanādu, Zemes draugi Eiropā, WWF, kā arī Transporta un Vides komitejas iesniedza man jautājumus par naftas smiltīm, ko uzdot Albertas valdībai. Esmu saņēmis Albertas Starptautisko attiecību ministra atbildes uz visiem šiem jautājumiem.
<P>
Man paziņoja, ka Kanāda ir pilnībā apņēmusies samazināt SEG emisijas pasaulē un dekarbonizēt fosilo kurināmo, un ir norādījusi, ka pētījumi liecina par to, ka no darvas smiltīm iegūtas naftas SEG intensitāte var būt līdzvērtīga vai mazāka par to, ko rada daži citi degvielu veidi. Tomēr joprojām pastāv bažas saistībā ar sabiedrības veselību, bioloģisko daudzveidību un vietējo dzīvo dabu.
<P>
Es mudinu Komisiju nosūtīt ekspertu grupu uz naftas smilšu vietām Kanādā, lai grupa veic neatkarīgu naftas smilšu analīzi, jo Komisija pirms 2012. gada decembra ierosinās grozījumus Degvielas kvalitātes direktīvā ar iespēju ieviest papildu pasākumus piegādātājiem, lai aprites ciklā par 2 % samazinātu SEG apjomu uz enerģijas vienību.
<SPEAKER ID="286" NAME="Pavel Poc" LANGUAGE="CS">
Jau daudzus gadus Kanādā norisinās cīņa starp dabas aizsardzības piekritējiem un investoriem, kuriem diemžēl aizvien mazāk rūp dabas aizsardzība, jo cenas pasaulē un pieprasījums pēc naftas pieaug. Starptautiskie naftas uzņēmumi uzskata vides aizsardzību par tik vien kā izmaksu posteni, kas ir jāsamazina. Viņu nevērība pat neaprobežojas ar de facto genocīdu pret vietējiem iedzīvotājiem, kuru iztiku nodrošina apkārtējā vide. Vietējo iedzīvotāju vidū ir ļoti liels vēžu slimnieku skaits, un tas ir šādas neapdomīgas naftas ieguves tiešs rezultāts. Mēs esam pieraduši visu vērtēt naudas izteiksmē. Galda spēles "Monopola” globālajā versijā, ko mēs dēvējam par ekonomiku, redzam tikai īstermiņa peļņu. Mēs neņemam vērā to, kas mums daudz garākajā un nopietnākajā izdzīvošanas spēlē būs jāmaksā par mērenās joslas atmežošanu un visu ekosistēmu pārpļavošanu. Pašreizējos ekonomiskajos un politiskajos apstākļos resursi gluži vienkārši tiks izlietoti, un radīsies paredzamais kaitējums videi. Peļņa ir pārāk vilinoša, un slāpes pēc enerģijas ir pārāk lielas. Kurš pieņems lēmumu? Cilvēki un viņu demokrātiski ievēlētie pārstāvji vai naudas turētāji un naftas uzņēmumu vadītāji? Ja vien Eiropa nepaudīs stingru nostāju jautājumā par nepastāvīgo darvas smilšu un degslānekļa ieguvi, tad šis ir tikai politisks teātris, kas norāda uz mūsu interesi šajā jautājumā, lai gan realitātē mums nav ne vēlēšanās, ne varas mainīt situāciju.
