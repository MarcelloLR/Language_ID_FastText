<CHAPTER ID="018">
Statistikas pārvaldības konsultatīvā padome - Eiropas Padomdevēja komiteja Kopienas statistikas informācijas politikas jomā (debates) 
<SPEAKER ID="197" NAME="Priekšsēdētājs">
Nākamais punkts ir kopējas debates par šādiem ziņojumiem:
<P>
Sharon Bowles ziņojums Ekonomikas un monetārās komitejas vārdā par priekšlikumu Eiropas Parlamenta un Padomes lēmumam par Eiropas Statistikas pārvaldības konsultatīvo padomi - C6-0348/2006 - un
<P>
Ieke van den Burg ziņojums Ekonomikas un monetārās komitejas vārdā par priekšlikumu Eiropas Parlamenta un Padomes lēmumam par Eiropas Padomdevējas komitejas izveidi Kopienas statistikas informācijas politikas jomā - C6-0379/2006 -.
<SPEAKER ID="198" NAME="Joaquín Almunia">
Komisijas loceklis. - (ES) Priekšsēdētāja kungs, dāmas un kungi! 2005. gadā Komisija ar Padomes un Parlamenta atbalstu uzsāka statistikas pārvaldības reformas procesu Eiropas Savienībā ar mērķi stiprināt visu Eiropas Savienības dalībvalstu statistikas institūtu un, protams, Eurostat un Eiropas Statistikas biroja neatkarību, viengabalainību un atbildību.
<P>
Pirmais šī procesa aspekts bija Eiropas Statistikas prakses kodeksa pieņemšana 2005. gada maijā. Šī kodeksa īstenošana noveda pie ciešākas sadarbības starp Eurostat un dalībvalstu statistikas institūtiem un pie uzlabotas dažādiem nolūkiem vākto statistikas datu ticamības; jo īpaši es tomēr vēlos minēt mērķi, kas daudzu gadu gaitā ir bijis debašu temats, proti, pārmērīgā valsts budžeta deficīta procedūra.
<P>
Kad Komisija ierosināja Prakses kodeksu, tā ieteica arī, lai tā pašregulējošo aspektu līdzsvarotu ziņojumu sistēmas izveide kodeksa ievērošanas uzraudzībai. Tā radās ideja par neatkarīgas ārējas konsultatīvās padomes izveidi, kam būtu aktīva loma prakses kodeksa īstenošanas uzraudzībā visas Eiropas statistikas sistēmā.
<P>
Tai pašā laikā Komisija norādīja, ka ir pareizi pārbaudīt Eiropas Ekonomiskās un sociālās statistikas informācijas padomdevējas komitejas sastāvu un darbību, lai padarītu to efektīvāku un piešķirtu tai lielāku stratēģisku nozīmi. ECOFIN padome un dalībvalstu statistikas iestādes atzinīgi novērtēja abus ieteikumus, un Komisija ietvēra to divos priekšlikumos pagājušā gada oktobrī; mēs šodien debatējam par šiem priekšlikumiem, un, ja jūs piekritīsiet man šajā jautājumā, es ceru, ka tie tiks pieņemti pirmajā lasījumā.
<P>
Šai nolūkā es jo īpaši vēlos apsveikt abas referentes Bowles kundzi un Van den Burg kundzi par viņu darbu un ziņojumu labo kvalitāti.
<P>
Eiropas statistikas pārvaldības stiprināšanas procesu papildina jauns Komisijas priekšlikums parskatīt regulu par Eiropas statistikas datu izstrādi, ko pieņēma pirms pāris dienām, 16. oktobrī. Šim priekšlikumam jāsaņem Padomes un Parlamenta apstiprinājums saskaņā ar koplēmuma procedūru, un mums tāpēc būs izdevība nākamajos mēnešos šeit par to debatēt.
<P>
Šī iniciatīvu pakete dos Eiropas Savienībai modernu, uzticamu un efektīvu statistikas sistēmu, kas spēj vairot sabiedrības uzticēšanos oficiāliem statistikas datiem. Es vēlreiz atsaucos uz pēdējos gados Parlamentā notikušajām debatēm par uzticamu budžeta datu vai uzticamu datu par dalībvalstu finansēm, IKP utt. lielo nozīmi vai vajadzību pēc cenu indeksa, uz ko sabiedrība varētu pilnīgi paļauties.
<P>
Attiecībā uz ziņojumiem, par kuriem mēs šovakar debatējam, ļaujiet man vienkārši norādīt, ka, mūsuprāt, būtu bijis labāk, ja tiktu ievērots iestāžu līdzsvars, kas, mūsuprāt, bija paredzēts sākotnējā priekšlikumā attiecībā uz Eiropas Statistikas pārvaldības konsultatīvās padomes locekļu iecelšanu un šīs padomes ziņojumu izstrādi un iesniegšanu. Katrā ziņā Komisija atzīst, ka sākotnējo priekšlikumu grozījumi ir, bez šaubām, ļoti svarīgi, tos atbalsta Padome un Parlaments, un tie nemaina mūsu sākotnējo priekšlikumu būtību.
<P>
Ņemot to vērā, priekšsēdētāja kungs, es beigās gribu vēlreiz pateikties referentiem un Ekonomikas un monetārai komitejai par viņu teicamo darbu un par atbalstu Komisijas darbam mūsu statistikas sistēmas modernizēšanā, tās uzticamības vairošanā un tās stiprināšanā.
<SPEAKER ID="199" NAME="Sharon Bowles  " AFFILIATION="ALDE">
referente. - Priekšsēdētāja kungs! Šis lēmums attiecas uz Eiropas Statistikas pārvaldības konsultatīvās padomes izveidi. Statistiku dažādiem nolūkiem izmanto dalībvalstis, ES, starptautiskā mērogā un daudzas citas ieinteresētās puses. To, piemēram, lieto Eiropas Centrālā Banka ekonomiskajām analīzēm; Komisija ar Eurostat palīdzību sniedz statistiku, ko sastāda no dalībvalstu savāktajiem datiem.
<P>
Pirms dažiem gadiem radās jautājumi par to statistikas datu uzticamību ko dažas dalībvalstis sniedza ES iestādēm, un kļuva skaidrs, ka ir vajadzīga kvalitātes kontrole. Kā jau komisārs teica, reaģējot uz to, tika izstrādāts statistikas procedūru rīcības kodekss. Lai nodrošinātu konsekvences un prakses kodeksa ievērošanas pārbaudi, katras dalībvalsts statistikas biroju pārbauda ar salīdzinoša vērtējuma metodes palīdzību, kurā iesaistītas citas dalībvalstis un Eurostat. Plašākām pārbaudēm ierosināja ieviest neatkarīgu augsta līmeņa konsultatīvo padomi, ko tagad sauc par Eiropas Statistikas pārvaldības konsultatīvo padomi, kas ir šī priekšlikuma temats.
<P>
Godīgi jāsaka, ka visām iesaistītajām pusēm jutīgs jautājums ir tas, cik lielā mērā Konsultatīvajai padomei ir jāiejaucas. Esmu pateicīgs pašreizējai prezidentvalstij Portugālei un iepriekšējai prezidentvalstij Vācijai, kā arī Komisijai par to, ka tās atklāti pārrunāja šo jautājumu ar mani. Parlaments, protams, bija nolēmis, ka Konsultatīvajai padomei jābūt kam vairāk par Komisijas ziņojuma apzīmogotāju. Tomēr mēs esam panākuši vienošanos par līdzsvarotu un realizējamu priekšlikumu, kas tādā vai citādā formā ietver vairākumu no Parlamenta grozījumiem. Mani īpaši iepriecina tas, ka mēs esam spējuši vienoties ar Padomi par to, ka jāsekmē dialogs ne tikai ar šo Konsultatīvo padomi un Statistikas programmu komiteju, un Eiropas Statistikas padomdevēju komiteju, bet arī ar dalībvalstu ieinteresētajām organizācijām.
<P>
Konsultatīvā padome sniegs ziņojumu Parlamentam un Padomei un iekļaus ziņojumā novērtējumu prakses kodeksa īstenošanai Eiropas statistikas sistēmā. Konsultatīvā padome arī konsultēs Komisiju par atbilstošiem pasākumiem prakses kodeksa īstenošanas veicināšanai Eurostat un visā Eiropas statistikas sistēmā. Tā arī konsultēs par to, kā informēt datu lietotājus un datu sniedzējus par prakses kodeksu un kā to koriģēt. Pasākumi Konsultatīvās padomes neatkarības nodrošināšanai un Parlamenta iesaistīšanai darbinieku iecelšanā arī ir ietverti. Tādējādi pēc apspriešanās ar Komisiju Padome izraugās un Parlaments apstiprina amatā Konsultatīvās padomes priekšsēdētāju. Gan Parlaments, gan Padome ieceļ trīs Konsultatīvās padomes locekļus. Priekšsēdētājs nedrīkst būt pašreizējā Valsts statistikas biroja loceklis, nedz Komisijas loceklis, kā arī viņš nedrīkst ieņemt šādu amatu pēdējo divu gadu laikā. Mēs apsvērām, vai nepiemērot šādus noteikumus visiem Konsultatīvās padomes locekļiem, bet tas nav lietderīgi. Tomēr mēs pievienojām prasību, ka Konsultatīvās padomes locekļiem jābūt papildu prasmēm un pieredzei. Gadījumā, ja mūsu aprēķini nav pareizi, lai Konsultatīvā padome pati varētu spriest, vai tai ir taisnība, vai ne, tāpēc pēc trim gadiem ir piemērojama klauzula par pārskatīšanu. Tas dos Konsultatīvajai padomei pietiekami daudz laika, lai novērtētu, vai procedūras darbojas un ir efektīvas, vai arī ir nepieciešamas pārmaiņas, un tam ir jābūt nopietnam pārskatam.
<P>
Parlamentam, Portugāles prezidentvalstij un Komisijai bija ļoti lietderīgs dialogs par šo dokumentu, un es viņiem pateicos. Es priecājos, ka spēju šo priekšlikumu ar ēnu referentu palīdzību novest līdz pieņemšanai vienā lasījumā, par ko es viņiem arī pateicos.
<SPEAKER ID="200" NAME="Ieke van den Burg  " AFFILIATION="PSE">
referente. - Priekšsēdētāja kungs! Ļaujiet man vispirms izteikt divas iepriekšējas piezīmes. Viena no tām ir par to, ka acīmredzot šis statistikas jautājums nav pietiekami "seksīgs” temats un to vienmēr ievieto darba kārtības beigās. Tomēr es nedaudz raizējos par to, ka ir politiķi, Parlamenta deputāti un citi, kam bieži tīk žēloties par statistikas datu sniegšanu, bet, kad rodas izdevība kaut ko uzlabot, viņi aktīvi neiesaistās, lai situāciju padarītu labāku.
<P>
Otrā piezīme ir par manām cerībām, ka komisārs vismaz novērtēs, ka mums notiek šīs debates. Bowles kundze un es esam teikušas, ka mums nav īsti vajadzīgs, lai notiek šīs debates, bet ir svarīgi uzsvērt to, ka jūs esat kaut ko darījuši attiecība uz statistiku un ka šie jautājumi ir pelnījuši kaut kādu uzmanību. Tāpēc es ceru, ka jūs nevainosiet mūs par to, ka mēs jūs aizkavējam šeit tik vēlā stundā.
<P>
Ļaujiet man jūs apsveikt par ļoti konkrētajiem pasākumiem, ko esat pieņēmuši attiecībā uz statistikas problēmām, kas ir vairākkārt parādījušās pēdējā laikā. Es zinu, ka jums tas bija jādara tajā politiskās manevrēšanas telpā, ko jums atvēlējusi Padome, jo mēs apzināmies, ka Eiropas Komisija nevar piespiest dalībvalstis izveidot neatkarīgus statistikas birojus un sniegt tiem priekšrakstus, kā strādāt un kā rīkoties ar skaitļiem un datiem.
<P>
Ministri un EP deputāti, kas visskaļāk un visnelokāmāk žēlojas par to, ka citu sniegtajiem skaitļiem nevar uzticēties, ir tie paši, kas nevēlas, lai jūs jaucaties viņu darīšanās un pārkāpjat viņu neatkarību un viņu statistikas datu interpretāciju. Šī ir problēma, kas jāatrisina.
<P>
Tomēr šajā sakarā, manuprāt, bija gudri no jūsu puses, komisār, izvēlēties pragmatisku, augšupēju pieeju un galveno vērību pievērst salīdzinošiem vērtējumiem un prakses kodeksam, un reformēt statistikas sistēmas pārvaldības struktūru, izveidojot jaunu augsta līmeņa pārvaldības padomi, par ko runāja Bowles kundze, kā arī pārveidojot Eiropas Ekonomiskās un sociālās statistikas informācijas padomdevēju komiteju (CEIES), kas nodarbojās ar ekonomisko un sociālo statistiku, uzlabotā un mazākā padomdevēju komitejā ar plašākām pilnvarām.
<P>
Boles kundzes un manā ziņojumā mēs centāmies to vēl vairāk uzlabot un atbalstīt un stiprināt Komisijas pieeju. Tai pašā laikā mēs esam nodrošinājušas - saskaņā ar jūsu priekšlikumu - , ka šīs abas jaunās Eiropas Savienības iestādes var labi strādāt un būt lielākā mērā neatkarīgas no Komisijas un Eurostat.
<P>
Tas varbūt nebija pilnīga saskaņā ar Komisijas nolūku, bet es tomēr vēlos izteikt atzinību Eurostat ģenerāldirektoram par to, ka viņš ļoti augstsirdīgi uzņēma to, ka mēs sistēmā, ko izveidojām atņēmām viņam balsstiesības.
<P>
Es vēlos izteikt atzinību arī Portugāles prezidentvalstij un Cordeiro kundzei par to, ka viņa prasmīgi vadīja Padomes darba grupu un veda sarunas ar mums par vienošanos pirmajā lasījumā šajā jautājumā. Tā bija ļoti produktīva procedūra, kas ietaupīja mums daudz laika un aiztaupīja birokrātiskus šķēršļus. Tādējādi Hans-Peter Martin kungs, kas arī ir lūdzis vārdu, var redzēt piemēru, kā veiksmīgi rīkoties šāda veida koplēmuma procedūras gadījumā.
<P>
Ļaujiet man īsumā pakavēties pie dažiem Statistikas padomes aspektiem, ko es darīšu rakstveidā. Ja jūs lasāt dokumentus, jūs varat pamanīt, kur mēs ieviesām izmaiņas, tāpēc es šeit to neatkārtošu, bet palikšu pie savas vēlmes, lai šīs abas organizācijas liek saprast, kā statistikas sistēmas funkcionē, un ievieš dažus uzlabojumus, un palīdz mums iegūt ticamus skaitļus, un pamato mūsu ekonomisko darbību ar ticamiem datiem.
<SPEAKER ID="201" NAME="Jean-Paul Gauzès">
PPE-DE grupas vārdā. - (FR) Priekšsēdētāja kungs, komisār, dāmas un kungi! Eiropas statistikas sistēmas uzlabošana ir daļa no lielāka uzdevuma nodrošināt pareizu ekonomikas pārvaldību Eiropas Savienībā, jo īpaši attiecībā uz Stabilitātes un izaugsmes pakta korekcijām. Es atbalstu vēlēšanos, ko izteikusi gan Komisija, gan dalībvalstis, lai tiktu uzlabota statistiskās informācijas kvalitāte. Manā skatījumā iespēja noteikt, kas veido pārmērīgu budžeta deficītu, ir atkarīga no datu ticamības. Neuzticami dati apdraud visu Stabilitātes un izaugsmes paktu.
<P>
Apmaiņā pret elastību, īstenojot paktu, ko ieviesa saskaņā ar reformu, kuru pieņēma Eiropadome 2005. gada martā, vajadzīgajiem skaitļiem jābūt neapšaubāmiem un pārbaudāmiem. Elastība arī ir svarīga sakarā ar pašreizējo euro zonas paplašināšanos. Mums jāmācās no pagātnes pieredzes. Eiropas Savienībai jau ir nācies pārskatīt statistiku attiecībā uz dalībvalstu budžeta deficītu un parādu līmeni; pašlaik vairākas dalībvalstis vēlas pievienoties euro zonai, tāpēc statistiskās informācijas apjoms, kas jāapstrādā, palielināsies, tāpat kā to pušu skaits, kas būs iesaistītas diskusijās.
<P>
Ierosinātais Eiropas statistikas sistēmas uzlabojums palīdzēs kliedēt pamatotas bažas par dalībvalstu iesniegto datu ticamību un par to pārbaudes sistēmu. Mums jārūpējas par to, lai netiek apšaubīta visa statistikas sistēma un Eurostat spēja pārbaudīt budžeta datus, ko iesniedz dalībvalstis.
<P>
Šo iemeslu dēļ es atbalstu reformu, kuras rezultātā tiks izveidota, pirmkārt, Eiropas Padomdevēja komiteja Kopienas statistikas informācijas politikas jomā un, otrkārt, Eiropas Statistikas pārvaldības konsultatīvā padome - abas iestādes, kas spēj aktīvi palīdzēt uzraudzīt rīcības kodeksa īstenošanu visā Eiropas statistikas sistēmā.
<P>
Es nekavēšos atbalstīt priekšlikumus, ko izteica abas mūsu lieliskās referentes.
<SPEAKER ID="202" NAME="Wolf Klinz">
ALDE komitejas vārdā. - (DE) Priekšsēdētāja kungs, komisār, dāmas un kungi! Kā jūs jau norādījāt, komisār, statistika ir būtiski svarīga gan Eiropas Savienībai, gan dalībvalstīm daudzās politikas jomās. Ja mēs gribam izvairīties no nepareiziem lēmumiem un nevēlamiem notikumiem, statistikai jābūt jēgpilnai, ticamai, pakļautai tikai vienai interpretācijai un tāpēc arī salīdzināmai. Tas diemžēl ne vienmēr ir bijis tā. Tāpēc es atzinīgi vērtēju Eiropas Statistikas padomdevēju komiteju un Eiropas Statistikas pārvaldības konsultatīvo padomi. Grozījumi, ko iesniedzis Eiropas Parlaments, es ceru, piešķirs abām organizācijām nepieciešamās pilnvaras.
<P>
Ļaujiet man pirmkārt uzsvērt, ka Statistikas padomdevēja komiteja būs neatkarīga un ka visas ieinteresētās grupas būs tajā pārstāvētas. Komitejai būs mazāk locekļu nekā tās priekštecei Ekonomiskās un sociālās statistikas informācijas padomdevēju komitejai (CEIES), un samazinājums no 79 līdz 24 locekļiem padarīs to ievērojami efektīvāku. Es atzinīgi vērtēju to, ka Eiropas Datu aizsardzības uzraudzītājs būs Padomdevējas komitejas loceklis ar balsstiesībām, bet Eurostat ģenerāldirektoram ir piešķirts locekļa bez balsstiesībām statuss. Tas uzsver komitejas neatkarību.
<P>
Otrkārt, Statistikas pārvaldības konsultatīvā padome ir lietderīgs papildinājums Padomdevējai komitejai. Konsultatīvā padome uzraudzīs un, es ceru, aktīvi veicinās rīcības kodeksa piemērošanu visos Eiropas statistikas jautājumos.
<P>
Var tikai cerēt, ka ar šo divu organizāciju palīdzību tās klientiem būs lielāka ietekme uz statistikas darba programmu un ka rīcības kodekss tik stingri iesakņosies, ka apzināti vai neapzināti sniegta kļūdaina informācija vai nepareizi dati piederēs pagātnei.
<P>
Ļaujiet man beigt ar pateicību abām referentēm par viņu darbu un par viņu gatavību atklāti un konstruktīvi apspriest strīdīgus jautājumus
<SPEAKER ID="203" NAME="Mieczysław Edmund Janowski">
UEN grupas vārdā. - (PL) Priekšsēdētāja kungs! Es vēlos izteikt atzinību Bowles kundzei un Van den Burg kundzei par ziņojumiem.
<P>
Mums jāapzinās Eiropas statistikas sistēmas nozīme, kas var būt pasaules vislabākā sistēma Mēs šeit runājam ne tikai par skaitļu sarakstu, tabulu un diagrammu skaidrību. Vissvarīgākais jautājums ir statistikas datu ticamība un pilnība Eiropas Savienības, dalībvalstu un arī - un to es vēlos uzsvērt - reģionu līmenī. Šī iemesla dēļ ir būtiski nodrošināt informācijas nepārtrauktību, kā arī piekļuvi tai. Es vēlos piebilst, ka tikai statistikas dati, kas ir savākti un pārbaudīti pēc vienas metodes saskaņā ar statistikas principiem, var būt ticami un pārredzami, un tos neietekmēs īstermiņa intereses vai parejošas prioritātes. Mana pieredze reģionālajā politikā skaidri liecina, ka šāds risks pastāv.
<P>
Šī iemesla dēļ ir jāpriecājas, ka mums ir ES statistikas programma 2008. - 2012. gadam. Lai tā darbotos, tomēr ir vajadzīgs pienācīgs finansējums un galvenokārt apspriešanās, statistikas procedūru kodeksa uzraudzība, kā arī statistikas pārvaldība. Dažādo dalībvalstu sistēmu dēļ ir ļoti svarīgi koordinēt un apvienot tās gan 27 dalībvalstu, gan statistikas biroju, gan arī Eurostat līmenī. Tāpēc es vēlos atbalstīt abus ziņojumus.
<SPEAKER ID="204" NAME="Hans-Peter Martin" AFFILIATION="NI">
(DE) Priekšsēdētāja kungs! Ir vispārēja vienošanās par to, cik svarīga ir statistika un ne tikai to cilvēku starpā, kam ir izdevies ierasties šeit tik vēlā stundā. Jautājums ir, vai mērķis, ko, manuprāt, mēs visi cenšamies sasniegt, tiks sasniegts ar to pasākumu palīdzību, kas šeit ierosināti. Es par to domāju, komisār, kad jūs runājāt par vēl vienu jaunu regulu, kas jums jāapspriež ar mums. Varbūt jūs varat mums pastāstīt, vai tās noteikumi ietekmēs šīs padomdevēju organizācijas.
<P>
Otrais jautājums ir šāds: padomdevēju organizācijām draud lielas briesmas, ka tās sāks noteikt pašas sev likumus un visu novilcinās. Vai nebūtu bijis prātīgāk, beigu beigās, iesaistot ārējos pārvaldības konsultantus, ātri, koncentrēti un skaidri novērtēt problēmas, kas atgadījās Eurostat, un tad nekavējoties vienoties ar Parlamentu un nevis atkal novelt atbildību uz citiem un atlikt šo jautājumu? Galu galā, mēs visi zinām, ka lietas būtība ir saskaņotības trūkums starp Eurostat un dalībvalstu statistikas birojiem. Vienīgais, ko padomdevēja organizācija var darīt, ir iekļaut šo problēmu vēlreiz darba kārtībā, bet tas, protams, neieviesīs īstu pārredzamību un efektivitāti.
<SPEAKER ID="205" NAME="Joaquín Almunia">
Komisijas loceklis. - (ES) Priekšsēdētāja kungs! Vispirms es pateicos visiem, jo īpaši referentiem, bet arī citiem cilvēkiem, kas uzstājās debatēs par jūsu iesaistīšanos un sadarbību Eiropas Savienības statistikas pārvaldības uzlabošanā un ar otrās komiteju reformas palīdzību par statistikas datu lietotāju iesaistīšanās Eiropas ekonomiskajā un sociālajā dzīvē uzlabošanu ar mērķi izveidot labāku statistikas sistēmu, uzticamāku sistēmu.
<P>
Mēs runājam par sistēmu, un, kā teica Van den Burg kundze, gan Eiropas Statistikas aģentūrai (Eurostat), gan 27 dalībvalstu statistikas birojiem jāizvirza vienādas prasības, un tajos jāiegulda vienādas cerības, tiem jāsadarbojas, tiem jāstrādā saskaņoti, tiem jāmudina citam citi; tāpēc ir vajadzīgs prakses kodekss, un tas, kā to piemēro, manuprāt, ir ļoti pozitīvs process. Es ceru, ka šī jaunā organizācija spēs saprast šī procesa nozīmi un virzīt to uz priekšu, un strādāt, domājot par nākotni, jo daudzās nozarēs piekļuve ticamiem statistikas datiem ir ļoti svarīga.
<P>
Gauzès kungs minēja Izaugsmes un stabilitātes paktu. Savā ievadrunā es arī to darīju. Šajā daudzpusējā sistēmā, uzraugot budžeta disciplīnu, ir ļoti svarīgi iegūt ticamus skaitļus, Bet ir arī ļoti svarīgi iegūt ticamus skaitļus par nacionālo produktu, lai varētu finansēt Eiropas Savienību; ir arī ļoti svarīgi iegūt ticamu cenu indeksu; tāpat ir ļoti svarīgi iegūt statistiku par ārējo tirdzniecību; ir arī ļoti svarīgi iegūt statistikas datus par ārējiem ieguldījumiem vai tirdzniecības modeļiem, vai finanšu plūsmām.
<P>
Visos aspektos, ko apspriedām, vai ko uzklausījām, katrā ziņā iepriekšējā, enerģijas jautājumā īpaši liela nozīme ir enerģētikas statistikai, tāpat kā statistikai par imigrāciju vai arī jautājumiem, kas saistīti ar to, ko mēs līdz šim pazinām kā trešo pīlāru. Ir ļoti daudz darbības jomu, praktiski visas Eiropas Savienības darbības jomas, kurās ir vajadzīga ticama statistika, un, lai gan šis nav īpaši "seksīgs” temats, kā to formulēja Van den Burg kundze, šo debašu lielā nozīme ir nenoliedzama, un es ceru, ka abas organizācijas izpildīs to, ko mēs no tām prasām saskaņā ar šīm abām regulām.
<P>
Mūs gaida vēl viena svarīga noteikumu pakete - "Statistikas tiesību akti”. Ņemot vērā šīs paketes sastāvu un gan Eurostat, gan visu Eiropas Statistikas biroja amatpersonu, gan visu 27 dalībvalstu statistikas institūtu lielās pūles, es ceru, ka dažos nākamajos gados visas šaubas par Eiropas statistikas kvalitāti, iespējams, izgaisīs un mēs panāksim lielāku efektivitāti un labāku mūsu politikas un lēmumu atbilstību Eiropas pilsoņu prasībām un centieniem, jo tieši ar to mēs būtībā saskaramies, kad runājam par statistiku.
<SPEAKER ID="206" NAME="Priekšsēdētājs">
Debates ir slēgtas.
<P>
Balsošana notiks trešdien, 24. oktobrī..
