<CHAPTER ID="017">
Baltā grāmata attiecībā uz veselības jautājumiem, kas saistīti ar aptaukošanos (debates) 
<SPEAKER ID="383" NAME="Priekšsēdētājs">
Nākamais punkts ir A. Foglietta ziņojums Vides, sabiedrības veselības un pārtikas nekaitīguma komitejas vārdā par Balto grāmatu par Eiropas stratēģiju attiecībā uz uzturu, lieko svaru un veselības jautājumiem, kas saistīti ar aptaukošanos.
<SPEAKER ID="384" NAME="Alessandro Foglietta">
referents. - (IT) Priekšsēdētāja kungs, dāmas un kungi! Pirms sākam debates par ziņojumu, par kuru mēs rīt balsosim, es gribētu izmantot iespēju un izteikt dažas pateicības. Vispirms es gribu pateikties savai kolēģei Adriana Poli Bortone, šobrīd Itālijas Republikas senatorei, no kuras es mantoju šī ziņojuma projektu un detalizētu, rūpīgu temata izklāstu; paldies arī maniem darbiniekiem, kuri apzinīgi un ar entuziasmu mani atbalstīja, paplašinot manus pētījumus un problēmas analīzi; visbeidzot es pateicos ēnu referentiem, kuru apņēmība neapšaubāmi veicināja šī teksta pieņemšanu Vides komitejā ar praktiski vienprātīgu visu partiju atbalstu.
<P>
Dāmas un kungi, kad man kā referentam uzticēja šī teksta projektu, es sev vaicāju, kādu mērķi sev izvirzīt, strādājot ar šādu pētījumu. Atbildi man palīdzēja rast šī dokumenta stratēģiskā nozīme, kas ļāva man izprast divus pīlārus, uz kuriem balstīt savu darbu: pirmkārt, pilnīgums, neatstājot nekādus robus un nenovērtējot par zemu visu šī temata dažādo aspektu nozīmi; otrkārt, praktiskums, lai varētu izstrādāt tādu dokumentu, kurš patiesi vērsts uz nākotni un kurā norādīti efektīvākie instrumenti un risinājumi.
<P>
Īstenojot šādu pieeju, es pamatojos uz datiem, statistiku un procentiem, kas šajā jomā patlaban ir plaši pieejami. Ja palūkojamies uz skaitļiem, tad tie ir satriecoši; Pasaules Veselības organizācijas dati liecina, ka vairāk nekā 1 miljardam cilvēku ir liekais svars un vairāk nekā 300 miljoni cieš no aptaukošanās. Strauji pieaug bērnu aptaukošanās, un ir jāpatur prātā, ka slimības, kas saistītas ar aptaukošanos un lieko svaru, atsevišķās dalībvalstīs patērē gandrīz 6 % no valsts veselības aprūpes izdevumiem.
<P>
Meklējot iespējamos risinājumus, mēs centāmies nevērsties pret konkrētiem pārtikas produktiem kā vienīgajiem aptaukošanās problēmas vaininiekiem. Šī problēma nav risināma ar šādu produktu izslēgšanu no mūsu ēdienkartes, bet gan mācot patērētājus, sevišķi bērnus un jauniešus, ēst ar prātu. Taukvielas ir ļoti svarīgs pareiza uztura komponents, taču tās jāpatērē pareizās devās un pareizā laikā. Lielu nozīmi es piešķiru izpratnes veidošanai par ēdienkarti, taču šeit nav runa par prasmi atšķirt labu pārtiku no sliktas; absolūtā nozīmē nekas nav kaitīgs, un veselīgiem cilvēkiem, kuri necieš no traucējumiem, kas saistīti ar ēšanu, nekas nav jāizslēdz no ēdienkartes.
<P>
Vēl kāds aspekts, kuram gribu pievērst jūsu uzmanību: aptaukošanās neapšaubāmi ir slimība. Šīs slimības cēloņi ir ne tikai fiziski, bet bieži arī sociāli vai psiholoģiski, un tomēr tā ir slimība, kas ik gadu mūsu veselības aizsardzības sistēmām izmaksā milzu summas. Tā ir slimība, un tādējādi tai vajadzīgi praktiski, daudzpakāpju risinājumi. Tomēr šo mēnešu laikā, kad tapa šis pētījums, esmu sapratis, ka šo aspektu pārāk bieži ignorē sabiedriskā doma, kura nodarbojas ar pilnībā attaisnojamu panikas celšanu un informatīvām kampaņām par anoreksiju, taču vienlaikus ieslīgst neattaisnojamā mierināšanas stratēģijā attiecībā pret lieko svaru, izmantojot tādus saukļus kā "liels ir skaists” utt. Šādi maldi raida nepareizu signālu. Mēs neapspriežam estētiku vai izskatu; mēs runājam par veselību. Tādēļ tieši tikpat enerģiski, kā jācīnās pret diloni vai anoreksiju, mēs vēlamies apkarot arī aptaukošanos, darbojoties dažādās frontēs, kuras norādītas šajā ziņojumā un kurās vajadzīgi paralēli un saskaņoti centieni.
<P>
Šai darbā ir jāpiedalās skolotājiem un audzinātājiem, veselības aprūpes speciālistiem, pārtikas nozarei un plašsaziņas līdzekļiem, sevišķi televīzijai. Viņiem visiem ir nopietni jāapzinās sava atbildība, jo viņu spēkos ir veidot sabiedrisko domu. Arī valsts iestādēm, jo īpaši vietējā mērogā, ir jāuzņemas sava daļa darba.
<P>
Nobeigumā, dāmas un kungi, es gribu atgādināt kādu ziņu sižetu, kas pēdējās pāris dienās ir izraisījis īstu viļņošanos, proti, viens no abiem kandidātiem uz Baltā nama saimnieka amatu ir paziņojis, ka būtu lietderīgi un pareizi, ja ar nodokļiem apliktu ne tikai alkoholiķus un smēķētājus, bet arī aptaukojušos cilvēkus. Pēc manām domām, tas ir visīstākais absurds; es uzskatu, ka šī nopietnā problēma ir jārisina atbilstīgā veidā, jo pozitīvu rezultātu var panākt vienīgi tad, ja meklē īstos cēloņus.
<SPEAKER ID="385" NAME="Priekšsēdētājs">
Es lūgšu visus runātājus rūpīgi ievērot noteikto laiku, jo mēs nedrīkstam to pārtērēt, ņemot vērā to, ka šīs ir vakara debates un ka mūsu laiks ir ļoti ierobežots, it īpaši saistībā ar loģistiku, piemēram, sinhronās tulkošanas pakalpojumiem.
<P>
Lūdzu, gādājiet, lai man nav jūs jāpārtrauc, jo prezidentūrai, manuprāt, to neklātos darīt, un būtu labāk, ja jūs katrs uzņemtos individuālu atbildību.
<SPEAKER ID="386" NAME="László Kovács">
Komisijas loceklis. - Priekšsēdētāja kungs, es ļoti atzinīgi vērtēju Parlamenta ziņojumu, atsaucoties uz Komisijas Balto grāmatu par uzturu, lieko svaru un veselības jautājumiem, kas saistīti ar aptaukošanos. Jo īpaši atļaujiet man apsveikt Alessandro Foglietta par viņa lielisko darbu.
<P>
Priecājos, ka Parlaments piekrīt Komisijas uzskatam, ka aptaukošanās epidēmiju var apturēt tikai ar integrētu pieeju un ka Parlaments atzinīgi vērtē Komisijas Balto grāmatu kā svarīgu soli ceļā uz aptaukošanās un liekā svara pieauguma aizkavēšanu Eiropā. Jāpiemin arī Parlamenta prasība turpmāk veikt virkni pasākumu, starp tiem arī vairāk reglamentējošus pasākumus papildus tiem, kurus pašlaik paredzējusi Komisija.
<P>
Komisija 2010. gadā veiks pirmo pārskatu par panākumiem salīdzinājumā ar 2007. gada Baltajā grāmatā izvirzītajiem mērķiem.
<P>
Ja uzraudzība parādīs, ka progress nav pietiekams, protams, vajadzēs domāt par papildu pasākumiem, iespējams, ar reglamentējošu pieeju.
<P>
Attiecībā uz uzraudzības procesu es vēlos pievērst jūsu uzmanību tai lielajai nozīmei, kāda ir Pasaules Veselības organizācijai. Mēs strādājam kopā atbilstoši PVO Stambulas ministru konferences secinājumiem, koncentrējoties uz uzraudzības pasākumiem dalībvalstīs, lai īstenotu gan Komisijas Balto grāmatu, gan PVO stratēģiju.
<P>
Noslēgumā es vēlos šodien padalīties ar jums par jaunākajiem notikumiem Eiropas stratēģijas attiecībā uz uzturu, lieko svaru un veselības jautājumiem, kas saistīti ar aptaukošanos, īstenošanā, kuri reaģē uz dažiem pasākumiem, kurus jūs savā ziņojumā prasāt veikt.
<P>
Kā jūs zināt, lai nostiprinātu darbību Eiropas līmenī, Komisijai jāizveido augsta līmeņa grupa, kas koncentrējas uz veselības jautājumiem, kuri saistīti ar uzturu un fizisko aktivitāti. Grupa nodrošina strauju apmaiņu ar idejām un veiksmīgākajiem risinājumiem dalībvalstu vidū, pārskatot arī visus valdības politikas virzienus.
<P>
Līdz šim šajos pasākumos iesaistījušās tādas ieinteresētās puses kā Eiropas organizācijas un Eiropas Rīcības programmas sabalansēta uztura, fizisko aktivitāšu un veselības veicināšanai dalībnieki, kuri pašlaik īsteno vairāk nekā 200 saistības galvenajās jomās, piemēram, produktu sastāva pārveidošanā, marķēšanā un atbildīgā reklāmā.
<P>
Uzraudzība notiek, un gada pārskati ir publiski pieejami Komisijas tīmekļa vietnē.
<P>
Papildus ES Rīcības programmai līdz šim ziņots par publiskajām un privātajām partnerībām starp valdībām un privāto sektoru 17 ES dalībvalstīs, un es uzskatu, ka tas ir pareizais virziens.
<P>
Jūlijā augstā līmeņa grupa tikās ar Eiropas Rīcības programmas sabalansēta uztura, fizisko aktivitāšu un veselības dalībniekiem, lai apspriestu sinerģiju un partnerību potenciālu, koncentrējoties jo īpaši uz sāls samazināšanu - sākotnējo prioritāti, par kuru panākta vienošanās, kopējai rīcībai ar dalībvalstīm.
<P>
Šī kopējā tikšanās bija pozitīva, un es esmu pārliecināts, ka šādas sanāksmes, kurās piedalās gan augsta līmeņa amatpersonas no dalībvalstīm, gan Rīcības programmas dalībnieki, palielinās gan valsts iestāžu, gan Rīcības programmas dalībnieku nākotnē veikto rīcību ietekmi.
<P>
Vēlos pievērst jūsu uzmanību Komisijas priekšlikumam pērnā gada jūlijā rezervēt 90 miljonus eiro katru gadu bezmaksas augļu un dārzeņu iepirkšanai un izplatīšanai skolās.
<P>
Aptaukošanās paisuma viļņa apslāpēšana ir viens no vissvarīgākajiem uzdevumiem sabiedrības veselības jomā, ar kuriem mēs Eiropā šodien saskaramies.
<P>
Es pateicos jums par ilgstošo atbalstu un ceru turpināt dialogu ar Parlamentu par to, kā vislabāk rīkoties, lai Eiropas Savienība pilnība izmantotu savu ietekmi šī jautājuma risināšanā.
<SPEAKER ID="387" NAME="Małgorzata Handzlik">
Iekšējā tirgus un patērētāju aizsardzības komitejas atzinuma sagatavotāja. - (PL) Priekšsēdētāja kungs, aptaukošanās un liekais svars ir mūsdienu sabiedrības problēmas, jo izraisa daudzas hroniskas slimības, piemēram, asinsrites slimības, hipertoniju, 2. tipa diabētu, trieku un dažādus vēža veidus. Cīņai pret aptaukošanos un lieko svaru jābūt Eiropas Savienības veselības politikas prioritātei. Jāiesaista pēc iespējas lielāks partneru skaits. Es domāju vietējās iestādes, dalībvalstis, Eiropas Komisiju, kā arī rūpniecības pārstāvjus. Tomēr mēs nedrīkstētu neievērot patērētājus, kas izdara paši savu pārtikas izvēli. Izglītojošas kampaņas un fiziskās aktivitātes veicināšana, šķiet, ir labākais ietekmēšanas veids. Patērētājiem tad būtu skaidra un vispusīga informācija, uz kuras pamata viņi varētu izdarīt gudru pārtikas izvēli. Tomēr es neticu, ka, uzliekot ierobežojumus tikai pārtikas ražotājiem, samazināsies to cilvēku skaits, kam ir liekais svars. Es domāju, ka būtu vajadzīga arī reklāma.
<P>
Man arī jāpievērš uzmanība citam nedaudz novārtā pamestam šo debašu aspektam: atbilstošai veselības dienestu profesionāļu apmācībai, īpaši attiecībā uz diabētiķu aprūpi un diabēta ārstēšanu. Šāda apmācība ir nedaudz pamesta novārtā, jo īpaši jaunajās dalībvalstīs.
<SPEAKER ID="388" NAME="Czesław Adam Siekierski">
Lauksaimniecības un lauku attīstības komitejas atzinuma sagatavotājs. - (PL) Priekšsēdētāja kungs, es pats gandrīz būtu varējis sagatavot šo dokumentu. Es atbalstu Baltajā grāmatā ietvertos pasākumus. Tā atbalsta veselīgāku dzīves veidu un visa veida fiziskās aktivitātes kā visefektīvākās ārstēšanas metodes. Baltā grāmata satur arī profilaktiskus pasākumus tālejošu ieteikumu veidā pārtikas ražotājiem, patērētājiem, restorānu īpašniekiem, pārtikas tirdzniecības ķēdēm un reklāmas industrijai. Minētas arī informatīvas kampaņas.
<P>
Saskaņošana starp dažādām politikas jomām un pārvaldes līmeņiem un privātā sektora iesaistīšana ir būtiska šo pasākumu efektīvai īstenošanai. Mums kopīgi jāstājas pretī šai problēmai. Īpaša uzmanība jāpievērš to pasākumu īstenošanai, kuras paredzētas, lai novērstu bērnu aptaukošanos. Pieaugušie ir atbildīgi par saprātīgu ēšanas paradumu ieaudzināšanu bērnos. Tomēr bieži ir tā, ka mēs pieaugušie paši pilnībā neapzināmies, kas ir un kas nav ieteicams. Tāpēc ir tik svarīgi organizēt informatīvas kampaņas vecākiem, lai viņi varētu nodrošināt sabalansētu uzturu savām atvases.
<P>
Ir jāizstrādā programmas bērniem un jauniešiem, kas veicina ievērot veselīgus ēšanas principus un nodarboties ar fizisko aktivitāti. Protams, aptaukošanās ir plaši izplatīta. Taču taisnība arī, ka pastāv spēcīga apmātība, neatlaidība un tik tiešām prasība būt tievam. Astoņdesmit procentu padsmitgadnieču meiteņu, kas jaunākas par 18 gadiem, ir mēģinājušas zaudēt svaru vismaz vienreiz mūžā. Mēģinot zaudēt svaru nepareizā veidā var būt bīstami. No tā izriet, ka ir svarīgi gudri sniegt jauniešiem zināšanas ne tikai par pasauli, bet arī par racionālu uzturu, tā izraisot vēl lielāku interesi iegūt zināšanas. Šāda interese ir ļoti vēlama.
<P>
Jāpieliek pēc iespējas visi pūliņi, lai īstenotu Eiropas programmu, kas pazīstama kā Augļu patēriņa veicināšanas programmu skolām. Eiropas Komisija ir ierosinājusi piešķirt tikai 90 miljonus eiro šai programmai. Es uzskatu, ka šī summa jāpalielina vairākas reizes, lai visuresošos skolu pārdošanas automātus, kas pildīti ar kraukšķīgajiem kartupeļiem, šokolādes tāfelītēm un dzirkstošajiem dzērieniem, varētu aizvietot ar citiem, kas pārdotu svaigus augļus, dārzeņus un piena produktus. Mums vienmēr jāatceras, ka mūsu bērnu uzturs noteiks viņu veselību turpmākajā dzīvē.
<SPEAKER ID="389" NAME="Anna Záborská">
Sieviešu tiesību un dzimumu līdztiesības komitejas atzinuma sagatavotāja. - (SK) Paldies, Priekšsēdētāja kungs, man nav daudz laika, tāpēc es tikai gribu minēt dažus jautājumus.
<P>
Kā vienmēr es atbalstu profilaksi, turklāt profilaksi jau no bērnības. Profilakse ir cieši saistīta ar vecāku atbildības veicināšanu. Bērnu aptaukošanos vislabāk var novērst tad, ja bērnu uzraudzītāji neizmanto televīziju, videospēles un internetu bērnu rotaļās. Neskaitot radošās aktivitātes, bērni un pieaugušie pietiekami daudz nevingro.
<P>
Bērniem jāsaprot pareizie ēšanas paradumi attiecībā uz pārtikas kvalitāti un kvantitāti un galda klāšanu. Svarīgas ir kopīgas ģimenes maltītes. Ģimenei vismaz vienā ēdienreizē vajadzētu ēst kopā. Tas būtu iespējams, ja tiktu veicināts darba un privātas dzīves līdzsvars. Aptaukošanos var novērst, ja bērnam māca gatavot ēst. Bērniem patīk palīdzēt ēdiena gatavošanā, un viņus vajadzētu mudināt to darīt.
<SPEAKER ID="390" NAME="Philip Bushill-Matthews">
PPE-DE grupas vārdā. - Priekšsēdētāja kungs, aptaukošanās ir viena no Eiropas lielākajām veselības problēmām, bet dažs labs var teikt, kāda mums saistība ar to šeit, Eiropas Parlamentā vai Eiropas Savienībā?
<P>
Te ir vismaz divi iemesli. Pirmkārt, kā referents jau teica, ar aptaukošanos saistītās slimības prasa vairāk nekā 6 % no valstu veselības budžetiem, kurus finansē nodokļu maksātāji Eiropas Savienībā. Mums visiem par to jāmaksā. Otrkārt, dažādas ES valstis risina jautājumu atšķirīgi, un visiem ir daudz ko mācīties citam no cita.
<P>
Tāpēc es apsveicu Komisiju par Balto grāmatu, kas izraisīja šīs debates, un es tikai uzsvēršu dažus galvenos punktus. Mēs visumā atzinīgi vērtējam Komisijas priekšlikumu par pārtikas marķēšanu, bet jutām, ka nebūtu pareizi šo ziņojumu iesniegt pirms padziļinātām diskusijām, kas būtu nepieciešamas par šo konkrēto jautājumu.
<P>
Runājot par aptaukošanos, pierādījumi rāda, ka problēma drīzāk ir kustību trūkumā, nevis apēsto produktu daudzumā. Svarīgs ir kaloriju patēriņš, nevis tikai tas, cik kaloriju uzņem. Tātad būtu pilnīgi nepareizi vainot pārtikas un dzērienu ražotājus par problēmas izraisīšanu vai par nespēju dot pietiekamu risinājumu.
<P>
Īstenība faktiski ir daudz sarežģītāka. Mums vajadzīgas fizisko aktivitāšu atbalsta kopienas, kas piedāvātu vairāk velosipēdistu maršrutus, labāku pilsētplānošanu, vairāk atbalstītu sabiedrisko transportu, parkus un sporta būves, skolu spēļu laukumus un labāku izglītību. Mums jāmaina daudzi aspekti mūsu dzīvē.
<P>
Tāpēc es apsveicu referentu par viņa plaša spektra ziņojumu un viņa ļoti grūto uzdevumu, kuru viņš pārņēmis no sava priekšgājēja un kurā aplūkotas tik daudzas problēmas ēnu puses, par kurām viņš izteicis pats savus uzskatus. Es jo īpaši pateicos viņam par dažu manu grozījumu pieņemšanu, starp tiem arī to, kas attiecas uz nepietiekama uztura problēmu, jo īpaši slimnīcās un veco ļaužu aprūpes namos. Vissvarīgākais ir tas, lai mēs rūpētos par vismazāk aizsargātajiem cilvēkiem mūsu sabiedrībā.
<P>
Daži cilvēki padara paši sevi par mazaizsargātiem, un, ja es drīkstu izteikt secinājumu ar radikālu vispārinājumu, tad viena no sabiedrības problēmām šodien ir individuālās atbildības trūkums jeb uzskats, ka jebkura mana neveiksme ir kāda cita cilvēka problēma, proti, kādam citam tā jāatrisina. Jo vairāk regulējumu šajā jomā, jo vairāk mēs atbalstām šādu uzskatu; šīs problēmas atrisinājums ir pašregulācijas un pašdisciplīnas prasība. Mums jāmudina uzņemties lielāku individuālo atbildību, un tikai tādā veidā mēs visi kā sabiedrība panāksim lielāku progresu.
<SPEAKER ID="391" NAME="Linda McAvan">
PSE grupas vārdā. - Priekšsēdētāja kungs, šis ir garš ziņojums. Tam bija 400 grozījumi, un es gribētu pateikties referentam, jo viņš ir centies, lai tam būtu kāda jēga. Es ceru, ka galvenie vēstījumi nepazudīs tāpēc, ka tas ir tik garš.
<P>
Mums Sociālistu grupā galvenie jautājumi - daži šeit ir ļoti pozitīvi punkti - ir par to, ka mums vajadzīgi labi pārtikas marķēšanas noteikumi un ka mēs atbalstām turpmākajās diskusijās iekļautu jautājumu par marķējumu iepakojuma priekšpusē, ja iespējams, izmantojot krāsu kodējumu. Mēs zinām, ka Komisija to pēta, un to, lūk, mēs gribam redzēt.
<P>
Mēs esam apmierināti, ka tagad Parlamentā ir atbalsts mākslīgo transtaukskābju aizliegumam. Kad es pirmoreiz izvirzīju šo aizliegumu pirms diviem gadiem, Parlamentā nebija atbalsta - faktiski Komisija ierosināja lietu pret Dāniju, un nekas vairāk nenotika. Tagad mums ir rakstiska deklarācija, un mums ir vienprātība, tāpēc es ceru, ka Komisija kaut ko darīs.
<P>
Komisār, jūs runājāt par produktu sastāva pārveidošanu. Es domāju, ka tas ir būtiski. Tas patiesi ir tā, kā Philip Bushill-Matthews saka, ka acīmredzot cilvēkiem jāuzņemas kāda atbildība, bet ražotājiem ir atbildība tajā ziņā, kā viņi gatavo produktus. Daudzi no viņiem tagad pieliek lielus pūliņus, lai samazinātu sāls, tauku un cukura daudzumu. Bieži šīs sastāvdaļas pārtikas produktos ir paslēptas. Kad patērētāji pērk kečupu vai jogurtu, viņi neredz, ka tie satur daudz cukura. Īstenībā marķēšanas sistēma bieži slēpj to, kas ir produktā, piemēram, jogurtu marķējumā lasāms "ar zemu tauku saturu”, tomēr tajos ir ļoti augsts cukura līmenis.
<P>
Mēs neuzskatām, ka pašregulācija ir atbilde uz visām problēmām. Mēs domājam, ka jābūt noteikumiem, jo īpaši attiecībā uz bērniem. Jā, pieaugušie var izdarīt izvēli, bet bērniem jābūt aizsargātiem ar likumu, un tāpēc mēs gribam, lai visi brīvprātīgie līgumi ar ražotājiem tiktu neatkarīgi uzraudzīti. Mēs zinām, ka jūs sperat pirmos soļus šajā virzienā.
<P>
Noslēgumā jāsaka, ka tas ir smags jautājums Eiropai. Ja mēs to neatrisināsim, tas sabiedrībai dārgi maksās. Tagad mums vajag konkrētus Komisijas priekšlikumus - nevis par jautājumiem, par kuriem ir atbildīgas dalībvalstis, bet par jautājumiem tajās jomās, par kurām ir atbildīga ES. Mums vajadzīga skaidra politika, kas palīdzēs valstu valdībām samazināt aptaukošanos.
<SPEAKER ID="392" NAME="Frédérique Ries">
ALDE grupas vārdā. - (FR) Priekšsēdētāja kungs, aptaukošanās kā mazkustīga dzīvesveida slimība, kas aizvien vairāk ir jaunu cilvēku slimība, ir un ir bijusi šī Parlamenta debašu uzmanības centrā jau no pašreizējā pilnvaru termiņa sākuma. Katru gadu vairāk nekā 400 000 jauniešu tiek pievienoti garajam to cilvēku sarakstam, kuriem izskaidrots viss par diētas jo-jo efektu.
<P>
Tāpēc Eiropas Savienība ir labi darījusi, ka nepārprotami ķērusies pie problēmas risināšanas. Tā 2005. gada martā ir pieņēmusi arī skaidru stratēģiju šajā jomā, kad tā uzsāka Eiropas rīcības programmu, kurai bija jāapvieno visi iesaistītie subjekti, starp tiem arī lauksaimniecības un pārtikas rūpniecība, mazumtirdzniecības un sadales sektors, medicīnas profesionāļi un patērētāju apvienības.
<P>
Jāatzīst - un cilvēki šodien šeit tā arī teica -, ka nav viegli pārliecināt cilvēkus, ka Eiropas Savienībai vajadzētu darīt vairāk nekā tikai teikt savu sakāmo šajā cīņā pret aptaukošanos. Lai kaut ko darītu, mums jāsāk ar kompetenču līmeņu noskaidrošanu, kas nekavē mūs - un mēs tiešām to darām - atgādināt dalībvalstīm, tieši kādas ir to pilnvaras un atbildība.
<P>
Es šeit domāju par diviem spēcīgiem priekšlikumiem, kurus mēs ierosinājām ziņojumā: pirmais ir novērst aptaukojušos cilvēku diskrimināciju un izstumšanu, oficiāli atzīstot aptaukošanos par hronisku slimību, kā to izdarījusi, piemēram, PVO un Portugāle; otrais ir nodrošināt, ka visiem skolēniem ir pieejami fiziskie vingrinājumi un sports - divas stundas nedēļā, pēc manām domām, būtu obligāta prasība -, kā arī skolu ēdnīcu labāka finansēšana, lai skolēnu ēdienkartē tiktu iekļauti svaigi produkti. Šeit es atzinīgi vērtēju Komisijas iniciatīvu par augļu bezmaksas izplatīšanu skolā, kā to minēja komisārs. Es gribētu arī piebilst, ka ar šādu vienkāršu, taustāmu un saprātību rīcību palīdzību cilvēki iemācīsies atkal iemīlēt Eiropas Savienību.
<P>
Es tagad esmu nonācis līdz A. Foglietta ziņojumam, un es vēlos pateikties viņam par visiem pūliņiem, ko viņš tajā ielicis. Es gribētu uzsvērt divus šeit izvirzītos priekšlikumus. Pirmais attiecas uz politiska stimula izvēli - zemākas cenas un nodokļu atvieglojumi - un nevis uz tādas sistēmas izvēli, kas pamatojas uz nodokļa palielināšanu augstas kaloritātes produktiem, proti, slavenajam "tauku nodoklim”, kurš galu galā visvairāk sodīs mājsaimniecības ar zemiem ienākumiem.
<P>
Eiropas Liberāļu un demokrātu apvienības grupa, kuru es šodien šeit pārstāvu, tāpēc ir pret Zaļo un Eiropas Brīvās apvienības grupas grozījumu Nr. 6 un atbalsta priekšlikumu par būtisku PVN samazinājumu augļiem un dārzeņiem, kā izklāstīts 28. punktā.
<P>
Mana grupa atbalsta arī mākslīgo transtaukskābju aizliegumu, par kurām atzīts, ka tās saistītas ar ievērojamu sirds un asinsvadu problēmu pieaugumu. Tāpēc mēs esam pret J. Blokland izvirzītajiem grozījumiem, kuru mērķis ir mīkstināt 32., 34. un 35. punkta ietekmi un nogludinātu ceļu šiem hidrogenizētajiem taukiem vai pat reabilitētu tos. Mūsu vēstījums ražotājiem ir pavisam skaidrs: parādīt labu gribu un īstenot inovācijas patērētāju veselībai un arī jūsu pašu interesēs.
<P>
Tā kā laika ir maz, es gribētu pabeigt savu runu, pieminot pirmās Parlamenta sanāksmes par uztura un veselības jautājumiem, kuras es sarīkoju šajā Parlamentā pirms gada. Tas bija sākums svarīgajām debatēm visām iesaistītajām pusēm, kas bija vērstas uz četrām galvenajām prioritātēm: sazināšanās ar ļoti jauniem cilvēkiem, daudzveidīgas un sabalansētas diētas ievērošana, aptaukošanās uzskatīšana par hronisku slimību un tiesību aktu pieņemšana vai grozīšana, ja nepieciešams. Tas ir vairāk nekā tikai lozungs, tas ir šīs, mūsu Eiropas Savienības morāls pienākums, un mums pilnībā vajag uzņemties saistības cīnīties pret aptaukošanos un mazkustīgo dzīvesveidu.
<SPEAKER ID="393" NAME="Ewa Tomaszewska">
UEN grupas vārdā. - (PL) Priekšsēdētāja kungs, vairāk nekā 50 % no Eiropas pilsoņiem ir vai nu aptaukojušies, vai ar lieko svaru. Trīs miljoni bērnu ir aptaukojušies un 22 miljoniem ir liekais svars. Aptaukošanās uzliek lielu slodzi kaulu struktūrai ar visām negatīvajām sekām, ko tā rada. Tā izraisa arī vielmaiņas traucējumus un no tiem izrietošu jutīgumu pret diabētu, asinsrites slimībām, hipertoniju un augstu holesterīna līmeni.
<P>
Problēma daļēji radusies nepiemērota uztura un daļēji mazkustīga dzīvesveida dēļ, kurā nav fiziskas aktivitātes. Dažām mūsu civilizācijas iezīmēm, jo īpaši spriedzei, arī ir sava loma. Problēmas sociālā dimensija prasa izlēmīgu rīcību, jo īpaši attiecībā uz bērnu aizsardzību. Bērni ēd pārāk daudz saldumu labi sabalansētu maltīšu vietā un augu dienu pavada televizora vai datora priekšā. Tā notiek tāpēc, ka pieaugušiem neizdodas atbilstoši virzīt bērnu dzīvesveidu un sniegt labus uzvedības modeļus. Baltā grāmata par uzturu ir noderīgs dokuments rīcībai, lai kontrolētu aptaukošanos, jo īpaši bērnu vidū. Veselīgu produktu izvēle jāveicina ar reklāmu un informācijas politiku, kas koncentrēta uz bērniem, bet pirmām kārtām uz viņu vecākiem. Jo īpaši mēs atbalstām Augļu patēriņa veicināšanas programmu skolām.
<SPEAKER ID="394" NAME="Kathalijne Maria Buitenweg">
Verts/ALE grupas vārdā. - (NL) Priekšsēdētāja kungs, šodien mēs apspriežam lieko svaru un aptaukošanos, un es domāju, ka ir svarīgi - kā vairāki cilvēki jau teica - nerunāt pārāk daudz par diētu un svara nomešanu, bet runāt galvenokārt par vajadzību ēst veselīgi.
<P>
Pirms pāris mēnešiem es biju ļoti satriekta, kad mana meita, ārkārtīgi tieva meita, pārnāca mājās un negribēja ēst otro maizes šķēli, jo viņa kļūtu resna. Viņa skolā daudz dzirdējusi par to, ka pirmām kārtām nedrīkst būt resnai, bet viņa nebija pietiekami informēta par to, kā jāēd veselīgi un kas ir normāla porcija. Astoņus gadus vecs bērns īsti nesaprot, kad jūs esat par resnu. Tātad, ir ļoti svarīgi runāt galvenokārt par veselīgu ēšanu un nevis par to, vai persona ir par resnu.
<P>
Īstenībā galvenokārt vecāku pienākums ir parādīt bērniem, kas ir veselīgi un ko nozīmē ēst sabalansētu porciju, un skolu pienākums ir iet tālāk un rādīt piemēru. Vecākiem pašiem jāmācās vairāk par produktu barības vērtību un tauku saturu, un tā es piekrītu tam, kas iepriekš tika teikts par marķēšanu. Tāpēc mums jāpārskata šis punkts tiesību aktos par marķēšanu.
<P>
Es domāju arī, ka laba doma ir runāt daudz par sportu un par faktu, ka bērniem jāvar ārā laimīgi rotaļāties. Tādēļ mums katrā ziņā jāsagatavo ieteikums, ka pilsētu un lauku plānošanā vairāk uzmanības jāpievērš bērnu vēlmei pēc lielākas brīvības.
<P>
Ciktāl tas attiecas uz ēšanu, Eiropas Komisijai ir ļoti laba ES MiniChefs tīmekļa vietne. Tīmekļa vietne ir jau uzlabota. Tagad tur ir arī veģetārie ēdieni, iepriekš to daudz nebija, bet gandrīz visās receptēs bija gaļa. Būsim godīgi, dzīvnieku proteīni ir svarīgs liekā svara veicinātājs. Nemaz jau nerunājot par dzīvnieku labturību, Eiropas Komisijai nebūtu skaidri izteikti jāveicina gaļas patēriņš.
<P>
Es tikai gribu pateikt galavārdu par PVN. F. Ries tikko teica, ka viņa ir pret mūsu grozījumu Nr. 6, jo viņa grib cilvēkus apbalvot, nevis sodīt. Tādēļ viņa negrib tauku nodokli vai augstākus nodokļus uz neveselīgiem produktiem un importu, bet jo īpaši zemākus nodokļus uz veselīgiem produktiem. Es noteikti tam piekrītu, bet tagad izrādās, ka, piemēram, arī Nīderlandē visi pārtikas produkti ir zemajā kategorijā. Kraukšķīgajiem kartupeļiem, saldumiem un tamlīdzīgi visiem pašlaik ir zema PVN likme, bet, protams, nevar būt tāds nolūks, ka neveselīgiem produktiem tiek taisīts šis īpašais izņēmums. Tātad tas nav jautājums par sodīšanu; nebūtu jāatbalsta produkti, kas nav veselīgi, dodot tiem zemāku PVN likmi.
<SPEAKER ID="395" NAME="Jens Holm">
GUE/NGL grupas vārdā. - (SV) Trešdaļa eiropiešu cieš no liekā svara un aptaukošanās. Būtiska dalībvalstu veselības budžetu daļa jāpiešķir cīņai pret liekā svara izraisītajām problēmām. Vēl vairāk, liekā svara problēma atspoguļo sociālekonomisko nevienlīdzību. Visvairāk skarti tiek cilvēki ar zemiem ienākumiem, jo viņi patērē vairāk cukura un piesātināto tauku. Pavisam vienkārši, viņiem ir nepareizāks uzturs.
<P>
Skaidrs, ka tieši politikas uzdevums ir radīt pēc iespējas labākus nosacījumus, lai cilvēki varētu ēst veselīgāk. Tieši to izklāstīja A. Foglietta savā ziņojumā. Tāpēc viņam ir Eiropas Apvienotās kreiso grupas atbalsts. Ziņojums aicina ES būt elastīgākai, atļaujot dalībvalstīm piemērot zemākas PVN likmes veselīgai pārtikai un augstākas likmes tam, kas mums būtu jāēd mazāk. Tā ir svarīga prasība, ko, es ceru, ES vadītāji uzklausīs. Kas par to sakāms Komisijai? Vai Komisija var atgriezties pie ES PVN direktīvas pārskatīšanas, pieļaujot vairāk elastības dalībvalstīs, lai mēs, piemēram, varētu maksāt mazāku PVN par veselīgu pārtiku?
<P>
Otrs jautājums Komisijai attiecas uz transtaukskābēm. Mēs zinām, ka transtaukskābes mums ir sliktas. To konstatējušas iestādes dalībvalstīs, kā arī EPNI, ES pašas Pārtikas nekaitīguma iestāde. Izskatīšanā Vides, sabiedrības veselības un pārtikas nekaitīguma komitejā šī gada 1. aprīlī komisāre Androulla Vassiliou teica, ka transtaukskābes noteikti nav labas veselībai, par to nav šaubu. Šajā ziņojumā mēs aicinām uz transtaukskābju aizliegumu, bet komisāre atsakās to ierosināt. A. Vassiliou pat neļaus atsevišķām dalībvalstīm iet tālāk un ieviest valstu aizliegumus. Tagad Komisijai ir izdevība atkāpties no šīs neveselīgās pozīcijas. Kad mēs dabūsim transtaukskābju aizliegumu? Vai Komisija nevar vismaz garantēt dalībvalstīm brīvību aizliegt transtaukskābes, ja tās to vēlas?
<P>
Gaļa ir vēl viena sabiedrības veselības problēmas dimensija, kā norādīja iepriekšējā runātāja K. Buitenweg. Gaļas patēriņš palielinās visā pasaulē. Ja nekas netiks darīts, ANO Pārtikas un lauksaimniecības organizācija (FAO) brīdina, ka jau tā lielais gaļas patēriņš līdz 2050. gadam divkāršosies. Gaļa satur piesātinātos taukus un veicina aptaukošanos. Turklāt gaļas ražošana ievērojami palīdz pasteidzināt klimata pārmaiņas. ES pakāpeniski jāizbeidz subsidēt gaļas rūpniecību; līdz šim vienā pašā 2007. gada budžetā vairāk nekā 45 miljoni eiro tika piešķirti tikai gaļas rūpniecības mārketinga izmaksām. Tā ir neproduktīva un turklāt dīvaina nodokļu maksātāju naudas šķērdēšana. Šo gaļas subsīdiju pakāpeniska izbeigšanai un gaļas patēriņa samazināšanas stratēģijai jābūt pašiem par sevi saprotamiem pasākumiem ar mērķi panākt labāku veselību ES.
<SPEAKER ID="396" NAME="Johannes Blokland">
IND/DEM grupas vārdā. - (NL) Priekšsēdētāja kungs, transtaukskābes nav veselīgākās taukskābes. Šīs taukskābes pastāv dabiskā un rūpnieciskā formā un ir atrodamas daudzos pārtikas produktos.
<P>
Lai arī zinātnisko pētījumu rezultāti atšķiras, vairums pētījumu rāda, ka pārtikas produktos dabā sastopamās transtaukskābes un mākslīgi pievienotās rūpnieciskās transtaukskābes rada vienādu risku. Abu veidu transtaukskābes īstenībā ir vienlīdz kaitīgas, ja tiek patērētas pārāk daudz. Tāpēc man nešķiet, ka ir piemēroti saglabāt to nošķiršanu pašreizējā priekšlikumā; no tā izriet mans grozījums.
<P>
Turklāt ir ļoti grūti aizliegt visas transtaukskābes pilnībā, neradot citus riskus sabiedrības veselībai. Pēc AK Pārtikas standartu aģentūras (Food Standards Agency) ziņām transtaukskābju aizliegums īstenībā izraisīs piesātināto taukskābju koncentrāciju. Piesātinātās taukskābes ir vismaz tikpat kaitīgas kā transtaukskābe. Caurmērā kopējais piesātināto taukskābju patēriņš ir ievērojami lielāks, nekā iesaka Pasaules Veselības organizācija. Tāpēc es ierosināju grozījumus, lai ierobežotu arī piesātināto taukskābju daudzumu, un vienlaikus es ierosinu neaicināt aizliegt transtaukskābes, kā tagad norādīts ziņojuma 32. punktā.
<P>
Kāda mums varētu būt iespēja uzlikt ierobežojumu, piemēram, ka transtaukskābes nedrīkst pārsniegt 2 % īpatsvaru kopējā enerģijas patēriņā. Šķiet, ka tehniski tas ir ļoti iespējams, un kaut kādā mērā to jau dara. Mums jānodrošina, ka nav transtaukskābju aizvietošanas ar piesātinātajām taukskābēm, kuras rezultātā patērētāju veselība nemaz neuzlabosies.
<SPEAKER ID="397" NAME="Irena Belohorská" AFFILIATION="NI">
(SK) Pasliktinošā tendence neveselīgas ēšanas virzienā un nepietiekama fiziskā aktivitāte Eiropā ir satraucoša. Tāpēc es esmu ļoti apmierināta, ka mēs šeit, Eiropas Parlamentā, izskatām šo problēmu.
<P>
Mēs zinām, ka aptaukošanās ir viens no faktoriem, kas ir atbildīgs par "civilizācijas slimībām”, piemēram, augstu asinsspiedienu, sirds slimībām, diabētu un no tā izrietošām muskuloskeletālās sistēmas slimībām. Es šeit, Eiropas Parlamentā, 17. septembrī noorganizēju darba pusdienas, kas bija veltītas problēmai par sakarību starp aptaukošanos un diabētu grūtniecībā. Klātesošajiem Parlamenta locekļiem un to palīgiem bija iespēja klausīties vadošos Eiropas ekspertus, tādus kā, piemēram, grūtnieču diabēta darba grupas vadītāju Dr. Rosa Corcoy Pla, bijušo Eiropas Ginekologu un akušieru biedrības (European Association of Gynaecologists and Obstetricians) priekšsēdētāju profesoru F. Andre Van Assche un profesoru Dr. Pera Ovesena.
<P>
Aptaukošanās un mātes diabēts rada palielinātu mātes un arī jaundzimušo saslimstības un mirstības risku. Mums jāsaprot, ka tas ir saistīts ne tikai ar mātes, kura bieži var nebūt lietojusi pareizu uzturu, slimību, bet arī ar atbildību par nākotnes iedzīvotāju veselīgu attīstību.
<P>
Mātei ar aptaukošanos un diabētu būs aptaukojušies bērni, un tā tas turpinās no paaudzes paaudzē. Tāpēc es gribētu pievērst uzmanību rakstiskajai deklarācijai, ko par šo problēmu, sakarību starp diabētu un aptaukošanos grūtniecībā sagatavoju es un mani kolēģi. ES dalībvalstīm vairāk uzmanības jāvelta diabēta profilaksei un skrīningam un iedzīvotāju informētības palielināšanai par aptaukošanās risku un sekām.
<SPEAKER ID="398" NAME="Horst Schnellhardt" AFFILIATION="PPE-DE">
(DE) Priekšsēdētāja kungs, dāmas un kungi, ar Balto grāmatu Komisija paredz sniegt integrētu stratēģiju Eiropas Savienībai, kuras mērķis ir samazināt ar nepareizu uzturu saistītās slimības un ar lieko svaru un aptaukošanos saistītos jautājumus, ar kuriem tā ir saistīta. Tas ir pareizi un piemēroti, jo ar nepareizu uzturu un fiziskās aktivitātes trūkumu saistīto slimību pieaugums spiež mūs rīkoties.
<P>
Komisijas nolūks pieņemt integrētu pieeju visās valdības politikas jomās ir pareizs. Tas ir vienīgais veids, kā ķerties pie ar aptaukošanos saistīto slimību cēloņiem. Sabalansēts uzturs ir svarīgs, tāpat kā izglītība par uzturu un sporta veicināšana skolās, un ir svarīgi, lai mēs sniegtu ieteikumus un atbalstu, lai cilvēki Eiropas Savienībā varētu doties šajā virzienā. Jau uzsāktas dažādas pozitīvas iniciatīvas. ES Rīcības programmas sabalansēta uztura, fizisko aktivitāšu un veselības veicināšanai ir viena no tām un atbalsta šo mērķi. Tā ir Eiropas mēroga iniciatīva, kas mēģina mudināt pilsoņus izdarīt nepieciešamās pārmaiņas. Komisijas Augļu patēriņa veicināšanas programma skolām ir otrs piemērs.
<P>
Tomēr, ja mēs atkal ķeramies pie populistiskām prasībām, kā propagandēts priekšlikumā, mēs vienkārši novērsīsim uzmanību no patiesās problēmas. Kāda jēga atkal prasīt reklāmas ierobežošanu? Mēs tikko pieņēmām Direktīvu par televīziju bez robežām. Tajā ir ļoti skaidri noteikumi, un tik un tā mēs atkal iesniedzam jaunas domas un prasības.
<P>
Es 40 gadus esmu nodzīvojis Eiropas reģionā, kur reklāma bija aizliegta. Iznākumā nebija tā, ka mēs visi Eiropas komunistiskajā daļā nokristos svarā. Ko Zaļie dara, aicinot uz nodokļiem par pārtiku ar īpašu barības vielu sastāvu? Vai mēs gribam, lai trūcīgie Eiropas Savienībā nevarētu ēst noteikta veida pārtiku tāpēc, ka viņi to vairs nevarēs atļauties? Kādu stratēģiju tad mēs gribam pieņemt?
<P>
Stratēģija, kas mums ir jāpieņem, sākas ar izglītību un apmācību. Lūk, kur mums jāinvestē. Mums nebūtu jāierobežo mūsu pilsoņu izvēles brīvība ar soda pasākumiem vai to pieejas pārtikai ierobežošanu.
<SPEAKER ID="399" NAME="Edite Estrela" AFFILIATION="PSE">
(PT) Priekšsēdētāja kungs, šīs debates ir ļoti svarīgas. Tāpēc es gribu sākt ar to, ka atzinīgi vērtēju Komisijas iniciatīvu un A. Foglietta ziņojumu. Vairāk ir runāts par anoreksiju nekā par aptaukošanos, lai arī aptaukošanās ir kļuvusi par patiesi globālu epidēmiju. Vairāk nekā 50 % eiropiešu ir liekais svars un ap 6 % no veselības izdevumiem tiek patērēts aptaukošanās dēļ, kā jau šeit šodien to minēja. Bērnu aptaukošanās turpina augt, kad tagad 22 miljoniem Eiropas bērnu ir liekais svars.
<P>
Cīņai pret aptaukošanos jābūt Eiropas Savienības politiskai prioritātei. Tādēļ es piekrītu vairumam ierosināto pasākumu: patērētāju informācijai, televīzijas reklāmas ierobežošanai, barības vielu un veselības informācijai pārtikas marķējumā. Cilvēkiem jāsaprot, ka aptaukošanās ir viens no galvenajiem nāves cēloņiem un ir saistīta ar daudzām hroniskām slimībām, tādām kā, piemēram, diabēts, augsts asinsspiediens, sirds un asinsvadu slimības, kaulu un locītavu problēmas, elpošanas slimības un vēzis. Mums jārīkojas, un mums jārīkojas ātri. Risinājums nav nekāds noslēpums: vairāk fiziskas aktivitātes un lielāka uzmanība pret pārtiku, kas ir pilnīgi pretējais tam, ko dara vairums cilvēku. Sviestmaizes un bezalkoholiskie dzērieni, saldumi un uzkodas nebūtu jāpatērē katru dienu, un mazkustīgs dzīvesveids neko nedod jūsu veselībai.
<P>
Fiziskā aktivitāte var vienkārši nozīmēt pastaigu vismaz pusstundu dienā. Tas neprasa lielu piepūli un nemaksā daudz, bet tas nostrādā. Tas ir svarīgi pieaugušajiem un vitāli svarīgi bērniem. Daudzi vecāki pat neaptver kaitējumu, ko viņi nodara saviem bērniem, atļaujot viņiem pavadīt savu brīvo laiku pie televizora vai datora, ēst to, kas viņiem nebūtu jāēd bez jebkādas uzraudzības vai kontroles.
<P>
Mums vajag apvienot spēkus, lai cīnītos pret aptaukošanos, tādēļ rīcībām jābūt saskaņotām un tām jāiesaista skolas, ģimenes un uzņēmumi ražošanas, veselības un sociālajā sektorā. Ikkatram ir sava atbildība. Ģimenes nozīme ieradumu pārmainīšanā ir izšķiroša. Skolām jābūt atbildīgām par skolas maltīšu kvalitatīvu un barības vielu satura kontroli un augsta tauku satura, augsta sāls satura vai augsta cukura satura produktu pārdošanas aizliegšanu bāros un pārdošanas automātos. Vienlaikus tām jāatvieglo un jāveicina skolēnu fiziskā aktivitāte.
<SPEAKER ID="400" NAME="Holger Krahmer" AFFILIATION="ALDE">
(DE) Priekšsēdētāja kungs, es ļoti atzinīgi vērtēju Baltajā grāmatā izklāstīto stratēģiju, kas mums dod iespēju ķerties pie nepareiza uztura, aptaukošanās un slimību, ar kuriem tie saistīti, cēloņiem. Diemžēl Eiropas pārtikas politikā, vai mēs runājam par uzturvielu aprakstiem, vai pārtikas marķēšanu, vai tiešām dažos Baltās grāmatas aspektos, mums ir tendence ķerties pie vienpusīgas pieejas. Mēs vispārīgi mēģinām atrisināt Eiropas problēmas ar produktu politikas palīdzību.
<P>
Pēc manām domām pieņēmums, ka ir laba un slikta pārtika, pašos pamatos ir nepareiza pieeja. Kā daudzi no grozījumiem rāda, tā nav. Ir vienīgi labi un slikti vai sabalansēti un nesabalansēti uztura veidi. Tādai jābūt mūsu pieejai. Ir daudz iemeslu tam, kāpēc cilvēki ēd nepareiza veida uzturu. Pievēršanās šai problēmai, mēģinot virzīt patērētājus konkrētā virzienā ar produktu marķēšanu vai pat ar reklāmas aizliegumu vai noteikumu ieviešanu vai atšķirīgu PVN likmju piemērošanu, netuvinās mūs vēlamajam mērķim.
<P>
Es negribu aizsteigties priekšā debatēm par Pārtikas marķēšanas direktīvu, bet es uzskatu, ka jebkurā rīcībā, ko mēs šeit pieņemam, jāvadās no principa, ka mums jāmotivē patērētāji domāt par saviem ēšanas paradumiem. Luksofora marķējums - par ko domāts, ka tas liks patērētājam apstāties un domāt, vai viņš izvēlas labu vai sliktu produktu - ir pieeja, kas pret patērētājiem izturas drīzāk augstprātīgi, nevis viņus izglīto un palielina viņu informētību. Es gribētu redzēt līdzsvarotāku pieeju un vienlaikus to, ka tiek atzīts, ka rīkošanās atbilstoši tikai uz produktu politiku orientētai pieejai, neaizvedīs mūs diez cik tālu.
<SPEAKER ID="401" NAME="Roberta Angelilli" AFFILIATION="UEN">
(IT) Priekšsēdētāja kungs, dāmas un kungi, es gribētu sākt ar atzinības izteikšanu referentei par viņas lielisko darbu. Es acīmredzot gatavojos atkārtot daudzas no kolēģu jau izteiktajām piezīmēm, bet es domāju, ka mums jārunā skaidra valoda: aptaukošanās skar apmēram 25 % Eiropas bērnu un tāpēc ir nopietns drauds viņu nākotnes veselībai. Iemesli saistīti ar neatbilstošu informāciju, nepareiziem ēšanas paradumiem, fiziskās aktivitātes trūkumu un pat ar sporta būvju trūkumu. Mēs nedrīkstētu novērtēt par zemu ar to saistītās sociālās un psiholoģiskās problēmas, daļēji tāpēc bērni ar lieko svaru bieži ir apcelšanas upuri.
<P>
Es šī iemesla dēļ uzskatu, ka ierosinātais finansējuma palielinājums Augļu patēriņa veicināšanas programmai skolām, kur augļi un dārzeņi klasē padarīti pieejami bez maksas, ir laba doma. Tiešām 2009. gadā būtu jāredz Vidusjūras diētas un augļu un dārzeņu ražošanas atdzimšana, jo īpaši ņemot vērā jaunākos PVO datus, kas rāda, ka šo pārtikas produktu patēriņš sarūk pat Vidusjūras valstīs. Saskaņā ar šo iniciatīvu augļi nevis tiks iznīcināti, lai uzturētu augstas cenas, bet gan tiks izmantoti, lai nodrošinātu veselīgāku uzturu, jo īpaši mūsu bērniem, un tāpēc veselīgāku nākotni Eiropas Savienības pilsoņiem.
<SPEAKER ID="402" NAME="Ilda Figueiredo" AFFILIATION="GUE/NGL">
(PT) Priekšsēdētāja kungs, ir vitāli svarīgi, lai mums būtu vispusīga un integrēta pieeja uzturam, liekajam svaram un aptaukošanās problēmai, pieņemot, ka ar to saistīti daudzi faktori, pie kam pārtikas nabadzības, nepietiekama uztura jautājumi un informācijas trūkums par veselīgām diētām ir īpaši svarīgi.
<P>
Tādēļ jautājumam par veselīgas pārtikas garantēšanu ir galvenais svarīgums. Mums jāgarantē, izmantojot publisko politiku, ka ikvienam ir pieejama veselīga pārtika. Tas nozīmē vairāku pasākumu īstenošanu, lai nodrošinātu augstas kvalitātes pārtikas produktu, tostarp piena, augļu un dārzeņu, vietēju un augstas kvalitātes lauksaimniecisko ražošanu un to izplatīšanu cilvēkiem ar zemiem ienākumiem.
<P>
Turklāt cita kopējā lauksaimniecības politika, kas ietver sevī ģimenes lauksaimniecības aizsardzību un vietējo tirgu radīšanu ar augļiem, dārzeņiem un citiem svarīgiem pārtikas produktiem, pienācīgi atbalstot ražošanu, var garantēt veselīgu pārtiku par pieejamām cenām visiem iedzīvotājiem.
<P>
Tā kā ir priekšlikumi nodrošināt atbalstu augļu un dārzeņu izplatīšanai skolās, ir vitāli svarīgi palielināt summu, ko Eiropas Komisija liek priekšā šai programmai, lai garantētu to bezmaksas izplatīšanu ik dienas visiem skolas vecuma bērniem un ne tikai vienreiz nedēļā, kā tas pašlaik notiek. Taču vienlīdz svarīgi ir īstenot veselu sabiedrības veselības politikas un programmu sēriju, kurām uzturs ir viena no prioritātēm, tostarp veselības izglītības un informācijas un veselīga dzīvesveida un diētu veicināšanas kampaņas. Tajās jāiekļauj fiziskā audzināšana un sports ar garantētu piekļuvi visiem iedzīvotājiem, jo īpaši bērniem un jauniešiem, un konkrēti skolās.
<SPEAKER ID="403" NAME="Urszula Krupa" AFFILIATION="IND/DEM">
(PL) Priekšsēdētāja kungs, tekstā par veselības jautājumiem, kas saistīti ar uzturu, aptaukošanos un lieko svaru, ir daudz svarīgu novērojumu. Tur ir satraucoši indikatori, kas rāda, cik parasts ir kļuvis liekais svars. Tāpēc ir svarīgi cīnīties pret to, īpašu uzmanību pievēršot organiskās pārtikas, sporta un fiziskās aktivitātes veicināšanai no agra vecuma. Svarīgi arī palielināt informētību par kaitīgajām reklāmām, kas tīši mudina pārēsties. Citas šī dokumenta pozitīvas iezīmes ir barošanas ar krūti veicināšana, pasākumi, lai uzlabotu skolas maltīšu kvalitāti, augļu nodrošināšana un aizliegums pārdot pārtiku un dzērienus, kuros ir augsts tauku, sāls un cukura saturs, skolu telpās.
<P>
Tomēr ir vēl citi aptaukošanās un liekā svara cēloņi. To vidū ir traumas un psiholoģiski stāvokļi, kuriem ir svarīga loma. Virkne psiholoģisku traucējumu izraisa iracionālus uztura lietošanas traucējumus. Anoreksija un bulīmija ir tam acīmredzami piemēri. Bioloģiskās reakcijas, kuras radījusi ātri servējamu ēdienu pieejamība var būt daudz spēcīgāka nekā parasti, ja ir neatbilstoša individuālā attīstība, respekta trūkums pret vērtībām, plaši izplatīta depresija un nervu slimības. Ētikas un morāles principu nicinājums un gavēšanas nozīmes ignorēšana var pat kavēt individuālo attīstību, padarot cilvēku atkarīgu no cukura līmeņa asinīs un redzes un garšas sajūtas.
<P>
Pārsteidzoši, ka piesātināto taukskābju nozīme nav minēta e-pasta diskusijās un iesniegtajos grozījumos. Šo vielu patēriņš palielinās. Problēma par mākslīgo transtaukskābju atšķirīgo ietekmi salīdzinājumā ar pārējām, šķiet, tomēr ir nokārtota. Dabiskā formā transtaukskābes sastopamas tikai dažos produktos, jo īpaši pienā, kur ir neliels šo skābju īpatsvars.
<SPEAKER ID="404" NAME="Avril Doyle" AFFILIATION="PPE-DE">
Priekšsēdētāja kungs, vairāk nekā pusei Eiropas iedzīvotāju ir liekais svars, un Pasaules Veselības organizācija mums stāsta, ka miljardam cilvēku visā pasaulē ir liekais svars, 300 miljoni no viņiem ir aptaukojušies. Piecdesmit procenti eiropiešu vispār neveic nekādas fiziskas aktivitātes.
<P>
Sirds un vielmaiņas slimības, tādas kā, piemēram, diabēts, hipertonija un sirds slimības pieaug satraucošā ātrumā, un tiem, kuriem ir augsta aptaukošanās pakāpe, ir ārkārtīgi liela nosliece saslimt ar otrā tipa diabētu ar visiem no tā izrietošiem saslimstības jautājumiem, kā liecina šī tipa diabēta satraucošais pieaugums ļoti jaunu padsmitgadnieku vidū. Ārsti mums tagad stāsta arī, ka ir nopietna saistība starp aptaukošanos un vecuma plānprātību/Alcheimera slimību.
<P>
Ļoti svarīgi, ka tas ir milzīgs izaicinājums politikas veidotājiem, jo īpaši, kad runa ir par mūsu bērniem, 22 miljoniem no kuriem Eiropā ir liekais svars. Mēs šobrīd šajā mūsu dīvainajā pasaulē esam sasnieguši stadiju, kur vairāk cilvēkiem ir liekais svars nekā ir izsalkušu cilvēku. Papildus tam visam jo īpaši bagātākajās valstīs mums ir aizvien problemātiskākas attiecības ar pārtiku, pieaugot anoreksijai un bulīmijai, to valstu slimībām, kur ir pietiekoši ko ēst.
<P>
Lai arī veselības jautājumi lielā mērā ir dalībvalstu kompetences jomā, ir daudz veidu, kuros jautājumus, kas saistīti ar aptaukošanos, var risināt ES līmenī: apmaiņa ar labāko praksi, veselīgāka dzīvesveida veicināšana atbilstošajos ES politikas virzienos un pārrobežu epidemioloģiskā sadarbība.
<P>
Pagājušonedēļ es vadīju brokastu nedēļu šeit, Parlamentā, kur mēs uzsvērām faktu, ka 61 % eiropiešu regulāri nedēļas laikā izlaiž brokastis. Šo faktu mūsu ārsti var tieši sasaistīt ar liekā svara iegūšanu. Hārvardas Medicīnas skola nesen veica pētījumu, kas atklāja, ka cilvēkiem, kas ēda brokastis katru dienu, varbūtība aptaukoties, ir par 35 %mazāka. Pētījums arī atklāja, ka tie cilvēki, kas izlaiž brokastis, ar lielu varbūtību no rīta ir nogurušāki, ātrāk aizkaitināmi un nemierīgāki.
<P>
Dienas uzsākšana ar pienācīgu cukura līmeni asinīs ir labākā pretinde kārei pēc uzkodām un cukura. Tātad tā kā pilsoņi ir galu galā personiski atbildīgi paši par savu uzturu, notiekošā veselīga dzīvesveida veicināšana ir nepieciešamība.
<P>
Es stingri atbalstu šo ziņojumu, izņemot 28. punktu, kuram es nevaru piekrist: es neuzskatu, ka veselības ziņojumā jāizvirza nodokļu pasākumi.
<SPEAKER ID="405" NAME="Åsa Westlund" AFFILIATION="PSE">
(SV) Priekšsēdētāja kungs, kā daudzi teikuši, jautājums, kuru mēs šeit šodien apspriežam, ir svarīgs. Tas ir ārkārtīgi svarīgs temats, par kuru mēs varam mācīties cita no citas, visas dalībvalstis kopīgi, bet mums ārkārtīgi svarīgi ir arī respektēt subsidiaritātes principu, kad mēs apspriežam šo jautājumu.
<P>
ES var darīt daudz, lai samazinātu aptaukošanās problēmu, un uz to mums jākoncentrē uzmanība šeit, Parlamentā. Reklāma un patērētāju informācija ir jomas, par kurām mēs pieņemam lēmumus šeit, Parlamentā un kurām jābūt mūsu uzmanības centrā. Es domāju, ka mēs cietām neveiksmi kādā mērā šajā ziņā. Mums, piemēram, neizdevās aizliegt reklāmu, kas vērsta uz bērniem, grupu, kas nevar atšķirt reklāmu no faktiem, un jebkura informācija, kas viņiem sniegta šādā veidā, tāpēc pēc definīcijas ir tieši šos patērētājus maldinoša. Liela daļa uz bērniem vērstās reklāmas faktiski attiecas uz pārtiku, kurā ir daudz tauku, sāls vai cukura. Uz bērniem vērstas reklāmas aizliegums būtu efektīvs aptaukošanās problēmas samazināšanas veids Eiropā.
<P>
Otrs jautājums, kuru es gribētu izskatīt, ir par transtaukskābēm. Es esmu ārkārtīgi priecīgs, ka mēs laikam spēsim aicināt rīt Komisiju ierosināt transtaukskābju aizliegumu. Parastais arguments pret šādu aizliegumu ir tas, ka faktiski piesātinātie tauki ir sabiedrības veselības lielākā problēma Eiropā. Stingri runājot, tas tā ir, bet kāpēc nespriest tā, kā to dara Dānijā? Lai arī ir milzīga problēma ar piesātinātajiem taukiem, kāpēc mums jāsamierinās arī ar papildu problēmu ar transtaukskābēm? Es nevaru saprast, kāpēc. Mēs nevaram tikt vaļā no piesātinātajiem taukiem, bet mēs varam efektīvi novērst transtaukskābju rūpniecisko ražošanu, kas ir tikai lēts un slikts pārtikas ražošanas veids.
<P>
Es arī esmu ārkārtīgi priecīgs, ka ziņojumā mēs pievērsāmies glutamātu jautājumam. Noslēgumā es gribu atkārtot subsidiaritātes svarīgumu. Mums būtu jārunā daudz mazāk par to, kas skolām jādara un kāds ēdiens tām jāliek uz galda. Es faktiski domāju, ka ir labāki politiskie līmeņi, kuros pieņemt šādus lēmumus nekā šeit, Eiropas Parlamentā.
<SPEAKER ID="406" NAME="Cristian Silviu Buşoi" AFFILIATION="ALDE">
(RO) Mēs visi esam dzirdējuši statistiku par bērniem un pieaugušajiem, kas aptaukojušies, tā kā nav jēgas to atkārtot. Satraucoši ir tas, ka izredzes pēc 2010. gada ir vēl drūmākas. Tāpēc mums jānodarbojas ar lieko svaru un aptaukošanos; tāpēc es atzinīgi vērtēju Komisijas Balto grāmatu, kā arī A. Foglietta ziņojumu.
<P>
Diemžēl aptaukošanās skar galvenokārt cilvēkus no nelabvēlīgajām kategorijām, vēl jo vairāk tāpēc, ka pārtikas pamatproduktu cenas ir ievērojami kāpušas; tomēr veselīga dzīvesveida un veselīgas ēšanas veicināšana varētu novērst aptaukošanos un izraisīt aptaukojušos cilvēku skaita samazināšanos, vienlaikus samazinot izmaksas veselības sistēmā, novēršot vajadzību ārstēt visas ar aptaukošanos saistītās komplikācijas.
<P>
Es arī uzskatu, ka piespiedu pasākumi nav risinājums. Eiropas Savienības pilsoņiem ir izvēles brīvība. Risinājums ir labāka informācija par uzturvērtību ar atbilstošu marķējumu, kas norāda sastāvu, kā arī Eiropas Komisijas un dalībvalstu valdību finansētas informatīvas kampaņas. Mēs nedrīkstētu aizmirst kampaņas, kas vērstas uz vecākiem, kuriem ir ļoti svarīga loma, un uz bērniem. Turklāt dalībvalstīm jāuzrauga skolās izvietoto pārdošanas automātu saturs, tām jāuzrauga skolu un bērnudārzu nodrošinātā pārtika, un tām jāveicina augļu un dārzeņu patēriņš. Fiziskās audzināšanas stundas arī ir ļoti svarīgas. Ne mazsvarīgāk, ka Komisijai jāpievērš īpaša uzmanība rūpniecības iniciatīvām attiecībā uz atbildīgu reklāmu un sāls, cukura un tauku samazināšanu.
<SPEAKER ID="407" NAME="Zdzisław Zbigniew Podkański" AFFILIATION="UEN">
(PL) Priekšsēdētāja kungs, saskaņā ar PVO statistiku vairāk nekā 1 miljardam cilvēku ir liekais svars, un vairāk nekā 300 miljoni ir aptaukojušies. Stāvoklis Eiropā ir vēl dramatiskāks. Aptaukošanās vairs nav tikai problēma; tā ir kļuvusi par epidēmiju, kas saistīta ar diabētu, hipertoniju, sirdslēkmēm un dažiem vēža veidiem.
<P>
Cīņa pret lieko svaru un aptaukošanos aicina uz kompleksu rīcību kopumu. To starpā ir veselīgas pārtikas ražošana, saprātīgs uzturs, nabadzīgāko cilvēku finanšu stāvokļa uzlabošana, informētības palielināšana sabiedrībā, attīstības izpēte, bērnu uztura uzraudzība, veselīga dzīvesveida ievērošana un aktīvas brīvā laika pavadīšanas veicināšana. Diemžēl papildus vispārēji atzītiem aptaukošanās un liekā svara iemesliem ir sekmējoši faktori, kas saistīti ar bezatbildību un vēlēšanos gūt peļņu. Labs piemērs tam ir ģenētiski modificētu organismu izplatīšanās. Pēdējo stādīšana un audzēšana ir kaitīga bioloģiskajai daudzveidībai un ieņem veselīgas pārtikas vietu.
<P>
Cilvēces labklājības, attīstības un veselības interesēs mums jāveic saskaņota rīcība, lai padarītu Eiropu par brīvu no ĢMO. Tāda rīcība aizsargās arī dabisko vidi. Mums jāatceras, ka veselīga dabiska pārtika ir labākais veids, kā cīnīties pret slimībām, tostarp aptaukošanos un lieko svaru.
<SPEAKER ID="408" NAME="Christa Klaß" AFFILIATION="PPE-DE">
(DE) Priekšsēdētāja kungs, liekais svars un aptaukošanās ir nozīmīga mūsu sabiedrības problēma. Mēs zinām, ka nevaram mainīt patērētāju izturēšanos ar tiesību aktiem. Drīzāk mainījusies izturēšanās caur sabiedrību ietekmē indivīdu: galu galā, kurš grib būt "autsaiders”? Mūsu izturēšanos pret veselību un uzturu ietekmē mūsu sociālā vide. Ir bijušas sūdzības, ka gaļas patēriņš pieaug. Taču tas pieaug tāpēc, ka vairāk cilvēku sabiedrībā var atļauties ēst gaļu, ne tāpēc, ka gaļas patēriņš uz iedzīvotāju palielinās pats par sevi.
<P>
Veselīgas attiecības ar ēdienu un dzērieniem ir īpaši svarīgas. Apsēstība ar to, ka jābūt tievam, ir tikpat slikta veselībai kā ēšana piespiedu kārtā. Ēšanas paradumus nevar regulēt ar likumiem. Cilvēku uztura vajadzības ir dažādas, un nav vajadzības pēc "viena izmēra, kas der visiem”, runājot par cilvēku kaloriju vai tauku patēriņa. Cilvēki ir dažādi, un viņu individuālās enerģijas vajadzības arī atšķiras atkarībā no vecuma, dzimuma, nodarbošanās veida un aktivitātes līmeņa. Aizliegumi ir slikts veselā saprāta aizvietotājs. Mums nav vajadzīgi jauni tiesību akti: mums vajadzīgas informatīvas kampaņas, lai sniegtu zināšanas. Mums vajadzīga brīvība, nevis auklēšanās. Brīvība arī nozīmē atbildību.
<P>
Mūsu pilsoņi ir saprātīgi pieaugušie, kas var domāt paši par sevi. Luksofora marķējums nav visu attēlojošs, jo tas parāda tikai dažus aspektus izolēti citu no cita, tātad tas maldina patērētājus. Kas man būtu jāizvēlas, ja produkta marķējums rāda, ka konkrētajam pārtikas produktam ir sarkani, dzelteni un zaļi uztura elementi? Pārtikas rūpniecība jaunā marķējuma izmaksas uzvels patērētājiem, uzskrūvējot cenas vēl augstāk.
<P>
Es esmu pret "auklējošo” pieeju un obligātu iepakojuma priekšpuses uzturvērtības marķējumu, izmantojot krāsu kodu, un es tāpēc gribētu lūgt kolēģus deputātus balsot pret ziņojuma 37. punktu. Ja nepieciešams, mēs varam izskatīt to vēlāk citā kontekstā, kad mēs izskatīsim marķējuma jautājumu. Uzskatīsim Balto grāmatu par uzturu, lieko svaru un veselības jautājumiem, kas saistīti ar aptaukošanos, par viedokli veidojošu instrumentu, kas sabiedrībai dod vielu pārdomām, nevis par izdevību uzlikt vēl vairāk nosacījumu un radīt jaunus tiesību aktus!
<SPEAKER ID="409" NAME="Justas Vincas Paleckis" AFFILIATION="PSE">
Priekšsēdētāja kungs, es gribētu apsveikt referentu par šī tik ļoti plašā temata veiksmīgu risināšanu.
<P>
Vispirms man jāuzsver, cik svarīgi ir nodrošināt bezmaksas pusdienas skolēniem, šāda prakse ir manā dzimtenē, Lietuvā, bet ne tuvu ne visās dalībvalstīs. Protams, ir iebildumi saistībā ar nepietiekamu finansējumu un vispār par tā ēdiena kvalitāti, kas faktiski ir šķīvī, bet tās palīdz bērniem - jo īpaši no nabadzīgākajām ģimenēm - baudīt kārtīgas un apmierinoša kvalitātes maltītes.
<P>
Es arī atzinīgi vērtēju iniciatīvu skolās bez maksas izplatīt augļus un dārzeņus. Tas jāuzskata par labākās prakses piemēru. Es uzskatu, ka ES finansējums varētu būt noderīgs, palīdzot dalībvalstīm, kurām ir finanšu slogs. Nozīme tam ir tāda, ka šādi projekti aizved ES tieši pie pilsoņiem.
<P>
Pēdējais, bet, protams, ne mazsvarīgākais, ziņojumā nav pieminēts patēriņš pārmērīga patēriņa aspektā. Šajās dienās patēriņa modeļu mainīšana vienlīdzīga dzīvesveida maiņai. Varbūt ir grūti iedomāties paralēles starp aptaukošanos un klimata pārmaiņām, bet patiešām šāda sakarība pastāv. Ja sākam domāt par abiem tematiem vienlaikus, varbūt mēs mazāk lidotu pēc āboliem un zemenēm uz ārzemēm un audzētu tos vairāk pašu zemē, pārdodot tos vietējos pārtikas tirgos, nevis lielveikalos - kas ir precīzi viens no jautājumiem, kas ierosināts pašreizējā ziņojumā.
<SPEAKER ID="410" NAME="Siiri Oviir" AFFILIATION="ALDE">
(ET) Komisār, dāmas un kungi, to cilvēku skaits, kuriem ir liekais svars un kas ir aptaukojušies, šeit apspriests jau vairākas reizes, bet saskaņā ar ekspertu ziņām vēl 1,3 miljoni cilvēku pievienosies viņu rindām nākamajā gadā. Šis skaits ir līdzvērtīgs manas dzimtenes, Igaunijas, iedzīvotāju kopskaitam, šausminoša doma. Nepareizu uzturu un aptaukošanos nosaka daudzi faktori, lai arī bez šaubām savā novērtējumā mums jāņem vērā pārtikas izmaksas, pieejamība un informētība par to.
<P>
Sešpadsmit Eiropas Savienības valstis PVN pārtikai saglabājušas zem standarta likmes, slavējams lēmums. Ziņojumā iekļautais ierosinājums samazināt PVN augļiem un dārzeņiem līdz mazāk nekā pieciem procentiem ir atzinīgi vērtējams. PVO veselības ziņojums atsaucas uz zemu augļu un dārzeņu patēriņu kā uz vienu no septiņiem veselības riskiem. Šajā kontekstā būtu ieteicams sākt augļu piegādi skolās, un Eiropas Savienības atbalsts būtu nepieciešams, ja mēs plānojam ieviest pasākumu visās 27 dalībvalstīs.
<P>
Vienā minūtē nevar pasacīt daudz, bet es gribētu piebilst pāris vārdu par reklāmu un plašsaziņas līdzekļiem. To palīdzība un idejas ir vajadzīgas, lai reklamētu burkānus, nevis pepsikolu un lai reklamētu stereotipu un priekšstatu par ķermeni veidus, jo tiem ir ļoti svarīga nozīme cilvēku informētības palielināšanā. Atļaujiet man noslēgumā pateikties Komitejai un referentam par viņu pūlēm.
<SPEAKER ID="411" NAME="Andrzej Tomasz Zapałowski" AFFILIATION="UEN">
(PL) Priekšsēdētāja kungs, mēs šodien apspriežam aptaukojošos cilvēku pieaugošo skaitu. Tajā pašā laikā Lauksaimniecības un lauku attīstības komiteja apspriež nākotnes lauksaimniecības politiku. Zināmā mērā abas šīs debates attiecas uz vienu un to pašu jautājumu, proti, mūsu sabiedrības un jo īpaši jauniešu veselību.
<P>
Dažreiz man šķiet, ka dažos dokumentos mēs žēlojamies par veselības problēmām, kamēr citos mēs veicinām ĢMO, klonēšanu un pārtikas importu no reģioniem, kur tā tiek ražota, izmantojot metodes, kas tālu attālinājušās no dabiskajām. PTO ietvaros mūsu sarunu vedēji grib vēl lielāku tirgu atvēršanu ārpus Eiropas. Mums jājautā pašiem sev, vai mēs tiešām rūpējamies par savu sabiedrību vai mēs vienkārši to atzīstam tikai vārdos. Vairums no tiešajiem maksājumiem lauksaimniecībā aiziet lielajiem agrārās un pārtikas rūpniecības koncerniem, kas ražo pārtiku ar augstu ķīmisko vielu saturu, nevis ģimenes saimniecībām, kas ražo veselīgu pārtiku.
<P>
Skaidrs, ka šis ziņojums ir ļoti vajadzīgs, bet galvenie spriedumi, kas tajā ir, ir jāīsteno. Ņemot vērā Komisijas pašreizējās prioritātes, es nopietni šaubos, vai tā notiks.
<SPEAKER ID="412" NAME="Françoise Grossetête" AFFILIATION="PPE-DE">
(FR) Priekšsēdētāja kungs, 27 % vīriešu, 38 % sieviešu un ceturtā daļa bērnu Eiropā tagad tiek uzskatīti par tādiem, kam ir vai nu liekais svars, vai kas ir aptaukojušies, un gadā ir kādi 400 000 jauni gadījumi. Tā ir postoša ietekme, kas kaitē Eiropas sabiedrībai. Informatīvas kampaņas un profilaktiski pasākumi, protams, ir efektīva reakcija, jo mēs diemžēl tagad saduramies ar sabiedrības veselības jautājumu, kas izvēršas arī par sociālu problēmu. Par nožēlu aptaukošanās bieži arī ir saistīta ar nabadzību un atstumtību.
<P>
Daudz ir runāts par informatīvām kampaņām un profilaksi. Es nevēlos atgriezties pie tā, kas ticis teikts par pārtikas marķēšanu, valsts iestāžu, skolu ēdnīcu, sporta būvju, pienācīgas informācijas, veselīga uztura nozīmi un vajadzību pēc fiziskām aktivitātēm ik dienas.
<P>
Taču es pievērstu uzmanību veselības profesionāļu svarīgajai nozīmei, kas paredzēti tam, lai identificētu hroniskus veselības riskus, kas saistīti ar aptaukošanos, tostarp diabētu un sirds un asinsvadu slimībām, un, protams, sekas, kādas šādām slimībām ir cilvēkiem ar lieko svaru. Profilaksi var panākt, apmainoties ar labāko praksi, vienlaikus respektējot subsidiaritātes principu.
<P>
Pētījumi ir parādījuši, piemēram, ka vidukļa apkārtmērs, kas lielāks nekā 88 cm sievietēm, nerunājot par grūtniecības laiku, un virs 102 cm vīriešiem ir vēdera aptaukošanās definīcija un ir veselības risks, un tas ir spēkā neatkarīgi no cilvēka garuma. Šo ļoti vienkāršo rādītāju vispārējās prakses ārsti joprojām pietiekami neatzīst. Vidukļa apkārtmērs tāpēc jāpadara par vienkāršu atskaites punktu visiem pacientiem, un tam jāizraisa tūlītēja izmeklēšana attiecībā uz saistītajiem riska faktoriem, tostarp glikozes nepanesību, kas ir pirmsdiabēta stāvokļa simptoms, paaugstinātu holesterīnu, triglicerīdiem un arteriālo hipertoniju, un mēs zinām arī, ka diemžēl visi šie simptomi norāda uz Alcheimera slimības attīstību.
<P>
Tāpēc mums patiešām vajag uzsvērt veselības profesionāļu nozīmi šajā jomā.
<SPEAKER ID="413" NAME="Marian Harkin" AFFILIATION="ALDE">
Priekšsēdētāja kungs, es gribētu apsveikt referentu: šis ziņojums ir nācis īstā laikā un ir pelnījis politikas veidotāju uzmanību. Fakti par aptaukošanos ir biedējoši un ir jau tikuši citēti. Vakar lielā konferencē Dublinā uztura eksperts apgalvoja, ka Īrija ir aptaukošanās krīzes kraujas malā, un patiešām līdzīgs stāvoklis attiecas uz visu Eiropu.
<P>
Es īsumā gribu pieminēt tikai vienu jautājumu: pašregulācija vai likumdošana. Mums ir brīvprātīgs kodekss par pārtikas ar sliktu uztura vērtību reklāmu bērniem, bet liels jautājums ir par to, vai tas darbojas vai ne. Saskaņā ar Īrijas Sirds alianses (Irish Heart Alliance) ziņām šis brīvprātīgais kodekss nav efektīvs. Es uzskatu, ka mums to vajag ļoti rūpīgi uzraudzīt un nekavējoties rīkoties, ja nepieciešams.
<P>
P. Bushill-Matthews minēja individuālo atbildību. Vienā līmenī tas ir jauki, bet mums vajag skaidru, saprotamu pārtikas marķēšanu - krāsu kodēšana ir pozitīvs solis. Mēs dzīvojam pasaulē, kur mēs patērējam aizvien lielākus apstrādātas pārtikas daudzumus. Patiešām daži ES politikas virzieni to veicina - Lisabonas programma: vairāk cilvēku darbā, mazāk laika sagatavot ēdienu. Es pilnībā atbalstu Lisabonas programmu, bet līdztekus tam, mums kā ES politikas veidotājiem ir pienākums nodrošināt, ka pārtikas ražotāji ļoti skaidri parāda, ko satur viņu ražotā apstrādātā pārtika.
<SPEAKER ID="414" NAME="Bogusław Sonik" AFFILIATION="PPE-DE">
(PL) Priekšsēdētāja kungs, ar uzturu, lieko svaru un aptaukošanos saistīto veselības jautājumu temats ir pašreizējo bažu iemesls, un ir pareizi, ka mums tagad ar to jānodarbojas. Visa pasaule, ne tikai Eiropa, pašlaik saskaras ar ārkārtīgu izaicinājumu, kas saistīts ar aptaukošanos un slimībām, kas tieši un netieši saistītas ar to. Izdevumi to ārstēšanai pieaug satraucošā tempā. Sešdesmit procentiem Amerikas Savienoto Valstu iedzīvotāju ir liekais svars, un viena trešā daļa tagad cieš no aptaukošanās. Jaunākie dati no šīs valsts rāda, ka izdevumi iepriekšminētajām slimībām pārsniedz USD 100 miljardus. Tas ir vairāk nekā 10 % no veselības aprūpes budžeta. Eiropa lēnām panāk savus kaimiņus attiecībā uz šo apkaunojošo statistiku. Aizvien vairāk bērnu un jauniešu cieš no hipertonijas un diabēta. Šo slimību izraisītājs bieži ir nepareizs uzturs un fiziskās aktivitātes trūkums. Eiropas un tās iedzīvotāju nākotnes interesēs mums vairāk uzmanības jāpievērš problēmām, kas izvirzītas A. Foglietta ziņojumā. Veselības katastrofu, kas apdraud Eiropu un visu globalizēto pasauli, var novērst tikai ar ātru, noteiktu un kopīgu rīcību.
<P>
Eiropas Parlaments pašlaik nodarbojas ar daudziem jautājumiem, kas attiecas uz ekonomikas un sociālajām lietām. Ja mēs plānojam tos veiksmīgi īstenot, tomēr mums nebūtu jāaizmirst, ka tikai veselīgas sabiedrības spēj gūt visu labumu no priekšrocībām, kas tām pavērušās. Jārīkojas, lai veicinātu veselīgu dzīvesveidu. Tomēr vienlaikus nepieciešams īstenot tiesiskus pasākumus, kuri visas dalībvalstis padara atbildīgas par noteiktāku pūliņu pielikšanu, lai uzlabotu to pilsoņu fizisko stāvokli ar veselīgas ēšanas un sporta palīdzību. Protams, jāpatur prātā, ka konkrētas rīcības un politika, lai cīnītos pret šo parādību, ir dalībvalstu kompetencē.
<SPEAKER ID="415" NAME="DanutBudreikait" AFFILIATION="ALDE">
(LT) Nosakot Eiropas stratēģiju attiecībā uz uztura, liekā svara un veselības jautājumiem, kas saistīti ar aptaukošanos, Baltajā grāmatā ieteikts ņemt vērā trīs faktorus. Pirmkārt, katrs cilvēks ir atbildīgs par savu dzīvesveidu. Otrkārt, tikai labi informēts cilvēks spēj pieņemt pareizus lēmumus. Treškārt, dokumentā ieteikts saskaņot dažādas nozares: pārtikas nozari, patērētājus, fizisko aktivitāti, izglītības jomu, transporta nozari u.c.
<P>
Tomēr visus šos faktorus iespaido reklāma. Ko mēs ēdam? Kur redzam šos izstrādājumu? Kā mēs uzzinām par tiem? Neveselīgi produkti veido 89 % no televīzijā reklamētajiem pārtikas produktiem. Vairāk nekā 70 % bērnu lūdz savus vecākus iegādāties pārtikas produktus, kurus tie redzējuši televīzijas reklāmās.
<P>
Man šķiet, ka diskusijā par jautājumiem, kas saistīti ar veselību, trūkst vēl viena dalībnieka - pārtikas rūpniecības nozares pārstāvju. Mēs vēlamies, lai viņi izprot ļaunumu, ko izraisa neveselīgi pārtikas produkti, un tā nodarītās sekas sabiedrībai. Mēs vēlamies, lai viņi ne tikai pārtrauc reklamēt neveselīgu pārtiku, bet arī ražo vairāk veselīgu pārtikas produktu.
<SPEAKER ID="416" NAME="Miroslav Mikolášik" AFFILIATION="PPE-DE">
(SK) Vairāk nekā puse Eiropas iedzīvotāju cieš no liekā svara. Saskaņā ar statistiku gandrīz 27 % vīriešu un 38 % sieviešu ir liekais svars un vairāk nekā 5 miljoni bērnu ir aptaukojušies. Kopumā 5-7 % no veselības aprūpei tērētajiem izdevumiem ir tieši saistīti ar aptaukošanos, un tas nozīmē miljardus. Šis fakts tik ļoti uztrauc, ka ir būtiski visos līmeņos pieņemt noteiktas iniciatīvas, lai šo parādību mazinātu.
<P>
Es atbalstu Komisijas pasākumus, lai pieņemtu Balto grāmatu, nepārprotami nosakot uzturu, lieko svaru un aptaukošanos par Eiropas Savienības prioritāti politiskā līmenī, un es uzskatu, ka mēs gūsim panākumus cīņā pret aptaukošanos, Eiropas līmenī saskaņojot dažādu nozaru politikas.
<P>
Es gribētu vērst uzmanību uz bērniem un jauniešiem ar liekā svara problēmām - šī vecuma grupa jānosaka par vienu no prioritātēm. Pareizs uzturs un fiziskā aktivitāte ir priekšnoteikums bērnu normālai augšanai un veselīgai attīstībai. Izglītošana par pareizu uzturu ir galvenokārt vecāku pienākums, bet šajā procesā var piedalīties arī skolas. Tām vajadzētu veidot otru fiziskās aktivitātes centru cīņā pret aptaukošanos.
<P>
Es piekrītu referenta viedoklim, ka skolās nepieciešams ārsts, uztura speciālists. Tāpat es atbalstu pārāk taukaina, sālīta un salda uztura aizliegšanu skolās, kur tas galvenokārt pieejams tirdzniecības automātos. Saskaņā ar statistiku mūsdienās jaunieši vairāk nekā piecas stundas dienā ir iesaistīti sēdošās darbībās, lielākoties skatoties televizoru un spēlējot datorspēles. Turpretī vingrošana veicina kalcija uzkrāšanos kaulos, attīsta bērnu sociālās spējas un ir būtisks faktors cīņā pret stresu. Skolās nepieciešams radīt tādus apstākļus, kas ļautu katru dienu noteiktu laiku veltīt fiziskajai audzināšanai un iedrošinātu bērnus piedalīties sporta aktivitātēs, piemēram, izveidojot spēļu laukumus un sporta zāles. Tas ir būtiski, ja vēlamies jaunajām paaudzēm nodrošināt veselīgu nākotni.
<P>
Nobeigumā vēlos teikt, ka aptaukošanās problēmas novēršanai nepieciešama vismaz viena veselīga maltīte ģimenes lokā, kas galvenokārt attīsta veselīgus paradumus.
<SPEAKER ID="417" NAME="Antonio De Blasio" AFFILIATION="PPE-DE">
(HU) Paldies, priekšsēdētāja kungs! Godātais komisār, dāmas un kungi, aptaukošanos un lieko svaru izraisa iemesli, kas saistīti ne tikai ar veselības, bet arī ar sociālajām problēmām plašākā nozīmē. Es jutos atvieglots, redzot, ka Baltajā grāmatā un ziņojumā norādīts - aptaukošanās un liekā svara jautājums nav jāizskata stadijā, kad tas kļuvis par nopietnu veselības problēmu, bet gan jāatgriežas pie tā sākotnējiem cēloņiem.
<P>
Man šķiet būtiski uzsvērt, ka Baltajai grāmatai un Parlamenta atzinumam nav jāattiecas uz veselības nozari, bet gan uz iedzīvotājiem un Kopienu, citiem vārdiem - sabiedrību. Šis ārkārtīgi svarīgais jautājums jārisina saskaņā ar citiem Eiropas Savienības dokumentiem, jo problēmas iemesliem ir daudz aspektu, tādēļ, lai gūtu sekmes, arī risinājumiem ir jānāk no dažādiem virzieniem un tiem jābūt saskaņotiem.
<P>
Veselīga dzīvesveida popularizēšana Eiropas Savienības, dalībvalstu, reģionālā un vietējā līmenī ir jāatbalsta jebkurā iespējamā veidā. Īpaši liels uzsvars jāliek uz programmām un pasākumiem, kuru mērķis ir skolas vecuma bērnu un jauniešu iepazīstināšana ar veselīgu dzīvesveidu. Šeit jāuzsver vietējo pašvaldību nozīme, jo tieši tās galvenokārt pārvalda skolas. Plaši jāreklamē programmas, kas darbojas labi.
<P>
Mēs visi zinām, ka plašsaziņas līdzekļu loma zināšanu izplatīšanā pieaug aizvien vairāk - reklāmas spēks var padarīt veselīgu uzturu, sportu, regulāras fiziskās aktivitātes, būtībā - veselīgu dzīvesveidu, par mūsdienu paraugu, kam sekot. Lai novērstu aptaukošanos, fizisko aktivitāšu un sporta nozīmei jābūt cieši saistītai ar veselīga uztura prasībām, taču koncentrēties tikai uz šiem diviem aspektiem vien ir par maz - cilvēku iedrošināšanai piekopt veselīgu dzīvesveidu ir jākļūst par galveno prioritāti visās ar to saistītajās politikas jomās.
<P>
Mērķis ir likt cilvēkiem saprast, ka veselīga, sabalansēta uztura lietošana nenozīmē atteikšanos no zināmiem pārtikas izstrādājumiem. Regulāras fiziskās aktivitātes nenozīmē sportošanu katru brīvu brīdi. Uzsvars jāliek uz mērenību, un tādā veidā mūsu uzturs un dzīve kļūs līdzsvarotāka. Es vēlos pateikties referentam par paveikto darbu un jums par uzmanību. Liels paldies!
<SPEAKER ID="418" NAME="Zbigniew Zaleski" AFFILIATION="PPE-DE">
(PL) Priekšsēdētāja kungs, šodien mēs aplūkojam divus ar uzturu saistītus veselības traucējumus. Viens no tiem ir anoreksija, kuras pamatā parasti ir psiholoģiskas problēmas, kas saistītas ar to, ka tievu ķermeni parasti mēdz uzskatīt par pievilcīgāku. Mums visiem ir zināmi ārkārtēji gadījumi, kad šī traucējuma rezultātā iestājusies nāve. Tomēr par laimi mode mainās un problēmas izplatība ir samazinājusies. Otrs veselības traucējums ir aptaukošanās, kuras pamatā arī var būt psiholoģiskas problēmas. Uzturu var uztvert kā stresa pārvarēšanas veidu un patvērumu no dzīves problēmām. Šajā ziņā es uzskatu, ka galvenā tēma ir uzturs. Te lielākoties vaina jāuzņemas uztura ražotājiem un izplatītājiem. Ziņojums, kas atrodas mums priekšā, ir ļoti gaidīts, un tam vajadzētu sniegt brīdinājumu. Bīstamas ir tā sauktās ātrās uzkodas, kas skolēniem tiek pasniegtas ekskursijās un izbraukumos. Galu galā tas nozīmē, ka ir nepieciešams izglītoties par uzturu. Ir nepieciešama atbilstoša audzināšana un uztura kontrole. Manuprāt, mūsu centieni ir solis pareizajā virzienā, tādēļ es šo ziņojumu atbalstu.
<SPEAKER ID="419" NAME="Marian Zlotea" AFFILIATION="PPE-DE">
(RO) Es uzskatu, ka galvenā uzmanība jāpievērš bērniem ar liekā svara problēmām un jācenšas radīt jaunas programmas cīņai pret aptaukošanos jau agrā vecumā, kad veidojam uztura paradumus. Mums ir jāveicina izglītošana uztura jautājumos gan sākumskolā, gan arī vēlāk. Visām dalībvalstīm mācību programmās vajadzētu ietvert sabalansēta uztura un fiziskās aktivitātes pamatus.
<P>
Saskaņā ar noteiktu statistiku Eiropā pēc desmit gadiem būs vairāk nekā 30 miljonu bērnu ar lieko svaru. Man šī milzīgā problēma ļoti rūp. Tāpēc es sāku izstrādāt virkni rakstisku paziņojumu, kas ierosina skolās izveidot speciālas programmas, kurās ietvertas regulāras bezmaksas veselības pārbaudes un konsultācijas. Es atbalstu tādus priekšlikumus Baltajā grāmatā kā atbilstoša uztura marķēšana, reklāmas ierobežojumi pārtikas produktiem, kas kaitīgi bērniem, PVN samazināšana augļiem, dārzeņiem un bērnu pārtikas produktiem. Nobeigumā es vēlos referentam paust atzinību par paveikto.
<SPEAKER ID="420" NAME="László Kovács">
Komisijas loceklis. - Priekšsēdētāja kungs, es jūtos patiesi iepriecināts, ka Parlamenta deputāti, kuri šodien uzstājās, būtībā piekrita Komisijas izstrādātajai Baltajai grāmatai. Viņi ne tikai piekrita tajā izteiktajiem viedokļiem, bet arī pauda atbalstu Komisijas iniciatīvām.
<P>
Es novērtēju runātāju komplekso pieeju. Tā atbilst aptaukošanās problēmas sarežģītajai būtībai. Daudzi runātāji mudina veicināt sabiedrības informētību un sadarbību ar pārtikas nozari, kas pilnībā atbilst Baltās grāmatas būtībai un mērķiem. Komisijas centieni atspoguļoti priekšlikumā par informācijas sniegšanu patērētājiem uztura jautājumos, ko drīzumā apspriedīsim ar Parlamentu un arī ar Padomi.
<P>
Es vēlos uzsvērt, ka Eiropas Savienībā pastāv dažādas programmas un projekti, kas kopīgi atbalsta Balto grāmatu uztura, liekā svara un aptaukošanās jautājumos - tādi kā Zaļā grāmata par pilsētu mobilitāti vai Baltā grāmata par sportu, kuru mērķis ir veselīgāks dzīvesveids un veselīgāka apkārtējā vide. Citi ietver kopējās lauksaimniecības politikas veselības pārbaudes, kas, piemēram, samazinātu atbalstu sviesta patēriņam, vai programmas piena un augļu lietošanai skolās, Kopienas tiesību akti par reklamēšanu un tirdzniecību, lai veicinātu atbildīgu reklamēšanu, vai arī Negodīgas komercprakses direktīva.
<P>
Šīs iniciatīvas ir ļoti nozīmīgas un pilnībā atspoguļo Komisijas nostāju. Komisija turpinās strādāt ar ES Uztura, fiziskās aktivitātes un veselības rīcības platformu un dalībvalstu augsta līmeņa ekspertu grupu. Es vēlos uzsvērt arī to, ka Komisija veicina iniciatīvas, kas Eiropā palīdz novērst sirds un asinsvadu slimību izplatīšanos, kuru gadījumā transtaukskābju patēriņš ir vēl viens riska faktors papildus vispārējai tauku un piesātināto taukskābju uzņemšanai. Brīvprātīga uztura nomaiņa var sniegt rezultātus. ES Uztura, fiziskās aktivitātes un veselības rīcības platforma ir pielikusi pūles, lai pārveidotu uzturlīdzekļus un samazinātu tajos esošo transtaukskābju un piesātināto taukskābju daudzumu.
<P>
Ir vēl tikai viens jautājums, kuru es vēlos pieminēt, jo tas skar manus pienākumus, proti, aplikšanu ar nodokļiem. Ir izteikts priekšlikums izskatīt iespēju uzlikt samazinātas vērtības PVN dārzeņiem un augļiem. Es patiešām atbalstu šo priekšlikumu, jo tas skaidri parāda, kā nodokļu politika var veicināt citu nozīmīgu politisko mērķu sasniegšanu.
<P>
Nobeigumā es vēlos uzsvērt - Parlaments ir viens no platformas dibinātājiem, un Eiropas Komisija ir gatava regulāri sniegt Parlamentam jaunākās ziņas par platformas darbību. Parlamentam 2010. gadā ir paredzēts apspriest pārraudzības ziņojumu.
<SPEAKER ID="421" NAME="Priekšsēdētājs">
Šīs debates noslēgsim ar referenta A. Foglietta uzstāšanos, kuru es lūdzu iekļauties atļautajās divās minūtēs.
<SPEAKER ID="422" NAME="Alessandro Foglietta">
referents. - (IT) Priekšsēdētāja kungs, dāmas un kungi, es vēlos uzsvērt komisāra pārskatā minēto aspektu, kas man šķiet ļoti svarīgs. Liela uzmanība būtu jāpievērš problēmai, kas rūpīgi jāapsver, kamēr mēs vienlaicīgi cenšamies rast jaunas iespējas.
<P>
Manuprāt, šis jautājums skar daudzus no mums, jo to iztirzāja vairākās patiešām motivētās runās un izskanēja mudinājums Komisija sākt rīkoties. Tomēr galvenokārt pašā ziņojumā izskaidrots, ka mēs saskaramies ar ļoti kritisku problēmu - aptaukošanos.
<P>
Kas attiecas uz veselības problēmām, aptaukošanās patlaban kļūst par ļoti sarežģītu problēmu, kurai jārod risinājums. Ir jānodrošina palīdzība, un mums ir jāsagatavo ziņojums, kas palīdzēs sasniegt mūsu mērķus. Komisāra kungs, Komisija patiešām ir izcēlusi Pasaules Veselības organizācijas nozīmi, bet neaizmirsīsim, ka pati PVO aicina līdz 2015. gadam panākt pieaugošās bērnu aptaukošanās tendences samazināšanos. Vēl viens būtisks datums būs 2010. gads, kad varēsim izvērtēt šīs stratēģijas rezultātus.
<P>
Tādēļ es vēlos pateikties visiem, kuri uzstājās debatēs, un ēnu referentiem. Esmu pateicīgs par izteiktajiem priekšlikumiem un uzskatu, ka mums jābūt ļoti modriem un piesardzīgiem, sagatavojot nozīmīgo ziņojumu, kas ļaus domāt par problēmas novēršanu un sabalansētu veselīgu uzturu ne tikai miesas, bet arī prāta un gara labā. Es uzskatu, ka sadarbojoties mēs noteikti varam šo mērķi sasniegt. Vēlreiz pateicos visiem, kuri izteica atbalstu šim ziņojumam. Paldies, Komisāra kungs!
<SPEAKER ID="423" NAME="Priekšsēdētājs">
Paldies, A. Foglietta, par darbu, par kuru visi klātesošie ir izteikuši atzinību.
<P>
Debates tiek slēgtas.
<P>
Balsošana notiks rīt.
<P>
Rakstiskie paziņojumi (142. pants)
<SPEAKER ID="424" NAME="Genowefa Grabowska  " AFFILIATION="PSE">
rakstiski. - (PL) Liekais svars un aptaukošanās ir kā mūsdienu epidēmija ar bīstamām sekām veselībai un pat cilvēku dzīvībai. Diabēts, asinsrites traucējumi, paaugstināts asinsspiediens, sirdslēkmes un atsevišķi vēža paveidi ir tikai daži no aptaukošanās un liekā svara bīstamajām sekām. Tādēļ Eiropas Parlamenta iesaistīšanās liekā svara un aptaukošanās apkarošanā ir pilnībā atbilstoša. Tātad ir pareizi, ka Parlamentam vajadzētu iedrošināt par ES iedzīvotāju veselību atbildīgo iestāžu iesaistīšanos šajā cīņā. Es to attiecinu uz visu līmeņu dalībvalstu un Eiropas pārvaldes iestādēm.
<P>
Īpašas bažas izraisa aptaukošanās bērnībā. Eiropā jau tagad ir 22 miljoni bērnu ar lieko svaru, un šis skaits turpina augt. Ja mēs nesamazināsim šo tendenci, mūsu sabiedrība drīz kļūs vēl korpulentāka, neveselīgāka un ievērojami mazāk produktīva. Tāpēc es šo ziņojumu pilnībā atbalstu. Uzskatu, ka ir pienācis laiks apvienot mūsu pūles un uzsākt apņēmīgu un ilgstošu cīņu pret lieko svaru un aptaukošanos. Mums ir jākoncentrējas uz tādiem sabiedrības jutīgajiem punktiem kā bērni un vecāka gadagājuma cilvēki, īpaši sievietes un vientuļi cilvēki.
<P>
Ja gūsim sekmes, pārliecinot sabiedrību, ka ir vērts kontrolēt mūsu ķermeņa svaru un cīnīties pret lieko svaru, un ja spēsim izveidot mehānismus, lai veicinātu veselīgu dzīvesveidu, mēs spēsim izvairīties no neskaitāmām problēmām. Tāpēc aptaukošanās novēršana ir saistīta ne tikai ar veselību un skaistumu, bet arī sociālo un kultūras jautājumu.
<SPEAKER ID="945" NAME="Louis Grech  " AFFILIATION="PSE">
rakstiski. - Pasaulē dramatiski izplatījušās slimības, kas saistītas ar aptaukošanos un uzturu. Man šķiet, ka sarežģītās un agresīvās tirdzniecības metodes ir atturējušas patērētājus no uztura izvēles, pamatojoties uz zināšanām par to. Īpaši viegli iespaidojami šajā ziņā ir bērni. Direktīva par audiovizuālo plašsaziņas līdzekļu pakalpojumiem paredz, ka plašsaziņas līdzekļu pakalpojumu sniedzējiem ir brīvprātīgi jāpieņem rīcības kodekss par komerciālu informācijas sniegšanu pārtikas un dzērienu reklamēšanā. Lai gan es novērtēju rūpniecības nozares un plašsaziņas līdzekļu centienus panākt pašregulāciju, es būtu devis priekšroku konkrētiem ierobežojumiem tās reklāmas apjomam un veidam, kuras mērķauditorija ir bērni. Zemas kvalitātes uztura postošais iespaids uz sabiedrību ir pielīdzināms tam, ko izraisa alkohols un tabakas izstrādājumi, kuru reklamēšana ir stingri reglamentēta. Līdzīgu pieeju varētu piemērot uzturam, kas konstatēts kā kaitīgs cilvēka veselībai. Patērētājiem ir nepieciešama skaidra un objektīva informācija, kuru iespējams nodrošināt, nosakot augstākus uztura marķēšanas standartus un stingrākus ierobežojumus reklāmai.
<P>
Pašreizējā finanšu krīze lieku reizi ir parādījusi, kādas sekas ir alkatībai savienojumā ar reglamentēšanas trūkumu. Neatkarīgi no tā, vai jūs zaudējat māju vai veselību, manuprāt, likme ir pārāk augsta, lai pieļautu vienaldzīgu pārdošanas pieeju. Mums kā regulatoriem ir jāiejaucas un jāpilda pienākums.
<SPEAKER ID="425" NAME="Mieczysław Edmund Janowski  " AFFILIATION="UEN">
rakstiski. - (PL) Es atbalstu A. Foglietta izstrādāto ziņojumu par uzturu, lieko svaru un veselības jautājumiem, kas saistīti ar aptaukošanos. Ir pilnīgi pareizi, ka Parlaments ir atkārtoti ķēries pie nozīmīgā jautājuma par veselīga uztura veicināšanu. Mums derētu atcerēties - veselīgs uzturs ir viens no 12 faktoriem, kas sekmē labu veselību, kā to uzsvērusi Pasaules Veselības organizācija. Vesels cilvēks ir obligāts nosacījums veselā sabiedrībā. Izšķirīga nozīme šajā kontekstā ir pārtikas nekaitīgumam. Nesenais atgadījums ar saindēto zīdaiņu piena maisījumu Ķīnā pierāda, cik šis jautājums ir svarīgs.
<P>
Daudzu problēmu, tostarp liekā svara un aptaukošanās, pamatā ir zemas uzturvērtības pārtika. Ar aptaukošanos saprot pārmērīgu tauku uzkrāšanos ķermenī. Tā paaugstina risku saslimt ar sirds slimībām, hipertoniju, aterosklerozi, diabētu, ciest no žultsakmeņiem, nierakmeņiem un urīnceļu akmeņiem, kaulu un locītavu deģenerācijas un dažiem vēža paveidiem. Polijā 65 % cilvēku vecumā no 35 līdz 65 gadiem cieš no liekā svara vai aptaukošanās. Epidēmisku apmēru ir sasniedzis aptaukošanās biežums mūsu jauno iedzīvotāju vidū. Skarti ir divdesmit divi miljoni Eiropas bērnu. Ļoti nopietna ir to reklāmu nelabvēlīgā ietekme, kurās ieteikts lietot pārtikas produktus ar augstu tauku, cukura vai sāls saturu. Ir svarīgi likt skolām un ģimenēm saprast, ka ir jāveicina pareizi sagatavotas, augstas kvalitātes pārtikas lietošana. Skolām un ģimenēm vajadzētu mudināt jauniešus pieņemt veselīgu dzīvesveidu, kas ietver gan fiziskās, gan citas aktīvās atpūtas darbības.
<SPEAKER ID="426" NAME="Bogusław Rogalski  " AFFILIATION="UEN">
rakstiski. - (PL) Liekais svars un aptaukošanās ir problēmas, kas ar savu negatīvo ietekmi uz cilvēka veselību pēdējā laikā sasniegušas epidēmiskus apmērus. Pasaules Veselības organizācijas dati liecina - 50 % Eiropas iedzīvotāju cieš no liekā svara vai aptaukošanās. Īpaši jāsatraucas par to, ka no aptaukošanās cieš 5 miljoni bērnu un liekais svars ir vairāk nekā 22 miljoniem bērnu. Šie skaitļi pieaug satraucošā ātrumā. Aptaukošanās ir viens no galvenajiem iemesliem mirstībai un tādām hroniskām slimībām kā 2. tipa diabēts, asinsrites traucējumi, hipertonija, sirdslēkmes un daži vēža paveidi.
<P>
Aptaukošanās ārstēšana ir patiešām ļoti dārga. Tai tiek atvēlēti apmēram 7 % no ES dalībvalstu veselības aprūpes budžetiem un līdz pat 6 % no valsts izdevumiem veselības aprūpes jomā.
<P>
Lai apkarotu šo problēmu, Eiropas patērētājiem nepieciešama labāka piekļuve informācijai par labākajiem pārtikas avotiem, lai viņi varētu izvēlēties piemērotu uzturu. Pārtika ir atbilstoši jāmarķē. Dažas sastāvdaļas kā, piemēram, mākslīgās transtaukskābes un transizomēri ir jāizņem no apgrozības. Vēl ir svarīgi atcerēties, ka televīzijas reklāmas iespaido tā sauktos īstermiņa patēriņa ieradumus bērniem vecumā no 2 līdz 11 gadiem. Tām ir negatīva ietekme uz ēšanas paradumu veidošanos.
<P>
Cīņai pret lieko svaru, it īpaši bērnu vidū, vajadzētu būt prioritātei starptautiskā, Eiropas, valstu un vietējā līmenī.
<SPEAKER ID="944" NAME="Daciana Octavia Sârbu  " AFFILIATION="PSE">
rakstiski. - (RO) Aptaukošanās un liekais svars, kas radušies nepareizu ēšanas paradumu un fiziskās aktivitātes trūkuma dēļ, visā Eiropas Savienībā sastopami arvien biežāk, izraisot nozīmīgas ekonomiskas un sociālas sekas. Lai stimulētu veselīgāku sabiedrību, Komisijai vajadzētu aktīvi iesaistīties, atbalstot dalībvalstis kaitīguma mazināšanā, ko izraisa nelīdzsvarots uzturs un mazkustīgs dzīvesveids. Taču ar veselīga dzīvesveida veicināšanu vien ES iedzīvotāju vidū nav gana, mums ir arī jāsniedz viņiem nepieciešamā motivācija un infrastruktūra. Ir jāveic vietēja mēroga pasākumi, lai samazinātu automašīnu izmantošanu un veicinātu kājāmiešanu; jāierīko parki un joslas riteņbraukšanai. Politikai par aptaukošanās apkarošanu ir jābūt saistītai ar pilsētu attīstības un transporta politikas jomām, piemēram, Zaļo grāmatu par pilsētu mobilitāti, un šīm politikas jomām vajadzētu papildināt tās jomas, kuras atbalsta fizisko aktivitāti. Mums vajadzētu pievērst vairāk uzmanības sociāli un ekonomiski nelabvēlīgām grupām, ko ietekmē pieaugošās izejvielu un pārtikas cenas, kā arī neaizsargātajām grupām, piemēram, bērniem un grūtniecēm. Veselības mācības veicināšana skolās un tādas pārtikas aizliegšana skolās un bērnudārzos, kas satur daudz tauku, cukura un sāls, radīs veselīgas nākamās paaudzes.
<SPEAKER ID="427" NAME="Richard Seeber  " AFFILIATION="PPE-DE">
rakstiski. - (DE) Ņemot vērā satraucošo veselības tendenci Eiropas bērnu vidū - vairāk nekā pieci miljoni bērnu cieš no aptaukošanās un 22 miljoniem bērnu ir liekais svars, - Eiropas stratēģijas attiecībā uz uzturu izveide ir atbalstāms solis. Rūpīga pārtikas marķēšana, norādot produkta sastāvdaļas, ir drošs veids, kā patērētāji varētu izdarīt izvēli, pamatojoties uz zināšanām, lai uzlabotu savu uzturu. Plašu zināšanu sniegšana jau no agras bērnības noteikti palīdzēs samazināt šo tendenci nākamajos gados. Vidējā posmā ir nepieciešamas tādas pagaidu kampaņas kā svaigu augļu nodrošināšana skolās. Eiropas skolām ir arī jāpilda pienākums nodrošināt skolās sporta nodarbības un ikdienā lielāku fizisko aktivitāti, ņemot vērā to, ka bērni un jaunieši skolā pavada dienas lielāko daļu.
<P>
Tomēr Eiropas līmeņa normatīvie akti var radīt tikai vidi veselīgai uztura lietošanai, tiem nevajadzētu pieļaut kļūdu, atbrīvojot iedzīvotājus no pamatatbildības. Ja mērķis par veselīgāku Eiropu ir jāsasniedz ilgtermiņā, Eiropas Savienībai jātiecas pēc partnerības visos līmeņos: politiskā, uzņēmējdarbībā un pilsoniskajā sabiedrībā.
