<CHAPTER ID="004">
Trialogs par 2012. finanšu gada budžeta projektu (debates)
<SPEAKER ID="008" NAME="Priekšsēdētājs">
Pirmais darba kārtības punkts ir ziņojums, ko Budžeta komitejas vārdā iesniedza Balzani kundze, par pilnvarojumu trialogam par 2012. finanšu gada budžeta projektu (2011/2019 (BUD)).
<SPEAKER ID="009" NAME="Francesca Balzani">
referente. - (IT) Priekšsēdētāja kungs, dāmas un kungi! Pieņemot pilnvarojumu trialogam, budžeta procedūra iegāja konkrētākajā fāzē, un budžeta lēmējinstitūcijas faktiski sāk sarunas, kas var sniegt noderīgus un būtiskus rezultātus. Šis trialogs ir iespēja, kas, cerams, tiks izmantota un ko nedrīkst palaist garām.
<P>
Budžeta procedūra tika uzsākta ļoti reālistiski. Pašlaik dalībvalstis īsteno stingru valsts budžeta konsolidācijas politiku, un šajā saistībā ir svarīgi saskaņot nepieciešamību pārvarēt krīzi un vajadzību atjaunot ekonomiku un ieguldījumus. Tieši tāpēc Eiropas Savienības budžetam, kas spēj dot būtisku un unikālu pievienoto vērtību izdevumiem, ieguldījumiem un resursiem, var būt būtiska nozīme, un tam noteikti tā arī ir jābūt. Tā paredz, ka galvenokārt ir jāņem vērā stratēģija "Eiropa 2020”.
<P>
Parlaments, jau sākot debates par budžetu, noteica, ka galvenokārt ir jāņem vērā stratēģija "Eiropa 2020”. 2012. finanšu gada budžets var būt pirmais konkrētais pasākums, un tam ir tādam jābūt, lai īstenotu šo stratēģiju - instrumentu, kas ir speciāli izvēlēts, lai atjaunotu stabilitāti ES.
<P>
Tādējādi, piešķirot stratēģijai "Eiropa 2020” finanšu aspektu, panāksim Eiropas Savienības saskaņotību un uzticamību. Tik ambiciozu stratēģiju nevar veidot, neīstenojot to nekavējoties, proti, tad, kad ir ļoti svarīgi šo instrumentu pilnībā izmantot ekonomikas atveseļošanai.
<P>
Tāpēc saskaņotība, uzticamība un ambicioza stratēģija "Eiropa 2020” ir ļoti svarīgi, lai garantētu stabilitāti, kas pašlaik ir jānodrošina Eiropas Savienībā un arī attiecībā uz vienoto valūtu.
<P>
Arvien vairāk tiek uzsvērti arī citi fakti un politikas. Runa ir par demokrātiskajiem procesiem Vidusjūras reģionā un par nepieciešamību apliecināt Eiropas Savienības ārējo dimensiju, kam pašlaik var būt patiesi liela nozīme un kas var ES palīdzēt atgūt svarīgo līderpozīciju.
<P>
Ir jāatceras, ka budžets ir vairāk nekā tikai instruments, kas ir jāapstiprina, lai prognozētu nākamā gada finanses. Šim instrumentam ir jādarbojas visu gadu. Šajā saistībā šis jautājums ir jārisina piesardzīgi, ņemot vērā ne tikai maksājumus nākamajā gadā, bet arī 2011. finanšu gada budžeta plāna izpildi šogad.
<P>
Pastāvīgums, uzticamība un spēcīgs, izlēmīgs un konsekvents budžeta izlietojums ir būtisks instruments krīzes apkarošanā un dalībvalstu konsolidācijas politiku kompensēšanā - mums ir nopietni jāiesaistās, lai risinātu šos jautājumus, un ir patiešām jānodrošina tas, lai mums atkal būtu svarīga nozīme attiecībā uz Eiropas Savienības drošību, un galvenokārt - un šis aspekts man rada visvairāk bažu -, lai mēs izmantotu trialoga sniegto iespēju. Trialogs var būt vērtīga iespēja, un tam ir jābūt tādam, lai nodrošinātu konkrētu un noderīgu apmaiņu, kas šogad nodrošinās vienotu izpratni par lēmumiem, kas ir jāpieņem budžeta jomā.
<P>
Manuprāt, viedokļu apmaiņa, strādājot ar tik svarīgu dokumentu kā budžets, ir vēl viens lielisks pierādījuma tam, ka mēs spējam strādāt Eiropas Savienībā, un pašlaik tas ir jo īpaši svarīgi.
<SPEAKER ID="010" NAME="Janusz Lewandowski">
Komisijas loceklis. - Priekšsēdētāja kungs! Esmu ieradies uzklausīt jūsu viedokli par Komisijas iesniegto budžeta projektu un par pilnvarojumu trialogam.
<P>
Mūs gaida svarīgs darbs, un drīz gaidāmajā trialogā būs iespēja pārrunāt Parlamentu interesējošus jautājumus. Tomēr ir skaidrs, un referente to minēja, ka pašreizējos neparastajos apstākļos 2012. finanšu gada budžeta projekta izstrāde un vienošanās par kompromisiem nedrīkst notikt tā, "kā tas ir parasti”. Tāpēc ir jāsaskaņo valsts finanses un ieguldījumi izaugsmes un darbavietu izveides veicināšanas jomā, un, manuprāt, Komisijas iesniegtajā budžeta projektā tas ir ņemts vērā. Pat krīzes apstākļos ir vajadzīgi ieguldījumi, lai pastiprinātu trauslo Eiropas ekonomikas atjaunošanas procesu.
<P>
Komisijas atbildes pirmā daļa ir tieši saistīta ar 2012. finanšu gada budžetu. Komisija arī skaidri uzlaboja ar stratēģiju "Eiropa 2020” saistītas prioritātes. Komisija aprēķināja, ka summa ir EUR 62,6 miljardi jeb 43,5 % no kopējā budžeta projekta. Ir mainīti arī ar Lisabonas līgumu saistīti izdevumi - tie ir palielināti par 4 %. Tā ir atbildes pirmā daļa.
<P>
Atbildes otrā daļa, protams, ir stingra pieeja attiecībā uz pārvaldi, Komisijas izaugsmes nepalielināšana un tā dēvētās negatīvās prioritātes attiecībā uz ļoti stingru programmu novērtējumu - pārbaudīt, vai programmas strādā vai nē - un atkarībā no snieguma dažās jomās noteikt mazāku budžetu par iepriekš noteikto finanšu plānu 2012. gadam. Rezultātā plānotais 2012. finanšu gada budžets ir par gandrīz EUR 9 miljardiem mazāks par noteikto finanšu perspektīvas maksimālo robežu 2012. gadam.
<P>
Budžeta projekta iesniegšana ir tikai sākums. Tiek noteiktas kopīgas saistības risināt problēmas pasaules līmenī. Jo īpaši tas attiecas uz notikumiem Vidusjūras dienvidu reģionā. Tāpēc pirms nedēļas tika pieņemta grozījumu vēstule Nr. 1 2012. finanšu gada budžeta projektam, lai no budžeta līdzekļiem varētu labāk palīdzēt kaimiņvalstīm un jo īpaši valstīm Vidusjūras dienvidu reģionā, 2011., 2012. un 2013. gadā piešķirot vismaz EUR 1,3 miljardu lielāku finansējumu nekā līdz šim.
<P>
Tas nozīmē, ka nākamgad Vidusjūras dienvidu reģionam un kaimiņvalstīm šajā reģionā ir paredzēts papildus piešķirt gandrīz EUR 500 miljonus, izmantojot rezerves 4. izdevumu kategorijā un elastības instrumentus - no EUR 150 miljoniem līdz EUR 153 miljoniem.
<P>
Prognozētais rezultāts tika sasniegts. Maksājumiem ir jāpieaug par 4,9 %, un tas nav tāpat vien; tas ir vajadzīgs, lai samaksātu nenokārtotās juridiskās saistības, kas finanšu plāna beigās pieaug. Vēlreiz jāatgādina, ka tas ir tieši par EUR 8,8 miljardiem mazāk nekā noteiktā maksimālā robeža 2012. gadam.
<P>
Maksājumi palielinās pētniecībai un izstrādei; arī kohēzijai, kas šobrīd pieaug, jo atbilstošo programmu termiņi ir beigušies un ir jāmaksā dalībvalstu rēķini. Tomēr kopumā, pat kohēzijai, ES rādītājs ir daudz zemāks par to, kāds bija prognozēts attiecībā uz dalībvalstīm 2012. gadā.
<P>
Kopumā, es neceru, ka sarunas ar Padomi par nākotni būs vieglas. 2011. gada procedūra bija ļoti laba mācība. Mums ir vajadzīga Parlamenta palīdzība, lai izveidotu atbilstošu budžetu nākamajam gadam: konsolidāciju, no vienas puses, un izaugsmes un darbavietu izveides veicināšanu, no otras puses. Cerams, šogad šī procedūra noritēs veiksmīgāk un ne tik nervozi, kā tas bija, pieņemot 2011. finanšu gada budžetu.
<SPEAKER ID="011" NAME="María Muñiz De Urquiza" LANGUAGE="ES">
Priekšsēdētāja kungs! Lai īstenotu Komisijas priekšlikumu, kas paredz līdz pilnīgam minimumam samazināt 2012. finanšu gada budžeta pieaugumu, lai izpildītu ES juridiskās saistības, Eiropas Savienība būtu jāiesaldē, un Eiropas Parlamenta sociālistu un demokrātu progresīvās alianses grupa šo priekšlikumu neatbalsta.
<P>
Komisāra kungs, mēs ticam Eiropai, mēs ticam tās īstenotajai politikai un piekrītam, ka tā ir jāfinansē, jo ES veido valstu politikas pievienoto vērtību, nevis izdevumus.
<P>
Kā referente minēja, mēs pilnīgi piekrītam tam, ka budžeta mērķim ir jābūt īstenot stratēģiju "ES 2020”, veicināt konkurētspēju un nodarbinātību, tomēr galvenokārt vienmēr ir jāatceras, ka Savienības ārējām darbībām vienmēr tiek piešķirts pārāk maz līdzekļu. Tas nav savietojams ar Eiropas Parlamenta, Komisijas un Eiropas Savienības Padomes mērķi ieņemt nozīmīgu lomu pasaules līmenī ar palielinājumu tikai par 2,9 % atbilstoši inflācijai.
<P>
Īstenojot šo priekšlikumu, būs grūti nodrošināt sabiedrības vajadzības un pildīt ES saistības nodrošināt mieru, attīstību, starptautisko stabilitāti un cilvēktiesības pasaulē.
<P>
Es vēlos uzsvērt jautājumus, kas ir aktuāli Ārlietu komitejai.
<P>
Vispirms ir jāuzsver tas, ka budžetā ir jāņem vērā Eiropas kaimiņattiecību politika, jo īpaši Vidusjūras reģiona dimensija. Komisāra kungs, vispirms ir jānorāda, ka saistībā ar Palestīnu, miera procesu starp Tuvajiem Austrumiem un Apvienoto Nāciju Organizācijas Palīdzības un darba aģentūru (UNRWA) Komisija plāno samazināt budžetu par EUR 100 miljoniem.
<P>
Manuprāt, miers Tuvajos Austrumos ir pietiekami delikāts jautājums un UNRWA darbs ir pietiekami svarīgs, lai katru gadu to nepakļautu Komisijas spiedienam samazināt budžetu, kas vēlāk, risinot sarunas par budžeta procedūru, tiek palielināts.
<P>
Komisāra kungs, Vidusjūras reģions ir ļoti svarīgs, tomēr ir jāņem vērā arī citas Eiropas Savienības ārējo darbību jomas.
<P>
Kā piemēru var minēt Latīņameriku un bēdīgi slaveno nepietiekamo finansējumu. Papildus šim nepietiekamajam finansējumam ir jāpiemin arī strupceļš saistībā ar finansējumu tām valstīm, kuras varētu izmantot industrializēto valstu instrumentu (ICI+), bet - ar to es savu runu beigšu, priekšsēdētāja kungs - kuras to nevar darīt, jo nav atrisināta problēma attiecībā uz šī instrumenta juridisko pamatojumu.
<P>
Paplašināšanai un stabilitātes instrumentam arī ir jānodrošina vajadzīgie līdzekļi, un Eiropas Savienības finansējums ir jānodrošina arī daudzpusējām apvienībām, piemēram, ANO organizācijai "UN Women”. Priekšsēdētāja kungs, es lūdzu tikai vēl vienu sekundi laika, lai pateiktu, ka ir arī jānodrošina iespēja elastīgi izmantot budžetu.
<SPEAKER ID="012" NAME="Jorgo Chatzimarkakis">
Budžeta kontroles komitejas atzinuma sagatavotājs. - (DE) Priekšsēdētāja kungs! Runājot par budžeta kontroli, Eiropas Savienību bieži apvaino par līdzekļu neproduktīvu izlietojumu. Kurš par to ir atbildīgs? Patiesībā 80 % gadījumu par to ir atbildīgas dalībvalstis, kuras ir kopīgi atbildīgas par izdevumiem. Bieži par to ir atbildīgas dalībvalstis. Visi atceras, ka Lielbritānijas premjerministrs Cameron kungs Eiropas Parlamenta priekšsēdētājam teica, ka nauda ir jātērē efektīvāk, nevis jāprasa vairāk naudas. Kurai valstij 2010. gadā šajā jomā ir konstatēti visnopietnākie pārkāpumi? Apvienotajai Karalistei. 2010. gadā tika slēgtas visas Lielbritānijā īstenotās programmas.
<P>
Kāpēc tā? Tāpēc, ka noteikumi ir pārāk sarežģīti. Tāpēc es lūdzu Parlamenta deputātus un jo īpaši Komisijas locekļus sadarboties ar dalībvalstīm, lai atvieglotu noteikumus, lai panāktu to, ka uzraudzības sistēmas darbojas efektīvāk un vienkāršāk un lai ieviestu jaunus elementus. Piemēram, ja pētniecības politikā būtu paredzēta godalga vai prēmija par īpaši veiksmīgu, novatorisku projektu, šo nozari būtu daudz vieglāk kontrolēt. Tas attiecas arī uz kohēzijas politiku, kur varētu panākt sviras efektu, piešķirot ar projektiem saistītus aizdevumus.
<P>
Ir daudz iespēju inovācijām. Ir jārīkojas drosmīgi.
<SPEAKER ID="013" NAME="Pervenche Berès" LANGUAGE="FR">
Priekšsēdētāja kungs, komisāra kungs! Nodarbinātības un sociālo lietu komiteja noteica prioritātes, ņemot vērā satraucošu faktu - smagā ekonomikas, finanšu un sociālā krīze joprojām ir aktuāla, un bez darba ir palikuši 23 miljoni cilvēku, no kuriem 5,2 miljoni ir jaunieši.
<P>
Eiropas Parlamenta rezolūcijā par dalībvalstu nodarbinātības politikas pamatnostādņu īstenošanu ir prasīts Eiropadomi "nepieļaut to, ka, izvērtējot Komisijas ieteikumu Gada izaugsmes pētījumā, nodarbinātība ir otrajā vietā, un panākt to, lai no 2011. līdz 2012. gadam prioritāte būtu stingra fiskālā konsolidācija.” Runājot par budžetu, šī prasība jāīsteno, spēcīgi atbalstot piecus galvenos stratēģijas "Eiropa 2020” mērķus, jo īpaši mērķi paaugstināt nodarbinātības līmeni un samazināt to cilvēku skaitu, kuri dzīvo nabadzībā vai kuri ir pakļauti nabadzības vai sociālās atstumtības riskam.
<P>
Nodarbinātības un sociālo lietu komiteja uzsver to, ka šo mērķu sasniegšanai nepieciešams, lai dalībvalstu un Savienības budžeti būtu salīdzināmi, saderīgi un savstarpēji papildinoši.
<P>
Sirsnīgs paldies referentei Francesca Balzani, jo mēs zinām, cik ļoti viņa atbalsta komitejas viedokli trialogā.
<SPEAKER ID="014" NAME="László Surján">
Reģionālās attīstības komitejas atzinuma sagatavotājs. - (HU) Priekšsēdētāja kungs! Reģionālās attīstības komiteja apspriedās un labprāt atbalsta šo priekšlikumu. Komitejas locekļi uzskata, ka šis priekšlikums ir diezgan labi sagatavots un ka tas palīdzēs atbilstoši sagatavoties gan trialogam, gan arī visai turpmākai budžeta procedūrai. Protams, Reģionālās attīstības komiteja par vissvarīgāko aspektu uzskata kohēzijas politikas finansēšanu, un uzsver, ka dabiskā septiņu gadu ciklā ir fāze, kad dalībvalstis saņem, vai cenšas saņemt un tērē arvien vairāk līdzekļu, lai īstenotu plānotās programmas. Piemēram, manis pārstāvētā valsts pagājušajā gadā saņēma divreiz vairāk līdzekļu nekā pirms tam tā būtu saņēmusi divu gadu laikā. Arī tas liecina par paātrināšanu, ko, protams, veicina arī citi iekšēji iemesli, tomēr tas ir aizdomīgi arī citās dalībvalstīs. Tāpēc mēs ceram, ka šī politika noteikti tiks atbalstīta.
<SPEAKER ID="015" NAME="Luis Manuel Capoulas Santos" LANGUAGE="PT">
Priekšsēdētāja kungs! Ar 2. izdevumu - kopējo lauksaimniecības politiku (KLP) - ir saistīti trīs galvenie jautājumi. Ar pirmo pīlāru ievērojamu problēmu nav, jo tas ir saistīts ar apmēram 90 % izdevumu, un tas ir īstenots apmēram par 100 %, un tāpēc mēs atbalstām izdevumu palielināšanu 2012. gadā par 3 %, jo tas tieši papildina KLP paplašināšanas izdevumus, un, kā zināms, paplašināšanās notiks pakāpeniski līdz 2013. gadam.
<P>
Arī ar otro pīlāru nekādas būtiskas problēmas nav konstatētas, jo apropriācijas ir palielinātas. Tas ir pozitīvs pavērsiens, jo pašlaik plānošanas periods ir pusē. Ņemot vērā to, ka ir krīze un dažām dalībvalstīm grūtības sagādā līdzfinansējums, ir svarīgi drīzāk ieviest šo otro pīlāru, kas ir apmēram 70 %.
<P>
Trešais jautājums, par kuru es vēlos runāt, un, manuprāt, tas ir vissvarīgākais, ir saistīts ar noteiktām programmām. Saskaņā ar Vispārējās tiesas lēmumu augļu un piena programma skolā un jo īpaši programma visnabadzīgāko cilvēku atbalstam tika ievērojami ierobežota, jo tika nolemts, ka finansējuma pārpalikumu var lietot tikai, izmantojot intervences mehānismus. Tik smagas krīzes apstākļos, cik smaga ir šī krīze, solidaritāte nedrīkst būt tikai politiskā prioritāte, ir jāieklausās sirdsapziņā. Tāpēc es lūdzu Komisiju un Padomi iesniegt tiesību aktu priekšlikumus, lai novērstu šo netaisnīgo situāciju.
<SPEAKER ID="016" NAME="Olle Ludvigsson" LANGUAGE="SV">
Priekšsēdētāja kungs! Ekonomikas un monetārās komitejas vārdā es vēlos uzsvērt trīs prioritārās jomas. Pirmkārt, jaunās Eiropas Uzraudzības iestādes ir pietiekami jāfinansē. Ir ļoti svarīgi, lai šīs iestādes varētu aktīvāk iesaistīties, lai nodrošinātu tirgu stabilitāti. Kad šīm iestādēm uzdod jaunus uzdevumus, tām nekavējoties ir jāpiešķir vairāk līdzekļu. Ilgtermiņā ir stingrāk jāizvērtē, vai pašreiz plānotais personāla nodrošinājums faktiski būs pietiekams. Otrkārt, Komisijai ir jābūt gatavai palielināt cilvēkresursus ekonomikas lietām, līdzko būs pieņemts ekonomikas pārvaldības tiesību aktu kopums. Jaunie noteikumi ir efektīvi jāpārvalda jau no paša sākuma. Treškārt, budžetā ir jāparedz iespēja uzlabot ES statistikas datu kvalitāti. Iespējams, viens no ekonomikas krīzes iemesliem bija neprecīza ekonomikas statistika.
<SPEAKER ID="017" NAME="Reinhard Bütikofer">
Rūpniecības, pētniecības un enerģētikas komitejas atzinuma sagatavotājs. - (DE) Priekšsēdētāja kungs, Lewandowski kungs, Balzani kundze! Vispirms manis pārstāvētās komitejas vārdā es vēlos ļoti pateikties Balzani kundzei par ļoti lielo darbu un par ciešo sadarbību. Viņa rāda ļoti labu piemēru.
<P>
Lewandowski kungs, jūs teicāt, ka parasto pieeju nedrīkst izmantot. Protams, jums ir pilnīga taisnība. Tomēr, izvērtējot stratēģijas "Eiropa 2020” prioritāti enerģētikas jomā, ir skaidrs, ka Komisija rīkojas tāpat kā līdz šim, jo prioritārā joma netiek pilnīgi finansēta. Finansējums ir samazināts pat tādās svarīgās jomās kā enerģētikas politika, un tas nav pareizi. Kā saka amerikāņi, nauda ir jāiegulda tur, kur tā ir vajadzīga, nevis jābārsta solījumi, kurus nevar izpildīt.
<P>
Rūpniecības, pētniecības un enerģētikas komiteja vēlas panākt to, lai vērienīgais izmaksu pieaugums lielajiem projektiem, piemēram, ITER kodoltermiskajam reaktoram un GALILEO PAS globālajai navigācijas sistēmai turpmāk neietekmē pētniecībai paredzētos budžeta līdzekļus. Manis pārstāvētā komiteja iesniedza priekšlikumus šajā jomā, un, cerams, tie tiks pieņemti. Visbeidzot, runa ir par maziem un vidējiem uzņēmumiem. Mēs vēlamies noteikt prioritātes saistībā ar šo uzņēmumu piekļuvi pētniecības un inovāciju finansējumam un novatoriskiem finanšu instrumentiem.
<SPEAKER ID="018" NAME="Franziska Keller">
Pilsoņu brīvību, tieslietu un iekšlietu komitejas atzinuma sagatavotājs. - Priekšsēdētāja kungs! Pilsoņu brīvību, tieslietu un iekšlietu komiteja ļoti atbalsta priekšlikumu palielināt finansējumu brīvības, drošības un tiesiskuma jomā, tomēr uzskata, ka pirms jaunu pasākumu un programmu īstenošanas ir atbilstoši jāizvērtē līdzšinējie pasākumi un programmas, un šis vērtējums ir jāņem vērā, veidojot jaunas programmas.
<P>
Mūsuprāt, ir iespējams izmantot sinerģiju un novērst dublēšanos, vienkāršojot procedūru un nodrošinot skaidru pievienoto vērtību visiem pasākumiem ES līmenī.
<P>
Pilsoņu brīvību komiteja ir pilnīgi pārliecināta, ka ir jāņem vērā faktiskā pašreizējā situācija un ka ir jāpalielina finansējums bēgļu aizsardzības un romu integrācijas jomā. Visām pārstāvniecībām ir jāspēj izpildīt tām uzticētos pienākumus.
<P>
Visbeidzot - un šis jautājums varētu būt saistošs arī Komisijai - Pilsoņu brīvību komiteja uzskata, ka liela daļa SIS II budžeta ir jāglabā rezervē, jo skaidri rezultāti vēl nav zināmi. Būtu arī jāapsver priekšlikums rezervē glabāt daļu no personāla izdevumiem - šo priekšlikumu ir izvērtējusi tikai Komisija, un līdz šim Pilsoņu brīvību komiteja to nav izvērtējusi - gadījumā, ja ES TFTP programma netiks īstenota.
<SPEAKER ID="019" NAME="Barbara Matera" LANGUAGE="IT">
Priekšsēdētāja kungs, dāmas un kungi! Sarežģītais ekonomikas un finansiālais stāvoklis Eiropā izcēla atsevišķu to dalībvalstu vājās vietas, kuras nopietni strādā, lai izvairītos no valsts parāda krīzes. Krīzes rezultātā strauji saruka valstu ieguldījumi galvenajās sfērās darbavietu izveides un izaugsmes jomā. Stratēģija "Eiropa 2020”, kas ir 2012. finanšu gada budžeta pamatā, piedāvā risinājumu, kā izkļūt no šī apburtā loka.
<P>
Es apliecinu to, ka Komisija izpildīja savas saistības attiecībā uz plānoto finansējumu 2012. gadam, bet man kā Sieviešu tiesību un dzimumu līdztiesības komitejas atzinuma sagatavotājai ir žēl, ka tik minimāli ir palielināts finansējums tādām programmām kā, piemēram, Progress, kuras mērķis ir īstenot svarīgus pasākumus jauniešiem, cīnīties pret nabadzību un par dzimumu līdztiesību, un programmai "Daphne”, kuras mērķis ir izstrādāt politiku, lai apkarotu vardarbību pret sievietēm.
<P>
Tāpēc nobeigumā, manuprāt, 2012. finanšu gada budžetam būtu vairāk jāpalīdz risināt pašreizējās problēmas Eiropā.
<SPEAKER ID="020" NAME="Giovanni La Via" LANGUAGE="IT">
Priekšsēdētāja kungs, komisāra kungs, dāmas un kungi! Trīs institūcijām, kuras piedalās budžeta procedūrā, ir uzdots grūts uzdevums, un tas paredz noteikt resursu līmeni, ņemot vērā iepriekšējos gados noteiktās saistības un problēmas, kas ES gaida nākotnē. Mērķis ir censties panākt līdzsvaru starp prasībām izaugsmes un attīstības jomā un nepieciešamību īstenot atbildīgus taupības pasākumus.
<P>
Šodien Parlamentā ir paredzēts balsot par šo svarīgo dokumentu par pilnvarojumu jeb konkrētu nostāju sarunās ar Padomi. Eiropas Tautas partijas grupa (Kristīgie demokrāti) vēlējās papildināt Balzani kundzes - protams, esmu pateicīgs viņai par darbu - iesniegto dokumentu, lai palīdzētu uzsvērt nepieciešamību pēc pietiekamiem resursiem, lai finansētu stratēģijas "Eiropa 2020” - kas ir 2012. finanšu gada budžeta galvenais elements - mērķus, un Kopienas budžetu kā galveno metodi, lai pārkārtotu dalībvalstu politiku.
<P>
Grupas noteiktās prioritātes ir gudra, ilgtspējīga un integrējoša izaugsme, atbalsts pētniecībai, attīstībai, izaugsmei, inovācijām un darbam un mazo un vidējo uzņēmumu attīstības veicināšana. Manuprāt, vienīgā iespēja Eiropai izkļūt no krīzes ir palielināt ieguldījumus šajās jomās. Es atbalstu koncepciju "pievienotā vērtība Eiropai”, un, lai nodrošinātu šo pievienoto vērtību, ir jāplāno budžets un finanses.
<P>
Manuprāt, runājot par pārpalikumu, ir jāpiemin vēl kāds aspekts. Personīgi es atbalstu prasību, ka neiztērētajiem līdzekļiem ir jāpaliek Eiropas Savienības budžetā, bet tikai, sākot ar nākamā daudzgadu finanšu shēmu, jo pašlaik nav spēkā juridiskais pamats, kas ļautu šiem līdzekļiem palikt ES budžetā. Tas attiecas arī uz soda naudām un procentiem par novēlotiem maksājumiem.
<P>
Nobeigumā es vēlos teikt, ka šogad nedrīkst pieļaut, ka atkārtojas tas, kas notika pagājušā gada decembrī, un ir jācenšas vienoties ar dalībvalstīm par nākamo trialogu jūlijā. Vienlaikus ir jānodrošina atbilstošs finansējums Eiropas stratēģiskajām politikām un prioritātēm, kas ir vajadzīgas, lai uzlabotu situāciju Savienībā un palīdzētu 500 miljoniem Eiropas iedzīvotāju.
<SPEAKER ID="021" NAME="Edit Herczog" LANGUAGE="HU">
Priekšsēdētāja kungs! Es sveicu komisāra kungu un deputātus. Būtībā 2012. finanšu gada budžetu var uzskatīt par ekonomikas pārvaldības tiesību aktu kopuma mazo brāli, jo arī tā mērķis ir radīta apstākļus saskaņota budžeta veidošanai un ekonomikas izaugsmei, palielināt nodarbinātības līmeni un veicināt konkurētspēju, īstenojot pareizu ekonomikas un budžeta politiku. Ir vajadzīgi rezultāti, darbavietas, izaugsme un rūpniecības politika - citiem vārdiem sakot, ir vajadzīga spēcīga Eiropas ekonomika. Ja eiro nav stabils, dalībvalstīm nevar prasīt, neskatoties uz krīzi un lejupslīdi, sākt palielināt iemaksas ES budžetā atbilstoši attiecīgās valsts IKP tikai tāpēc, lai palielinātu ES IKP. Tomēr ir jāizveido stingrs ekonomiskais pamats, lai Eiropas Savienība būtu tāda, kādai tai vajadzēja būt, un lai tā patiesi kalpotu iedzīvotājiem. Ir noteikti mērķi, lai to paveiktu. Ir jāīsteno stratēģija "Eiropa 2020”. Situācijai Eiropā ir jāuzlabojas, nevis jāpasliktinās, ir vajadzīga rūpnieciskā un tehnoloģiskā revolūcija, jo šajās nozarēs tiek ieviests visvairāk jauninājumu. 2012. finanšu gada budžetam ir jāpalīdz sasniegt stratēģijas "Eiropa 2020” mērķus. Runa ir par šīs 10 gadu ilgās programmas otro darbības gadu. Nevar apgalvot, ka šī programma tiks pārtraukta vēlāk. Tāpēc nepietiek ar priekšlikumu noteikt ierobežojumus vai ierobežot līdzekļus, kas tiek piešķirti Eiropas Savienības iedzīvotājiem. Ir skaidrs, ka 2012. finanšu gada budžeta projektam un Septītajai pētniecības pamatprogrammai, kas ir jāīsteno līdz 2013. gadam, ir liela nozīme šī mērķa sasniegšanā.
<SPEAKER ID="022" NAME="Carl Haglund">
ALDE grupas vārdā. - (SV) Priekšsēdētāja kungs! Es vēlos pateikties lieliskajai referentei par ļoti labo darbu. Arī es esmu gandarīts par to, ka šī darba pamatā ir stratēģija "Eiropa 2020”. Lēmumi, kas veido nākotni, nevar gaidīt līdz brīdim, kad tiks pieņemta jaunā daudzgadu finanšu shēma; lai veidotu nākotni, ir jārīkojas nekavējoties, un šajā saistībā 2012. un 2013. gads būs ļoti svarīgs. Vienlaikus noteikti ir jāņem vērā tas, ka 2011. finanšu gada budžetu pieņemt bija diezgan grūti. Manis pārstāvētā grupa nepiekrīt Eiropadomei attiecībā uz kopēju pieeju. Ņemot to vērā, diemžēl mēs neatbalstām Komisijas priekšlikumu ievērojami palielināt 2012. finanšu gada budžetu. Eiropas Liberāļu un demokrātu apvienības grupa uzskata, ka pieaugums ir pārāk liels. Tāpēc manis pārstāvētā grupa iesniedza grozījumu, lai veidotu reālistiskāku budžetu, un, cerams, pārējās grupas šo grozījumu atbalstīs balsojumā, kas notiks vēlāk šodien.
<P>
Mēs arī vēlamies uzsvērt to, ka Eiropā ir kāds diezgan savāds ieradums, proti, tas, ka katru gadu noteiktām jomām tiek piešķirts pārāk daudz līdzekļu, neskatoties uz to, ka ir zināms, ka tie netiks izlietoti un ka gada beigās vai faktiski pēc gada tie tiks nosūtīti atpakaļ. Vai patiešām neko nevar darīt, lai vairākiem pasākumiem Savienībā nepiešķirtu pārāk daudz līdzekļu?
<P>
Mūsuprāt, ir ārkārtīgi svarīgi saprast, kāda ir reālā ekonomiskā situācija Eiropā. Diemžēl tas nozīmē, ka nākamā gada budžets nevar būt tik liels, cik lielu to vēlas Komisija. Bet vienlaikus, manuprāt, Padomei ir jāsaprot, ka nedrīkst pieļaut arī to, ka attīstība apstājas, un ka ir vajadzīgi jauni resursi, lai īstenotu noteiktās prioritātes. Šajā jautājumā ir jārod zelta vidusceļš, un manis pārstāvētā grupa uzskata, ka, lai tas izdotos, atbildība ir jāuzņemas ikvienam.
<SPEAKER ID="023" NAME="Lajos Bokros">
ECR grupas vārdā. - Priekšsēdētāja kungs! Grieķija tehniski ir bankrotējusi. Tagad aktuāls ir jautājums, kad tai būs vajadzīga nodokļu atlaide, nevis, vai tā tai vispār būs vajadzīga. Tā ir jānodrošina pēc iespējas drīzāk.
<P>
Eiropas iestādes nesaprot šīs problēmas būtību. Runa ir nevis par likviditātes krīzi, bet par dziļu maksātnespējas krīzi, kas apliecina Grieķijas ekonomikas nespēju konkurēt starptautiskā līmenī. Uzlikt Grieķijas nodokļu maksātājiem vēl lielāku parādu slogu ir ne tikai bezjēdzīgi, bet arī pilnīgi neproduktīvi. Lai Grieķija varētu sākt izkļūt no finanšu krīzes, būtu jāsamazina tās parāda slogs, un tas būtu jāuzņemas publiskiem un privātiem kreditoriem.
<P>
Francijas, Vācijas un jo īpaši Grieķijas bankām būs jāveic rekapitalizācija. ECB iegādājās ļoti daudz Grieķijas valdības obligāciju un bija ļoti piekāpīga attiecībā uz nodrošinājumu, un tagad ECB ir nonākusi sarežģītā situācijā. Pirms divdesmit gadiem, kad kādreizējās komunistiskajās valstīs sākās pārmaiņas, viena no vissvarīgākajām strukturālajām reformām bija neatkarīgas centrālās bankas izveide, kurai ir juridiski stingri aizliegts monetizēt valsts parādus. Būtībā ECB sekoja komunistisko valstu piemēram. Ar šo pilnvarojumu skaidri ir saistīts interešu konflikts, un tas ietekmē eirozonas valstis.
<P>
Tieši šajā saistībā ir jāskata 2012. finanšu gada budžets. Ņemot vērā milzīgo slogu, kas, visticamāk, gulsies uz nodokļu maksātāju pleciem, būtu muļķīgi cerēt, ka nākamajā gadā pieaugs dalībvalstu maksājumi. Nedrīkst aizmirst un ignorēt vēstuli, ko parakstīja piecu stabilu un maksātspējīgu valstu prezidenti un ministru prezidenti. Lai sarežģītā sarunu procedūra un Parlamenta neveiksme pagājušā gada nogalē kalpo kā brīdinājums. Ja Parlaments vēlas saglabāt spēcīgu pozīciju attiecībā uz milzīgām problēmām, kas ES gaida turpmāk, EP delegācijas pilnvarojumam trialogam ir jābūt vienkāršākam un vienlaikus arī reālākam.
<SPEAKER ID="024" NAME="Helga Trüpel">
Verts/ALE grupas vārdā. - (DE) Priekšsēdētāja kungs, Lewandowski kungs, dāmas un kungi! Vispirms es piekrītu Lewandowski kunga sacītajam, ka krīzes apstākļos ir svarīgi pareizi saskaņot vajadzību veikt iekrājumus, līdzekļu efektīvu izmantojumu, taupības pasākumus un vienlaikus gatavību un spēju veikt ieguldījumus, lai pilnīgi nesagrautu ekonomiku. Es atbalstu šīs vispārējās pamatnostādnes, un, manuprāt, tās ir jāizmanto kā galvenais kritērijs, veidojot ES budžetu.
<P>
Tagad jautājums ir tikai tāds, vai prasību, kuru pareizi minēja Lewandowski kungs, faktiski var izpildīt. Zaļo un Eiropas Brīvās apvienības grupai ir vairāki nopietni iebildumi. Runājot par kādu konkrētu projektu, ITER kodoltermisko reaktoru, ir skaidrs, ka tas ir viens no projektiem, kuram nākamā gada budžetā atvēlēto līdzekļu apjoms pieaugs visvairāk, sasniedzot EUR 740 miljonus. Vai tas ir pareizi, ņemot vērā to, ka citiem pētniecības projektiem, jo īpaši atjaunojamās enerģijas jomā, finansējums tiek samazināts? Manis pārstāvētā grupa nopietni uztver Komisijas un Eiropas Savienības apgalvojumus par plāniem apkarot klimata izmaiņas un veicināt atjaunojamo enerģijas avotu izmantošanu, bet tagad ir zināms, ka iepriekš minētajam projektam ir noteikta augsta prioritāte, un, mūsuprāt, tas ir nepareizi. Tāpēc manis pārstāvētā grupa neatbalsta šo sarunu pilnvarojumu, lai arī, mūsuprāt, lielā mērā tas ir pareizs.
<SPEAKER ID="025" NAME="Miguel Portas" LANGUAGE="PT">
Priekšsēdētāja kungs! Manis pārstāvētā grupa atbalsta pilnvarojumu sarunām ar valdību pārstāvjiem, kuru ir paredzēts šodien pieņemt, tomēr es vēlos minēt kādu politisku jautājumu, kas šajā dokumentā nav apskatīts un kas ir saistīts ar pašreizējiem notikumiem Grieķijā un manis pārstāvētajā valstī - Portugālē - un ar pēdējiem Jean-Claude Juncker paziņojumiem. Šīs divas valstis un, iespējams, nākotnē arī citas valstis var tikt ievilktas apburtajā lokā saistībā ar palīdzību. Tas ir saistīts ar taupību. Nelabajam ir skaidrs plāns, kā samazināt valsts ieguldījumus un kavēt jaunu darbavietu veidošanos.
<P>
Manuprāt, ārkārtīgi svarīgi ir tas, lai ES būtu spēkā politika attiecībā uz struktūrfondu finansējumu šīm valstīm 2012. un 2013. gadā. Tādā gadījumā šiem fondiem būs pieejami resursi un būs spēkā konkrēti nosacījumi, lai samazinātu līdzfinansējumu: citiem vārdiem sakot, mazāk valstu finansējuma, kas ir paredzēts tam, lai radītu darbavietas, un produktīviem ieguldījumiem. Ir ārkārtīgi svarīgi turpmākajos divos gados ņemt vērā šo aspektu.
<SPEAKER ID="026" NAME="Marta Andreasen">
EFD grupas vārdā. - Priekšsēdētāja kungs! Diskutējot par to, kā glābt Grieķiju no bankrota, kas var izraisīt ekonomisko un finanšu krīzi pasaulē, Parlaments plāno 2012. finanšu gada budžetu palielināt par gandrīz 5 %.
<P>
Nodokļu maksātāji Eiropā tam nekādā gadījumā nepiekritīs, un šāds priekšlikums neveicina uzticību ES iestādēm. ES budžets nepalīdzēja pārvarēt krīzi, un tā tas būs arī turpmāk.
<P>
Ir zināmas vairākas budžeta pozīcijas, kurās izdevumus varētu samazināt. Neveiksmīgi projekti ir jāpārtrauc. Turpmāk nedrīkst finansējumu piešķirt neregulāri īstenotiem projektiem vai reģioniem, kuros netiek ievērotas iedzīvotāju tiesības. Būtu pareizi, ja Parlaments balsotu par priekšlikumu samazināt ES 2012. finanšu gada budžetu. Pretējā gadījumā neapmierinātajiem ES iedzīvotājiem būs jāpaļaujas uz attiecīgās valsts valdību, cerībā tikt pasargātiem.
<SPEAKER ID="027" NAME="Lucas Hartong" AFFILIATION="NI">
(NL) Priekšsēdētāja kungs! Šodien notiek debates par ES 2012. finanšu gada budžetu. Protams, Nīderlandes brīvības partija (PVV) stingri iebilst pret priekšlikumu palielināt budžetu par gandrīz 5 %. Tiek īstenotas visdažādākās pamatiniciatīvas, un rezultātā arvien vairāk naudas tiek piešķirts dažādām bezjēdzīgām Eiropas aģentūrām, kas tikai tērē ES nodokļu maksātāju naudu.
<P>
Tomēr vissvarīgākais budžeta aspekts ir papildu EUR 1,3 miljards, kas ir vajadzīgs starptautiskā eksperimentālā kodoltermiskā reaktora (ITER) projektam. Nauda šim projektam ir jāņem no citām pašreizējā daudzgadu budžeta pozīcijām, kas nozīmē, ka budžets būs jāpārskata. Bet visām dalībvalstīm ir veto tiesības attiecībā uz 2012. finanšu gada budžetu. Tā ir lieliska ziņa, jo Nīderlandes valdība varēs izmantot tiesības apstiprināt budžetu tikai tad, ja notiks pēc Nīderlandes valdības prāta un ja budžets netiks palielināts. Es aicinu Nīderlandes parlamenta deputātus un līdzīgi domājošus deputātus no citām ES dalībvalstīm pilnīgi izmantot šīs tiesības.
<SPEAKER ID="028" NAME="Salvador Garriga Polledo" AFFILIATION="PPE">
(ES) Priekšsēdētāja kungs! Lewandowski kungs parasti runā pareizi, un tāpēc Eiropas Tautas partijas grupa (Kristīgie demokrāti) viņu atbalsta.
<P>
Šogad pilnvarojums attiecībā uz budžetu ir vēl svarīgāks nekā tas būtu bijis iepriekšējos gados, jo 2012. gadā tiks izstrādāts nākamais finanšu plāns.
<P>
Patiesībā, tas, ka netika pieņemts pilnvarojums trialogam 2010. gada jūnijā, radīja ļoti nopietnas problēmas saistībā ar novembra līgumu. Tāpēc, cerams, pašreizējās iestādes varēs labāk vienoties nekā pagājušajā gadā.
<P>
Turklāt Balzani kundze sagatavoja ļoti pieņemamu pilnvarojuma projektu, jo tajā ir iekļauti visi nosacījumi, kas ir jāņem vērā, veidojot nākamo finanšu plānu. Viņa norādīja, cik svarīga ir stratēģija "Eiropa 2020” un budžeta apjoms, un cik svarīgi ir ņemt vērā vēl neizlietotās apropriācijas, drošību un budžeta ticamību. Tas viss tiks ņemts vērā, veidojot 2012. finanšu gada budžetu un nākamo finanšu plānu. Tāpēc šim pilnvarojumam un trialogam ir jābūt veiksmīgam, jo no tā, kāds būs 2012. finanšu gada budžets, lielā mērā būs atkarīgs tas, cik veiksmīgas būs iestāžu sarunas par nākamo finanšu plānu.
<P>
Manis pārstāvētā grupa jo īpaši atbalsta Eiropas Komisijas priekšlikumu apropriācijas maksājumus palielināt par 4,9 %. Visiem tiem, kuri šo priekšlikumu neatbalsta, ir jāņem vērā tas, kā tiek īstenots šī gada budžets, un milzīgās grūtības nodrošināt pietiekamus maksājumus, pat, piemēram, tam, lai īstenotu solidaritātes instrumentu, kas palīdz dažiem nabadzīgajiem reģioniem Eiropā.
<SPEAKER ID="029" NAME="Estelle Grelier" AFFILIATION="S&amp;D">
(FR) Priekšsēdētāja kungs! Es vēlos pateikties referentei un izteikt atzinību par kvalitatīvi sagatavoto pilnvarojuma projektu trialogam, kurā ir uzsvērts tas, ka beidzot ir steidzami jāpaātrina ikgadējā budžeta pieņemšanas procedūra, lai palīdzētu īstenot stratēģiju "Eiropa 2020”, un tas ir jādara saskaņā ar Eiropas ekonomikas politikas koordinēšanas pusgada pieeju.
<P>
Tomēr sarunas būs sarežģītas, jo, iesniedzot ierobežotu budžetu, ir jāņem vērā Komisijas pamatprincips, kas paredz izpildīt dalībvalstu prasības saistībā ar taupības pasākumiem, neņemot vērā iedzīvotāju vajadzības. Šajā saistībā ir apdraudētas pārtikas palīdzības programmas, kuru mērķis ir palīdzēt visnabadzīgākajiem cilvēkiem.
<P>
Komisāra kungs, es tāpat kā daudzi mani kolēģi presē uzzinājām, ka Eiropas Komisija plāno ievērojami samazināt finansējumu visnabadzīgāko cilvēku atbalsta programmai. Finansējumu ir paredzēts samazināt četras reizes - no 500 miljoniem šogad līdz tikai 113 miljoniem nākamgad.
<P>
Pašlaik Savienība tērē EUR 1 uz vienu iedzīvotāju gadā, lai aizsargātu šo pamatprincipu saistībā ar iedzīvotāju tiesībām uz pārtiku saskaņā ar Eiropas solidaritātes principu. Ja valsts interešu un budžeta taupības pasākumu īstenošanas nolūkā turpmāk simboliskais viens eiro netiks maksāts, to varēs uzskatīt par Eiropas morālu un politisku kļūdu.
<P>
Bieži ir dzirdēts apgalvojums, ka sabiedrības attīstības līmeni mēra pēc tā, kā tiek aprūpēti visneaizsargātākie un trūcīgākie iedzīvotāji. Atceļot šo pārtikas palīdzības programmu, atsaucoties uz tehniskām un juridiskām grūtībām, tiek nopietni apdraudēti attiecīgie iedzīvotāji, kā arī ticība Eiropai un tās tēls. Komisija ņirgājas par Parlamenta deputātiem un iedzīvotājiem, kurus pārstāv šie deputāti, aprīlī nosakot finansējuma apjomu un pēc diviem mēnešiem nosakot četras reizes mazāku summu.
<P>
Komisāra kungs, es ceru, ka jūs pārdomāsiet šo lēmumu un ka jūs ņemsiet vērā attiecīgos politiskos mērķus un budžeta plānus, kas ir minēti šajā pilnvarojumā trialogam.
<SPEAKER ID="030" NAME="James Elles" AFFILIATION="ECR">
Priekšsēdētāja kungs! Liels paldies referentei! Viņa uzņēmās ļoti grūtu darbu šajos apstākļos, ņemot vērā stratēģijas "Eiropa 2020” mērķus, un daži neatbalsta priekšlikumu finansēt dažus projektus. Lielākā problēma ir tā, kā finansēt šos mērķus pašreizējā sarežģītajā situācijā - ņemot vērā situāciju Eiropadomē un sarunas par euro, un mana kolēģa Bokros kunga sacīto.
<P>
Manis pārstāvētā grupa uzskata, ka vairāk uzmanības ir jāpievērš naudas vērtībai un tām budžeta jomām, kurās faktiski varētu samazināt finansējumu. Komisija sāk apsvērt iespēju nepiešķirt līdzekļus administratīviem izdevumiem, bet, iespējams, ir vēl citas budžeta jomas, kuras līdz šim budžeta procedūrā nav pietiekami ņemtas vērā.
<P>
Sākoties rudenim, situācija šajā jomā ir nopietni jāizvērtē, un ir jāiesniedz Komisijai apmēram 60 jautājumi par šo tēmu, lai konstatētu nepilnības. Pretējā gadījumā, uz ES varēs attiecināt Oskara Vailda sacīto par ciniķi: "Tas ir cilvēks, kurš visam zina cenu, bet nezina vērtību.”
<SPEAKER ID="031" NAME="Angelika Werthmann" AFFILIATION="NI">
(DE) Priekšsēdētāja kungs! 2012. finanšu gada budžeta projektā pirmo reizi stratēģijas "Eiropa 2020” mērķi ir cieši saistīti ar budžeta procedūru. Tāpēc manis pārstāvētā grupa atzinīgi vērtē Balzani kundzes darbu.
<P>
Jauniešu bezdarbs vidēji Eiropā ir apmēram 20 %, un Spānijā tas ir sasniedzis 40 % atzīmi. Tā ir ļoti nopietna problēma. Ņemot to vērā, var saprast, kāpēc jaunieši iziet ielās, piemēram, Puerta del Sol laukumā, un kāpēc arvien biežāk tiek runāts par zudušo paaudzi. Ir jādara daudz vairāk, lai palīdzētu jauniešiem.
<P>
Runājot par stratēģiju "Eiropa 2020”, saskaņā ar Komisijas sniegto informāciju apmēram 43,5 % finansējuma ir paredzēti tam, lai palīdzētu sasniegt stratēģijas "Eiropa 2020” mērķus. Tāpēc es aicinu Komisiju šī gada budžeta procedūrā nodrošināt vēl vairāk iespēju, piešķirot finansējumu ilgtermiņa mērķu sasniegšanai.
<SPEAKER ID="032" NAME="Derek Vaughan" AFFILIATION="S&amp;D">
Priekšsēdētāja kungs! Manuprāt, visiem ir skaidrs, ka šī gada budžeta procedūra un trialogs būs sarežģīts. Tāpēc Parlamentam ir skaidri jānosaka prioritātes un ir jābūt gatavam par tām cīnīties. Citiem vārdiem sakot, ir jābūt gataviem apsvērt iespēju pārdalīt līdzekļus, lai īstenotu prioritātes.
<P>
Manuprāt, prioritātēm ir jābūt tādai politikai, kas veicina darba vietu izveidi un izaugsmi ES, jo īpaši laikā, kad tiek samazināti dalībvalstu izdevumi.
<P>
Piemēram, kohēzijas politika un struktūrfondi ir galvenais priekšnosacījums, lai veicinātu ES reģionu izaugsmi. Tāpēc ir vajadzīgs atbilstošs finansējums, un es atbalstu struktūrfondu palielināšanu. Ir svarīga arī pētniecība un izstrāde ES universitātēs un akadēmiskajās iestādēs. Ļoti svarīgas ir inovācijas, un var izveidot projektus, uzņēmumus un darbavietas saistībā ar pētniecību un izstrādi. Svarīgi ir arī infrastruktūrai paredzētie ieguldījumi. Darbavietu izveidi un izaugsmi veicinās arī ieguldījumi transporta, enerģētikas tīklu un platjoslas komunikāciju pamatpakalpojumu jomā, jo īpaši ES reģionos.
<P>
Visbeidzot, saskaņā ar Lisabonas līgumu ES ir noteikti jauni pienākumi, un tai ir jābūt gatavai ieguldīt naudu, lai tos izpildītu. Es lūdzu Komisiju turpmāk ņemt vērā arī šo aspektu.
<SPEAKER ID="033" NAME="Anne E. Jensen" AFFILIATION="ALDE">
(DA) Priekšsēdētāja kungs! Jau ir skaidrs, ka šoreiz problēmas rada maksājumi un ka daudzas valstis, kuras darbojas Padomē, nevēlas maksāt. Šī problēma noteikti ir jāatrisina. Tomēr ļoti lielā mērā risinājums ir atkarīgs no dalībvalstu spējas izmantot struktūrfondu līdzekļus. Manuprāt, ir ārkārtīgi svarīgi, lai izdotos enerģētikas jomu 2012. finanšu gada budžetā noteikt par augstāku prioritāti. Ir jānodrošina līdzekļi SET plānam atjaunojamās enerģijas jomā. Projekti ir izstrādāti, un ir jānodrošina, lai plāns tiktu īstenots. Šis plāns ir jāatbalsta. Vēl ir problēmas attiecībā uz ITER kodolsintēzes enerģētikas projektu, un Komisija uz Parlamentu izdara lielu spiedienu saistībā ar šo projektu. Bet patiesībā spiediens būtu jāizdara uz Padomi, jo tieši tā pašlaik rada problēmas. Parlaments šo projektu atbalsta, bet Komisija ļoti labi zina, ka Parlaments neatbalsta priekšlikumu samazināt finansējumu citām pētniecības apropriācijām, lai iegūtu līdzekļus šim projektam.
<SPEAKER ID="034" NAME="Seán Kelly" AFFILIATION="PPE">
Priekšsēdētāja kungs! Vispārīgi sakot, Eiropas līmenī nauda ir jātērē tā, lai veidotos pievienotā vērtība, un iedzīvotājiem tas ir jāsaprot. Diemžēl veidot pievienoto vērtību un to pierādīt ir divas dažādas lietas. Šis jautājums ir precīzi jāizskata, un, iespējams, budžets ir jāpielāgo, lai pierādītu iedzīvotājiem un dalībvalstīm, ka tiek veidota pievienotā vērtība.
<P>
Jāpiebilst, ka stratēģija "Eiropa 2020” ir svarīga Eiropas Savienības nākotnei. 2020. gadā ES vērtēs pēc budžeta un pēc tā, vai būs sasniegti stratēģijas "Eiropa 2020” mērķi. Ja šie mērķi tiks sasniegti, situācija Eiropā uzlabosies: tiks veicināta izaugsme, jaunu darbavietu izveide, atjaunojamās enerģijas patēriņš, vairāk naudas tiks ieguldīts inovācijās un būs vairāk uzņēmēju. Manuprāt, tam ir jābūt mūsu mērķim.
<P>
Visbeidzot, ir vajadzīgi arī pašu līdzekļi, un, jo drīzāk tie tiks nodrošināti, jo katru gadu mazāk laika būs jāvelta budžeta pieņemšanas procedūrai.
<SPEAKER ID="035" NAME="Eider Gardiazábal Rubial" AFFILIATION="S&amp;D">
(ES) Priekšsēdētāja kungs! Vispirms es vēlos apsveikt referenti Balzani kundzi par viņas iesniegto ziņojumu.
<P>
Patiesi, budžets ir galvenais un vissvarīgākais instruments, kas atbalsta visas ES politikas - kopējo lauksaimniecības politiku, kohēzijas politiku, pētniecības politiku un ārpolitiku. Bez budžeta tās būtu bezjēdzīgas.
<P>
Komisāra kungs, tāpēc šodien krīzes laikā vairāk nekā jebkad iepriekš ir vajadzīgs stingrs budžets, kas palīdzēs sasniegt pašreiz aktuālos mērķus. Tāpēc manis pārstāvētā grupa lūdz piešķirt līdzekļus pamatprogrammām, piemēram, nodarbinātības programmām un jauniešu apmācības programmām vai palīdzības programmai maznodrošinātajiem, kuru Tiesa kategoriski noraidīja.
<P>
Manis pārstāvētā grupa arī lūdz Padomi beidzot par prioritāti noteikt politiskus jautājumus, nevis naudu, un, veicot aprēķinus, necensties samazināt līdzekļus, jo tas var likt lietu iesniegt izskatīšanai Tiesā, ņemot vērā to, ka, kā jūs, komisār J. Lewandowski, atgādinājāt, ka maksājumi ir juridiskas saistības, kas izriet no agrāk pieņemtām saistībām. Pretējā gadījumā tās netiks izpildītas.
<SPEAKER ID="036" NAME="João Ferreira" AFFILIATION="GUE/NGL">
(PT) Priekšsēdētāja kungs! Ņemot vērā Savienības ārkārtīgi ierobežoto budžetu, ir jāpieņem daži ļoti svarīgi lēmumi, un ES lēmējvara nevēlas budžetu mainīt, tādējādi bloķējot jebkādas iespējas nodrošināt patiesu konverģenci un kohēziju.
<P>
Ir nepieļaujami tas, ka ārkārtīgi smagas krīzes apstākļos, kad cieš visneaizsargātākās ES dalībvalstis, tās joprojām pieprasa neaptveramu līdzfinansējumu attiecībā uz ES līdzekļu - konkrēti struktūrfondu - izlietojumu. Komisija pati atzīst to, ka šīs valstis kūtri izmanto ES līdzekļus, tomēr tā uzstāj, ka kā viena no prasībām ir jānosaka līdzfinansējums, lai tā dēvētie taupības pasākumi, kas ir noteikti šīm valstīm, neļauj tām garantēt valsts ieguldījumus, pirmkārt un galvenokārt tāpēc, ka šie ieguldījumi ir samazināti līdz minimumam. Tāpēc manis pārstāvētā grupa atbalsta priekšlikumu atcelt vai ievērojami samazināt valsts ieguldījumus, nosakot 10 % maksimālo robežu, lai tās valstis, kuras ir nonākušas lielās grūtībās, varētu pilnīgi izmantot Savienības līdzekļus, un lai naudu efektīvi izmantotu tās valstis, kurām tā ir visvairāk vajadzīga, nevis lai tā atkal nonāktu to valstu kasē, kurām tā ir vismazāk vajadzīga.
<P>
ES nedrīkst nemitīgi un nepārtraukti novirzīties no mērķa. Budžeta politikai šajā jomā ir ļoti svarīga nozīme.
<SPEAKER ID="037" NAME="Andreas Mölzer" AFFILIATION="NI">
(DE) Priekšsēdētāja kungs! Kā visiem zināms, Eiropas Savienībai ir ciešāk jāsavelk josta. Tas ir jādara ne tikai tāpēc, ka, ņemot vērā valstu taupības pasākumus, palielinot budžetu, tas būtu kā iesist pliķi sejā iedzīvotājiem, bet arī tāpēc, ka nākamajā gadā ir jāveic maksājumi par pastāvīgo Eiropas finanšu stabilizācijas mehānismu. Šie līdzekļi ir jāatrod valstu budžetos, kur jau ir mazāk naudas.
<P>
Ja kāda grupa vēlas izvairīties no budžeta problēmām, nākamā gada budžetā veidojot budžeta pārpalikumu, kuru parasti atmaksā dalībvalstīm, ir skaidrs, ka tas tiek darīts, lai maldinātu iedzīvotājus. Tādā gadījumā budžets palielinātos vēl vairāk, nekā to ierosina palielināt Komisija.
<P>
Pilnīgi iespējams ir tas, ka līdzekļus ir paredzēts izmantot daudzām daudzgadu programmām un ka pašlaik attiecīgo finansējumu samazināt nevar, jo pretējā gadījumā ES varētu apsūdzēt par līguma pārkāpumu. Tomēr, manuprāt, ir ļoti daudz iespēju taupīt līdzekļus. Var samazināt ES aģentūru skaitu, un, galvenokārt, uzlabot procedūras krāpšanas apkarošanai. Budžetu varētu ievērojami papildināt, kaut vai tikai saņemot atpakaļ nepamatoti izmaksātos līdzekļus.
<SPEAKER ID="038" NAME="Edit Herczog" AFFILIATION="S&amp;D">
(HU) Priekšsēdētāja kungs! Es vēlos izmantot iespēju paskaidrot divus konkrētus priekšlikumus. Eiropas Parlamenta sociālistu un demokrātu progresīvās alianses grupa atbalsta priekšlikumu īstenot ITER projektu, bet tā neatbalsta priekšlikumu pārskaitīt EUR 100 miljonus no līdzekļiem, kas ir paredzēti Septītajai pētniecības pamatprogrammai, jo Septītā pētniecības pamatprogramma ir vajadzīga, lai sasniegtu Eiropas mērķus. Tā vietā manis pārstāvētā grupa vēlētos izmantot 5 % elastības rezervi, kas ir pieļaujama saskaņā ar Iestāžu nolīguma 37. punktu, lai finansētu Konkurētspējas un inovāciju pamatprogrammu, Eiropas transporta tīklu un Eiropas enerģētikas tīklu. Šis nosacījums ir ļoti svarīgs un vajadzīgs, lai ar budžeta palīdzību varētu atveseļot ekonomiku. Paldies, un es apsveicu referenti.
<SPEAKER ID="039" NAME="Janusz Lewandowski">
Komisijas loceklis. - Priekšsēdētāja kungs! Man ir īss komentārs par trialogu un par diviem konkrētiem jautājumiem, kurus minēja Capoulas Santos kungs un Grelier kundze, aizstāvot pārtikas palīdzības shēmu, kas paredzēta vistrūcīgākajām personām.
<P>
Viņi zina, kas ir noticis: Tiesa nolēma, ka šīs shēmas ietvaros nodrošināto pārtiku drīkst dot tikai no "krājumiem”, un tāpēc finansējums tika samazināts no EUR 500 miljoniem līdz EUR 113 miljoniem. Tāpēc ir vajadzīgs risinājums, un, iespējams, jauns juridiskais pamats attiecībā uz šo shēmu.
<P>
Es arī vēlos īsi komentēt Bütikofer kunga sacīto, jo viņš apgalvo, ka nākamā gada budžetā nav pietiekami atspoguļotas prioritātes enerģētikas jomā.
<P>
Ir jāsaprot, ka šogad daudz kas ir iekavēts - tika kavēti ieguldījumu projekti, jo īpaši "Nabucco” un citi ar Azerbaidžānu saistīti projekti, arī, ņemot vērā Azerbaidžānas atpūtas brīdi pēc uzvaras Eirovīzijas dziesmu konkursā. Diemžēl šie kavējumi ietekmē arī nākamā perioda plānu saistībā ar galvenajiem enerģētikas starpsavienojumiem.
<P>
Visiem tiem, kuri vēlas, lai budžets tiktu samazināts, es vēlos teikt, ka ES juridiskās saistības paredz 2012. gadā veikt maksājumus, un ir jāpalīdz Grieķijai un dažām citām grūtībās nonākušām valstīm. Šajās valstīs ir jāīsteno taupības pasākumi, bet tām ir vajadzīgi arī ieguldījumi, un ES juridiskās saistības paredz veikt ieguldījumus - nākamajā gadā šīm valstīm nodrošināt struktūrfondu līdzekļus.
<SPEAKER ID="040" NAME="Francesca Balzani">
referente. - (IT) Priekšsēdētāja kungs, dāmas un kungi! Manuprāt, šīs ļoti interesantās debates, kas ir turpinājums debatēm īpašās komitejās, liecina par Parlamenta deputātu lielu vienprātību saistībā ar pamata stratēģijām.
<P>
Viens no vissvarīgākajiem aspektiem ir budžets, kas viennozīmīgi ir vienīgais un vissvarīgākais instruments, lai atjaunotu smalko līdzsvaru starp valsts finanšu konsolidāciju un vajadzību atbalstīt izaugsmi. Tā ir vienīgā īstā aizsardzība pret risku, ka konsolidācija varētu nopietni, bet pārejoši kaitēt Eiropas ekonomikai. Tāpēc budžets ir ārkārtīgi svarīgs.
<P>
Eiropas Parlaments neprasa noteikt augstus mērķus attiecībā uz budžetu, bet tam ir vajadzīgs instruments, kas spēj pārliecinoši īstenot visas prioritātes, kuras pašlaik ir ļoti skaidras. Saskaņā ar stratēģiju "Eiropa 2020”, pirmkārt, un galvenokārt, prioritāte ir ieguldījumi nodarbinātības jomā. Šodien sēžu zālē atkal tika minēta pētniecība, izstrāde, sociālā kohēzija un enerģētika, un saistībā ar visām šīm prioritātēm budžets visvairāk parāda to, cik nopietni ir Parlamenta nolūki. Uzticība ES iestādēm ir atkarīga no tā, cik nopietni ir mūsu nolūki.
<P>
Tāpēc šodien budžets daudziem ir ļoti svarīgs, jo atkal tiek uzsvērts, ka tas ir galvenais priekšnosacījums, lai izpildītu savas saistības, un tas noteikti nav maz. Tāpēc budžets ir ļoti svarīgs, lai atjaunotu Eiropas Savienības un vienotās valūtas stabilitāti.
<P>
Tāpēc, cerams, jau šajā trialogā šī kopējā spēcīgā un pašsaprotamā apņēmība būs pirmais solis, lai turpmāk Savienības sarunas būtu mierīgas, atbildīgas un konstruktīvas.
<SPEAKER ID="041" NAME="Priekšsēdētājs">
Debates tiek slēgtas.
<P>
Balsojums notiks šodien plkst. 12.00.
<P>
Rakstiskas deklarācijas (Reglamenta 149. pants)
<SPEAKER ID="042" NAME="Cătălin Sorin Ivan" AFFILIATION="S&amp;D">
rakstiski. - (RO) Budžeta trialogs ir ļoti svarīgs notikums attiecībā uz budžeta procedūru, un tā ir arī iespēja, kuru nedrīkst neizmantot. Ziņojumam, par kuru mēs šodien balsosim, ir jāpalīdz Parlamenta sarunu grupai nodrošināt spēcīgu un skaidru pilnvarojumu. Pašlaik dalībvalstīs tiek īstenoti stingri taupības pasākumi, kas palēnina ekonomikas atveseļošanās gaitu. Šajā sarežģītajā situācijā ES budžetam ir būtiska nozīme, lai veicinātu Eiropas ekonomiku. Jo īpaši ES budžetam ir jābūt saskaņā ar stratēģijas "Eiropa 2020” mērķiem. Lai īstenotu šo stratēģiju, ir jābūt pieejamam vajadzīgajam finansējumam. Vienlaikus zināmā mērā 2012. finanšu gada budžets ir kā Eiropas pārvaldības tiesību aktu kopuma "jaunākais brālis”.
<SPEAKER ID="043" NAME="Kinga Göncz" AFFILIATION="S&amp;D">
rakstiski. - (HU) Es atzinīgi vērtēju Eiropas Komisijas priekšlikumu nodrošināt vairāk līdzekļu, lai nākamā gada budžeta projektā pastiprinātu brīvību, drošību un tiesības. Tomēr, manuprāt, līdzekļi, kas ir piešķirti neparedzētu gadījumu seku likvidēšanai, ir pietiekami, jo īpaši līdzekļi, kas ir piešķirti imigrācijas jomā, ņemot vērā imigrācijas pieaugumu pēc nemieriem Ziemeļāfrikā, un partnerību iniciatīvām. Eiropas Savienībai ir jāpalīdz efektīvi risināt situāciju Ziemeļāfrikā, un tai ir jābūt gatavai rīkoties neparedzētos gadījumos. Iespējams, krīzes ietekmē spiediens uz kopējo budžetu ir lielāks. Pareizi, ka Komisija vairāk līdzekļu tērē ārējo robežu aizsardzībai, bet vienlaikus finansējums būtu jāpalielina Eiropas Bēgļu fondam integrācijas nolūkos. Visi Savienības iedzīvotāji ir ieinteresēti, lai tiktu īstenota Pamattiesību harta un pastiprinātas cilvēktiesības. Kopīga problēma Eiropā ir pieaugošā diskriminācija un neiecietība, kas nepārtraukti plešas plašumā. Tāpēc, manuprāt, vienlīdz svarīgas ir arī programmas, kas veicina pamattiesību ievērošanu un pastiprina ES pilsonību.
