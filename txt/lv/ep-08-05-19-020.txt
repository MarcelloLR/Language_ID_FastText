<CHAPTER ID="020">
Vides krimināltiesiskā aizsardzība (debates) 
<SPEAKER ID="059" NAME="Priekšsēdētājs">
Nākamais punkts ir H. Nassauer ziņojums, kas sagatavots Juridiskās komitejas vārdā, par priekšlikumu Eiropas Parlamenta un Padomes Direktīvai par vides krimināltiesisko aizsardzību - C6-0063/2007 -.
<SPEAKER ID="060" NAME="Hartmut Nassauer">
referents. - (DE) Priekšsēdētāja kungs, Eiropas Savienība sāk izmantot krimināltiesību instrumentu. Citiem vārdiem sakot, turpmāk Eiropas Savienības vārdā tiks tiesāti cilvēki, un sākotnēji šīs pilnvaras tiks izmantotas attiecībā uz vides tiesību aktu pārkāpumiem. Tas ir tālejošs un ievērojams solis, jo krimināltiesības patiesībā ir ārpus Eiropas Savienības kompetences jomas. Patiešām, krimināltiesības ir viena no dalībvalstu suverenitātes pamatjomām.
<P>
Tieši tāpēc bija vajadzīgi divi Eiropas Tiesas spriedumi, lai spertu pirmos soļus attiecībā uz šo direktīvu. Tas pats par sevi ir dīvaini, jo Padome, Komisija un Parlaments jau ilgu laiku bija vienojušies, ka soda pasākumi ir pamatots instruments vides tiesību aktu piemērošanai. Tomēr vajadzēja vairākus gadus, lai noteiktu, kas ir atbildīgs par šādiem pasākumiem - dalībvalstis, pamatojoties uz pamatlēmumiem, vai Kopiena, pamatojoties uz direktīvu.
<P>
Eiropas Tiesa apstiprināja Komisijas pieņemto nostāju, kas nav pārsteidzoši. Turklāt tagad, kad saspīlējums ir mazināts, konflikts visdrīzāk vairs neradīsies, jo jaunais Lisabonas līgums risina problēmu un vairāk atbalsta Kopienu nekā Eiropas Tiesas spriedumus.
<P>
Tas patiešām ir iemesls, kāpēc mēs panācām vienošanos pirmajā lasījumā. Mēs vēlējāmies izvairīties no tā, ka būtu jāatsāk visa procedūra no sākuma, ja šogad netiktu rasts risinājums. Ņemot vērā būtiskā tiesiskā pamata izmaiņas un nākamās Eiropas vēlēšanas, bez šaubām varētu būt pagājis ilgs laiks, pirms varētu ieviest piemērotu tiesību aktu. Tādēļ mēs vienprātīgi nolēmām, ka mums ir visiem spēkiem jācenšas rast risinājums pirmajā lasījumā. Kad es saku "mēs”, es runāju par Slovēnijas prezidentūru - un es ļoti nožēloju, ka tā šeit nav pārstāvēta, jo īpaši tāpēc, ka es šodien esmu uzvilcis gaumīgu kaklasaiti tai par godu - Komisiju un "ēnu” referentiem, kuriem es vēlos izrādīt īpašu cieņu par viņu draudzīgo, konstruktīvo un informēto sadarbību. Man bija prieks ar viņiem strādāt.
<P>
Jaunās direktīvas pamatā ir trīs pīlāri, kurus es vēlētos raksturot vismaz īsumā. Pirmkārt, mēs esam ne tikai definējuši noziedzīgas darbības, par kurām turpmāk tiks piemērots sods, bet arī pielikumā izklāstījuši īpašus noteikumus, saskaņā ar kuriem pārkāpējus var apsūdzēt. Tas atbilst principam nulla poena sine lege. Sods netiks piemērots par visiem kriminālpārkāpumiem, bet tikai par tādu tiesību aktu noteikumu pārkāpumiem, kas precīzi definēti pielikumā. Bija svarīgi šo principu iekļaut tiesību aktā.
<P>
Otrais punkts zināmā mērā ir proporcionalitātes principa iekļaušana. Direktīvas mērķis nevar būt sodīt visus, kas izdara pat visnenozīmīgākos vides pārkāpumus, bet gan cīņa pret nozīmīgiem pārkāpumiem. Tādēļ maznozīmīgi pārkāpumi netiks sodīti saskaņā ar direktīvu.
<P>
Treškārt, mēs arī noteicām, ka sodāmības priekšnoteikumam ir jābūt nelikumīgai rīcībai. Mēs projektā vienbalsīgi iekļāvām šos trīs principus. Tāpat mēs apņēmīgi uzlabojām definīcijas. Tagad es dedzīgi gaidu debates. Es vēlētos vēlreiz pateikties visiem Parlamenta deputātiem, kas ir centušies, lai šis kompromiss būtu iespējams.
<SPEAKER ID="061" NAME="Priekšsēdētājs">
Paldies, H. Nassauer kungs. Jūs pieminējāt, ka jums ir īpaša kaklasaite. Es arī to biju pamanījis, bet neuzdrošinājos uz to norādīt. Tomēr tagad, kad jūs pats to izdarījāt, es labprāt apstiprinu, ka es tiešām to pamanīju.
<SPEAKER ID="062" NAME="Jacques Barrot">
Komisijas priekšsēdētāja vietnieks. - (FR) Priekšsēdētāja kungs, mums ar H. Nassauer varbūt nav pilnīgi vienādas kaklasaites, tomēr es viņu pilnībā atbalstu par viņa veikto darbu, un es sirsnīgi pateicos.
<P>
Komisija atzinīgi vērtē sarunu ar Parlamentu un Padomi rezultātus un to, ka vienošanās pirmajā lasījumā šķiet iespējama. Priekšsēdētāja kungs, tas ir kārtējais visu trīs iestāžu panākums un parāda, ka koplēmuma procedūra ir ļoti efektīva pat gadījumos, kad jautājumi ir sarežģīti un grūti. Man jāsaka, ka H. Nassauer kā Juridiskās komitejas referents, kā arī Vides komitejas atzinuma sagatavotājs un "ēnu” referenti visi smagi un konstruktīvi strādāja ar Padomes prezidentūru un Komisiju, lai sasniegtu šo kompromisu neformālajā trīspusējā dialogā, kas šodien ir jūsu priekšā.
<P>
H. Nassauer labi izskaidroja jautājumus, tādēļ es izteikšos īsi. Tā ir taisnība, ka efektīva vides aizsardzība ir atkarīga no Kopienas politikas efektīvas un pilnīgas transponēšanas. Krimināltiesības ir obligāts instruments šajā sakarā. Kad runa ir par visnopietnākajiem pārkāpumiem, vienīgais reālais preventīvais līdzeklis ir kriminālsoda enerģiska piemērošana, vienmēr paturot prātā, kā jūs norādījāt, vajadzību ievērot proporcionalitātes principu.
<P>
Lai gan Komisija būtu gribējusi tuvināt sodu apmēru, Tiesas 2007. gada oktobra spriedums to neļauj, pamatojoties uz Līguma tiesisko principu, un Tiesas spriedums ir jāievēro. Tomēr pat bez soda apmēra tuvināšanas direktīva ievērojami veicinās vides efektīvāku aizsardzību ne tikai ar tās preventīvo ietekmi. Dalībvalstis piekritīs vides pārkāpumu definīcijām, korporatīvās atbildības līmenim par šādiem pārkāpumiem un vajadzībai ieviest efektīvas, proporcionālas un preventīvas sankcijas.
<P>
Tādēļ mēs ceram un ticam, ka, ņemot vērā jau padarīto, to visu var sasniegt. Eiropas Padomes Konvencija par vides krimināltiesisko aizsardzību tika parakstīta šeit Strasbūrā pirms desmit gadiem, un tā joprojām nav stājusies spēkā! Tādēļ ir īstais laiks izveidot efektīvu Eiropas tiesisko instrumentu attiecībā uz vides krimināltiesisko aizsardzību. Es paļaujos uz Parlamenta atbalstu, lai mēs varētu nekavējoties sasniegt mūsu mērķi, un es vēlētos vēlreiz pateikties referentam.
<P>
Nobeigumā Komisijai ir jāizdara noteikti paziņojumi, kas veido daļu no kompromisa, kas panākts ar likumdošanas iestādēm. Tagad es nolasīšu šos paziņojumus, priekšsēdētāja kungs.
<P>
"Paziņojums Nr. 1: Eiropas Komisija atzīmē šādu grozījumu, ko pieņēma Parlamenta Juridiskā komiteja. "Ja pēc laika izrādās, ka ilgstoša darbība nodara kaitējumu videi, kā rezultātā var iestāties kriminālatbildība saskaņā ar šo direktīvu, jautājumu par to, vai kaitējuma nodarītājs rīkojās apzināti vai nolaidīgi, nosaka, ņemot vērā laiku, kad nodarītājs sāka apzināties vai kad viņam vajadzēja apzināties to, ka viņš izdara pārkāpumu, nevis laiku, kad nodarītājs veica savas darbības. Šajā sakarā ir jāatceras, ka pilnvarojuma, licences vai koncesijas iepriekšēja piešķiršana nav attaisnojums šādos apstākļos.” Komisija pilnībā saprot bažas, kas paustas šajā grozījumā. Šie jautājumi ir dalībvalstu kompetencē, un mēs esam pārliecināti, ka dalībvalstis ņems vērā šos svarīgos jautājumus.”
<P>
"Eiropas Komisijas Paziņojums Nr. 2: sekundārie tiesību akti, kas apvienoti ar šīs direktīvas B pielikumu, attiecībā uz veselību un drošību un kas paredzēti, lai aizsargātu sabiedrību un vidi no draudiem, kuri izriet no darbībām, kuras rada jonizējošo starojumu, tika pieņemti, pamatojoties uz Euratom līgumu. Tādēļ dalībvalstu pienākums ieviest kriminālsodu, piemērojot direktīvu, tiek paplašināts līdz nelikumīgai rīcībai, kas ir pretrunā tāda tiesību akta noteikumiem, kurš pieņemts, pamatojoties uz Euratom līgumu, un tie ir jānosaka, atsaucoties uz šo tiesību aktu.”
<P>
Es atvainojos, ka man bija jānolasa šie divi tekstu, bet tas bija mans pienākums. Tagad, kad tas ir paveikts, priekšsēdētāja kungs, es pilnībā pievērsīšos debatēm.
<SPEAKER ID="063" NAME="Dan Jørgensen" LANGUAGE="DA">
Priekšsēdētāja kungs, es vēlētos sākt, sakot, ka ir iemesls uzslavēt ne tikai H. Nassauer kaklasaiti. Tāpat ir iemesls teikt daudz labu vārdu par viņa lielo ieguldījumu saistībā ar kompromisa atrašanu šajā grūtajā jautājumā. Lēmums, ko mēs šobrīd pieņemam, ir ārkārtīgi svarīgs. Viena no ES vides politikas galvenajām problēmām ir tāda, ka diemžēl tā netiek īstenota vienoti atsevišķās valstīs un īpaši tā netiek pārvaldīta vienoti atsevišķās valstīs. Tādēļ tagad mēs cenšamies atrisināt šo problēmu, sperot šo milzīgo soli uz priekšu. Turpmāk mēs nodrošināsim, ka viens un tas pats pārkāpums tiek sodīts vienādi visās dalībvalstīs neatkarīgi no tā izdarīšanas vietas. Tāpat es ļoti priecājos atzīmēt, ka tagad mums ir dažas definīcijas par to, no kā šādi pārkāpumi sastāv. Tagad mums ir skaidrs saraksts, kas, kā mēs uzsveram, nedrīkst būt nemainīgs, bet kam jābūt dinamiskam un kas parāda, kad vides politikas pamatprincipi tiek pārkāpti. Vides, sabiedrības veselības un pārtikas nekaitīguma komitejā mēs bijām ļoti noraizējušies par to, lai nodrošinātu, ka tiek īpaši aizsargātas dzīvotņu teritorijas, un mēs priecājamies, ka šis jautājums ir iekļauts. Tāpat mēs būtu gribējuši, lai lielāka uzmanība tiktu pievērsta tam, cik bargam ir jābūt sodam. Diemžēl tas nebija iespējams, pamatojoties uz pašreizējiem līgumiem, bet kopumā mēs esam ļoti apmierināti ar rezultātu. Tas ir liels solis uz priekšu vides aizsardzībā.
<SPEAKER ID="065" NAME="Georgios Papastamkos" LANGUAGE="EL">
Priekšsēdētāja kungs, pagājušajā vasarā Grieķija pārcieta vienu no lielākajām pēdējā laika katastrofām. Vairāk nekā 60 cilvēki gāja bojā, bija daudz cietušo un tika iznīcināta infrastruktūra tūkstošiem hektāru platībā. Tāds bija ugunsgrēku traģiskais iznākums Rietumu Peloponēsā, Atikā un Evijā. Līdzīgas katastrofas iepriekšējos gados notika citās Vidusjūras reģiona ES valstīs, piemēram, Spānijā, Itālijā un Portugālē.
<P>
Mežu dedzināšana apdraud cilvēku dzīvību un reģiona dabas bagātību. Tas neapšaubāmi ir viens no smagākajiem un briesmīgākajiem mūsdienu noziegumiem.
<P>
Ir ierosināta Komisijas direktīva par vides krimināltiesisko aizsardzību. Direktīvā nav ņemts vērā attiecīgā likumdošanas procesa galīgais rezultāts, kas vairāk radīs atšķirības juridiski tehniskos jautājumos nekā pamatjautājumos. Tomēr solis ir sperts pareizajā virzienā; tas nodrošinās būtiskus līdzekļus, lai turpmākajos gados efektīvāk aizsargātu vidi.
<P>
Es vēlētos personīgi pateikties Eiropas Parlamenta referentam H. Nassauer par jutīgumu, ko viņš ir parādījis saskaņošanas grozījumā, pieņemot noteikumu, kurā ļaunprātīga dedzināšana tiek traktēta kā kriminālpārkāpums. Tāpat es pateicos Eiropas Tautas partijas (Kristīgie demokrāti) Spānijas delegācijas locekļiem un Eiropas Demokrātu grupai, kas atbalstīja manu grozījumu.
<SPEAKER ID="066" NAME="Manuel Medina Ortega">
PSE grupas vārdā. - (ES) Priekšsēdētāja kungs. Es uzskatu, ka pēc dažiem gadiem tiks uzskatīts, ka šajā Eiropas Parlamenta sesijā tika noteikts īpašs precedents Eiropas Savienības tiesību aktu izstrādē.
<P>
Principā Eiropas Savienība nav kompetenta krimināltiesību jautājumos, kas ir dalībvalstu ziņā. Kā jau referents teica, abi Tiesas spriedumi ir pavēruši ceļu Kopienas noteikta līmeņa kompetencei krimināltiesībās, lai gan tā ir ierobežota.
<P>
D. Jørgensen teica, ka runa nav par tiesību aktu saskaņošanu, bet par to tuvināšanu, un šajā sakarā es uzskatu, ka Parlaments ar sava referenta H. Nassauer starpniecību, Padome un Komisija, Slovēnijas prezidentūra un komisārs J. Barrot ir palīdzējuši veicināt visiem pieņemamu vienošanos.
<P>
Kā jau es teicu, mēs runājam par tiesību aktu saskaņošanu nevis par to tuvināšanu. Mēs saskaņosim noziegumu kategorijas, kas ir krimināltiesību princips, un, kā jau H. Nassauer teica, ņemot vērā juridisko precizitāti, noziegumu kategorijas savā būtībā nedrīkst būt vispārīgas vai patvaļīgas.
<P>
Mēs ievērojam proporcionalitātes principu, vienlaicīgi novēršot minimālās sankcijas, un mēs ieviešam principu, ka nedrīkst sodīt par rīcību, ja par šādu rīcību nav paredzētas sankcijas.
<P>
Es uzskatu, ka Komisijas paziņojums, jo īpaši attiecībā uz nolaidību un atbildības iestāšanos, palīdzēs mums arī turpmāk sasniegt rezultātus šajā jautājumā. Pagaidām mēs neko vairāk nevaram darīt, un es uzskatu, ka mēs to spēsim tikai tad, ja tiks izdarītas ievērojams izmaiņas Eiropas Savienības tiesību aktos, ieviešot jaunus konstitucionālus noteikumus. Tomēr Parlaments kopā ar Padomi un Komisiju dara visu iespējamo, lai stiprinātu tiesību aktus par vides aizsardzību un attiecīgos krimināltiesību noteikumus saskaņā ar Eiropas Padomes veco konvenciju, kas noteica kriminālatbildību par vides noteikumu pārkāpumiem. Paldies.
<SPEAKER ID="067" NAME="Diana Wallis">
ALDE grupas vārdā. - Priekšsēdētāja kungs, kā jau tika minēts, mums ir jāpateicas H. Nassauer par viņa darbu pie šīs vienošanās pirmā lasījumā; tāpat ir īpaši jāpateicas Komisijai par to, ka tā palīdzēja mums šajā procesā.
<P>
Kā jau M. Medina tikko teica, tā bija un būs ievērības cienīga vienošanās pirmajā lasījumā. Tas ir vēsturisks notikums koplēmuma procesa attīstībā un īpaši Parlamentam, iesaistoties sodu noteikšanā attiecībā uz krimināltiesībām. Tas tiešām ir ievērības cienīgs notikums. Šī direktīva beidzot ieviesīs juridisku skaidrību jomā, kur iepriekš mēs esam redzējuši visnotaļ necienīgu izskatāmo lietu nodošanu starp Eiropas Tiesu un dažādajām Eiropas likumdošanas iestādēm. Tagad mums ir zināma noteiktība un zināma skaidrība.
<P>
Galvenais, ka tas ievērojami uzlabos vides aizsardzību. Laika gaitā kā Lūgumrakstu komitejas locekle es esmu pamanījusi, ka tiešs kaitējums videi visbiežāk liek iedzīvotājiem lūgt mūsu palīdzību, lai, kā viņi uzskata, īstenotu Eiropas tiesību aktus. Beidzot mēs varēsim teikt, ka mums ir vai ka mums būtu jābūt efektīviem līdzekļiem, lai nodrošinātu, ka Eiropas vides tiesību akti tiešām tiek īstenoti un piemēroti, kā iedzīvotāji to sagaida visā Eiropas Savienībā.
<P>
Bet ne tikai tas - šeit ir vēl viens pārliecinošs vēstījums šim Parlamentam. Viena no lietām, kuru mēs neatlaidīgi pieprasījām attiecībā uz šo vienošanos, bija tā saucamās korelācijas tabulas. Tās ļautu mums redzēt šajā ārkārtīgi sarežģītajā tiesību aktā, kur tieši dalībvalstis ievieš Eiropas tiesību aktus savos valsts tiesību aktos. Kā Parlaments mēs esam nopietni noskaņoti šajā sakarā, un beidzot mēs esam sadzirdēti. Manuprāt, tas veicina to, lai parādītu mūsu kā likumdevēju kompetenci un arvien lielāko efektivitāti, kas veiksmīgi paredz Lisabonas līguma stāšanos spēkā.
<SPEAKER ID="068" NAME="Monica Frassoni">
Verts/ALE grupas vārdā. - (IT) Priekšsēdētāja kungs, dāmas un kungi, manai grupai parasti nepatīk vienošanās pirmajā lasījumā, jo tiesību akta kvalitāti bieži ietekmē steiga un spiediens panākt vienošanos. Man jāsaka, H. Nassauer, ka gadījumā, ja jūs man pirms gada būtu jautājis, vai, manuprāt, mēs panāksim divpusēju vienošanos par vides krimināltiesisko aizsardzību ar H. Nassauer kā referentu, es visdrīzāk domātu noraidoši. Tomēr tas ir noticis pateicoties izcilajam komandas darbam, kas bija iespējams, strikti ievērojot neformālā dialoga procedūras ar Komisiju un Padomi, kura iespēju robežās iesaistīja referentu un "ēnu” referentus, kā arī pateicoties Vides komitejas vērtīgajam darbam. Tādēļ es vēlētos sirsnīgi pateikties referentam un viņa kolēģiem, jo tas ir svarīgs sasniegums, kā patiesi visi pārējie runātāji jau teica.
<P>
Priekšsēdētāja kungs, Tiesas spriedums nepārprotami neļāva mums noteikt sodu, un tas ir kaut kādā ziņā ierobežojis mūsu rīcību, bet rezultātā es ceru, ka pēc balsojuma mēs, Eiropas Savienība, kopīgi paturēsim šo jautājumu prātā. Manuprāt, mums būs jāpievērš nopietna uzmanība šim jautājumam, kad tiks ratificēts Lisabonas līgums.
<P>
Protams, kā jau viss dzīvē, direktīva nav nevainojama. Piemēram, mēs esam ne pārāk apmierināti ar sarežģīto pielikumu, kurā ir garš, lai gan vispusīgs, tādu direktīvu saraksts, uz kurām šis jaunais tiesību akts attieksies. Mēs būtu gribējuši vienkārši pieņemt sistēmu, ko ierosināja Komisija un ko apstiprināja Vides komiteja un kas pilnīgi skaidri noteica, ka veselas pārkāpumu sērijas tiek automātiski klasificētas kā sodāmas saskaņā ar krimināltiesībām papildus attiecīgajām direktīvām.
<P>
Tāpat mēs neesam pārāk apmierināti ar to, ka pārejas periods ir divi gadi. Mēs uzskatām, ka to varēja uzlabot, un tāpat kā D. Wallis mēs esam ļoti apmierināti ar dalībvalstīm noteikto pienākumu nodrošināt korelācijas tabulas; citiem vārdiem sakot, dalībvalstīm ir mūs ātri jāinformē par to, kā tās piemēro tiesību aktus, ko tās bieži neizdara.
<P>
Tomēr mēs pilnībā atbalstām centienus nodrošināt, ka pārkāpumu sērijas vairs nevar palikt nesodītas. Es nāku no Itālijas, kur ir bijis kārdinājums to darīt un kur tas ir reāli darīts, un es priecājos, ka šī direktīva noraida šādu iespēju un ka dabas teritoriju izpostīšana, vandālisms, kā arī cita līdzīga rīcība vairs nepaliks nesodīta.
<SPEAKER ID="069" NAME="Jens Holm">
GUE/NGL grupas vārdā. - (SV) Nav šaubu, ka visus, kas pārkāpj vides tiesību aktus, ir jāsoda. Sodiem ir jābūt bargiem un preventīviem, lai vides noziegumi netiktu atkārtoti. Bet, vai mums ir jāsaskaņo krimināltiesību noteikumi? Vai ES ir jānosaka, kādām ir jābūt sankcijām - cietumsodam, naudas sodam un citiem soda veidiem? Nē, lēmums par šiem jautājumiem ir dalībvalstu ziņā.
<P>
Saskaņojot tiesību aktus, vienmēr pastāv risks, ka progresīvās valstis var būt spiestas pazemināt savu noteikumu standartus. Tas nav pieņemami. Ja mēs nododam ES tiesības lemt par šiem jautājumiem, tad kāds ir nākamais solis? Protams, ES ir jārīkojas, lai nodrošinātu, ka dalībvalstis uzlabo savus vides tiesību aktus. Mēs varam izplatīt labu praksi, un mums tas ir jādara, un mēs varam palīdzēt un atbalstīt tās dalībvalstis, kas dažādu iemeslu dēļ atpaliek. Tabulu sastādīšana ar konkrētiem rādītājiem, pēc kuriem dalībvalstis var salīdzināt, ir lielisks piemērs. Tādā veidā mēs izveidojam sistēmu, kurai ir augsts uzticamības līmenis un kuras pamatā ir demokrātijas principi. Tas ir arī veids, kādā mēs varam vislabāk strādāt, lai aizsargātu vidi.
<SPEAKER ID="070" NAME="Aloyzas Sakalas" AFFILIATION="PSE">
Priekšsēdētāja kungs, es vēlētos pateikties referentam par tik saturīgu sadarbību un paust savu apmierinātību, ka mums izdevās atrast tādu risinājumu mūsu diskusijās, ko visi varēja pieņemt. Ņemot vērā manis teikto, es gribētu pieminēt trīs lietas.
<P>
Pirmkārt, es pilnībā atbalstu ideju, ka šis ziņojums ir jāpieņem pirms Lisabonas līguma stāšanās spēkā. Tas nozīmēs, ka visām dalībvalstīm agrāk vai vēlāk būs jāpiemēro kriminālās sankcijas saskaņā ar jauno direktīvu. Mežu dedzināšanai Grieķijā ir jābūt ļoti pamācošai mums visiem.
<P>
Otrkārt, es gribētu uzsvērt 3. panta h punkta jaunā formulējuma vēlamību attiecībā uz jebkuru darbību, kas "ievērojami pasliktina dzīvotņu situāciju aizsargātā teritorijā”. Tas ir ievērojams uzlabojums salīdzinājumā ar šauro formulējumu, ko referents ierosināja sākumā.
<P>
Treškārt, mūsu vispretrunīgākās diskusijas bija par pielikumiem. Šajā sakarā es atzīmēju, ka dalībvalstu kompetences joma tādā veidā netiks ierobežota attiecībā uz EK līguma 176. pantu. Turklāt attiecīgo Kopienas tiesību aktu saraksts nodrošinās juridisko noteiktību, kas vajadzīga krimināltiesību kontekstā. Šī pieeja arī ļauj direktīvā izvairīties no vajadzības definēt noteiktus terminus, piemēram, "ūdens” vai "atkritumi”. Tādēļ es atbalstu abu pielikumu ieviešanu direktīvā.
<P>
Es pilnībā atbalstu H. Nassauer ierosināto dokumentu.
<SPEAKER ID="071" NAME="Mojca Drčar Murko" AFFILIATION="ALDE">
(SL) Mēs Vides komitejā sagaidījām, ka kriminālvajāšanas kopējo standartu izveide vides pārkāpumu gadījumā pārsniegs šī kompromisa robežas un papildus Kopienas tiesību aktiem attieksies arī uz dalībvalstu tiesību aktiem. Tomēr izrādās, ka sasniegtais kompromiss ir pieņemamā robeža. Tomēr tas ir milzīgs solis uz priekšu vides aizsardzībā, jo nopietnu kriminālpārkāpumu gadījumā pret vidi, kā minēts pielikumā, ir noteikta efektīvu, proporcionālu un preventīvu sankciju koordinēta piemērošana.
<P>
Attiecībā uz atsevišķu valstu krimināltiesību politiku, kas tiks izstrādāta uz šī pamata, mēs gribētu pievērst uzmanību mūsdienu krimināltiesību noteikumiem, saskaņā ar kuriem iespējamo sodu apmērs ir mazāk izšķirošs nekā kriminālvajāšanas uzticamība. Vainīgie var būt pārliecināti, ka viņi neatradīs drošu patvērumu nekur Eiropā.
<SPEAKER ID="072" NAME="Hiltrud Breyer" AFFILIATION="Verts/ALE">
(DE) Priekšsēdētāja kungs, tas tiešām ir ļoti iepriecinoši, ka Komisija neļāva dalībvalstīm atņemt sev drosmi un ir iesniegusi priekšlikumu par vides tiesību aktu pārkāpēju kriminālatbildību, jo mēs turpmāk vairs nevaram izturēties pret vides tiesību aktu pārkāpumiem kā pret parastiem sīkiem pārkāpumiem. Tāpat ir uzmundrinoši, ka tajā pašā dienā, kad tika atklāta ANO Bioloģiskās daudzveidības konference, normatīvajā priekšlikumā ir labāk un skaidrāk definētas dabas rezerves, un ka tas palīdz precizēt, kas ir pārkāpums.
<P>
Tomēr tas ir nožēlojami, ka nav paredzētas sankcijas un ka nav vispārējas pieejas pārkāpumiem kā noziedzīgām darbībām. Tas diemžēl rada apiešanas iespējas, jo īpaši attiecībā uz floras un faunas aizsardzību, kad pārkāpēji netiek sodīti pašsaprotamā kārtā un daudzi spēj izvairīties, aizbildinoties ar nezināšanu. Tādēļ būtu bijis loģiski un derīgi, ja šī direktīva būtu attiekusies arī uz ģenētisko modificēšanu. Krimināla rīcība attiecībā uz vidi ir jāsoda, un es ceru, ka šī direktīva būs stūrakmens un skaidri parādīs, ka vide ir vērtība, ko ir vērts aizsargāt, un ka mums ir jādara viss iespējamai, lai nodrošinātu, ka vides tiesību aktu pārkāpumi nepaliek nesodīti.
<SPEAKER ID="073" NAME="Jacques Barrot">
Komisijas priekšsēdētāja vietnieks. - (FR) Priekšsēdētāja kungs, šīs debates tiešām ir akcentējušas to, ka mēs speram svarīgu soli jaunā posmā. Varbūt man jāsaka, ka mēs spersim šo soli, ja, kā mēs ceram, šis teksts, citējot M. Frassoni teikto, precizēs, ka "pārkāpumi nevar palikt nesodīti”, un es vēlreiz vēlētos pateikties H. Nassauer par viņa lomu šī teksta sagatavošanā. Tas, manuprāt, ir pats galvenais. Tas ir patiess solis uz priekšu. Es vēlētos piebilst, ka Komisija sākotnēji neatbalstīja pielikumus; tomēr, lai gan Komisija joprojām uzskata, ka šāda veida pielikums nav vajadzīgs, tā iekļaušana saskaņā ar vairuma dalībvalstu vēlmi ir pieņemama. Šobrīd iesniegtais pielikums ir vispusīgs, un tajā ir visi galvenie vides tiesību akta elementi, kas, iespējams, ir nozīmīgi attiecībā uz direktīvā raksturotajiem pārkāpumiem.
<P>
Tajā pašā laikā, protams, mēs nevaram apgalvot, ka esam sagatavojuši pilnīgu sarakstu, un patiešām tas būtu bijis riskanti apgalvot, ka jebkāds šāds saraksts ir pilnīgs. Tomēr šobrīd es esmu pārliecināts, ka, tiklīdz direktīva būs pieņemta, dalībvalstu rīcībā būs 18 mēneši, lai transponētu tās saturu savos valsts tiesību aktos, un, pats par sevi saprotams, Komisija rūpīgi pārbaudīs transponēšanas procesu, un es vienkārši vēlos padalīties ar šo informāciju ar Parlamenta deputātiem, priekšsēdētāja kungs. Ņemot vērā tiesisko pamatu, Komisija atkāroti novērtēs vajadzību izvirzīt papildu tiesību aktu priekšlikumus.
<P>
Es esmu pārliecināts, ka būs vajadzīga īpaši piesardzīga pārbaude, lai nodrošinātu, ka transponēšana pienācīgi atspoguļo būtību, kas ir šī tiesību akta pamatā no Eiropas Parlamenta puses. Man teica, ka kompromisa termiņš ir 24 mēneši. Jā, tā ir taisnība, 24 mēneši patiešām ir kompromiss. Es gan gribēju, lai šis termiņš būtu garāks. Ņemot vērā minēto, Komisija var jums šodien apliecināt, ka tā ārkārtīgi rūpīgi sekos līdzi šī teksta transponēšanai, kas patiešām liecina par milzīgu panākumu vides aizsardzības jomā Eiropā.
<SPEAKER ID="074" NAME="Hartmut Nassauer">
referents. - (DE) Priekšsēdētāja kungs, es vēlētos sākt ar pēdējo punktu, proti, transponēšanas periodu; es atļaušos teikt, ka šī direktīva ievieš precedentu. M. Medina pareizi norādīja, ka visi vides tiesību akti Kopienā būs jāpārbauda attiecībā uz to saderību ar krimināltiesībām, ņemot vērā kriminālpārkāpumu jaunās definīcijas. Tas tiks darīts pirmo reizi, un tas ir ļoti darbietilpīgs pasākums. Attiecīgi ir pamatoti dot dalībvalstīm 24 mēnešu laiku 18 mēnešu vietā.
<P>
Otrs jautājums, ko es gribēju pieminēt, ir veltīts Komisijai. Šis jautājums pašlaik var nebūt jūsu kompetences jomā, komisār J. Barrot, bet tas būs nākotnē. Komisijai šobrīd ir jauns resurss; tās rīcībā ir jauns instrumentu klāsts, kas, kā jau es teicu, būtībā ir dalībvalstu pārziņā. Es uzskatu, ka Komisija rīkotos saprātīgi, ievērojot piesardzību šo instrumentu izmantošanā. Kopienas tiesību aktu saderības ar krimināltiesībām pārbaude, protams, nav attiecināma tikai uz vides tiesību aktiem, bet principā to var piemērot visām pārējām Kopienas darbības jomām. Tādēļ es uzskatu, ka Komisija rīkotos saprātīgi, ievērojot piesardzību šajā sakarā, jo krimināltiesības ir pēdējā iespēja tiesību aktu piemērošanā, nevis instruments ikdienas lietošanai. Dalībvalstis nebūs gluži sajūsmā par šo situāciju. Turklāt, runājot ļoti delikāti, tieslietu speciālisti ir bijuši ārkārtīgi svārstīgi, iekļaujot Eiropas Tiesas spriedumus tiesību doktrīnā un jurisprudencē.
<P>
Tādēļ es iesaku Komisijai izmantot šos instrumentus piesardzīgi, un direktīva būs daudz efektīvāka, kad to pēc tam piemēros praksē.
<SPEAKER ID="075" NAME="Priekšsēdētājs">
Debates ir slēgtas.
<P>
Balsojums notiks ceturtdien, 2008. gada 21. maijā.
