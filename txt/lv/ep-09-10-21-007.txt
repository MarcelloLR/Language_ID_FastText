<CHAPTER ID="007">
Oficiāla sveikšana
<SPEAKER ID="165" NAME="Priekšsēdētājs">
Ar prieku paziņoju jums, ka Dienvidāfrikas parlamenta delegācija ir ieņēmusi vietu oficiālajiem viesiem paredzētajā balkonā. Vēlos sirsnīgi sveicināt Dienvidāfrikas delegāciju, kas šeit ieradusies, lai piedalītos Eiropas Parlamenta un Dienvidāfrikas parlamenta 14. starpparlamentārajā sanāksmē. Āfrikas delegācijas vadītāja Joanmariae Louise Fubbs, Dienvidāfrikas Nacionālās asamblejas Tirdzniecības un rūpniecības komitejas priekšsēdētāja, ir ieradusies kopā ar Iekšlietu komitejas priekšsēdētāju un pieciem citiem kolēģiem no Dienvidāfrikas parlamenta.
<P>
Kā jūs zināt, Eiropu un Dienvidāfriku vieno kopīgas vērtības attiecībā uz demokrātiju, cilvēktiesībām un daudzpusējo sadarbību. Dienvidāfrikas Republika ir ne tikai reģionāls spēks, bet arī aizvien augošs spēks pasaules mērogā un vērtīgs partneris, kas mums palīdzēs atrisināt problēmas saistībā ar globālo finanšu un ekonomikas krīzi. Mēs esam stingri pārliecināti, ka mums ir jāpadziļina mūsu dialogs un jāveido ciešākas attiecības un sadarbība. Abiem mūsu reģioniem būtu jārīkojas kopīgi ne tikai attiecībā uz centieniem rast risinājumu pašreizējās krīzes situācijā, bet arī radot jaunu pasaules kārtību, kas mums visiem būs izdevīga ilgtermiņā. Joanmariae Louise Fubbs un godātie Dienvidāfrikas parlamenta kolēģi, ļaujiet man jūs sveicināt vēlreiz.
