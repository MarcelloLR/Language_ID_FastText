<CHAPTER ID="002">
Priekšsēdētāja paziņojumi
<SPEAKER ID="006" NAME="Priekšsēdētājs">
Vispirms es vēlētos pateikt dažus vārdus. Atklājot šo Eiropas Parlamenta plenārsesiju, man atkal nākas jūs informēt par vairākām traģiskām dabas katastrofām, ko esam piedzīvojuši pēdējo dienu laikā. Šodien Turcijā notika zemestrīce, kas ir atņēmusi dzīvību vismaz 57 cilvēkiem. Pagājušajā nedēļā zemestrīce satricināja arī Čīli. Aplēses liecina, ka šajā zemestrīcē gājuši bojā aptuveni 300 cilvēki. Vētras, kas plosījās visā Eiropā, ir atņēmušas dzīvību vairāk nekā 60 cilvēkiem, lielākā daļā no tiem bija Francijas iedzīvotāji. Nevar nepieminēt arī janvārī notikušo Haiti zemestrīci, kuras upuru skaits, pēc jaunākajiem datiem, pārsniedz 300 000 cilvēku. Visos minētajos gadījumos es Eiropas Parlamenta vārdā nosūtīju līdzjūtības apliecinājumus zemestrīcē bojā gājušo cilvēku ģimenēm. Negaidīta un pāragra ģimenes locekļa nāve ir vislielākā traģēdija ģimenei, bet nelaimes, kurās bojā gājušo skaits mērāms desmitos un simtos tūkstošu, kļūst par visas tautas un visas pasaules traģēdiju. Aicinu paust solidaritātes apliecinājumus gan šīm ģimenēm, gan arī valstīm, kas šādu traģēdiju ir piedzīvojušas.
<P>
Ceturtdien, 11. martā, apritēs 20 gadi kopš Lietuvas neatkarības atjaunošanas. Lietuva pirmā no padomju bloka valstīm pasludināja savu neatkarību no PSRS. 1990. gada neatkarības deklarāciju ir parakstījuši četri Eiropas Parlamenta deputāti no Lietuvas. Sveicam mūsu kolēģus no Lietuvas!
<P>
(Aplausi)
<P>
1990. gada 11. martā arī Igaunijas Kongress - demokrātiski ievēlēts pagaidu parlaments - pieņēma deklarāciju par valsts atjaunošanu pēc 50 padomju okupācijas gadiem. Sveicam arī mūsu kolēģus no Igaunijas!
<P>
(Aplausi)
<P>
Trešdien, 10. martā, tiks atzīmēta Tibetas tautas sacelšanās 51. gadadiena. Pēc sacelšanās mēģinājuma Dalailama un 80 000 tibetiešu bija spiesti atstāt valsti. Mēs vēl arvien ceram, ka Ķīnas Tautas Republikas iestādes mainīs attieksmi pret Tibetas tautu un uzsāks auglīgu dialogu ar tās pārstāvjiem, un mēs pastāvīgi aicinām šīs iestādes tā rīkoties.
<P>
(Aplausi)
<P>
Es runāju ar Nigel Farage par viņa izteikumiem iepriekšējās minisesijas laikā un saskaņā ar Reglamenta 153. panta 3. punktu pieņēmu lēmumu piemērot viņam sankcijas, proti, atņemt tiesības uz dienas naudu par desmit dienām.
<P>
(Aplausi)
<P>
Vēlos jūs informēt arī par to, ka ir notikusi vēl viena zādzība. Netālu no Eiropas Parlamenta mītnes tika apzagts kāds no deputātiem. Jau diezgan ilgu laiku esmu risinājis sarunas ar Briseles un arī Beļģijas iestāžu pārstāvjiem. Mūsu kolēģe Isabelle Durant šajās sarunās veic starpnieka pienākumus, jo viņa ļoti labi pārzina situāciju Briselē un Beļģijā. Kopā ar Komisiju un Eiropadomi esam iecerējuši ap visu trīs iestāžu ēkām izveidot īpašu zonu, kurā par drošību rūpēsies ne tikai Briseles iestādes, bet arī Beļģijas valdība un Beļģijas centrālās iestādes. Patlaban aktīvi norit sarunas par šo jautājumu. Pagājušajā nedēļā, tūlīt pēc zādzības, notika vairākas sanāksmes, kurās apsprieda šo jautājumu. Tuvākajās dienās tiks rīkotas jaunas sanāksmes. Oficiāla tikšanās ar policijas pārstāvjiem paredzēta 22. martā. Vēlos jūs informēt arī par to, ka mēs cītīgi strādājam, lai uzlabotu drošību ne tikai Eiropas Parlamenta mītnes, bet arī citu Eiropas iestāžu ēku tuvumā. Risinot šo problēmu, mēs ņemam vērā to, ka tā skar mūs visus.
