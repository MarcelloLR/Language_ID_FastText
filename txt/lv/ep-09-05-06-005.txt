<CHAPTER ID="005">
Parlamenta priekšsēdētāja uzruna
<SPEAKER ID="132" NAME="Priekšsēdētājs">
. - Dāmas un kungi, pēc dažām nedēļām, no 4. līdz 7. jūnijam, Eiropas Savienības pilsoņi ievēlēs jauno Eiropas Parlamentu. Pirmo reizi 375 miljoni cilvēku visās 27 dalībvalstīs kopīgi varēs piedalīties Eiropas vēlēšanās.
<P>
Daudziem no jums šī būs jūsu pēdējā nedēļa Strasbūrā. Arī man šī ir pēdējā nedēļa, kurā man būs ļauts vadīt plenārsēdes.
<P>
Mēs visi zinām, ka demokrātija nostiprinās pastāvīgu pārmaiņu gaitā. Tāpat arī mēs. Kopīgi mēs esam nogājuši lielu ceļa gabalu virzienā uz progresīvu Eiropas Kopienu. Kopīgi mēs esam spējuši daudz sasniegt.
<P>
Mums ir izdevies daudz sasniegt ne tikai pēdējo divarpus gadu manu pilnvaru laikā, bet arī mana priekšteča Josep Borrell Fontelles kunga laikā. To, ko mēs esam sasnieguši pēdējos piecos gados, esam sasnieguši mēs visi.
<P>
Es gribu izteikt vissirsnīgāko pateicību par jūsu ieguldījumu un uzticību mūsu kopīgajai Eiropas lietai.
<P>
Kā Eiropas Parlaments mēs esam Eiropas Savienības pilsoņu tieši ievēlēti pārstāvji. Dāmas un kungi, mēs visi iemiesojam mūsu Eiropas kontinenta bagātīgo daudzveidību un ar savām politiskajām ģimenēm atspoguļojam pārliecības un attieksmes plašo dažādību. Turklāt pirms dažām dienām mēs atzīmējām Eiropas Savienības vēsturiskās paplašināšanās piekto gadadienu, mūsu kontinenta atkalapvienošanos uz mūsu kopīgo vērtību pamata. Runājot mūsu 2007. gada 25 marta Berlīnes Deklarācijas vārdiem, "mums - Eiropas Savienības pilsoņiem - ir tā laime būt vienotiem”.
<P>
(Aplausi)
<P>
Veiksmīga to dalībvalstu deputātu integrācija, kuras pievienojās Eiropas Savienībai 2004. un 2007. gadā, un mūsu parlamentārā darba pielāgošana Eiropas Parlamentam, kurš tagad ir daudz lielāks un daudzveidīgāks, ierindojas starp visnozīmīgākajiem sasniegumiem šī Parlamenta sasaukuma pilnvaru laikā.
<P>
Mēs, 785 Parlamenta deputāti, esam iemācījušies paiet viens otram pretī, mācīties viens no otra un labāk sadarboties vienam ar otru. Šajā laikā Eiropas Parlaments ir iemantojis pieredzi, spēku un kulturālu bagātību.
<P>
Dāmas un kungi, drīz Parlamenta darbu atdzīvinās jauni deputāti. Viņi pievienosies tiem, kurus jūnijā ievēlēs no jauna. Es ceru, ka mēs turpināsim ievērot savstarpējo cieņu, kas saista mūs kopā pāri visām politiskajām un valstu robežām.
<P>
Darbā pēdējos divarpus gadus mani galvenokārt vadīja parlamentāra darba izjūta, un man ir jāpateicas jums visiem par atbalstu, iedrošinājumu un konsultācijām. Priekšsēdētāja atbildība ir nodrošināt, lai tiktu ievēroti visi Eiropas Parlamenta noteikumi, un viņam ir jānodrošina, lai šie noteikumi vienādi tiktu piemēroti visām dalībvalstīm un lai tie tiktu piemēroti vienoti, un lai mūsu Parlamenta cieņa saglabātos neskarta. Tas ir tas, pēc kā es esmu tiecies.
<P>
(Aplausi)
<P>
Es vēlos pateikt tiem, kuri ienāks Parlamentā, ka mēs būsim pārliecinoši tikai tad, ja mēs saglabāsim Eiropas Parlamenta cieņu un vienmēr to aizstāvēsim, pamatojoties uz mūsu kopīgajiem likumiem.
<P>
Šodien Eiropas Savienībā tikai ļoti nedaudzas rezolūcijas tiek pieņemtas bez Eiropas Parlamenta skaidri izteiktas piekrišanas un iesaistīšanās. Aizvien lielākā mērā Eiropas Parlaments ir izvērties par vietu, kurā izšķiroši tiek panākti politiski kompromisi Eiropas līmenī. Pierādījums tam ir Pakalpojumu direktīvas un Regulas par ķīmisku vielu reģistrēšanu (REACH) pieņemšana pēdējos gados.
<P>
Īpaši veiksmīga bija Eiropas Parlamenta īstenotā apņēmība attiecībā uz finanšu plānu 2007.-2013. gadam. Eiropas Parlamentam bija būtiska loma vajadzīgā finansējuma nodrošināšanai tādām programmām kā Erasmus, lai atbalstītu jaunāko paaudzi. Dāmas un kungi, mēs arī esam izvirzījuši klimata pārmaiņu risināšanu politiskās darba kārtības priekšgalā. Tas, ka mēs nonācām pie pieņemama rezultāta, izraisīja milzīgu uzticību Eiropas Savienībai attiecībā uz sarunām konferencē, kas decembrī notiks Kopenhāgenā.
<P>
Šodien mēs savos centienos vairs neesam vieni; jaunā ASV administrācija prezidenta Barack Obama kunga vadībā atbalsta daudzus mūsu priekšlikumus. Tagad mūsu uzdevums ir iegūt mūsu globālo partneru uzticību, lai atbalstītu klimata pārmaiņu apkarošanas pasākumus. Bieži var dzirdēt, ka citi izvirzās priekšgalā klimata pārmaiņu mazināšanā. Mēs esam izvirzījušies klimata pārmaiņu mazināšanas priekšgalā, un, dāmas un kungi, par to mēs varam būt lepni.
<P>
(Aplausi)
<P>
Daudzējādā ziņā finanšu tirgus reforma Eiropas līmenī notiek pēc Eiropas Parlamenta iniciatīvas. Kopš 2002. gada Eiropas Parlaments ir aicinājis uzlabot finanšu tirgus uzraudzību un regulējumu. Pēc iespējas ātrāk ir jāpabeidz visas likumdošanas procedūras labākai banku un finanšu uzraudzībai, kā arī riska ieguldījumu fondu un vadītāju algu regulēšanai.
<P>
Pieņemot rezolūcijas, Eiropas Parlaments jau ir noteicis daudzus svarīgus kritērijus. Tomēr vēl joprojām ir daudz darāmā. Jaunievēlētajam Eiropas Parlamentam ir apņēmīgi un mērķtiecīgi jāturpina šis darbs, lai atrastu izeju no krīzes, pamatojoties uz to sociālo tirgus ekonomiku, kas noteikta Lisabonas līgumā, un lai globalizācijas kontekstā aizsargātu Eiropas ekonomiku sabiedrības labā.
<P>
Dāmas un kungi, vairākums deputātu Eiropas Parlamentu uzskata par Eiropas apvienošanas procesa dzinējspēku. Pēdējos divarpus gados mēs esam atdzīvinājuši debates par iestāžu reformu un virzījuši uz priekšu Lisabonas līguma parakstīšanas procesu. Mums arī izdevās nodrošināt, lai Lisabonas līgumā tiktu saglabāti tie galvenie pamatprincipi, ko mēs vienmēr esam pārstāvējuši.
<P>
Lisabonas līgumā ir ietvertas tās galvenās reformas, kuras ir vajadzīgas, lai padarītu Eiropas iestādes demokrātiskākas, pārredzamākas un rīcības spējīgākas. Mums ir jāpieliek visas pūles, lai nodrošinātu to, ka Lisabonas līgums varētu stāties spēkā nākamā gada sākumā. Mēs ceram uz pozitīvu iznākumu Čehijas Senātā Prāgā.
<P>
(Aplausi)
<P>
Dāmas un kungi, Parlaments atzīmē savu trīsdesmito gadadienu kā tieši ievēlēta demokrātiska Eiropas Savienības iestāde. Tagad tas atrodas pašā Eiropas parlamentārās demokrātijas centrā, kas bija neiedomājami 1979. gadā. Kopīgiem spēkiem mēs esam sekmējuši parlamentāru demokrātiju Eiropas Savienībā un ārpus tās.
<P>
Tagad Eiropas Parlaments un valstu parlamenti ir partneri. Mūsu darbs ir komplementārs. Mēs esam padziļinājuši sadarbību ar valstu parlamentiem un organizējuši regulāras sanāksmes, lai kopīgi risinātu svarīgos pašreizējos jautājumus.
<P>
Galvenās visu mūsu centienu bažas ir bijusi mūsu attiecību ar parlamentiem trešajās valstīs attīstība. Šodien Eiropas Parlaments ir partneris, ko respektē visā pasaulē, cilvēktiesību un demokrātijas aizstāvis. Un tā tam ir jāpaliek.
<P>
Dāmas un kungi, es esmu pielicis visas iespējamās pūles, Parlamenta priekšsēdētājs un politisko grupu pārstāvji pārstāvētu Eiropas Parlamentu tajās struktūrās, kuras ir svarīgas mūsu kopīgās nākotnes veidošanā. Tagad Eiropas Parlamenta priekšsēdētājs piedalās G8 valstu vai valdību vadītāju gada sanāksmēs un augstākā līmeņa sanāksmēs ar trešām valstīm, tādās kā ES un Āfrikas augstākā līmeņa sanāksme, ES un Latīņamerikas augstākā līmeņa sanāksme un ES un ASV augstākā līmeņa sanāksme. Rīt no rīta es piedalīšos trijotnes sanāksmē par nodarbinātību un rīt pēcpusdienā austrumu partnerības atklāšanas sanāksmē Prāgā.
<P>
Tāpat šī likumdošanas perioda sasniegums ir tas, ka Eiropas Parlamenta loma Eiropadomēs vairs neaprobežojas ar priekšsēdētāja atklāšanas uzrunu. Tagad Parlaments piedalās arī šo augstākā līmeņa sanāksmju iestāžu un konstitucionālajās apspriedēs. Starpvaldību konferencē, kurā tika panākta vienošanās par Lisabonas līgumu, Eiropas Parlaments bija pilnībā iesaistīts valstu vai valdību vadītāju līmenī, jo tajā piedalījās Parlamenta priekšsēdētājs, bet pašā Starpvaldību konferencē piedalījās delegācija trīs deputātu sastāvā. Tas ir milzīgs solis uz priekšu.
<P>
Dāmas un kungi, galvenais projekts bija un joprojām ir Eiropas Parlamenta darba metožu un procedūru reforma. Šajā saistībā Priekšsēdētāju conference izveidoja darba grupu, kam piešķirtas detalizētas pilnvaras, kurā tika pārstāvētas visas grupas. Darbs tika veiksmīgi pabeigts. Daudz - aptuveni 80 % - no tā, ko ierosināja šī darba grupa, ir praktiski īstenots un ieviests. Tas ietver plenārsēžu debašu reorganizēšanu, likumdošanas procesa reformu, komitejās veiktā darba uzlabošanu, paplašinot sadarbību starp komitejām, kā arī nodrošinot iespēju iesniegt likumdošanas iniciatīvu ziņojumus vai konfliktējošas rezolūcijas.
<P>
Es vēlos īpaši pateikties šīs darba grupas priekšsēdētājai Dagmar Roth-Behrendt kundzei un viņas - mūsu - kolēģiem par īpašo ieguldījumu.
<P>
(Aplausi)
<P>
Kopīgi mums ir izdevies pielāgot Eiropas Parlamenta darba metodes mainīgajiem politiskajiem apstākļiem. Tagad mēs esam modernizējuši un reorganizējuši mūsu rīcībā esošās darba metodes, un tas ir labs pamats, lai veiktu darbu jaunā Parlamenta sasaukuma pilnvaru laikā.
<P>
Eiropas Parlamenta prezidijā mēs arī esam centušies uzlabot Parlamenta administrāciju, atvieglot deputātu ikdienas darbu un modernizēt infrastruktūru saziņai ar Eiropas Savienības pilsoņiem, ieviešot tīmekļa televīzijas kanālu, balvu žurnālistikā, pilsoņu balvu un Eiropas jaunatnes Kārļa Lielā balvu.
<P>
Jaunie deputātu statūti, ar kuriem mēs esam strādājuši daudzus gadus, stāsies spēkā jaunajā likumdošanas periodā. Tas ir nozīmīgs ieguldījums deputātu finanšu, pārredzamības un sabiedrisko attiecību politikā.
<P>
Skaidru, pārredzamu deputātu palīgu statūtu pieņemšana ir svarīgs solis uz priekšu un milzīgs panākums, par kuru mums ir jāpateicas visiem mūsu kolēģiem deputātiem.
<P>
Dāmas un kungi, šodien es vēlos atkārtot un atgādināt galveno domu, kura, manuprāt, apkopo Eiropas integrācijas darbu. Mēs aizstāvam ikviena cilvēka cieņu. Tā ir augstākā vērtība. Tā mūs apvieno Eiropas Savienības kopīgo vērtību kopienā. Cilvēka cieņa ir jāievēro vienmēr - tā ir ētiskā atbilde uz morālo krīzi Eiropas pagātnē.
<P>
(Aplausi)
<P>
Mums tas nozīmē cilvēka cieņas beznosacījumu aizsardzības priekšrakstu un kultūru dialoga veicināšanu, kas manu pilnvaru laikā ir bijuši vadošie principi.
<P>
Ilgstoša ietekme bija Eiropas Starpkultūru dialoga gadam, kas izpaudās gan kā dialogs ar Eiropas-Vidusjūras Parlamentāro asambleju, gan kā satikšanās starp atšķirīgu ticību jauniešiem, tostarp jauniešiem no Izraēlas un Palestīnas, gan arī kā arābu un Āfrikas nedēļas, kas tika organizētas Eiropas Parlamentā.
<P>
Mēs esam izveidojuši pamatu ilgstošam dialogam, kam ir mūs jāvirza, jāiedvesmo un jāliek uzņemties saistības arī nākotnē.
<P>
Kristiešu, ebreju un musulmaņu, kā arī Eiropas Savienības un visas pasaules valstu iedzīvotāju mierīgai līdzāspastāvēšanai svarīgs ir arī miermīlīgs atrisinājums Tuvajos Austrumos. Gaza un Rietumkrasts nav vistālākais pasaules nostūris, tas ir mūsu slieksnis uz Vidusjūru. Mums ir jābūt uzstājīgākiem starptautiskajā arēnā un jāveicina miers un stabilitāte Tuvajos Austrumos.
<P>
Kā Eiropas Parlamenta deputāti mēs varam piedāvāt papildu perspektīvu attiecībās ar Tuvajiem Austrumiem, jo mēs varam domāt un rīkoties ārpus parastajiem diplomātiskajiem kanāliem. Ar šādu domu es esmu rīkojis kampaņas, lai izveidotu darba grupu Tuvo Austrumu krīzes risināšanai. Jo īpaši ņemot vērā jaunos notikumus Tuvajos Austrumos, ir svarīgi, lai mēs apņēmīgi atbalstītu divu valstu risinājumu - Izraēlu ar drošām robežām un Palestīnas valsti ar drošām robežām. Mēs nedrīkstam pieļaut, lai šie principi tiku apšaubīti.
<P>
Dāmas un kungi, es vēlos teikt, ka mūsu ikdienas darbā mēs risinām daudzus jautājumus, kuri dažkārt attiecas uz ļoti īpašiem apstākļiem. Mēs nekad nedrīkstam aizmirst savas saknes vai pazaudēt no redzesloka tās vērtības, kuras mūs vieno. Šodienas brīvā, miermīlīgā un sociālām idejām uzticīgā Eiropas Savienība veidojās ilgu laiku.
<P>
Mums ir jādod jauna dzīvība tiem pamatiem, uz kuriem ir būvēta Eiropas Savienība. Tādēļ es jums esmu īpaši pateicīgs par iedrošinājumu un jūsu pastāvīgo atbalstu manai iniciatīvai izveidot "Eiropas vēstures māju”. Jo īpaši es vēlos pateikties ne tikai priekšsēdētāja vietniekam Miguel Angel Martķnez Martķnez kungam par viņa neatslābstošo atbalstu, bet arī saviem kolēģiem šajā Parlamentā. "Eiropas vēstures māja” tiks izmantota kā vieta, kur varēs atcerēties un atjaunot mūsu Eiropas identitāti. Galvenie lēmumi par šīs mājas izveidi jau ir pieņemti.
<P>
Vakar notika abu uzraudzības iestāžu dibināšanas sanāksmes. Ar jūsu atbalstu - protams, ja mani 7. jūnijā no jauna ievēlēs par Eiropas Parlamenta deputātu - es nodošos tam, lai nodrošinātu, ka "Eiropas vēstures māja” tiek pabeigta līdz nākamā likumdošanas perioda beigām 2014. gadā.
<P>
2014. gadā mēs pieminēsim Pirmā Pasaules kara sākuma simto gadadienu. Simts gadus vēlāk mēs dzīvojam jaunā miera, brīvības un vienotības Eiropā.
<P>
Daudzi cilvēki mūs atbalsta mūsu nerimstošajos centienos. Jo īpaši es pateicos visam uzticīgajam Eiropas Parlamenta administratīvo dienestu personālam, īpaši mūsu jaunajam ģenerālsekretāram Klaus Welle kungam un viņa vietniekam David Harley kungam, bez kuru apņēmības, pieredzes un uzticības mūsu politiskais darbs nebūtu iespējams.
<P>
(Aplausi)
<P>
Jūs esat mūsu pateicības, mūsu atbalsta un mūsu atzinības cienīgi.
<P>
Es vēlos izteikt vissirsnīgāko pateicību arī sava biroja personālam, bet, pats galvenais, es gribu pateikties jums, kolēģi, jo īpaši prezidijam un politisko grupu priekšsēdētājiem par jūsu uzticīgo sadarbību. Mums tikko notika vēl viena Priekšsēdētāju konferences sēde. Pirmdienas vakarā notika prezidija sēde, un mums būs vēl viena sēde šodien. Būtiskajos Eiropas demokrātijas jautājumos, no kuriem reti kurš ir strīdīgs, tika pieņemti patiesi strīdīgi lēmumi, un mēs vienojāmies par galvenajiem jautājumiem. Tika radītas uzticības saites, par ko es esmu no sirds pateicīgs.
<P>
Mēs kopīgi esam daudz sasnieguši, un mums ir vēlreiz jāiegūst mūsu vēlētāju uzticība. Mēs to darām, būdami stingri pārliecināti, ka šis ir vēturiski pareizs ceļš uz Eiropas apvienošanos. Gaidāmā vēlēšanu kampaņa mums dod iespēju runāt ar pilsoņiem par to, kādēļ Eiropas Savienība ir vajadzīga. Es gribētu aicināt visus mūsu pilsoņus balsot šajās vēlēšanās un nodot savas balsis par Eiropas nākotni 21. gadsimtā.
<P>
Jaunievēlēto Parlamentu gaida daudz darba. Tas ietver palīdzības sniegšanu, lai pārvarētu ekonomisko un finanšu krīzi, Eiropas enerģētikas politikas īstenošanu, virzību uz ekonomiku ar zemu oglekļa satura emisiju, lielākas drošības sniegšanu Eiropas pilsoņiem un miera un stabilitātes veicināšanu visā pasaulē. Mūsu darbs ir nodrošinājis labu pamatu, lai jaunievēlētais Parlaments to turpinātu.
<P>
Mans darbs pēdējos divarpus gadus Eiropas Parlamenta priekšsēdētāja amatā ir bijis milzīgs izaicinājums, un es šo darbu esmu veicis ar prieku un ar lielu pašatdevi, un es turpināšu veikt šo darbu līdz 14. jūlijam. Kalpot Eiropai ir liela privilēģija.
<P>
Es jums sirsnīgi pateicos par uzticību, ko jūs esat man izrādījuši, un par katru šo kopīgo centienu mirkli, strādājot vienotas Eiropas labā. Es novēlu jums visu to labāko nākotnē!
<P>
(Ilgstoši aplausi)
<SPEAKER ID="133" NAME="Joseph Daul">
PPE-DE grupas vārdā. - (FR) Priekšsēdētāja kungs, dārgais Pöttering kungs, dāmas un kungi, šis Parlaments ir 500 miljonu eiropiešu balss, un viņi to neapzinās pietiekami labi.
<P>
Pat vēl mazāk viņi apzinās to, ka šim Parlamentam ir sirds un dvēsele. Pöttering kungs, divarpus gadu laikā priekšsēdētāja amatā jūs ne tikai esat bijis pilsoņu pārstāvis, bet jūs arī esat bijis Eiropas augstsirdības un solidaritātes iemiesojums. Daži saka, ka nav iespējams iemīlēties Eiropā; jūs esat pierādījis pretējo.
<P>
Lai gan šī Parlamenta pilnvaru laiks tuvojas beigām, es vēlos uzsvērt to, cik tālu ir pavirzījusies Eiropas integrācija, un cik lielā mērā to ir veicinājis mūsu Parlaments jūsu vadībā. Es minēšu tam tikai visievērojamākos piemērus, uz kuriem jūs jau esat atsaucies: enerģētikas un klimata pārmaiņu pakete, Pakalpojumu direktīva, finanšu plāns 2007.-2013. gadam un nesen finanšu tirgu regulēšana.
<P>
Taču tā vietā, lai izskrietu cauri garlaicīgam direktīvu un regulu sarakstam, es vēlos uzsvērt to lielo jēgu, kāda bieži vien aiz ļoti tehniskajiem tiesību aktiem, ko mēs šeit apspriežam un pieņemam, ir mūsu kopīgajam darbam. Šī jēga ir visu Eiropas iedzīvotāju vispārējās intereses. Bieži izskan apgalvojumi, ka Eiropa ir atsvešināta no saviem iedzīvotājiem, bet vai tādi jautājumi kā rotaļlietu drošība, pētniecība reto slimību vai Alcheimera slimības novēršanas jomā, patērētāju aizsardzība, vides aizsardzības pasākumi un cīņa pret globālo sasilšanu, enerģētikas politika vai cilvēktiesību aizsardzība visā pasaulē patiešām ir atrauti no pilsoņu ikdienas dzīves?
<P>
Jūsu priekšsēdētāja pilnvaru laikā šis Parlaments ir pieredzējis citus nozīmīgus panākumus. Es domāju par iekšējo reformu, ko jūs esat īstenojis un kas padarīs mūsu iestādi pārredzamāku un efektīvāku, un par jaunajiem Eiropas Parlamenta deputātu un viņu palīgu statūtiem. Jūsu priekšsēdētāja pilnvaru laikā šis Parlaments ir palielinājis iniciatīvas saskaņā ar Eiropas Starpkultūru dialoga gadu, pienācīgi novērtējot kultūru un ticību milzīgo bagātību mūsu sabiedrībā un veicinot vislabākā priekšstata par Eiropu izplatīšanu: priekšstata par Eiropas atvērtību un toleranci. Jūsu priekšsēdētāja pilnvaru laikā Parlaments ir pieredzējis to, cik lielu lomu prezidijs piešķir Vidusjūras reģiona nākotnei un kāda ir tā vēlme palīdzēt panākt mieru Tuvajos Austrumos.
<P>
Priekšsēdētāja kungs, 2007. gada 25. martā mūsu vārdā jūs parakstījāt Berlīnes Deklarāciju, atzīmējot Eiropas Savienības 50 gadu pastāvēšanu. Šajā deklarācijā ir atgādināts mūsu ikdienas darba mērķis tiem, kuri varbūt to ir aizmirsuši, citiem vārdiem sakot, brīvas, demokrātiskas, tolerantas Eiropas, kura ievēro tiesiskumu, izveide. Uzņemoties iniciatīvu izveidot "Eiropas vēstures māju”, jūs piešķirat ilgstošu dimensiju darbam, ko esat veicis jūs pats un jūsu priekšteči, kā arī visi tie, kuri savā veidā ir devuši ieguldījumu mūsu kopīgajā vēsturē.
<P>
Es vienkārši gribu par to visu pateikt jums paldies, priekšsēdētāja kungs.
<P>
(Aplausi)
<SPEAKER ID="134" NAME="Martin Schulz" LANGUAGE="DE">
Priekšsēdētāja kungs, dāmas un kungi, es gribētu pateikties jums, priekšsēdētāja kungs, par smago darbu. Savas grupas vārdā es vēlos pateikt, ka jūs esat pildījis savas pilnvaras ar lielu cieņu. Jūs esat izrādījis cieņu Eiropas Parlamentam ar to veidu, kādā jūs esat vadījis šo Parlamentu.
<P>
Šis nav īstais laiks, lai pārskatītu jūsu darbu. Eiropas Parlamenta priekšsēdētāja atstātais mantojums vienmēr ir rūpīgi politiski jāizvērtē. Var piekrist vai nepiekrist vienai vai otrai lietai. Priekšsēdētāja darba pārskatam ir jābūt koncentrētam uz to, ko šis priekšsēdētājs ir izdarījis šī Parlamenta labā. Jūs esat mūs iepazīstinājis ar saviem secinājumiem. Tur nav ko piebilst. Tādēļ jautājums ir šāds: ko priekšsēdētājs kā cilvēks ir izdarījis šī Parlamenta labā? Man un daudziem maniem kolēģiem Sociāldemokrātu grupā Eiropas Parlamentā ir skaidrs, ka jūs esat piešķīris cieņu šim Parlamentam gan tā iekšpusē, gan arī ārpus Parlamenta.
<P>
Šis Parlaments pats ne vienmēr ir rīkojies ar cieņu. Bet tas attiecas uz visiem parlamentiem visā pasaulē. Ir jāaizsargā tādas daudznacionālas parlamentārās asamblejas cieņa, kuru veido krietni vairāk nekā 700 deputāti no 27 valstīm, kuriem ir atšķirīga ticība, atšķirīga ādas krāsa, kuri pārstāv atšķirīgas politiskās tradīcijas, kuri ir pieredzējuši atšķirīgu vēstures attīstību. Ir grūti apvienot šos deputātus un likt viņiem izjust vienotību ar viņu pašu pārstāvības palīdzību. Tieši to jūs esat izdarījis. Un par to jums pienākas mūsu sirsnīga pateicība.
<P>
(Aplausi)
<P>
Priekšsēdētāja kungs, savu divarpus gadus ilgo pilnvaru laikā jūs esat veicis daudzas darbības. Lai apstiprinātu to, ko es teicu par veidu, kādā jūs īstenojāt savas pilnvaras, savas grupas vārdā es vēlos izcelt vienu jautājumu, kurā mēs pilnībā piekrītam jūsu viedoklim un kurā jūs piešķīrāt šim Parlamentam balsi, kas tālu pārsniedza politiskās nošķirtības robežas, līdz ar to iedodot balsi cilvēkiem, kuriem ir liegtas balsstiesības, vietā, kura ir izveidota tieši tādā veidā, kā es iepriekš aprakstīju. Jūs paudāt stingru nostāju pret Gvantanamo skandālu laikā, kad tas nebija viegli. Tas, priekšsēdētāja kungs, paliks noturīgs pavērsiens jūsu pilnvaru laikā. Jūs esat parādījis, ka tās prasības, ko jūs esat izvirzījis pašam pret sevi, proti, būt tolerantai un kosmopolītiskai personai no vienas puses un saglabāt uzticību savai fundamentālajai kristietības izpratnei no otras puses, ir izpildītas.
<P>
Taču cilvēka cieņas veseluma izvirzīšana pašā savas darbības centrā neatkarīgi no tā, vai tas notiek saskaņā ar apgaismības tradīcijām vai arī, kā tas ir jūsu gadījumā, reliģiskās pārliecības dēļ, ir padarījusi jūs par izcili labu Eiropas Savienības priekšsēdētāju, un tieši ar to jūs paliksiet mūsu atmiņā. Liels paldies!
<P>
(Skaļi aplausi)
<SPEAKER ID="135" NAME="Graham Watson">
ALDE grupas vārdā. - Priekšsēdētāja kungs, jūsu vārdi šodien izskanēja tipiski jūsu laikam priekšsēdētāja amatā. Iespējams, ka mūsu grupas ne vienmēr ir vienisprātis, taču savu pilnvaru laikā jūs sevi esat pierādījis kā godīgu, taisnīgu un vienojošu personību, kuras pieticība apslēpj jūsu daudzos sasniegumus.
<P>
Jūs tikāt ievēlēts, pamatojoties uz vērtīgo apņemšanos iesaistīt mūsu Parlamentu starpkultūru dialogā, taču jūsu panākumi tālu pārsniedz šo apņemšanos. Attiecībā uz deputātu piemaksām jūs pabeidzāt to būtisko darbu, ko iesāka Pat Cox kungs. Kas attiecas uz parlamentārām procedūrām, jūs uzraudzījāt tās reformas, ko daudzi no mums jau sen bija aicinājuši īstenot, un ar tādām iniciatīvām kā Europarl TV jūs esat atbalstījis modernas metodes saziņai ar mūsu pilsoņiem. Tas ir sasniegums, ar kuru var lepoties, un mantojums, ko jūsu pēcteči var turpināt attīstīt.
<P>
Es ceru, ka jūs uzrakstīsiet par savu pieredzi un iespaidiem. Šī pieredze ir pārāk interesanta, lai to atstātu aukstajās un spēcīgajās aizmirstības rokās. Turklāt, kā ir teicis dzejnieks Emerson, nav tādas lietas kā vēsture, ir tikai biogrāfija. Šis Parlaments gadu gaitā ir kļuvis ietekmīgāks. Taču tas būs vēl ietekmīgāks saskaņā ar Lisabonas līgumu, ja un kad tas, iespējams, tiks ratificēts. Būs interesanti redzēt, kādus plānus turpmākie priekšsēdētāji īstenos, lai paplašinātu to lomu, kāda ir bijusi jums, turpinot attīstīt tās kopīgās vērtības un principus, kuri mums ir dārgi.
<P>
Bet šodien es domāju, ka es varu runāt daudzu vārdā, sakot, ka jūs esat pelnījis mūsu cieņu un mīlestību. Tāpat kā jums šī ir mana pēdējā runa plenārsēdē manā pašreizējā amatā. Vadot savu grupu kopš 2002. gada, es esmu iepazinis to, ka angļu valodā dēvē par "ģimenes garlaicību”. Lai gan es vairs neieņemšu šo amatu, es zinu, ka jūs apzināties, ka es gribētu ieņemt jūsu amatu. Priekšsēdētāja kungs, savas grupas vārdā es saku jums paldies. Es pateicos sesiju dienestiem un tulkotājiem un visam personālam, kurš ir devis savu ieguldījumu lieliskajā darbā, ko jūs esat paveicis kā mūsu Parlamenta priekšsēdētājs.
<P>
(Aplausi)
<SPEAKER ID="136" NAME="Cristiana Muscardini">
UEN grupas vārdā. - (IT) Priekšsēdētāja kungs, dāmas un kungi, šajā sasaukumā Parlaments, jo īpaši tai laikā, kad jūs ieņēmāt priekšsēdētāja amatu, ir palielinājis savu spēju politiski ietekmēt Eiropas Savienības nākotni, lai gan mums būs jāgaida jaunais līgums, lai piedzīvotu to cilvēku mērķu īstenošanu, kuri vienmēr ir ticējuši nepieciešamībai pēc lielākām likumdošanas pilnvarām mūsu iestādei, kura ir unikāla pasaulē ar to, ka to ir ievēlējuši 27 valstu pilsoņi.
<P>
Šajā pilnvaru laikā viens aiz otra ir sekojuši notikumi - daudzos gadījumos traģiski notikumi - un daudzos gadījumos, jo īpaši pēdējos divarpus gados, Parlamentam ar jūsu palīdzību, priekšsēdētāja kungs, ir bijusi izšķiroša starpnieka loma attiecībā uz priekšlikumiem. Mūsu loma ir kļuvusi aizvien vairāk acīmredzami politiska, un tam ir jāpalīdz mums pārvarēt tās partiju atšķirības, kuras mūs šķir mūsu pašu valstīs, lai mēs varētu sasniegt kopējus mērķus mūsu sabiedrības kopējās interesēs, kā arī nodrošināt lielāku taisnīgumu, mieru un drošību pasaulē.
<P>
Kad sākās šis parlamentārā sasaukuma pilnvaru termiņš, mēs beidzot piedzīvojām, ka mums pievienojas tādas valstis, kurām daudzus gadu desmitus ir bijusi liegta brīvība, un Rumānijas un Bulgārijas pievienošanās šī sasaukuma pilnvaru laikā ir pastiprinājusi pasaules priekšstatu par Eiropu, kura spēj radīt vienotību, ievērojot atšķirības.
<P>
Mūsu Parlamenta pilnvaru laiks beidzas ekonomiskas krīzes vidū, kas ir likusi mums saprast, ka mēs esam atbildīgi par sistēmisku krīzi, un tādēļ jaunajam Parlamentam ir jābūt arī dzinējspēkam, kas palīdzēs sabiedrībai no jauna atklāt tās vērtības, kuras mūsdienas pārāk bieži tiek atstātas novārtā. Pašlaik vairāk nekā jebkad agrāk parlamentārā demokrātija Eiropā un valstu līmenī ir brīvības garantija.
<P>
Priekšsēdētāja kungs, es izsaku jums savu pateicību un pateicību savas grupas vārdā par jūsu uzticību - jūs esat pārstāvējis mūsu visus - un par jūsu lielo ieguldījumu mūsu iestādes reputācijas radīšanā, un attiecībā uz to mēs pieprasām ne tikai aizvien lielāku pārredzamību, bet arī pienācīgu uzmanību no konkrētu plašsaziņas līdzekļu puses, kuri ir izrādījuši interesi par Eiropu tikai un vienīgi tādēļ, lai sabiedrības lielākas kopējas apziņas un kopējas attīstības veicināšanas vietā provocētu sīkmanīgus un neauglīgus strīdus.
<P>
Priekšsēdētāja kungs, pēc 20 gadiem, ko es esmu pavadījusi šai Parlamentā, es uzskatu par savu pienākumu pievienoties jums (jūs lieliski pārstāvat mani šajā sēžu zālē), izsakot pateicību tiem miljoniem Eiropas pilsoņu, kas ar savu smago ikdienas darbu un ar cieņu pret solidaritātes un taisnīguma principiem, tāpat pret mūsu pagātnes saknēm, veicina tādas sabiedrības attīstību, kura vairāk ievēro tiesības un vairāk apzinās pati savus pienākumus.
<SPEAKER ID="137" NAME="Monica Frassoni">
Verts/ALE grupas vārdā. - (IT) Priekšsēdētāja kungs, dāmas un kungi, Herr Präsident, jums ir bijusi neizmērojami milzīga privilēģija vadīt visoriģinālāko iestādi pasaulē, un mēs Zaļo un Eiropas Brīvās apvienības grupā esam pārliecināti, ka jūs to darījāt ar motivāciju un ar kaismi, un mēs jums pateicamies par to.
<P>
Kad pirms divarpus gadiem es stāvēju jums pretī kā Zaļo un Eiropas Brīvās apvienības grupas priekšsēdētājas kandidāte, es liku lielu uzsvaru uz nepieciešamību, lai Parlamenta priekšsēdētājs pārstāvētu iestādi, kas ir brīva no dalībvalstu interesēm un spiediena, ko izdara finanšu lobiji, un vadītu vienlīdzīgi brīvu administrāciju, kura ir izraudzīta, vadoties pēc nopelniem un nevis pēc politiskās lojalitātes, un lai viņš spētu runāt ar aizvien vairāk sadalītu un vienaldzīgu sabiedrību. Toreiz mēs asi kritizējām to kopīgo lēmumu izslēgt jebkādu mēģinājumu atsākt konstitucionālās debates pēc 2005. gada referendumiem, ko pieņēmāt jūs un Sociālistu grupa Eiropas Parlamentā, milzīga kļūda, kas ļāva ASV vieglāk atsākt ietekmēt Eiropas reformu procesu.
<P>
Divarpus gadus vēlāk mēs Zaļo/ALE grupā novērtētu jūsu darbu, priekšsēdētāj Pöttering kungs, sakot, ka tajā ir savi kāpumi un kritumi. Mēs atzinīgi vērtējām un atbalstījām jūsu darbu Tuvajos Austrumos, jo īpaši jūsu darbu Eiropas un Vidusjūras reģiona valstu Parlamentārās asamblejas prezidijā. Mēs novērtējām jūsu nelokāmo uzticību Eiropai, ideju par Eiropas Parlamentu, kas ir atvērts pilsoņiem, grupām, asociācijām un visdrosmīgākajām kultūras iniciatīvām, un jūsu apņēmību attiecībā uz deputātu palīgu statūtiem.
<P>
Tāpat mēs pozitīvi vērtējām jūsu mērķtiecīgo darbu pamattiesību jomā, pat tādās vietās, kas īsti neatbilda Eiropas Parlamenta vairākuma priekšstatam, no Krievijas līdz Ķīnai, un jūsu jaunās "zaļās” pilnvaras, ko apstiprina jūsu nesen izteiktie komentāri par klimata pārmaiņām.
<P>
Tomēr skaidrs ir arī tas, priekšsēdētāja kungs, ka jūsu vadības laikā mūsu Parlaments ir turpinājis savu pakāpenisko pārvēršanos no iestādes, kura pieprasa demokrātiju un cīnās par to, par asambleju, kas pārāk bieži ir pakļāvīga un pārmērīgi uzmanīga, lai neradītu nesaskaņas ar to vai citu valdību. Parlaments ir samierinājies ar to, ka šī cīņa vai pārredzamība netiek padarīta par priviliģētām jomām, kuras ir redzamas vēlētājiem - pietiek padomāt tikai par pilnīgi organizēto darba grupas par lobijiem neveiksmi, kura šodien beidza darbu, nepanākusi neko, neraugoties uz ļoti skaidro rezolūciju, kura tika apstiprināta pirms gada, vai par klusumu saistībā ar divām mītnēm Strasbūrā un Briselē un šo naudas šķērdēšanu un CO2 emisijām, kas ir neaptverami mūsu vēlētājiem.
<P>
Priekšsēdētāja kungs, es tūlīt pabeigšu. Īstenojot veiksmīgas noteikumu reformas, savu pilnvaru laikā jūs arī esat pārraudzījis pakāpenisku varas centralizāciju nedaudzu personu rokās mūsu iestādē, ievērojot komiteju darba un visu EP deputātu lomas pastiprināšanu, kā arī darot vēl daudz vairāk, lai veicinātu dažādību un plurālismu.
<P>
Priekšsēdētāja kungs, visticamāk, ka jaunajā Parlamentā būs jauns vairākums, bet mēs esam pārliecināti par vienu lietu: ilgā cīņa par stipru, cienītu, plurālistisku un tolerantu Eiropas demokrātiju nav beigusies, un vismaz šajā jautājumā jūs vienmēr būsiet mums līdzās.
<SPEAKER ID="138" NAME="Francis Wurtz">
GUE/NGL grupas vārdā. - (FR) Priekšsēdētāja kungs, jūsu pilnvaru laiku, kā jūs pirmīt norādījāt, ir iezīmējuši politiski nozīmīgi notikumi, kuri vairāk nekā tikai vienreiz ir radījuši izaicinājumu Eiropai un vienlaikus arī mūsu Parlamentam.
<P>
Daži no tiem ir iekšēji Eiropas Savienības notikumi, jo īpaši tie, kurus daudzi dēvē par iestāžu krīzi un kurus es tā vietā sauktu par papildu simptomu tai uzticības krīzei vai likumības krīzei attiecībā uz pašreizējo Eiropas modeli, ko piedzīvo aizvien lielāks skaits mūsu līdzpilsoņu.
<P>
Citiem notikumiem ir starptautisks raksturs, piemēram, konfliktam Tuvajos Austrumos, ko jūs pieminējāt. Šis konflikts, būdams tālu no tā, lai attīstītos taisnīga un ilgtspējīga miera virzienā, kā mēs redzam, kļūst aizvien dziļāks un, kad tas neapdraud mūsu sabiedrību kohēziju, tas saindē starptautiskās attiecības.
<P>
Visbeidzot, vēl citi notikumi satricina visu pasauli, tādi kā vides krīze un, galu galā, finanšu, ekonomiskā, sociālā un politiskā krīze, kura mūs nostāda zināmas izvēles priekšā attiecībā uz sabiedrību vai patiesībā pat civilizāciju.
<P>
Šajā ārkārtīgi sarežģītajā kontekstā jums ir bijis jāvada Eiropas Parlaments un jāpārstāv tas mūsu dalībvalstīs un visā pasaulē. Tāpat kā mana grupa, es uzskatu, ka jūs ar godu esat izpildījis savu pienākumu.
<P>
Protams, mūsu politiskās izvēles ir nepārprotami atšķirīgas, un dažkārt ir pretrunā viena ar otru. Tomēr par tik augsta līmeņa amatpersonu kā jūs tiek spriests tieši pēc šīs spējas pārvaldīt ideju konfrontāciju tā, lai respektēti tiktu visi.
<P>
Un nu es varu pateikt, ka man kā tādas mazākuma grupas priekšsēdētājam, kura pēc daudzu cilvēku domām pauž idejas, kas nesaskan ar vairākuma viedokli, bija viegli strādāt jūsu vadībā. Vēl labāk - pa šo laiku, kamēr mūsu politisko uzskatu atšķirības, dabiski, ir palikušas nemainīgas, mūsu kā cilvēku attiecības ir kļuvušas ievērojami bagātākas.
<P>
Priekšsēdētāja kungs, mēs pazīstam viens otru jau 30 gadus. Mēs patiešām esam iepazinuši viens otru pēdējos 10 mūsu lieliskās sadarbības Priekšsēdētāju konferencē gados. Es ļoti atzinīgi vērtēju jūsu personīgo ētiku, kura jums ir ļāvusi atzīt - vismaz es tā domāju - to, ka ir iespējams vienlaikus būt komunistam, demokrātam, eiropietim un humānistam. Paldies!
<P>
(Aplausi)
<SPEAKER ID="139" NAME="Priekšsēdētājs">
Paldies, Wurtz kungs. Dāmas un kungi, jūsu visu vārdā es gribu pateikties Wurtz kungam, kurš ir bijis deputāts kopš 1979. gada un tagad atstās Parlamentu. Mūsu pateicība pienākas arī trim citiem kolēģiem, kuri šeit ir bijuši kopš 1979. gada un tagad atstās Parlamentu: Klaus Hänsch kungam, bijušajam priekšsēdētājam, Ingo Friedrich kungam, bijušajam priekšsēdētāja vietniekam un kvestoram, un Karl von Wogau kungam, bijušajam Ekonomikas un monetārās komitejas priekšsēdētājam un pašreizējam Drošības un aizsardzības apakškomitejas priekšsēdētājam. Jūsu visu vārdā es gribu izteikt sirsnīgu pateicību šiem četriem kolēģiem un visiem pārējiem deputātiem, kuri mūs atstāj, par viņu milzīgo ieguldījumu. Liels paldies jums!
<P>
(Skaļi aplausi)
<SPEAKER ID="140" NAME="Nigel Farage">
IND/DEM grupas vārdā. - Priekšsēdētāja kungs, Neatkarības un demokrātijas grupa visā šajā parlamentārā sasaukuma pilnvaru laikā ir centusies būt atsaucīga, pozitīva un konstruktīva.
<P>
(Dažādas reakcijas)
<P>
Jā, jo mēs esam bijusi opozīcijas balss, un demokrātijā opozīcija ir būtiska. Tā ir vitāli svarīga. Bet, diemžēl, kā norādīja priekšsēdētājs Vįclav Klaus kungs, kad viņš šeit ieradās, jūs patiesībā nedomājat, ka jābūt kādiem alternatīviem uzskatiem, un tā rezultātā jūsu pilnvaru laiks izceļas ar to jūsu dziļi aizspriedumaino attieksmi, kā jūs esat izturējies pret tiem šī Parlamenta deputātiem, kuri piecēlās un iebilda pret Konstitūciju/Lisabonas līgumu.
<P>
Man šajā Parlamentā izšķirošais brīdis bija tad, kad Francija bija pateikusi "nē”, Holande bija pateikusi "nē” un tad Īrija pateica "nē”, bet šis Parlaments apzināti turpināja ignorēt cilvēku vēlmes. Jūs to vienkārši nesaprotat, vai ne? "Nē” nozīmē "nē”, un ir pilnīgi neticami, ka 499 šī Parlamenta deputāti nobalsoja, lai ignorētu Īrijas "nē” balsojumu un turpinātu šī līguma ratifikācijas procesu. Kāds ir šis Parlaments? Ja jūs ticētu demokrātijai, tad jūs šos trīs referendumu rezultātus nenoslaucītu vienkārši malā.
<P>
Vēl jo ļaunāk, tagad jūs tik ļoti baidāties no sabiedriskās domas - jūs zināt, ka jūs zaudējat šajā strīdā - ka jūs esat nolaidušies līdz zākāšanai un apvainojumiem. Watson kungs izteicās, ka es uzvedos kā angļu futbola huligāns, lai gan viss, ko es darīju bija tas, ka es uzmanīgi norādīju, ka komisārs Barrot kungs ir tiesāts par valsts līdzekļu piesavināšanos. Gary Titley kungs pateica, ka es esmu paranoisks reakcionārs, kas dzīvo sabiedrības perifērijā. Nu, varbūt viņa teiktajā bija kāda jēga, es nezinu; bet Danny Cohn-Bendit kungs, šis lielais vārda brīvības aizstāvis, izteicās, ka Lisabonas līguma pretinieki ir garīgi slimi, un Martin Schulz kungs, sociālistu līderis, pēc viena vai diviem "nē” balsojumiem pateica, ka mēs nedrīkstam klanīties populisma priekšā un ka "nē” balsojumi ir bruģējuši ceļu fašismam.
<P>
Es ceru, ka šajā vēlēšanu kampaņā pēc četrām nedēļām Eiropas vēlētāji varēs ieraudzīt šī projekta īsto seju. Jūs esat nacionālisti; jūs iebiedējat; jūs draudat; jūs esat antidemokrātiski; jūs esat vienkārši slaistu bars!
<P>
(Aplausi)
<SPEAKER ID="141" NAME="Priekšsēdētājs">
Tas, ka jūs varat uzstāties ar šādu runu, parāda, ka šis ir brīvs un demokrātisks Eiropas Parlaments!
<P>
(Aplausi)
<SPEAKER ID="142" NAME="Daniel Hannan" AFFILIATION="NI">
Priekšsēdētāja kungs, varbūt dažiem kolēģiem būs grūti tam noticēt, bet man jūsu pietrūks. Visu šo laiku, kopš es jūs pazīstu, vispirms kā Kristīgo demokrātu grupas vadītāju un tad kā Eiropas Parlamenta priekšsēdētāju, jūs esat bijis cieņas, savaldības un pieklājības paraugs. Jūs esat anglofīls tieši tāpat kā eirofīls, un jūs pārstāvat visu to, kas ir vislabākais uz integrāciju orientētā pieejā. Nav šaubu, jūs jutīsieties ļoti atvieglots, dzirdot, ka es nevaru atcerēties nevienu reizi, kad es būtu jums piekritis.
<P>
(Smiekli)
<P>
Taču tajā karjerā, ko mēs abi esam izvēlējušies, mēs zinām, ka ideoloģiska uzticība ir reti sastopama lieta, un mēs to augstu vērtējam pat tad, ja tā piemīt oponentam.
<P>
Jūs atcerēsities, kā mēs nonācām konfliktā par to, kā jūs interpretējat Parlamenta Reglamentu. Tie no mums, kuri gribēja, lai notiktu referendumi par Konstitucionālo līgumu, savu viedokli izteica miermīlīgos balsojuma skaidrojumos. Mūsu tiesības to darīt bija nepārprotami noteiktas Reglamentā. Jūs nepamatoti izvēlējāties nepiemērot šos noteikumus - jūs nemēģinājāt tos mainīt, kas būtu prasījis zināmu laiku, jūs vienkārši neņēmāt tos vērā. Šis nav īstais brīdis, lai vēlreiz minētu šo argumentu. Tā vietā es vēlos pateikt sekojošo: Parlamenta priekšsēdētājam ir jāpārstāv viss Parlaments, tostarp tie deputāti, kuri pauž mazākuma viedokli, un tad, kad jūs pret mums izturaties atšķirīgi, jūs radāt pamatu despotismam. Piemēram, faktiski katru mēnesi šeit notiek demonstrācijas saistībā ar to vai citu jautājumu, un tās tiek paciestas, bet, kad mēs turējām paceltus plakātus ar vienu vienīgu vārdu, t.i., "referendums”, jūs nosūtījāt tehniskos darbiniekus atņemt mūsu plakātus, un vairākiem no mums vēlāk tika uzlikts naudas sods.
<P>
Es varu saprast, kādēļ vārds "referendums” izraisa tik lielu satraukumu šajā Parlamentā: trīs valstu vēlētāji ir noraidījuši jūsu konstitucionālo modeli. Tas lika jums justies viegli ievainojamiem, padarot jūs īdzīgus, un tā kā praktiski nevarējāt uzbrukt vēlētājiem tieši, jūs izgāzāt visu savu neapmierinātību uz mums, šī Parlamenta eiroskeptiķiem, kuri atrodas jūsu acu priekšā.
<P>
Kolēģi, es neceru mainīt jūsu domas par vēlamību centralizēt varu Briselē. Bet, raugoties no jūsu viedokļa, es gribētu jūs mudināt būt mazliet objektīvākiem savā attieksmē pret tiem no mums, kuri pārstāv mazākumu. Ja vien jūs spētu uzveikt savu refleksīvo nepatiku pret mums, iespējams, jūs ieraudzītu, ka tādējādi jūs atbalstāt paši savas darbības demokrātiskumu. Visām organizācijām ir nepieciešami savi kritiķi. Jūsu uzstājīgā pastāvēšana uz to, ka ES ir absolūti laba un ka jebkura tās kritika ir vai nu negodīga, vai arī ksenofobijas izpausme, nav devusi jums nekādu labumu, jo bez kritiskas rūpīgi veiktas kontroles Briseles iestādes kļūst uzpūstas, savtīgas un korumpētas.
<P>
Mani draugi, es ceru, ka jūlijā šeit būs daudz vairāk mūsu, souverainistes. Pirmo reizi 50 gados Parlamentā būs zināma oficiāla opozīcija. Jūsu pēcteča ziņā, Hans-Gert, būs tas, kā rīkoties attiecībā uz šo opozīciju, bet es ceru, ka viņš savā darbā ievēros tolerances principu, ko šis Parlaments turpina izvirzīt.
<P>
(Aplausi)
<SPEAKER ID="143" NAME="Priekšsēdētājs">
Mēs to esam atzīmējuši.
<SPEAKER ID="144" NAME="Jan Kohout">
Padomes pašreizējais priekšsēdētājs.- Priekšsēdētāja kungs, es esmu jums pateicīgs par šo iespēju pateikt dažus vārdus prezidentūras vārdā un Padomes vārdā, atbildot uz jūsu un politisko grupu pārstāvju teikto. Mums ir jo īpaši svarīgi, ka pieci šīs likumdevējas varas gadi ir sakrituši ar Čehijas Republikas un pārējo to valstu, kuras pievienojās tanī laikā, pirmajiem pieciem līdzdalības gadiem Eiropas Savienībā. Tas ir vēl jo svarīgāk tādēļ, ka Čehijas Republikai ir bijusi privilēģija būt ES Padomes prezidentūrai laikā, kad šī likumdevēja vara tuvojas beigām.
<P>
Vispirms es gribu izteikt pateicību jums, priekšsēdētāja kungs, par to priekšzīmīgo veidu, kā jūs esat vadījis šo iestādi pēdējos divarpus gados. Jūsu lieliskās īpašības, jo īpaši godīgumu un viengabalainību, ļoti pārliecinoši apliecina lielā cieņa, ko jums izrāda šis Parlaments, cieņa, kas skaidri pārsniedz politisko partiju robežas. Kā viens no salīdzinoši nedaudzajiem deputātiem, kurš pirmo reizi tika ievēlēts 1979. gadā, jūs esat spējis ienest šajā Parlamenta priekšsēdētāja birojā savu ievērojamo pieredzi, gudrību un zināšanas. Jo īpaši runājot prezidentūras vārdā, es varu pateikt tikai to, ka mēs ļoti augstu esam novērtējuši visas jūsu labās īpašības, sadarbojoties ar jums gan pirms mūsu prezidentūras, gan arī tās laikā. Padomes vārdā es vēlos jums novēlēt visu labāko nākotnē.
<P>
Tā kā mēs atskatāmies uz pēdējiem pieciem gadiem, es ceru, ka jūs man atļausiet izteikt pateicību arī jūsu priekštecim Borrell kungam, kuram piemita tāds pats taisnīgums un līdera spējas. Jūs abi esat nodrošinājuši to, ka šis priekšsēdētāja birojs tiek respektēts un cienīts. Šim Parlamentam un plašākā nozīmē Eiropas Savienībai ir pamatots iemesls izjust pateicību pret jums abiem.
<P>
Pēdējos piecos gados šis Parlaments efektīvi ir izmantojis savas pilnvaras un prerogatīvas ne tikai svarīgajā koplēmumu jomā, kurā Padome un Parlaments atradās pretējās galda pusēs ar dažkārt ļoti atšķirīgiem uzskatiem un mērķiem. Neraugoties uz šīm atšķirībām, abas iestādes strādā kopīgi, lai nodrošinātu, ka šī sistēma dod rezultātus. Mums var būt atšķirīgi viedokļi un mēs varam konstruktīvi risināt strīdus, taču mēs to darām saskaņā ar apstiprinātiem noteikumiem un procedūrām. Es domāju, ka abas iestādes var lepoties ar mūsu kopīgo ieguldījumu, lai liktu šai sistēmai darboties, un pēdējie pieci gadi ir snieguši virkni piemēru tam, ka tā darbojas un darbojas ļoti efektīvi.
<P>
Priekšsēdētāja kungs, godātie deputāti, mazāk nekā pēc trim mēnešiem darbu sāks jauns Parlaments. Būs daudz jaunu deputātu. Jūs ievēlēsiet jaunu priekšsēdētāju, un cita dalībvalsts kā prezidentūra šeit pārstāvēs Padomi. Es esmu pārliecināts, ka viņi visi nākamajos piecos gados ar pateicību un cieņu atskatīsies uz tām paliekošajām vērtībām, priekšsēdētāja kungs, ko jūs esat atstājis šai iestādei. Paldies jums par uzmanību.
<SPEAKER ID="145" NAME="Margot Wallström">
Komisijas priekšsēdētāja vietniece. - (DE) Priekšsēdētāja kungs, jūsu pilnvaru laikā attiecības starp Eiropas Parlamentu un Komisiju ir attīstījušās ļoti labi, lai neteiktu gludi. Tas ir jūsu nopelns, ka pat vēlēšanu kampaņu laikā, kad, kā tas ir vispārēji zināms, konfliktu iespējas ir vislielākās, nevienas parastas politiskas debates nav izvērtušās par krīzi abu iestāžu attiecībās.
<P>
Ja es drīkstētu izteikt personīgu komentāru, es gribētu jums sirsnīgi pateikties par jūsu vienmēr draudzīgo un pieklājīgo pieeju savam darbam. Jūs ne vien esat pieklājīgi rīkojies, bet vajadzības gadījumā arī veicis koriģējošus pasākumus. Un jūs vienmēr izturējāties kā džentlmenis. Es vēlos arī uzsvērt to, cik svarīgi šim Parlamentam un visai Eiropas Savienībai bija tas, ka jums bija drosme un vēlēšanās aizstāvēt šī Parlamenta demokrātiskos principus un privilēģijas, pat pret valstu vadītājiem, ja tas bija vajadzīgs.
<P>
(Aplausi)
<P>
Es vēlos arī jūs apsveikt ar 30 gadiem, kurus jūs esat bijis vēlēts Eiropas Parlamenta deputāts. Jūsu personība ļoti lielā mērā ir iezīmējusi šīs dekādes, un jūs esat devis nozīmīgu ieguldījumu Parlamenta attīstībā.
<P>
Priekšsēdētājam Barroso kungam ļoti būtu paticis ierasties šeit pašam, bet, kā jūs zināt, viņš piedalās ES un Kanādas augstākā līmeņa sanāksmē Prāgā. Komisijas priekšsēdētāja un visas Komisijas vārdā es vēlos jums sirsnīgi pateikties par jūsu veiksmīgo prezidentūru. Paldies!
<P>
(Aplausi)
<SPEAKER ID="146" NAME="Priekšsēdētājs">
Priekšsēdētāja vietnieces kundze, dāmas un kungi, es sirsnīgi jums pateicos par lielā mērā labvēlīgajām atsauksmēm. Es vēlu visiem tiem kolēģiem, kuri nekandidē uz pārvēlēšanu, visu labāko nākotnē un es ceru, ka mēs atkal tiksimies. Visiem tiem kolēģiem, kuri kandidē uz pārvēlēšanu un kuri tiks pārvēlēti, es vēlos pateikt, ka es ceru, protams, tajā gadījumā, ja mani pārvēlēs, ka mēs turpināsim savu labo darbu. Tas, ko šodien pateica politisko grupu priekšsēdētāji, mudina mani turpināt ceļu uz vienotu Eiropu. Liels paldies jums visiem, un es ceru, ka mēs visi atkal redzēsimies.
<P>
(Skaļi aplausi)
<SPEAKER ID="148" NAME="Thomas Mann" AFFILIATION="PPE-DE">
(DE) Priekšsēdētājas kundze, man ir jautājums par kārtību sēžu zālē. Īsi pirms balsošanas sākuma, kad sēde tikai uz īsu laiku tika pārtraukta, vienai mūsu godājamā Parlamenta deputātei acīmredzami bija izdevies slepeni ievest kādu deputāta kandidātu un nekaunīgi viņu šeit nofotografēt reklāmas nolūkā, tādējādi, manuprāt, ļaunprātīgi izmantojot mūsu iestādi. Vai šie kandidāti nav jāsauc pie atbildības?
<SPEAKER ID="149" NAME="Priekšsēdētāja">
Paldies, Mann kungs. Tas tiks izmeklēts.
