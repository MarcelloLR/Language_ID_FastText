<CHAPTER ID="005">
Akreditācija un tirgus uzraudzība attiecībā uz ražojumu tirdzniecību - Ražojumu tirdzniecības vienota sistēma - Valstu tehnisko noteikumu piemērošana citā dalībvalstī likumīgi tirgotiem ražojumiem - Drošības marķējums uz patēriņa produktiem (debates) 
<SPEAKER ID="009" NAME="Priekšsēdētāja">
(FR) Nākamais punkts ir kopējās debates par šādiem ziņojumiem:
<P>
- ziņojumu, ko Iekšējā tirgus un patērētāju aizsardzības komitejas vārdā sagatavoja André Brie, par Eiropas Parlamenta un Padomes regulas priekšlikumu, ar kuru nosaka akreditācijas un tirgus uzraudzības prasības attiecībā uz ražojumu tirdzniecību - C6-0068/2007 -,
<P>
- ziņojumu, ko Iekšējā tirgus un patērētāju aizsardzības komitejas vārdā sagatavoja Christel Schaldemose, par Eiropas Parlamenta un Padomes lēmuma priekšlikumu par ražojumu tirdzniecības vienotu sistēmu - C6-0067/2007 -
<P>
un ziņojumu, ko Iekšējā tirgus un patērētāju aizsardzības komitejas vārdā sagatavoja Alexander Stubb, par Eiropas Parlamenta un Padomes regulas priekšlikumu, ar kuru nosaka procedūras, lai dažus valstu tehniskos noteikumus piemērotu citā dalībvalstī likumīgi tirgotiem ražojumiem, un ar ko atceļ Lēmumu 3052/95/EK - C6-0065/2007 -,
<P>
kā arī šādu mutisku jautājumu:
<P>
mutisku jautājumu, ko Iekšējā tirgus un patērētāju aizsardzības komitejas vārdā Komisijai uzdeva Arlene McCarthy, par drošības marķējumu uz patērētāju ražojumiem - B6-0009/2008).
<SPEAKER ID="010" NAME="André Brie">
referents. - (DE) Priekšsēdētājas kundze, komisār, prezidentūras pārstāvji, dāmas un kungi, regulas par akreditāciju un tirgus uzraudzību priekšmets un tiesiskā sarežģītība ir komplicēta, un tai ir visas ļoti sausa un galvenokārt tehniska instrumenta pazīmes. Tomēr nav šaubu, ka tam ir ārkārtīgi nozīmīga politiska ietekme uz patērētājiem un visu Eiropas ekonomiku kopumā. Acīmredzama ir problēma, kas pamudināja Komisiju sagatavot savu priekšlikumu un kas ir daudzu tādu grozījumu un lēmumu pamatā, kurus Iekšējā tirgus un patērētāju aizsardzības komiteja pieņēma savu debašu rezultātā. Es izteikšu piezīmes par trim īpašiem jautājumiem.
<P>
Pirmkārt, akreditācija līdz šim nav tikusi regulēta Eiropas mērogā, lai gan to īsteno vairumā dalībvalstu un tā ievērojami ietekmē tirgus uzraudzības iestāžu darbu. Ņemot vērā iekšējo tirgu un preču brīvu apriti ES, patērētājiem ir ārkārtīgi svarīgi, lai tirgus uzraudzības iestāžu darba kvalitātes un efektivitātes acīmredzamās atšķirības tiktu saskaņotas un uzlabotas ar tādu Eiropas noteikumu palīdzību, kas regulē akreditācijas struktūras. Šajā sakarā Eiropas Parlaments ir darījis vairāk nekā noteikts Komisijas priekšlikumā, lai skaidri ieviestu stingrākus šo struktūru un dalībvalstu pienākumus. Regula nepārprotami aizliedz akreditācijas struktūru komercializāciju, nosaka, ka tām jādarbojas pēc bezpeļņas principa un ka tās nedrīkst konkurēt ar citām struktūrām, kā arī nostiprina to neatkarību un valsts iestāžu statusu.
<P>
Otrkārt, lai gan patērētāju un vides drošību un aizsardzību regulē vairākas Eiropas pamatnostādnes un citi saistoši standarti, pagājušā gada lieta, kurā bija iesaistīts ASV rotaļlietu ražotājs Martell, un ne tikai šī lieta, parādīja, ka pašreizējā prakse ir daudzos aspektos neapmierinoša un ka pastāv krasas atšķirības starp noteikumu piemērošanu uz Eiropas robežām un Eiropas tirgū, turklāt dažos gadījumos uzraudzība ir neatbilstīga. Protams, ir vajadzīgas izmaiņas un uzlabojumi atsevišķās direktīvās, piemēram, direktīvā par rotaļlietu drošumu. Tomēr Komisijas regulas priekšlikuma galvenais mērķis bija uzlabot, stiprināt un saskaņot tirgus uzraudzības sistēmu. Eiropas Parlaments ne tikai atbalstīja šo nostāju, bet arī izstrādāja daudzus tās aspektus, ievērojami konkretizējot un pastiprinot dalībvalstu un tirgus uzraudzības iestāžu pienākumus, tostarp prasības attiecībā uz sadarbību ar muitas iestādēm. Mūsuprāt, tas arī paredzēja striktu prasību iestādēm atklāt datus un noteikumus par publiskas informācijas pieejamību. Es priecājos, ka Padome un Komisija ir ņēmusi vērā šīm Parlamenta intereses.
<P>
Treškārt, es personīgi uzskatu, ka Parlamenta lielākais panākums un mūsu visnozīmīgākais uzlabojums ir patērētāju preču iekļaušana. Šīs regulas priekšrocības, kas saistītas ar to, ka tā ir stingri saistoša, var apvienot ar produktu vispārējas drošības direktīvas priekšrocībām, kurā iekļauti ārkārtīgi detalizēti patērētāju aizsardzības pasākumi, lai gan tiem ir minimāls saistošs spēks. Šis bija mūsu diskusiju un sarunu ar Komisiju un Padomi grūtākais aspekts gan tiesiskā, gan tehniskā ziņā. Veiksmīgais rezultāts neapšaubāmi tika sasniegts pateicoties tam, ka, lai gan visām trim iestādēm bija dažādas pieejas, tās vienojās par patērētāju aktīvākas aizsardzības un efektīvākas tirgus uzraudzības mērķiem. Šajā sakarā es gribētu pateikties arī komisārei M. Kuneva un komisāram G. Verheugen, Komisijas darbiniekiem un mūsu sarunu partneriem no Vācijas un Portugāles prezidentūrām un īpaši no Slovēnijas prezidentūras par viņu intensīvo, konstruktīvo un nopietno sadarbību. Tāpat es gribētu izmantot šo iespēju, lai izteiktu pateicību nelaiķim Michel Ayral, kas piedalījās šīs sadarbības organizēšanā, kura padara viņa neseno nāvi par vēl lielāku zaudējumu mums visiem. Es varu apstiprināt prezidentūras nostāju, ka rezultāti joprojām nebūtu sasniegti bez trīs pēdējo prezidējošo valstu visaptverošas sadarbības.
<P>
Šī regula ir ievērojami stiprinājusi patērētāju veselības un drošības, vides aizsardzības un piemērotas ražojumu kvalitātes juridisko pamatu. Tagad dalībvalstu un Komisijas ziņā ir izmantot iespējas, ko tā piedāvā, lai sasniegtu reālus uzlabojumus patērētāju vajadzībām. Tāpat es gribētu īpaši pateikties "ēnu” referentiem Christel Schaldemose un Alexander Stubb par viņu priekšzīmīgo sadarbību, sagatavojot šo paketi.
<SPEAKER ID="011" NAME="Christel Schaldemose">
referente. - (DA) Priekšsēdētājas kundze, komisār, priekšsēdētāj, dāmas un kungi, sākumā es gribētu jums visiem pateikties par mūsu brīnišķīgo sadarbību saistībā ar darbu pie šīs paketes. Tas bija aizraujoši daudzos veidos. Kā jau "ēnu” referenti zina, šis bija mans pirmais ziņojums, kopš es strādāju Parlamentā, un tā bija lieliska mācību pieredze. Tāpat tas bija liels izaicinājums strādāt pie trim ziņojumiem un tādējādi arī ar citiem referentiem. Tas bija aizraujoši!
<P>
Tas, ka mums ir bijuši trīs ziņojumi, kas noteiktās jomās pārklājās, beigās veicināja mūsu darbu, jo šobrīd mums ir saskaņots iekšējā tirgus tiesību akts, kurš stiprinās šo tirgu. Par labākiem tiesību aktiem notiek ievērojamas diskusijas, un, lai gan Komisija dažkārt mūsu sarunu laikā bija nepārprotami norūpējusies, es tomēr uzdrošināšos teikt, ka mūsu darbs šeit ir laba procesa piemērs. Mēs visi esam ļoti efektīvi sadarbojušies un sasnieguši labus rezultātus. Tomēr mums ir bijušas arī ļoti daudzas sanāksmes, lai to sasniegtu.
<P>
Es gribētu uzsvērt trīs lietas, ko mēs Parlamenta vārdā esam veicinājuši saistībā ar šo ražojumu tirdzniecības sistēmu; trīs lietas, pie kurām mēs esam strādājuši un kas ir būtiskas, ļaujot mums atbalstīt panākto kompromisu un būt apmierinātiem ar to. Pirmkārt, es domāju, ka tas ir liels ieguvums patērētājiem, ka mēs esam stiprinājuši prasības, kas tiek izvirzītas uzņēmumiem visā piegāžu ķēdē. Visi, kas kaut kādā veidā ir saistīti ar ražojumu, būs atbildīgi par ražojuma drošības un atbilstības ES prasībām nodrošināšanu. Tas vienlīdz attiecas uz ražotāju Ķīnā, importētāju Ķelnē vai izplatītāju Kopenhāgenā. Tāpat tas pavisam konkrēti nozīmē to, ka importētājs vairs nevarēs apgalvot, ka viņš nav atbildīgs, ja importētais ražojums izrādīsies bīstams vai neatbildīs ES noteikumiem kopumā.
<P>
Otrkārt, pašās beigās mēs vienojāmies par to, kā pastiprināt CE marķēšanu. Jau no pašas pirmās debates komitejā bija skaidrs, ka ir bijis kaut kādā veidā grūti noteikt, kā mēs varētu atrisināt šo problēmu. Kas tieši ir marķējums? Kā mēs varam pastiprināt kontroli? Vai tā vispār ir uzticama drošības garantija? Mūsu rastais risinājums ļauj mums saglabāt un pastiprināt CE marķēšanu. Turpmāk dalībvalstis cels apsūdzību pret uzņēmumiem un ražotājiem, kas nepareizi lietos CE marķējumu. Vienlaicīgi mēs arī būsim stiprinājuši tirgus kontroli, kas lielā mērā ir A. Brie ziņojuma rezultāts. Kopumā tas nozīmē, ka mēs kā patērētāji turpmāk varēsim daudz vairāk uzticēties ražojumiem, uz kuriem ir marķējums.
<P>
Tomēr, treškārt, priekšlikumā mēs arī izvirzījām Komisijai par pienākumu pārbaudīt marķējuma darbību. Nav teikts, ka CE marķējums ir risinājums visām mūsu drošības problēmām iekšējā tirgū. Marķējums ir galvenokārt vērsts uz organizācijām un iestādēm, kas nodarbojas ar tirgus uzraudzību. Tādējādi ar šī lēmuma palīdzību mēs esam pieprasījusi, lai Komisija izpēta tirgus darbību un uzsāk patērētāju drošības marķējumu rūpīgu novērtēšanu kopumā. Komisija veic šo darbu, un mēs ar nepacietību gaidām rezultātus.
<P>
Šim lēmumam nav likumdošanas spēka tiesiskā nozīmē, bet tajā ir iekļautas skaidras politiskas saistības, kas nozīmēs, ka turpmāko ražojumu tiesību aktu pamatā būs sistēma, kuru mēs esam izveidojuši ar lēmuma palīdzību. Runājot konkrēti, tas nozīmē, ka tad, kad mēs sāksim darbu pie direktīvas par rotaļlietu drošumu, mēs paņemsim šīs definīcijas un šos noteikumus attiecībā uz uzņēmumiem un iekļausim tos direktīvā par rotaļlietu drošumu. Tas nozīmē, ka mums būs faktiski drošāks iekšējais tirgus. Es esmu pilnīgi pārliecināta, ka tādējādi mēs uzlabosim iekšējā tirgus drošības līmeni gan patērētāju, gan uzņēmumu interesēs. Pateicos visiem par sadarbību un īpaši A. Stubb un A. Brie.
<SPEAKER ID="012" NAME="Alexander Stubb">
referents. - Priekšsēdētājas kundze, manā rīcībā ir četras minūtes, tādēļ es vēlētos vērst uzmanību uz četriem jautājumiem. Pirmais jautājums nav par to, ka Malcolm Harbour ir dzimšanas diena, bet mums jāizmanto izdevība viņu apsveikt.
<P>
Pirmais jautājums ir pateicības izteikšana, jo gadījumos, kad runa ir par tādu tiesību aktu paketi kā šī, nav iespējams to realizēt bez atbalsta. Tādēļ vispirms es pateicos A. Brie un C. Schaldemose, kurus es gandrīz varētu saukt par saviem līdzreferentiem. Darbs kopā ar jums ir sagādājis daudz prieka. Arī man šī bija pirmā tiesību aktu pakete, un tā parādīja, ka ir iespējams sasniegt rezultātu. Tāpat es gribētu pateikties saviem "ēnu” referentiem, jo īpaši M. De Vits, H. Rühle un T. Manders. Darbs kopā ar jums arī ir sagādājis daudz prieka. Es gribētu pateikties arī trim iesaistītajām prezidentūrām. Pirmais bija Frank Wetzel un Vācijas prezidentūra. Viņi veica izcilu darbu. Otrais bija E. J. Fernanda un Portugāles prezidentūra. Arī viņi paveica fantastisku darbu, un, treškārt, Slovēnija parādīja, kāpēc jaunās prezidentūras un mazo valstu prezidentūras ir tik fantastiskas. Arī jūs paveicāt lielisku darbu, tādēļ liels Jums paldies, Vinka. Es īpaši vēlētos pateikties Komisijai, komisāram G. Verheugen un Simon Mordue no politiskās puses un no klātesošajiem es gribētu pateikties H.-P. Mayer, Liliana un īpaši M. Ayral, kuru jau pieminēja A. Brie. Diemžēl M. Ayral visai pēkšņi nomira. Ja man būtu izvēles iespēja, es to sauktu par M. Ayral paketi, izrādot cieņu pret viņa darbu, jo viņš bija tieši tāds fantastisks Eiropas civildienesta darbinieks, kādi mums ir vajadzīgi. Visbeidzot, es gribētu pateikties L. Romagnoli no Juridiskā dienesta, P. Brunko no sekretariāta un īpaši manam asistentam Tuomas, kurš strādāja tik centīgi, ka guva ceļgala traumu. Citiem vārdiem sakot, viņa kreisais ceļgals konfliktē ar labo ceļgalu un viņš nespēja šodien šeit ierasties. Viņš ir visas šīs paketes dvēsele.
<P>
Otrkārt, es vēlos jautāt, kāds ir savstarpējās atzīšanas pamatojums? Izsakoties vienkāršāk, 1979. gadā tika pieņemts Cassis de Dijon lēmums. Kopš tā laika ir izskatītas 300 tiesas lietas, kas pierāda, ka savstarpējā atzīšana nedarbojas. Septiņdesmit pieci procenti preču ir saskaņotas, un divdesmit pieci procenti preču tādas nav. Saskaņoto preču vērtība ir EUR 1500 miljardi jeb EUR 1,5 triljoni, un nesaskaņoto preču vērtība ir EUR 500 miljardi. No šiem EUR 500 miljardiem problēmas rada preces par kopējo vērtību EUR 150 miljardi. Komisija apgalvo, ka gadījumā, ja savstarpējā atzīšana darbotos, mūsu IKP palielinātos par 1,8 %. Komisija iesniedza labu priekšlikumu. Diemžēl dalībvalstis mēģināja to vājināt, bet par laimi mēs Eiropas Parlamentā aizsargājām iekšējā tirgus intereses un vienojāmies par ambiciozu paketi.
<P>
Trešais jautājums ir saistīts ar to, ko mēs paveicām. Kādus procedūras jautājumus mēs izmainījām? Izsakoties vienkārši, līdz šim maziem, vidējiem vai lieliem uzņēmumiem vajadzēja divus līdz trīs gadus, lai tiesā uzvarētu lietu par savstarpējo atzīšanu. Tas vairs nav īsti vajadzīgs, jo mēs esam nodevuši pierādīšanas pienākumu dalībvalstīm. Būtībā procedūrā, kas ilgst 20-60 dienas, dalībvalstij jānodrošina - un es uzsveru vārdu - pierādījumi, ka konkrētais noteikums netiek piemērots citā dalībvalstī. Tādējādi mēs esam mainījuši pierādīšanas pienākumu. Visiem Eiropas mazajiem un vidējiem uzņēmumiem es gribētu pavēstīt, ka nekad vairs nevajadzēs aizpildīt veidlapu, lai pieteiktos uz ienākšanu citas valsts tirgū. Nekad, preču aprite ir brīva. Sazinieties ar mums, sazinieties ar mani, ja jums ir problēmas. Jums nevajadzētu rasties vajadzībai pieteikties.
<P>
Ceturtais un pēdējais jautājums, ko vēlējos izklāstīt ir saistīts ar praktiskiem gadījumiem un jomām, uz kurām tas attiecas. Atbilde ir velosipēdi, sastatnes, ugunsgrēka signalizācijas, maize un ražojumi, kuru pamatā ir augi, u.c. Savstarpējās atzīšanas princips attiecas uz milzīgu tirgu. Tādējādi nobeigumā pēc tam, kad esmu izteicis savu pateicību un sniedzis procedūru izmaiņu un praktisko lietu pamatojumu, es gribētu uzsvērt, ka Eiropas uzņēmumiem vairs nekad nevajadzētu pieredzēt, ka viņu ražojumiem tiek liegta piekļuve citas valsts tirgum.
<P>
(Aplausi)
<SPEAKER ID="013" NAME="Priekšsēdētāja">
Izklaidējoši kā vienmēr, A. Stubb kungs!
<SPEAKER ID="014" NAME="Arlene McCarthy">
autore. - Priekšsēdētājas kundze, arī es vēlētos deputātu priekšā cildināt lielisko darbu, ko veikuši mūsu referenti attiecībā uz produktu iepakojumu - A. Brie, C. Schaldemose un A. Stubb, kuri man šķiet visi ir iesācēji likumdošanas jomā. Man šķiet, ka šis ir pirmais ziņojums, ko viņi sagatavojuši Parlamentā, un man jāsaka, ka viņi kopā ar personālu ir paveikuši ļoti labu darbu Mums jāpateicas arī pašam komisāram, kurš ir parādījis ieinteresētību un uzticību šim jautājumam, kā arī vēlreiz jāpateicas Padomei un prezidentūrai, kas to visu padarīja iespējamu.
<P>
Man šķiet, ka mums ir izdevies panākt vienošanos, kas atbrīvos drošu produktu apriti iekšējā tirgū, vienlaicīgi ieviešot stingrāku režīmu, lai konstatētu bīstamas preces un novērstu to nonākšanu tirgū, kā arī saglabājot striktus noteikumus, kuri jau ir ieviesti attiecībā uz pārtikas drošību, medicīniskajām iekārtām un asins pagatavojumiem. Līdz ar šīs paketes pieņemšanu tirdzniecības uzņēmumiem un MVU būs vieglāk, kā jau A. Stubb teica, pārdot savus ražojumus - vispārējas saimniecības preces, velosipēdus, kāpnes, cisternas, tvertnes u.c. - bet patērētājiem būs plašākas iespējas izvēlēties kvalitatīvus un drošus ražojumus.
<P>
Bet mēs ļoti skaidri esam pateikuši, ka preču brīva aprite nedrīkst apdraudēt drošību. Gluži pretēji, referenti ir centušies stiprināt drošību un izpildes režīmu ar pamatprasību iekļaušanu šajā paketē, precizējot, ka visiem tirgū laistiem ražojumiem, tostarp ražojumiem, kas importēti no trešām valstīm, ir jāatbilst tiesību aktiem - vai nu direktīvai par rotaļlietu drošumu, vai direktīvai par elektroiekārtām; precizējot, ka visi uzņēmēji ir tik tiešām juridiski atbildīgi par ražojumu laišanu tirgū un par viņu sniegtās informācijas precizitāti; stiprinot pašreizējo CE marķēšanas sistēmu, lai uzlabotu patērētāju zināšanas un uzticību ražojumiem; un pastiprinot tirgus uzraudzības iestāžu koordināciju un sadarbību, jo īpaši lai ātrāk reaģētu ārkārtas gadījumos, lai konstatētu un izņemtu no apgrozības nedrošus ražojumus.
<P>
Es atgriezīšos pie rotaļlietu piemēra. Lai gan es uzsveru, ka ASV rotaļlietu drošības tiesību akti par testēšanas prasībām un standartiem ir vājāki nekā Eiropas Savienībā, un viņu problēmas ar bojātām rotaļlietām bija nopietnākas, tomēr viena un tā paša ražojuma atsaukšana ASV tika veikta jūlijā, bet dalībvalstīm bija vajadzīgs laiks līdz septembrim, lai izņemtu bojātos rotaļlietu ražojumus no apgrozības ES tirgū. Tāpēc referentu izdarītās izmaiņas, lai varētu rīkoties nekavējoši, ir patiešām būtiskas.
<P>
Lai radītu patērētājos uzticību, mums jānodrošina, ka bojāti vai bīstami ražojumi nevar nokļūt tirgū. Man šķiet, ka šodienas balsojuma rezultāti Parlamentā par šiem jaunajiem pasākumiem parādīs, ka mēs vēlamies brīvu preču apriti, mēs vēlamies palielināt konkurenci un patērētāju izvēli, bet mēs to nedarīsim uz drošības rēķina, tādēļ mēs esam izvērsuši izpildes uzraudzību un pienācīgi juridiski aizsargājuši CE marķējumu, lai nodrošinātu, ka importētājus un ražotājus var saukt pie juridiskas atbildības, ja tie nepilda savu pienākumu aizsargāt patērētāju.
<P>
Tādēļ, komisār, es vēlos jums pateikties par jūsu konstruktīvo un spraigo darbu. Mēs atzinīgi vērtējam to, ka jūs esat iesniedzis jauno direktīvu par rotaļlietu drošumu. Tā ir tikai viena no daudzām direktīvām, kas iekļautas šajā tiesību aktu paketē, kuru mēs šodien izskatām, un kā Iekšējā tirgus un patērētāju aizsardzības komitejas priekšsēdētāja es vēlos jums lūgt apsvērt dažus turpmākos galvenos jautājumus, lai stiprinātu patērētāju uzticību, kā arī nodrošinātu patērētāju drošību un informētību.
<P>
Man šodien šeit ir divi ražojumi. Viens no tiem ir spēļu ronis; otrs ir elektriskā tējkanna. Vienam nav CE marķējuma, bet otram ir, tādējādi uz pirmo, iespējams, neattiecas direktīva par rotaļlietu drošumu, bet mēs pieņemam, ka uz otro attiecas direktīva par elektroiekārtām. Tomēr patērētāji ir apmulsuši. Viņi tic, ka tas arī nozīmē šīs tējkannas drošību. Tas nenozīmē, ka tā ir droša. Tas nozīmē, ka tā atbilst direktīvai par elektroiekārtām, tādēļ šodien mēs jums lūdzam trīs lietas: pārbaudīt papildu marķējuma jēdzienu, lai uzlabotu patērētāju informētību par ražojumu drošību, veikt padziļinātu pētījumu, lai precizētu šāda marķējuma īstenojamību, iespējamās priekšrocības un iespējamos trūkumus visām iesaistītajām pusēm, tostarp uzņēmumiem un patērētājiem, un pārbaudīt iespējas stiprināt CE marķējuma uzticamību ar tādu pasākumu palīdzību, kas stiprinātu muitas kontroli gan ES, gan ārpus tās, lai izbeigtu patērētāju apjukumu attiecībā uz CE marķējumu.
<SPEAKER ID="015" NAME="Andrej Vizjak">
Padomes priekšsēdētājs - priekšsēdētājas kundze, komisār, dāmas un kungi, man ir liels gods būt ar jums šodien Eiropas Parlamenta plenārsēdē un diskutēt par ražojumu paketi. Preču brīva aprite neapšaubāmi ir viens no Eiropas integrācijas stūrakmeņiem.
<P>
Es ļoti priecājos, ka šogad mēs atzīmējam muitas savienības četrdesmito gadadienu un uzmanība ir pievērsta tam, lai atjaunotu iekšējā tirgus darbību, tādējādi mēs varam papildināt Eiropas tirgus uzlaboto darbību. Brīva preču aprite ir viena no jomām, kurā Slovēnijai bija pirmā saskarsme ar Eiropas tiesību aktiem, tādēļ es priecājos vēl jo vairāk, ka tieši Slovēnijas prezidentūras laikā mums būs iespēja apstiprināt vienošanos ar šīs ražojumu paketes palīdzību, kas ir jauns pagrieziena punkts Eiropas Savienības iekšējā tirgus veidošanā.
<P>
Man jāatzīmē, ka šogad Slovēnijas prezidentūras laikā jau ir notikušas apmēram 30 vai 35 sanāksmes visos līmeņos, un vēl ir tikai februāra vidus. Novembra beigās bija iesniegti apmēra 300 teksta grozījumi, par ko mēs visiem esam ļoti pateicīgi, jo īpaši tiem, kas pielika ievērojamas pūles, lai sasniegtu šos rezultātus.
<P>
Es piekrītu, ka iesākumā ražojumu pakete izskatās ļoti tehniska, bet esmu pārliecināts, ka Eiropas uzņēmumi skaidri atzīs, ka šie tiesību akti ietekmēs viņu uzņēmējdarbības metodes vistiešākajā veidā.
<P>
Šī tiesību aktu pakete skaidri informē dalībvalstis par to, kas ir un kas nav atļauts, strādājot ar ražojumiem, ko uzņēmumi vēlas laist tirgū. Turklāt uzņēmumi zinās, ko tie var sagaidīt no valsts iestādēm. Tie zinās par procedūrām, cik ilgs laiks administrācijai būs vajadzīgs, lai izskatītu viņu lietu gadījumā, kad ražojumi nonāk kategorijā, uz kuru neattiecas neviens saskaņots Kopienas tiesību akts, un kādas procedūras pastāv šādu ražojumu iespējamai izņemšanai no tirgus.
<P>
Tas ir īpaši svarīgi maziem un vidējiem uzņēmumiem, ko salīdzinājumā ar citiem uzņēmumiem nesamērīgi apgrūtina administratīvās procedūras Viņi redzēs, ka jaunie tiesību akti vienkāršo šīs procedūras, un ražojumu pakete darbosies Eiropas uzņēmumu interesēs. Par to nav šaubu.
<P>
Tomēr tas darbosies arī Eiropas patērētāju interesēs, un tas man ir īpaši svarīgi. Akreditācijas regula par tirgus uzraudzību ir ļāvusi mums stiprināt tirgus uzraudzību. Tādējādi mēs nodrošināsim, ka patērētājiem ir labākā iespējamā piekļuve drošiem ražojumiem, kas atbildīs visām prasībām.
<P>
Tādā pašā veidā mēs nodrošināsim, ka tiek efektīvi uzraudzīti no trešām valstīm Eiropas Savienībā ievesti ražojumi un ka turpmāk mēs izvairīsimies no tādu ražojumu laišanas Eiropas tirgū, kas ir bīstami iedzīvotāju veselībai un vēl sliktāk - bērnu veselībai.
<P>
Dalībvalstu procedūras nedrošu ražojumu apstrādei tagad ir daudz skaidrākas. Tāpat ir skaidra saikne ar tiesību aktiem attiecībā uz ražojumu vispārējo drošību. Pēc manām domām tas ļaus mums vistiešākajā veidā palielināt iedzīvotāju uzticību Eiropas Savienības iekšējam tirgum.
<P>
Ļaujiet man minēt, ka ražojumu pakete ir arī daļa no centieniem radīt labāku likumdošanas vidi.
<P>
Līdz ar lēmumu par ražojumu tirdzniecības vienoto sistēmu Eiropas Komisijai un abiem likumdevējiem ir skaidrs plāns jeb nolikums, kura pamatelementi ir jāiekļauj turpmākajos Eiropas Savienības tehniskajos tiesību aktos. Tas padarīs Eiropas Savienības tiesību aktus saprotamākus, un dalībvalstīm būs vieglāk tos īstenot.
<P>
Esmu pārliecināts, ka jaunie tiesību akti veicinās valstu administrācijas efektīvāku organizēšanu un ļaus uzņēmumiem un iedzīvotājiem rīkoties pārskatāmā veidā. Tie stiprinās un vienkāršos sadarbību starp dalībvalstīm un tādējādi veicinās labāku saikni starp iestādēm Eiropas Savienības tirgus akreditācijai un uzraudzībai.
<P>
Visbeidzot, ļaujiet man pateikties referentei C. Schaldemose un referentiem A. Stubb un A. Brie par viņu ārkārtīgi piekāpīgo un konstruktīvo sadarbību. Tāpat es gribētu pateikties Komisijai un komisāram G. Verheugen par viņu nenogurstošo atbalstu un padomiem, sagatavojot galīgo vienošanos starp Eiropas Parlamentu un Padomi. Viss šis process ārkārtīgi īsā laikā ir novedis pie saskaņota un pēc manām domām lieliska visu triju pārrunāto dokumentu teksta galīgā varianta sagatavošanas.
<P>
Man šķiet, ka kopā mēs esam pierādījuši, ka gadījumā, kad runa ir par Eiropas iedzīvotāju un Eiropas ekonomikas labklājību, Eiropas iestādes ir vienotas un efektīvas.
<P>
Paldies visiem par jūsu pūlēm un uzmanību.
<SPEAKER ID="016" NAME="Günter Verheugen">
Komisijas priekšsēdētāja vietnieks. - (DE) Priekšsēdētājas kundze, Padomes priekšsēdētāj, dāmas un kungi, šīs gandrīz tieši pirms gada iesniegtās iniciatīvas galvenais mērķis bija optimizēt brīvu preču apriti Eiropas iekšējā tirgū, vienlaicīgi palielinot patērētāju un uzņēmumu uzticību noteikumiem, kas regulē iekšējo tirgu.
<P>
Es vēlos jums šodien visiem pateikties par to, ka jūs ar tādu atdevi realizējat šo mērķi. Tas, ka šī sarežģītā un vietām ļoti tehniskā pakete ir veiksmīgi pabeigta tik īsā laikā ir tiešām nozīmīgi. Šī panākuma pamatā ir visu pušu ārkārtīgā apņemšanās, un es vēlētos paust īpašu pateicību referentei C. Schaldemose un referentiem A. Brie un A. Stubb.
<P>
Es esmu ļoti pateicīgs trim minētajiem referentiem par to, ka viņi pieminēja savās uzrunās mūsu mirušā kolēģa Michel Ayral vadošo lomu. Viņš faktiski bija šīs paketes galvenais autors, un man jāatzīstas, ka dažkārt man bija sajūta, ka viņš bija vienīgais, kas to pilnībā izprata.
<P>
Tāpat es pateicos Slovēnijas prezidentūrai par to, ka tā noteica šo projektu par vienu no savas darba kārtības prioritātēm. Tas, ka mēs varam šodien pieņemt šo paketi, ir Slovēnijas prezidentūras nopelns.
<P>
Es arī būšu pirmais, kas atzīs, ka šīs visaptverošās tiesību aktu paketes kvalitāti ir stiprinājis tas, ka pie tās ir strādājis Parlaments, un es par to priecājos. Tas ir hrestomātisks piemērs tam, kādā veidā Eiropas iestādēm vajadzētu mijiedarboties.
<P>
Tādējādi mēs varam iesniegt paketi, kas dos labumu visiem iekšējā tirgus dalībniekiem - uzņēmumiem, jo īpaši maziem un vidējiem uzņēmumiem, un galvenokārt patērētājiem.
<P>
Regula par savstarpējo atzīšanu turpmāk atvieglos uzņēmumiem ražojumu laišanu tirgū visā Eiropā, ko netraucēs atšķirīgi valstu noteikumi. Mēs visi apzināmies, ka šo atšķirīgo valstu noteikumu pamatā vēsturiski bieži nav nekas vairāk kā vienkāršs protekcionisms. Šajā sakarā galvenie ieguvēji būs mazie uzņēmumi, jo tieši tie saskaras ar lielākajām grūtībām, pārvarot šos administratīvos šķēršļus.
<P>
Šis pēdējais aspekts, manuprāt, ir īpaši svarīgs vispārējās politiskās situācijas kontekstā. Šobrīd Eiropā ir vairāk nekā 23 miljoni mazo un vidējo uzņēmumu jeb MVU. Tie veido 99 % no visiem Eiropas uzņēmumiem. Patiesi, visā Eiropā ir tikai 44000 uzņēmumu, kas neietilpst mazo un vidējo uzņēmumu kategorijā.
<P>
Pārsteidzoši ir tas, ka tikai 8% no mūsu uzņēmumiem eksportē ārpus savu valstu robežām Eiropas iekšējā tirgū vai ārpus tā. Citiem vārdiem sakot, vairāk nekā 90% no visiem Eiropas uzņēmumiem darbojas tikai savos vietējos tirgos un neizmanto nekādas priekšrocības, ko sniedz iekšējais tirgus. Es tiešām ticu, ka viens no galvenajiem iemesliem ir tāds, ka tādu iekšējo tirgu regulējošu noteikumu piemērošana ikdienā rada pārāk daudz praktisku problēmu. Tieši šis arguments ir mūsu priekšlikumu pamatā.
<P>
Regula par akreditāciju un tirgus uzraudzību ievērojami uzlabos mūsu iekšējā tirgus noteikumu efektivitāti, un viens no galvenajiem šo noteikumu uzdevumiem, protams, ir garantēt ražojumu drošību. Jaunie noteikumi arī nodrošinās iespēju turpmāk pienācīgi pārbaudīt atbilstību ražojumu standartiem, ko mēs ieviesīsim kopā ar drošības un kvalitātes prasībām.
<P>
Šādā veidā mēs iekšējā tirgus tehniskos noteikumus pirmo reizi papildinām ar kopīgu tirgus uzraudzības politiku, tādējādi sperot milzīgu soli pretim uzlabotai ražojumu drošībai.
<P>
Iepriekšējo apspriežu laikā un arī šodienas debatēs CE marķējuma jautājumam ir pievērsta īpaši liela uzmanība. Vispirms ļaujiet man paust prieku, ka Parlaments veicina CE marķēšanu, lai nodrošinātu, ka tā var efektīvāk pildīt savu lomu, garantējot ražojumu drošību.
<P>
Tomēr es noteikti piekrītu A. McCarthy, ka šis CE marķējums rada virkni jautājumu, kas parādījušies vairāku gadu laikā, kopš tas pirmo reizi tika izmantots. Viens no piemēriem ir jautājums par vienotu Eiropas drošības marķējumu, uz kuru norādīja arī A. McCarthy. Esmu priviliģētā stāvoklī, jo varu jums pavēstīt ne tikai to, ka Komisija ir gatava iesniegt Parlamenta pieprasīto pētījumu, bet arī to, ka mēs jau esam sākuši tā sagatavošanas priekšdarbus, jo es šo projektu uzskatu par steidzamu, un to, ka mēs iesniegsim pētījumu pēc iespējas ātrāk.
<P>
Kā jūs zināt, CE marķējums tolaik netika radīts patērētāju informēšanai. Tas ir pārpratums, kas parādās atkal un atkal. CE marķējums nedara neko citu, kā vien apstiprina, ka ražojums atbilst visiem attiecīgajiem pašreizējiem tiesību aktiem. CE marķējums, protams, patērētājiem neko nenozīmē, ja vien tie nav informēti par noteikumiem, kas tiek piemēroti attiecīgajam ražojumam. Man jāsaka, ka tas noteikti ir pārāk daudz prasīts no patērētājiem.
<P>
Tā ir taisnība, ka CE marķējums vairumā gadījumu ir arī drošības marķējums, bet ne vienmēr un ne tikai. Tomēr vissvarīgākais, ko patērētāji vēlas zināt, ir saistīts ar to, vai viņu ražojums ir patiešām drošs. Šī iemesla dēļ es pilnībā piekrītu Parlamentam, un arī Komisija saskata vajadzību rūpīgi pārskatīt visu CE marķējuma sistēmu.
<P>
Tāpat tiek izskatīts jautājums par to, vai ir iespējams ieviest papildu marķējumu, un vai tas ir lietderīgi Ir ļoti rūpīgi jāpārbauda, vai tas ir realizējams un kā tas ietekmētu ieinteresētās puses. Jebkurā gadījumā Komisija ir atvērta ierosinājumiem šajā jautājumā un vēlas jebkurā veidā sadarboties ar Parlamentu un Padomi.
<P>
Paralēli pašreizējam darbam mēs, protams, arī pārbaudām jaunas sistēmas ieviešanas un pašreizējās sistēmas pielāgošanas izmaksas un - vēl svarīgāk - to, kā katra no tām varētu palīdzēt patērētājiem, ražotājiem, izplatītājiem un valsts iestādēm, nodrošinot lielāku izmaksu lietderību.
<P>
Vēl viens ārkārtīgi svarīgs jautājums, kas pašlaik tiek pārbaudīts, attiecas uz saikni starp jebkuru īpašu marķējumu patērētāju vajadzībām un visiem citiem marķējumiem, tostarp CE marķējumu.
<P>
Attiecībā uz jautājumu par CE marķējuma uzticamības stiprināšanu ar striktākām tādu ražojumu pārbaudēm, kuru izcelsme ir ārpus ES, regula par akreditāciju un tirgus uzraudzību lielā mērā veicinās šī jautājuma atrisināšanu, tiklīdz dalībvalstis būs to transponējušas. Es uzskatu, ka ir īpaši svarīgi atcerēties, ka cilvēki uztver ražojumu drošību kā visa iekšējā tirgus projekta uzticamības rādītāju.
<P>
Lēmums par ražojumu tirdzniecības kopējo tiesisko sistēmu piešķir īpašu nozīmi turpmākajiem tiesību aktiem Šis lēmums ievieš standartus, kas tiks piemēroti turpmākajiem tiesību aktiem. No vienas puses, tas ir veidots, lai garantētu augstu drošības līmeni, un tas ir atspoguļots tādos noteikumos kā, piemēram, noteikumos par importētāju atbildību. No otras puses, tas palīdzēs saskaņot visus noteikumus, tādējādi atvieglojot uzņēmumiem šo noteikumu ievērošanu praksē.
<P>
Pirmie konkrētie šī lēmuma rezultāti jau ir iesniegti Parlamentam kā direktīva par rotaļlietu drošumu, ko Komisija jau ir pieņēmusi. Citi piemēri ir sagaidāmi tuvākajā laikā.
<P>
Komisija ir ārkārtīgi apmierināta ar šobrīd veidojošos politisko rezultātu. Es pateicos jums par jūsu aktīvo interesi un jūsu ieguldījumu, kas ir nodrošinājis, ka šī pakete attiecībā uz vienu no galvenajiem Eiropas integrācijas projektiem, proti, patiesi efektīva iekšējā tirgus izveidi ir īsts solis uz priekšu, ievērojami uzlabojot iekšējā tirgus kvalitāti.
<P>
Šādā veidā mēs maksimāli pietuvojamies pilnīgai iekšējā tirgus īstenošanai. Es apzināti lietoju vārdu "maksimālai”, jo es vēlos uzsvērt, ka Eiropas iekšējais tirgus nekad nebūs pilnībā saskaņots, un es nedomāju, ka mēs to tiešām vēlamies. Ņemot vērā Eiropas Savienības dalībvalstu krasi atšķirīgās tradīcijas un vajadzības, ir jāsaglabā arī zināma rīcības brīvība, lai apmierinātu šīs vajadzības un saglabātu šīs tradīcijas.
<P>
Mums ir jāatrod piesardzīgs līdzsvars šajā situācijā, bet, kā jau es teicu, mūsu noteikumi ļauj mums pilnībā īstenot iekšējo tirgu cik vien tas ir cilvēciski iespējams. Es uzskatu, ka tas ir vēl viens svarīgs faktors, kas veicinās lielāku izaugsmi un nodarbinātību Eiropā, un ka tādējādi tas sniedz vēl vienu atbildi tiem, kuri jautā, kā Eiropa reaģē uz 21. gadsimta ekonomiskajiem izaicinājumiem.
<P>
(Aplausi)
<SPEAKER ID="017" NAME="Helmuth Markov">
Starptautiskās tirdzniecības komitejas atzinuma sagatavotājs. - (DE) Priekšsēdētājas kundze, Padomes priekšsēdētāj, komisār, Starptautiskās tirdzniecības komiteja ir pilnībā apmierināta ar A. Brie ziņojuma saturu. Viņš un viņa kolēģi no Iekšējā tirgus un patērētāju aizsardzības komitejas ir paveikuši lielisku darbu un izklāstījuši līdzsvarotu nostāju šajā sarežģītajā, bet svarīgajā jautājumā.
<P>
Pirmais iespaids ir tāds, ka šīs regulas par ārējo tirdzniecību ietekme ir minimāla. Tomēr es tiešām ticu, ka starp iekšējo tirgu un ārējo tirdzniecību veidojas arvien ciešāka saikne. Iespējas un riski, kas veidojas no tā, ka mūsu tirgus kļūst aizvien atvērtāks, ir rūpīgi jānovērtē un jārisina. Eiropas Savienībai ir vadošā loma, garantējot iekšējā tirgus pareizu darbību, un tā nedrīkst ļaut, ka to apdraud dalībnieki Kopienas iekšienē vai ārpus tās.
<P>
Es priecājos, ka vadošā komiteja ir apstiprinājusi Starptautiskās tirdzniecības komitejas priekšlikumu attiecībā uz tirgus piekļuves ierobežojumiem tādiem ražojumiem, kam ir nepatiess vai maldinošs CE marķējums, jo tas atvieglos iespēju nodrošināt, ka patērētājiem sniegtā informācija ir uzticama un pārskatāma, kā arī radīt plašākas rīcības iespējas pret ļaunprātīgām darbībām, kuras ir pretrunā valstu un ES tiesību aktiem.
<P>
Šeit es vēlētos uzsvērt, ka ir jāpievērš lielāka uzmanība tādu ražojumu uzraudzībai, kuru izcelsme ir ārpus ES. Tas nav protekcionisma jautājums; lieta ir tāda, ka, lai gan noteikumi ir ieviesti, tie daudz biežāk tiek pārkāpti valstīs, kurās pārbaudes nav tik stingras kā Eiropas Savienībā. Tas ir vēl viens veids, kādā mums jānodrošina, ka nekādas priekšrocības netiek dotas ražotājiem, kas papildu tam, ka tie, iespējams, atrodas ārpus ES, lai pelnītu ar zemām ražošanas izmaksām, arī mēģina ietaupīt līdzekļus, apejot tehniskās un juridiskās prasības, ko piemēro ES, lai aizsargātu savus iedzīvotājus.
<P>
Starp citu, dažas priekšrocības, atrodoties zemu izmaksu valstīs, var uzskatīt par pievilcīgām uzņēmējdarbības izteiksmē, bet šādam izvietojumam ir ārkārtīgi negatīva ietekme uz vidi, un tas ir pilnīgi nepieņemami no sociālā viedokļa. Atgriežoties pie ziņojuma, vēl viens iepriecinošs aspekts ir tas, ka Iekšējā tirgus un patērētāju aizsardzības komiteja ir pieņēmusi Starptautiskās tirdzniecības komitejas iesniegto priekšlikumu attiecībā uz smagāku sodu pieejamību atkārtotu pārkāpumu gadījumā.
<P>
Tāpat mēs esam ļoti apmierināti ar C. Schaldemose ziņojumu. Ja tas ne vienmēr atspoguļo Starptautiskās tirdzniecības komitejas iesniegto grozījumu garu, tad tas noteikti atspoguļo to burtu. Ir vērts uzsvērt, ka šis jaunais priekšlikums nosaka vienādu sloga sadali visiem tirgus dalībniekiem, kas iesaistīti tirdzniecībā, neatkarīgi no tā, vai viņi ir ražotāji, importētāji vai tirgotāji. Vēl viens svarīgs elements - tādu ražojumu importētājiem, kas tiek ievesti no valstīm, kuras nav ES, ir jānodrošina, ka attiecīgās preces atbilst piemērojamajām Kopienas prasībām.
<P>
Mūsu grozījumu pamatā bija vēlme nodrošināt, ka importētāji kopā ar ārvalstu ražotājiem uzņemas atbildību par visiem zaudējumiem vai bojājumiem, kas rodas no ražojumiem, kuri bija bīstami vai neatbilda noteikumiem. Šī priekšlikuma mērķis ir likt importētājiem rūpīgāk pārbaudīt, vai ražotāji ievēro savas juridiskās saistības; mēs to plānojam paveikt, parādot, ka preču laišana iekšējā tirgū, tās pienācīgi nepārbaudot, var būt dārga kļūda. Tas ne tikai veicinās godīgu konkurenci Eiropas Savienībā, bet arī samazinās stimulus pārvietot ražošanas iekārtas ārpus ES, kur tiesību akti un noteikumi ir mazāk strikti nekā ES.
<P>
Es arī atbalstu ziņojumā pausto ieteikumu uzlikt dalībvalstīm pienākumu savā teritorijā izveidot robustu, efektīvu un atsaucīgu tirgus uzraudzības sistēmu un pieprasīt tām nodrošināt šim mērķim pienācīgu iemaņu kopumu un resursus. Ierosināto noteikumu pienācīga izpilde ir kategoriska prasība, ja mēs vēlamies, lai mūsu tirgus noteikumi tiktu pareizi piemēroti un Eiropas patērētāji tiktu aizsargāti no ražojumiem, kas ir bīstami vai pretrunā Kopienas tiesību aktiem.
<SPEAKER ID="018" NAME="Peter Liese">
Vides, sabiedrības veselības un pārtikas nekaitīguma komitejas atzinuma sagatavotājs. - (DE) Priekšsēdētājas kundze, komisār, dāmas un kungi, es uzstājos kā Vides komitejas referents par A. Brie ziņojumu un plānoju galvenokārt koncentrēties uz jautājumu par tirgus uzraudzību, kas mums komitejā ir radījis vislielākās bažas.
<P>
Dažus pēdējos mēnešus cilvēki ir bieži jautājuši, ko "CE” īsti nozīmē, ko šie divi burti apzīmē? Kā mēs zinām, tie būtībā nozīmē atbilstību Eiropas noteikumiem, bet CE diskusiju gaitā izplatījās joks, ka CE īstenībā nozīmē "Ķīnas eksports”. Tas ir skumji, ka CE marķējumu izmanto ražotāji, kas neievēro noteikumus. Tas tā nenotiek vienmēr, bet es baidos, ka Austrumāzijā pārkāpumi ir izplatīti. Šāda rīcība nav pieņemama, jo tā apdraud patērētājus, sabiedrības veselību un vidi, bet tā arī kaitē uzņēmumiem, kas ievēro noteikumus.
<P>
Ļaujiet man pateikt skaidri, ka Eiropas noteikumu ievērošana nedrīkst samazināt neviena uzņēmuma konkurētspēju, tāpat neviens uzņēmums nedrīkst gūt priekšrocības, tos pārkāpjot. Šī iemesla dēļ Vides komiteja iepriekš ir atbalstījusi stingrāku tirgus uzraudzību, piemēram, saistībā ar enerģiju patērējošu ražojumu direktīvas ekodizainu Tādēļ ir iepriecinoši, ka Komisija ir iesniegusi šo priekšlikumu. Mēs uzskatām, ka tas ir prasījis pārāk daudz laika, bet labāk vēlāk nekā nekad. Tādējādi mēs atzinīgi vērtējam to, ka tagad ir ātri panākta vienošanās. Līdzīgi kā Iekšējā tirgus un patērētāju aizsardzības komiteja arī Vides komiteja uzskata, ka Komisijas ierosinātie pārejas periodi bija pārāk ilgi. Mums jānodrošina, ka noteikumi stājas spēkā pēc iespējas ātrāk. Kompromisa datums 2010. gada 1. janvārī nav tas, ko mēs vēlējāmies, bet tas vismaz ir Komisijas priekšlikuma uzlabojums līdzīgi kā daudzās citās jomās.
<P>
Es aicinu dalībvalstis nodrošināt vajadzīgo darbaspēku un ieviest vajadzīgos pasākumus, lai tirgus uzraudzību tiešām varētu ātri uzlabot un lai nebūtu jāizmanto pārejas periods. Mums ir jārīkojas ļoti ātri patērētāju un godīgu uzņēmumu interesēs.
<SPEAKER ID="019" NAME="Karin Scheele">
Vides, sabiedrības veselības un pārtikas nekaitīguma komitejas atzinuma sagatavotāja. - (DE) Priekšsēdētājas kundze, es gribētu piebiedroties tiem daudzajiem apsveikumiem, kas jau ir izteikti referentiem. Man nav bieži nācies šeit pieredzēt tādu nekonfrontējošu diskusiju par priekšlikumu, kas paredz lielāku patērētāju aizsardzību un uzņēmumu priekšrocības.
<P>
Es sagatavoju Vides, sabiedrības veselības un pārtikas nekaitīguma komitejas atzinumu par C. Schaldemose ziņojumu. Komiteja noraidīja Komisijas lēmuma priekšlikumu, jo mēs joprojām nezinām, kāpēc tā izvēlējās šo konkrēto instrumentu, nevis ierosināja juridiski saistošus noteikumus šādā svarīgā jautājumā. Tomēr ļaujiet man paust pateicību un labākos novēlējumus Iekšējā tirgus un patērētāju aizsardzības komitejas referentam. Tāpat valdīja liela skepse par tā sauktās "jaunās pieejas” metodes plašu pielietošanu, jo tas nozīmētu, ka preču atbilstību novērtētu paši ražotāji, un jaunā pieeja arī pavājina tirgus uzraudzību, mainot pierādīšanas pienākumu. Tādēļ mēs stingri atbalstām kompromisu, saskaņā ar kuru jaunā pieeja tiktu piemērota tikai, pamatojoties uz katras lietas atsevišķu novērtējumu.
<SPEAKER ID="020" NAME="Jan Březina">
Rūpniecības, pētniecības un enerģētikas komitejas atzinuma sagatavotājs. - (CS) Priekšsēdētājas kundze, dāmas un kungi, vispirms un galvenokārt es vēlētos pateikties visiem referentiem par lielisko darbu pie šīs paketes. Kā Rūpniecības, pētniecības un enerģētikas komitejas atzinuma par A. Stubb iesniegto ziņojumu sagatavotājs es runāšu par grupu, kurā ietilpst apmēram 25% ražojumu, uz kuriem attiecas tā sauktais tehnisko noteikumu savstarpējās atzīšanas princips dalībvalstu starpā. Attiecīgo preču tirgus vērtība ir apmēram EUR 500 miljardi. Šajā kategorijā ietilpst būvniecības ražojumi, dārgmetālu ražojumi, zīdaiņu un bērnu aprūpes ražojumi un daudzi citi.
<P>
Neskatoties uz to, ka Eiropas Tiesa gandrīz pirms 30 gadiem ieviesa savstarpējās atzīšanas principu Cassis de Dijon spriedumā, praksē tas ne vienmēr tiek realizēts: tādēļ šis tiesību akts ir svarīgs un vajadzīgs. Dalībvalstis bieži ļaunprātīgi izmanto savu stāvokli un sistemātiski kavē citu dalībvalstu tirgos likumīgi tirgotu ražojumu laišanu savā tirgū. Papildus finansiāliem zaudējumiem, ko cieš MVU, kurus īpaši ietekmē šis tiesību akts, šāda dalībvalstu darbība uzliek minētajiem uzņēmējiem papildu administratīvo slogu. Ja uzņēmēji vēlas importēt uz šīm dalībvalstīm, viņiem ir jāpakļaujas valstu struktūrām un iestādēm un jāveic papildu striktas administratīvas procedūras. Ja vien viņu ražojumi nav iekļauti nesaskaņotā kategorijā, viņiem jāatturas no to eksportēšanas.
<P>
Savstarpējās atzīšanas principa piemērošanas efektīvāka izpilde tiks sasniegta, ieviešot skaidru procedūru, pierādīšanas pienākumu, izpildes termiņus un atbildību uzņēmējiem un iestādēm, kas izvēlēsies neievērot šo principu. Tas veicinās preču brīvas aprites sasniegšanu, kas ir viena no četrām pamatbrīvībām. Tāpat tas kompensēs nelīdzsvarotību starp uzņēmējiem un iestādēm, kas atbildīgas par piekļuvi tirgum. Esmu pārliecināts, ka šī priekšlikuma galvenais uzdevums tiks izpildīts un ka Eiropas patērētāji kļūs par galvenajiem ieguvējiem no šī principa efektīvas izpildes un piemērošanas.
<SPEAKER ID="021" NAME="John Purvis">
Rūpniecības, pētniecības un enerģētikas komitejas atzinuma sagatavotājs. - Priekšsēdētājas kundze, es biju Rūpniecības, pētniecības un enerģētikas komitejas atzinumu referents par diviem no trim šīs paketes ziņojumiem. Pirms balsojuma mūsu komitejā mēs saņēmām spēcīgus ārējus protestus. Sākumā tie šķita pamatoti, aizbildinoties ar drošības un kvalitātes nodrošināšanu, bet būtībā tas bija vāji slēpts protekcionisms pret konkurenci, ko radītu imports ES.
<P>
Mums, kas tic Eiropas Savienības brīvam tirgum un, cerams, brīviem tirgiem pasaules mērogā, kā arī tam, ka brīva tirdzniecība ir svarīga attīstībai un Eiropas Savienības un mūsu tirdzniecības partneru labklājības palielināšanai, ir jābūt ļoti uzmanīgiem attiecībā uz protekcionisma politikas piespiedu īstenošanu.
<P>
Komitejas atzinums tika mīkstināts šajā sakarā, un es priecājos redzēt, ka pateicoties arī Iekšējā tirgus un patērētāju aizsardzības komitejas centieniem vairums pārlieku protekcionistisko aspektu ir samazināti.
<P>
Importētāji un izplatītāji joprojām būs tiesīgi pārveidot ražojumus, lai tie atbilstu ES tirgum, tādējādi viņi pamatoti kļūs atbildīgi par atbilstību. Tomēr es atzīmēju, ka viņiem joprojām ir jānodrošina - es citēju "jānodrošina” - ka ražojumi, ko viņi laiž tirgū, tos nepārveidojot, atbilst ES tiesību aktiem. Es uzskatu, ka vārds "jāpārbauda” būtu piemērotāks par "jānodrošina”, un es gribētu zināt, vai pēc komisāra domām "jānodrošina” šajā kontekstā atbilst PTO nosacījumiem un kopumā ES saistībām attiecībā uz brīvo tirdzniecību.
<P>
Tāpat es priecājos, ka vairs nav atsauces uz ražojumu vispārējās drošības direktīvu (RVDD). Ja es pareizi saprotu, RVDD joprojām aizsargās patērētājus no bīstamiem ražojumiem neatkarīgi no tā, vai tā ir iekļauta šajā īpašajā tiesību aktā.
<P>
Tās iekļaušana tikai palielinātu nevajadzīgu birokrātisko slogu tādu ražojumu ražošanai un novērtēšanai, kas nemaz nav domāti patērētāju tirgum. Tāpat Eiropas rūpniecībai ir svarīgi, ka tiek izprasta CE marķējuma patiesā būtība un nozīmīgums, un es uzskatu, ka šie tiesību akti to veicina. Bet es priecājos, ka komisārs ir izteicies, ka viņš apsver turpmākos vēlamos variantus, ja vien kaut ko no ierosinātā vienmēr var īstenot ES ražotāji un eksportētāji, kuri eksportē uz ES.
<P>
Kopumā es uzskatu ka šīs ziņojuma būtība šobrīd ir pieņemama. Patiesi, es sagaidu, ka pat mani Rūpniecības komitejas kolēģi no sociālistu un liberāļu grupām sapratīs, ka tas ir saprātīgi veiksmīgs un pieņemams rezultāts.
<P>
Kad šis tiesību akts būs īstenots, mēs Rūpniecības komitejā ar cerībām gaidīsim tāda preču vienotā tirgus efektīvu pabeigšanu, kurā tiek ievēroti efektīvi patērētāju aizsardzības standarti. Tas ir nozīmīgs Eiropas Savienības sasniegums, kas sniegs gandrīz neiedomājamas ekonomiskās priekšrocības vienotā tirgus dalībniekiem.
<SPEAKER ID="022" NAME="Jacques Toubon">
Juridiskās komitejas atzinuma sagatavotājs. - (FR) Priekšsēdētājas kundze, kolēģi, kā Juridiskās komitejas atzinuma sagatavotājs es vispirms gribētu uzslavēt mūsu kolēģa A. Stubb veiktā darba kvalitāti, ar kuru, man jāpiebilst, mēs cieši sadarbojāmies. Es priecājos, ka saskaņā ar mūsu priekšlikumiem ir iekļautas skaidras tehnisko noteikumu un izņēmumu definīcijas, un es esmu īpaši iepriecināts, ka ir atrisināta sarežģītā valodas problēma.
<P>
Tāpat mēs visi apzināmies, ka vienā no apsvērumiem ir atzīta ražojumu vispārējās drošības direktīvas prioritāte, un es par to runāšu pēc brīža. Turklāt A. Brie ziņojums garantē, ka rūpnieciskos ražojumus var padarīt maksimāli drošus.
<P>
Attiecībā uz pierādīšanas pienākuma maiņu, kurš ir savstarpējās atzīšanas dokumenta teksta pamatprincips, mums ir izdevies uzlikt pienākumu arī noteiktiem uzņēmējiem ne tikai administratīvām iestādēm. Visbeidzot, attiecībā uz termiņu, kurā regula jāpadara piemērojama, es uzskatu, ka deviņi mēneši ir pietiekami ilgs laiks. Tie ir galvenie mana atzinuma punkti, kas saņēmuši atbalstu.
<P>
Apskatot trīs dokumentus kā paketi, es gribētu teikt, ka pateicoties trim referentiem un pamatīgām diskusijām visās komitejās šie dokumenti veiksmīgi saskaņo iekšējā tirgus atvēršanu, citiem vārdiem sakot, tie atceļ šķēršļus, ņemot vērā drošības apsvērumus, kas bija kļuvuši tik acīmredzami, jo īpaši kopš pagājušās vasaras. Runājot par savstarpējo atzīšanu, ir rasti saprātīgi risinājumi attiecībā uz dārgmetālu un ieroču jautājumu, kas radīja problēmas.
<P>
Runājot par uzraudzību un ražojumu marķēšanu, iespēja nākamajos piecos gados pārskatīt ražojumu vispārējās drošības direktīvu pēc manām domām ir būtiska, tāpat kā neatlaidība attiecībā uz valstu marķējuma noteikumiem un aicinājums veikt pētījumu par Eiropas marķējumu. Priekšsēdētājas kundze, es uzskatu, ka mūsu priekšā ir augstākās klases tiesību aktu pakete.
<SPEAKER ID="023" NAME="Othmar Karas">
Juridiskās komitejas atzinuma sagatavotājs. - (DE) Priekšsēdētājas kundze, dāmas un kungi, es esmu Juridiskās komitejas atzinuma par ražojumu tirdzniecības kopējās tiesiskās sistēmas priekšlikumu sagatavotājs. Mēs visi piekrītam, ka ražojumu drošība ir uzticamības jautājums, un arī komisārs to pieminēja. Uzticamība rada pārliecību, un uzticamība un pārliecība radīs labāku iekšējo tirgu.
<P>
Runājot par šo regulu, Juridiskās komitejas uzmanība bija koncentrēta uz trim galvenajiem jautājumiem. Pirmkārt, to, ka ražojumu noformēšanai un ražošanai jāatbilst pašreizējām prasībām. Tas nav tikai jautājums par izplatītāju atbildību; nē, tas galvenokārt ir jautājums par ražotāju atbildību. Izplatītājiem un patērētājiem jābūt iespējai paļauties uz uzņēmējiem, kas laiž ražojumus Kopienas tirgū. Izplatītāju pienākumiem jāaprobežojas ar īpašām pārbaudēm.
<P>
Mūsu otrs galvenais jautājums, kas man bija īpaši interesants, ir importētāju loma, kuriem ir īpaša atbildība. Importētāji nekontrolē ražojumu noformējumu vai veidu, kādā tie tiek ražoti, tomēr viņiem ir jāgarantē ražojumu atbilstība visiem piemērojamajiem juridiskajiem noteikumiem, jo viņi laiž preces Kopienas tirgū.
<P>
Trešais jautājums bija skaidra CE marķējuma definīcija un mīta kliedēšana par to; CE marķējums nav kvalitātes apzīmējums, bet tikai zīme, kas norāda, ka ražojumi atbilst visiem attiecīgajiem Kopienas tiesību aktu noteikumiem. Mēs pateicamies visiem šajā procesā iesaistītajiem par viņu sadarbību un atzinīgi vērtējam ziņojumus, kas mums tika iesniegti apstiprināšanai.
<SPEAKER ID="024" NAME="Malcolm Harbour">
PPE-DE grupas vārdā. - Priekšsēdētājas kundze, kolēģi, A. Stubb jau pieminēja, ka šodien man ir dzimšanas diena, tādēļ es vēlos pateikties visiem referentiem un visiem deputātiem, jo man kā atklātam vienotā tirgus un tā nākotnes entuziastam nav labākas dzimšanas dienas dāvana par šīs paketes apstiprināšanu šodien. Tātad mēs to šodien izskatām, un es pateicos jums par šo iespēju - mēs to izskatām no patērētāju un iedzīvotāju viedokļa.
<P>
Mani kolēģi jau pateicās visiem iesaistītajiem, un es nevēlos aizņemt daudz laika, to atkārtojot. Tomēr es vēlos pateikties priekšsēdētājam, jo īpaši par to, ka viņš šodien ir ieradies. Tas skaidri parāda, cik lielu nozīmi prezidentūra piešķir šim jautājumam. Tāpat es vēlos viņam pateikties par viņa aktīvo iesaistīšanos šīs komitejas darbā Parlamentā - tas tiek augstu vērtēts. Tāpat šīs paketes pamatā ir milzīgi Komisijas centieni. Es gribu arī personīgi pateikties Michel Ayral, ar kuru es esmu strādājis ne tikai pie šī, bet arī pie daudziem citiem dokumentiem. Arī viņš ar lielu entuziasmu iestājās par labākas regulēšanas projektu, kas arī patiesībā ir visa šī darba sastāvdaļa.
<P>
Šī pakete lielā mērā ietekmēs mūsu diskusiju par Lisabonas stratēģiju, kas notiks šo pēcpusdien, jo nekas nevar būt svarīgāks nodarbinātības un izaugsmes stratēģijai kā patiesi efektīvi funkcionējošs un konkurētspējīgs iekšējais vienotais tirgus. Mēs vēlamies konkurētspējīgus uzņēmumus un pārliecinātus patērētājus, lai atbalstītu nodarbinātības un ekonomiskās izaugsmes līmeni Eiropā, un tas tiks sasniegts, izveidojot patiesi efektīvu vienoto tirgu. Attiecībā uz ražojumiem mēs vēlamies noteikumus, kas ir ļoti viegli saprotami uzņēmumiem, lai to komandas, kuras strādā ar ražojumiem, var radīt izcilu noformējumu un augstas kvalitātes un drošus ražojumus.
<P>
Neaizmirsīsim, ka lielākais vairums uzņēmumu domā par cilvēkiem šajā sakarā un tie jūtas dziļi vīlušies par to, ka daudzos gadījumos tiem ir jāpārveido ražojumi vai atkārtoti jāpiesakās uz savstarpējo atzīšanu, kā tas notiek šobrīd - tas ir liels solis uz priekšu.
<P>
Tomēr patērētājiem ir tiesības sagaidīt šādus kvalitatīvus ražojumus un sagaidīt, ka mēs pārbaudīsim ražotājus, lai nodrošinātu, ka tirgū laistie ražojumi atbilst šāda veida apstiprināšanas procedūrām.
<P>
Es tikai gribētu izteikt komentāru saskaņā ar mana kolēģa J. Purvis teikto, jo īpaši atbildot P. Liese, kura šeit nav: šobrīd ir ļoti daudz uzņēmumu, kas realizē izcilus noformējuma un kvalitātes standartus, bet kas strādā ar Ķīnas un citiem piegādātājiem. Domājot par jaukām lietām, es pieminēšu savas dzimšanas dienas kontekstā, ka es nesen apmeklēju kādu uzņēmumu, kas ražo labi pazīstamu zīmolu vilcienu modeļus: Fleischmann and Rivarossi, kuru mani vācu un itāļu kolēģi zinās. Tie ir brīnišķīgi, augstas kvalitātes vilcienu modeļi. Ražojumi ar šiem zīmolu vārdiem parasti tiek projektēti Anglijā, bet ražoti Ķīnā, un jebkuram, kas šaubās, ka Ķīna var ražot labas kvalitātes ražojumus, nedēļas nogalē ir jāapmeklē savs vietējais vilcienu modeļu veikals un varbūt, līdzīgi kā to izdarīju es, jāiegādājas dāvana savam mazdēlam.
<SPEAKER ID="025" NAME="Evelyne Gebhardt">
PSE grupas vārdā. - (DE) Priekšsēdētājas kundze, komisār G. Verheugen, A. Vizjak kungs, ļaujiet man sākt, novēlot Malcolm Harbour daudz laimes dzimšanas dienā. Es priecājos, ka varam viņam sniegt šo brīnišķīgo dzimšanas dienas dāvanu. Patiesībā mēs varētu to nosaukt par iekšējā tirgus nedēļu, un, protams, ir ļoti svarīgi pievērst uzmanību iekšējam tirgum. Vakar mēs saņēmām divus labus un nozīmīgus ziņojumus no B. Newton Dunn un J. Fourtou par muitas kodeksu un muitas sadarbību, kam tāpat ir svarīga loma šodienas darba kārtības kontekstā. Tāpat mēs varam droši teikt, ka mums ir daži tādi uzlabojumi tirgus un patērētāju vajadzībām, kas šobrīd tiek iekļauti saskaņotā kontroles panelī. Tas ir pozitīvi.
<P>
Trīs iesniegtie ziņojumi un mutiskais jautājums, ko Iekšējā tirgus un patērētāju aizsardzības komitejas vārdā uzdeva Arlene McCarthy, ir darbs, kas pozitīvi ietekmē Eiropas Parlamentu. Par to mums jāpateicas referentiem un visiem deputātiem. Tāpat es gribētu īpaši pateikties manas grupas kolēģēm Mia De Vits un Barbara Weiler, jo viņas vēl netika pieminētas, un, protams, mūsu pašu referentei Christel Schaldemose. Un, protams, arī jums A. Stubb kungs - es nekādi nevarētu aizmirst jūs pieminēt - un tas pats attiecas uz A. Brie kungu.
<P>
Es uzskatu, ka ar šo paketi mēs veicam vērtīgu un būtisku ieguldījumu tādu tiesību aktu pabeigšanā, kas regulē iekšējo tirgu. Vienlaicīgi mēs veicinām patērētāju aizsardzību tirgū. Sociālistu grupa piešķir īpašu nozīmi šī mērķa sasniegšanai.
<P>
Tomēr mēs nebūt vēl neesam to sasnieguši. Mums jāturpina piesardzīgi kontrolēt tādu ražojumu drošību, kas tiek tirgoti iekšējā tirgū. Šajā sakarā es gribētu paust īpašu pateicību komisāram G. Verheugen par ļoti skaidru un nepārprotamu pieeju CE marķējuma nākotnei, citiem vārdiem sakot, tam, kā mēs varam sasniegt ražojumu labāku marķēšanu iekšējā tirgū un Eiropas Savienībā. Tas ir ļoti svarīgs mērķis, lai Eiropas Savienības patērētāji un iedzīvotāji varētu to patiesi uzskatīt par savu Eiropas Savienību. Tas ir ļoti svarīgs punkts šajā kontekstā.
<P>
Mēs uzmanīgi gaidām pētījuma rezultātus un to sekas, un es ļoti priecājos, ka jūs, G. Verheugen kungs, tik skaidri pateicāt, ka šis pētījums ir ļoti augstu Eiropas Komisijas prioritāšu sarakstā. Tās ir labas ziņas, jo neskaidrais CE marķējums ir bieži maldinājis un dezinformējis patērētājus, un tas ir nepareizi. Mums noteikti tas jāizbeidz.
<P>
Tāpat es priecājos, ka šajos ziņojumos un nolīgumā, ko mēs noslēdzām ar Padomi, mums ir izdevies nodrošināt valstu kvalitātes marķējumu ilgstošu pastāvēšanu - protams, ar nosacījumu, ka šie marķējumi reāli veicina patērētāju aizsardzību un ka tie netiek nepareizi lietoti vai nepareizi interpretēti protekcionisma mērķiem.
<P>
Otrais nosacījums - un mēs esam tuvu tam, lai to izpildītu - ir tāds, ka mums galu galā ir jāievieš Eiropas drošības marķējums, kas ir vismaz līdzvērtīgs valstu apzīmējumiem, ja ne pārāks par tiem. Tikai tad mēs varēsim runāt par valstu marķējumu atcelšanu.
<P>
Tāpat ir svarīgi, ka mēs šodien balsosim, un es atkārtoti paužu sirsnīgu pateicību ministram A. Vizjak. Es zinu, cik grūti tas bija arī Padomei, jo mēs noteikti izdarījām lielu spiedienu uz Padomi. Tā būtu gribējusi vairāk laika veltīt sarunām ar Parlamentu, un es to pilnībā apzinos. Es novērtēju, ka jūs darījāt visu iespējamo, lai nodrošinātu, ka mēs šonedēļ varam balsot, un tas ir pozitīvi, jo tas padara situāciju skaidru. Par to es vēlētos paust īpašu pateicību.
<SPEAKER ID="026" NAME="Janelly Fourtou">
ALDE grupas vārdā. - (FR) Priekšsēdētājas kundze, man, protams, jāsāk ar pateicību referentiem A. Stubb un A. Brie un īpaši C. Schaldemose par viņas efektīvo darbu, ko, manuprāt, mēs visi novērtējam.
<P>
Komitejas vārdā es arī vēlētos pateikties E. McMillan par to, ka viņš tik pašaizliedzīgi veltīja savu laiku, un Slovēnijas prezidentūrai par vajadzīgā stimula došanu, lai pieņemtu šo paketi pirmajā lasījumā.
<P>
ALDE grupa ir apmierināta ar panākto kompromisu, jo mūsu intereses tika ņemtas vērā - galvenie punkti ir importētāju atbildība un CE marķējuma sistēma.
<P>
Mēs visi esam ieinteresēti stabilā tirgū, kurā stabili uzņēmēji pārdod drošus ražojumus. Tādēļ ALDE grupa atbalsta noteikumus, kas uzliek importētājiem pienākumu pievērst lielāku uzmanību ražojumu tirdzniecībai, nosakot viņiem daļu atbildības ar visām no tā izrietošām sekām.
<P>
Attiecībā uz CE marķējuma sistēmu mēs esam apmierināti ar regulas noteikumu nošķiršanu no lēmuma noteikumiem.
<P>
Personīgā līmenī man ir žēl, ka mēs vēl neesam pilnībā atrisinājuši valstu marķējuma izvietošanas problēmu. Šī problēma atkārtojas. Jūs atceraties, ka 2006. gada februārī, kad mēs balsojām par mašīnbūves direktīvas pieņemšanu, mēs lūdzām Eiropas Komisijai sniegt paziņojumu, "precizējot citu marķējumu izvietošanas nosacījumus attiecībā uz valsts, Eiropas vai privātiem CE marķējumiem.”
<P>
Komisija paveica to, ko tā uzņēmās, bet mums Eiropas Parlamenta deputātiem un dalībvalstīm, manuprāt, trūka politiskās gribas ieņemt skaidru nostāju šajā jautājumā. Mēs varam vienīgi nožēlot savu nespēju to izdarīt, bet es atzinīgi vērtēju G. Verheugen paziņojumu, ka šis jautājums tiks padziļināti pētīts, un tieši tas mums ir vajadzīgs.
<P>
ALDE grupa atbalstīs šo kompromisu tā pašreizējā veidā, un mēs atzinīgi vērtējam darbu, kas paveikts pie teksta.
<SPEAKER ID="027" NAME="Leopold Józef Rutowicz">
UEN grupas vārdā. - (PL) Priekšsēdētājas kundze, diskusija par drošības marķējumiem jau risinās vairākus gadus. Tā kā valstu pienākums ir aizsargāt savus iedzīvotājus pret dzīvībai vai veselībai bīstamiem ražojumiem, dažas valstis ieviesa noteikumus, kas zināmām preču kategorijām ieviesa prasības, piemēram, marķējumus un sertifikātus, un attiecīgās valstu iestādes kļuva atbildīgas par uzraudzību un kontroli.
<P>
Eiropas Savienībā CE marķējums ir obligāts plašai preču grupai. Tas apliecina, ka produkts ir drošs, un tas ir jāizvieto gan uz EUR 5 vērta gludekļa, gan uz EUR 50 vērta gludekļa. Tādēļ nav lielas jēgas pievienot plusa/mīnusa zīmi.
<P>
Pret CE marķējuma izvietošanas procedūru nav lielu iebildumu. Problēmas rada nelikumīgas izmaiņas produktos, ko ražotāji jau ir nomarķējuši, CE marķējuma nelikumīga izvietošana un līdzīgu ražojumu pievienošana jau iegūtiem sertifikātiem, neievērojot pienācīgu sertifikācijas procedūru.
<P>
Tādēļ ES ir vajadzīga visu patērētāju aizsardzības iestāžu veikto pasākumu labāka sinhronizācija. Tās robežas ir cieši jānoslēdz, lai nodrošinātu, ka nesertificēti produkti nenokļūst tirgū, jāizveido efektīva uzraudzības un informācijas sistēma un jāievieš stingrāka un standartizētāka sodu sistēma, lai nodrošinātu, ka CE sistēmas apiešana neatmaksājas. Ņemot vērā augstās sertifikācijas izmaksas, Eiropas Savienības mazajiem un vidējiem uzņēmumiem ir jāsaņem atbalsts attiecīgo marķējumu iegūšanā. UEN grupa atbalsta visus pasākumus, kas paredzēti, lai nodrošinātu patērētāju aizsardzību un Eiropas tirgus efektīvu darbību.
<SPEAKER ID="028" NAME="Heide Rühle">
Verts/ALE grupas vārdā. (DE) Priekšsēdētājas kundze, es gribētu novēlēt M. Harbour daudz laimes dzimšanas dienā. Par mūsu turpmāko auglīgo sadarbību! Un, protams, es gribu pateikties visiem trim referentiem. Kā jūs, iespējams, zināt, es biju savas grupas "ēnu” referents visiem trim ziņojumiem, tāpēc es zinu, cik nenogurstoši ir bijuši jūsu centieni, uzlabojot šī Komisijas priekšlikuma galvenos aspektus. Vienlaicīgi es vēlētos pateikties komisāram G. Verheugen, kas vēlreiz norādīja, ka Parlaments uzlaboja priekšlikumu. Es uzskatu, ka tas ir svarīgs komentārs, jo mēs visi smagi strādājām pie šī tiesību akta. Mēs tiešām darījām visu iespējamo, lai uzlabotu apstākļus ne tikai uzņēmumiem, bet arī patērētājiem.
<P>
Šī pakete sastāv no trim elementiem. Regulas par likumīgi tirgotu preču savstarpējo atzīšanu galvenais mērķis ir atcelt ar tarifiem nesaistītus šķēršļus, ko varētu arī saukt par protekcionisma šķēršļiem. Tomēr komitejā mēs saglabājām līdzsvaru, uz ko norādīja G. Verheugen un kuram arī es piešķiru lielu nozīmi, lai gan dažkārt debatēs tas nav ievērots. No vienas puses, ar tarifiem nesaistītus šķēršļus ir jāatceļ, bet, no otras puses, tas jāatstāj dalībvalstu ziņā, protams, lai noteiktu, vai tiek piemēroti noteikti nosacījumi. Piemēram, Vācijā mums ir problēmas ar nacistu simboliku. Tādēļ, ja pastāv īpašas problēmas ar noteiktiem ražojumiem, ko atsevišķas dalībvalstīs nevar atzīt ētisku iemeslu dēļ, tad šīm dalībvalstīm ir jābūt tiesīgām aizliegt šādus ražojumus. Līdzsvars ir saglabāts. Es uzskatu to par ļoti svarīgu, jo tas ir vienīgais veids, kādā iekšējā tirgus un vienota tirgus principa atzīšanu plašā mērogā var veicināt patērētāju, kā arī attiecīgo uzņēmēju starpā. Šajā sakarā mēs esam spēruši lielu soli uz priekšu.
<P>
Tāpat es uzskatu, ka ir svarīgi izveidot kontaktpunktus, bet arī parādīt, ka tie neradīs papildu birokrātiju, ņemot vērā, ka kontaktpunkti jau ir izveidoti saskaņā ar pakalpojumu direktīvu un saistībā ar profesionālās kvalifikācijas savstarpējo atzīšanu. Jo vairāk kontaktpunktus mēs izveidosim, jo lielākas grūtības tas var radīt individuālām dalībvalstīm. Arī šajā jomā mēs esam rīkojušies ļoti atbildīgi.
<P>
Vēl viens svarīgs punkts pēc mūsu domām bija vajadzība pieminēt - ko mēs, protams, izdarījām - ka savstarpējā atzīšana var darboties tikai tad, ja tirgus piekļuvi regulējošie nosacījumi ir vienādi visās dalībvalstīs. Dalībvalstīs bez šaubām pastāvēja atšķirīgi nosacījumi. Daži tiecās privatizēt vai daļēji privatizēt tirgus uzraudzību; daži izvēlējās sertifikāciju, bet sertifikācijas struktūru izvēlējās izveidot vairāk vai mazāk privātu. Mēs esam noteikuši pilnīgi skaidri, ka tirgus akreditācija var būt tikai valsts atbildība, un mēs esam piešķīruši lielāku atbildību atsevišķām dalībvalstīm. Es to uzskatu par ļoti svarīgu soli.
<P>
Tirgus uzraudzība, protams, arī ir būtiska ražojumu drošības ieviešanai un nodrošināšanai Eiropas Savienībā. Kad mēs runājam par direktīvu un regulu pastiprināšanu, mums vienmēr jāapzinās, ka direktīva vai regula ir tikai tik efektīva, cik efektīvs ir instruments, kas galu galā pārbauda to ievērošanu; šajā gadījumā tie ir tirgus uzraudzības mehānismi dalībvalstīs. Šajā sakarā tagad dalībvalstīm būs lielāks pienākums attīstīt, finansēt un nodrošināt ar darbiniekiem savas tirgus uzraudzības sistēmas. Es uzskatu, ka tas ir ļoti svarīgs nosacījums. Tuvākajos gados Parlamentam ir jāturpina būt piesardzīgam, lai nodrošinātu, ka tiešām tiek realizēta stingrāka tirgus uzraudzība.
<P>
Vēl viens svarīgs aspekts ir pasākumu komplekss, par ko bija atbildīga C. Schaldemose. Šis pamatlēmums sniedz mums pasākumu kompleksu turpmākajām direktīvām, kas nodrošinās lielāku tiesisko konsekvenci galvenajos jautājumos, nosakot skaidru un saskaņotu nostāju īpaši par CE marķējumu, bet arī par importētāju statusu tirdzniecības ķēdē. Mēs esam palielinājuši importētāju atbildību visā Eiropas Savienībā. Tas bija vēl viens ļoti svarīgs sasniegums.
<P>
Kopumā mēs varam būt ļoti apmierināti ar šodien izskatāmo paketi. Tāpat to plaši atbalsta visas politiskās grupas.
<P>
Nobeigumā ļaujiet man paust pateicību Padomes Slovēnijas prezidentūrai. Bez stipra Slovēnijas prezidentūras atbalsta mums nekad nebūtu izdevies pabeigt šo jautājumu tik īsā laikā, kas mums bija pieejams līdz pirmajam lasījumam. Es īpaši pateicos Komisijai un Iekšējā tirgus un patērētāju aizsardzības sekretariāta darbiniekiem. Bez viņiem mēs noteikti nebūtu iekļāvušies laika grafikā un nebūtu savlaicīgi sagatavojuši patiesu kompromisu pirmajam lasījumam.
<SPEAKER ID="029" NAME="Jaromír Kohlíček">
GUE/NGL grupas vārdā. - (CS) Dāmas un kungi, atšķirībā no daudzām citām ekonomikas disciplīnām tirdzniecība ir īsta zinātne, un kā tādai tai ir savi noteikti likumi un noteikumi, kas paliek nemainīgi neatkarīgi no iesaistītajiem dalībniekiem. Šo noteikumu skaitā ir noteiktas tehniskas ražojuma īpašības, uzsvars uz īpašu atšķirību atrašanu starp līdzīgiem ražojumiem un centieni skaidri noteiktos apstākļos aizsargāt ģeogrāfiskās norādes. Tomēr pēdējam minētajam parasti nav nekā kopīga ar ražojuma tehniskajiem rādītājiem. Viens no vienotā tirgus aspektiem ir centieni izvairīties no ražojumu pārdošanas ierobežošanas citas valsts teritorijā, ieviešot ar tarifiem nesaistītus šķēršļus, piemēram, daudzuma ierobežojumus, pienākumu atkārtot sertifikāciju katrā valstī, patentu neatzīšanu, īpašas iepakošanas un marķēšanas prasības ražojumiem, kas neietilpst vispārējās tirgus tradīcijās u.c.
<P>
Pirmais solis, kas varētu palīdzēt kliedēt neskaidrību vai, iespējams, pat atcelt preču brīvas aprites mākslīgos šķēršļus, ir izpratnes vairošana. Tādēļ es atzinīgi vērtēju centienus atsevišķās valstīs izveidot vienu vai vairākus ražojumu kontaktpunktus. To galvenais uzdevums būs sniegt informāciju par tehniskajiem noteikumiem, kas tiek izmantoti citās dalībvalstīs.
<P>
Tālāk priekšlikumā uzmanība tiek pievērsta pierādīšanas pienākumam. Arī šajā kontekstā tas attiecas uz tehnisku procedūru, kuras rezultātā ražojumam var tikt liegta piekļuve citas dalībvalsts tirgum par spīti tam, ka tas tiek likumīgi tirgots citā valstī vai izcelsmes dalībvalstī. Procedūras pamatā kopumā ir dialoga uzlabošana starp individuālu dalībvalstu kompetentajām iestādēm. Efektīvāka komunikācija ir galvenais elements attiecībā uz tādu risku novēršanu, kas saistīti ar aizliegumu tirgot ražojumu mērķa tirgū.
<P>
Grūtības ar savādāk slavējamo iniciatīvu ir saistītas ar mēģinājumu direktīvā iekļaut visu ražojumu klāstu. Būtu naivi pieņemt, ka līdzīgu vai pat identisku pieeju varētu piemērot rūpnieciskiem ražojumiem, piemēram, automobiļiem, apģērbam, apaviem un pārtikas ražojumiem. Lai gan es pilnībā atbalstu vienotu pieeju, esmu pārliecināts, ka attiecībā uz atsevišķiem ražojumiem būs jāīsteno īpašas pieejas. Es neparedzu nekādas grūtības saskaņotajā jomā, bet gan tādu ražojumu gadījumā, ar kuriem saistītās prasības nav saskaņotas, citiem vārdiem sakot, ārpus saskaņotās ražojumu jomas.
<P>
Regulā ir noteikts 20 dienu izpildes termiņš, kurā uzņēmējiem ir jāatbild uz kompetento valsts iestāžu lēmumiem, pamatojoties uz tā sauktajām sabiedrības interesēm, kas prasa ražojumu izņemt no tirgus vai aizliegt, vai dažos gadījumos veikt izmaiņas ražojumā, pirms to ir atļauts laist tirgū. Viens no priekšlikuma pozitīvajiem aspektiem ir uzsvars uz iespēju pārskatīt lēmumus valsts tiesu iestādēs. Pēc manām domām vienīgais neskaidrais priekšlikuma, ko es kopumā atbalstu, aspekts ir atsauce uz Līgumu. Piemēram, finanšu pārskata 5.2. panta nosaukums ir "Pievienotā vērtība, ko rada Kopienas iesaistīšanās, priekšlikuma saskanība ar citiem finanšu instrumentiem un iespējamā sinerģija”. Ja priekšlikumā ir atsauce uz Lisabonas līgumu, es to uzskatu par nepiemērotu, jo Lisabonas līguma ratifikācija ir tikko sākusies.
<P>
Nobeigumā es vēlētos paziņot, ka, manuprāt, regula palīdzēs atrisināt jautājumu par pārbaužu un sertifikātu pastāvīgo dublēšanos, kuras iemesls ir tāds, ka viena valsts uzskata citas valsts izsniegtus sertifikātus par nepietiekamiem. Kā bijušais eksporta uzņēmuma pārstāvis es esmu pieredzējis šīs grūtības praksē, un es uzskatu, ka minētais priekšlikums palīdzēs tās mazināt.
<SPEAKER ID="030" NAME="Godfrey Bloom">
IND/DEM grupas vārdā. - Priekšsēdētājas kundze, es domāju, ka man var piedot manu priekšstatu, ka esmu ieradies uz Holivudas Oskara pasniegšanas ceremoniju: visi apsveic viens otru, uzsit viens otram pa muguru, pilnīgi fantastiski! A. Stubb izdevās pateikties gandrīz visiem, bet man šķiet, ka viņš aizmirsa savu vecmāmiņu. Jā, A. Stubb kungs, jūs aizmirsāt savu vecmāmiņu!
<P>
Tiešām interesanti, vai ne? Mēs nodarbojamies ar saskaņošanu, homogenizēšanu, regulēšanu, likumdošanu. Tas ir tā, it kā šai iestādei kaut kādā veidā būtu uzmācīga vēlme pierādīt savu vērtību ar jebkādu darbību neatkarīgi, vai tā laba vai slikta vai nepietiekama. Mums jāizliekas, ka esam aizņemti. Šeit valdošais pieņēmums ir tāds, ka Eiropas iedzīvotāji ir kaut kādā ziņā atpalikuši bērni un mēs esam labvēlīgi, bet autoritatīvi vecāki: mēs visu zinām, un mēs visu kontrolējam. Tomēr tā nav, vai ne? Uzņēmējdarbības pieredzes līmenis šajā sēžu zālē ir nožēlojams. Politiskie karjeristi, algotņi bez jebkādas reālas saprašanas par ārējo pasauli maniakāli ražo nepilnīgus un bīstamus tiesību aktus, kamēr mēs rijīgi sūcam sabiedrības knupīti ar saviem smieklīgajiem, demonstratīvajiem nolūkiem.
<P>
Tādas attīstības valstis kā Indija un Ķīna, kas pārņem mūsu rūpniecisko ražošanu pat manas runāšanas laikā, droši vien raugās uz mums ar izbrīnu. Tirdzniecības konkurence pasaules mērogā neatšķiras no futbola mača. Viņi skatās, kā mēs izvietojamies uz laukuma, atskan svilpes signāls, un mēs aizrautīgi sākam sist bumbu paši savos vārtos. Aiz mūsu mugurām viņi droši vien smejas vēderus turēdami. Nav tā, ka šai sēžu zālei ir vēl kādas likumīguma paliekas pēc tam, kad pretēji iedzīvotāju gribai tiek panākta jaunās Konstitūcijas pieņemšana. Bet viņu diena pienāks, un mēs visi atjēgsimies tiesas zālē ieročiem šķindot, un mēs to būsim godam nopelnījuši.
<SPEAKER ID="031" NAME="Jean-Claude Martinez" AFFILIATION="NI">
(FR) Priekšsēdētājas kundze, novēlot M. Harbour daudz laimes dzimšanas dienā, man jāteic, ka mēs šķiet esam atceļojuši atpakaļ laikā uz divdesmitā gadsimta deviņdesmitajiem gadiem. Tolaik mēs steidzāmies masveidā izstrādāt tiesību aktus, gatavojoties vienotajam tirgum, un šķiet, ka mēs joprojām to darām, jo šodien mūsu priekšā ir divas papildu regulas un lēmums, lai nodrošinātu brīvu preču apriti. Nav iespējams izvairīties no faktiem, un tie liecina par to, ka valdības ir tendētas uz aizsardzību, lai neteiktu protekcionismu. Tehniskie standarti, veidlapu aizpildīšana un drošības prasības ir ar tarifiem nesaistīti šķēršļi. Francijā, piemēram, automobiļu ražošanā mēs gadiem ilgi izvirzījām neatlaidīgu prasību transportlīdzekļus aprīkot ar dzelteniem galvenajiem lukturiem baltu galveno lukturu vietā, lai ierobežotu ārvalstu transportlīdzekļu skaitu uz mūsu ceļiem.
<P>
Tagad Komisija ierosina kopēju sistēmu velosipēdu un kāpņu brīvai tirdzniecībai, lai tēti varētu krist gar zemi; tādu rotaļlietu tirdzniecībai, kas apdraud bērnu dzīvību; tādu tējkannu tirdzniecībai, kas applaucē viņu mammas; un dažādu tādu ierīču tirdzniecībai, ar kuriem vecmāmiņas un vectētiņi var iegūt nāvējošu elektrotraumu.
<P>
Mums radās priekšstats - 23 gadus pēc Eiropas Vienotā akta parakstīšanas - ka ar to ir cauri un ka tas ir aizmirsts: ka Cassis de Dijon 1979. gada spriedums, kam sekoja vēl pāris simti Tiesas spriedumu, ir nodrošinājis, ka visi savstarpēji atzīst viens otra ražojumus. Nu ko, mēs maldījāmies! Vienotais tirgus joprojām sastāv no daudziem atsevišķiem tirgiem, tādēļ, lai atceltu visus regulatīvos un tehniskos māņus, kas rada izsmalcināti atjaunotu robežu efektu, Komisija ierosina principu, saskaņā ar kuru izmaksas uzņemas importētāji: importētāji būs atbildīgi par to importēto ražojumu drošumu, un tiks mainīts pierādīšanas pienākums.
<P>
Ņemot to vēro, mūsu priekšā esošajos tekstos ir apgalvots acīm redzamais: tie nostiprina savstarpējās atzīšanas jēdzienu; tie augstu vērtē etiķešu ar CE logotipu līmēšanas māniju, kas tiek dēvēta par marķēšanu, to apstiprinātajiem izmēriem un sankcijām par to nepareizu lietošanu; un, kāds pārsteigums, 15 gadus pēc robežu un muitas kontroles atcelšanas mūsu referents André Brie pieprasa papildu resursus muitas darbiniekiem. Muitas darbinieku atjaunošana brīvās tirdzniecības zonās tik tiešām ir kaut kas nedzirdēts, lai gan acīmredzot Adam Smith, kas ir brīvās tirdzniecības pamatlicējs, savas pēdējās dienas aizvadīja, staigājot pa savu bērnības pilsētu sava tēva muitas formas tērpā.
<P>
Tāpēc es saku - uz priekšu: atjaunosim muitas darbinieku amatu pilnībā ar tradicionālajām smailajām cepurēm. Mums visdrīzāk šīs cepures būs jāimportē no Ķīnas, bet vismaz mēs nodrošināsim, ka tās ir drošas. Galu galā mēs negribētu būt atbildīgi, ja kāds Komisijas deputāts dabūtu saules dūrienu!
<SPEAKER ID="032" NAME="Andreas Schwab" AFFILIATION="PPE-DE">
(DE) Priekšsēdētājas kundze, dāmas un kungi, arī es sākšu ar to, ka pateikšos referentiem un citiem deputātiem, kas piedalījušies šī sarežģītā dokumenta sagatavošanā, bet šoreiz es vēlētos sākt savādāk. Man noteikti nav par ko pateikties G. Bloom, kas ar savu iejaukšanos nav devis nekādu konstruktīvu ieguldījumi šajā diskusijā. Šajā sakarā viņš ar saviem centieniem nav spējis atvieglot Eiropas iedzīvotāju nastu. Es ceru, ka jūs man tomēr ļausiet atkārtot vakar vakarā paustos dzimšanas dienas apsveikumus manam kolēģim Malcolm Harbour.
<P>
To, vai šī pakete būs laba dzimšanas dienas dāvana, mēs vēl redzēsim. Mums būs jāpagaida un jāpārliecinās par to, kā dalībvalstis īstenos lēmumus, ko mēs pieņēmām kopā ar Padomi. Es gribētu sirsnīgi pateikties jums, A. Vizjak kungs, par jūsu centieniem šajā sakarā, par kuriem mēs runājām Slovēnijā, un arī pateikties komisāram G. Verheugen. Daudzus jautājumus atrisinās A. Stubb sagatavotā klauzula, kurš pelna atzinību par tās veiksmīgo pieņemšanu Parlamentā. Es runāju par pierādīšanas pienākuma nodošanu iekšējā tirgus nesaskaņotajā jomā. Šis princips padarīs dzīvi vieglāku iekšējā tirgū, jo īpaši maziem un vidējiem uzņēmumiem, radot minimālu birokrātiju.
<P>
Es ceru, ka visas dalībvalstis ir sapratušas, kam viņas piekrīt šajā paketē. Mazajiem uzņēmējiem vai ražotājiem vairs nebūs jāprasa valdībai, vai ražojumus var importēt, bet dalībvalstīm būs jāpierāda, ka visi noteikumi, ko tās ir ieviesušas, ir vajadzīgi un samērīgi. Es varu garantēt, ka dažām dalībvalstīm tas būs kaut kas pilnīgi jauns šajā sakarā. Tomēr tas ir stimulējošs signāls iekšējam tirgum, kā arī mazajiem un vidējiem uzņēmumiem, kas darbojas iekšējā tirgū.
<P>
Tāpat es esmu ārkārtīgi pateicīgs A. McCarthy un J. Fourtou par viņu sniegto informāciju, ka CE marķējums un tā nozīme nekļuva aktuāla tikai šajā Parlamentā, kad tika pieņemts pamata tiesību akts par jauno pieeju, bet, ka vienmēr, kad pēdējos gados tika diskutēts par direktīvu attiecībā uz CE marķējumu, mēs esam atkārtoti jautājuši, vai CE marķējums, kurš, kā mēs zinām, sākotnēji tika paredzēts tikai kā marķējums tirgus uzraudzības struktūrām, tiešām informē patērētājus par to, ko tie vēlas zināt, iegādājoties ražojumu. Pats par sevi saprotams, ka ir ļoti grūti nošķirt patērētāju preces no rūpniecības precēm. Mēs, protams, apzināmies, ka mums ir vajadzīgs zemu izmaksu risinājums, kas ir nosacīti brīvs no birokrātijas. Vienlaicīgi mēs esam pateicīgi, G. Verheugen kungs, ka jūs plānojat veikt pētījumu, kuru visa mūsu komiteja vienprātīgi atbalsta. Mēs ceram, ka šis pētījums konstatēs pamatotus pierādījumus, kas varētu norādīt, ka CE marķējums savā pašreizējā formā, nesniedz visu patērētājiem vajadzīgo informāciju.
<SPEAKER ID="033" NAME="Barbara Weiler" AFFILIATION="PSE">
(DE) Priekšsēdētājas kundze, komisār, Padomes priekšsēdētāj, dāmas un kungi, apmēram pirms gada 14. februārī Eiropas Komisija ierosināja šo jauno pasākumu paketi ražojumiem, lai dotu jaunu stimulu tirdzniecībai iekšējā tirgū. Tas, ka mums ir izdevies šodien pabeigt paketi mazliet vairāk nekā gada laikā, manuprāt, ir ļoti ātra un efektīva komandas darba rādītājs, kas tika veikts arī Parlamentā. Deputāti nepiedalījās pamatdarbā - galēji labējā darbā, ja es varu tā izteikties - un viņu ieguldījums man radīja iespaidu, ka līdz pat šai dienai viņi nezina, ko pakete īsti nozīmē.
<P>
Šīs diskusijas laikā mani pārsteidza tas, ka iekšējā tirgū joprojām pastāv daudz šķēršļu, ņemot vērā, ka Jacques Delors ieviesa vienoto tirgu 1992. gadā. Ir pārsteidzoši redzēt reālās grūtības, ar ko saskaras vidējie un mazie uzņēmumi, kad tie mēģina ienākt citas ES dalībvalsts tirgū. Saskaņā ar Komisijas informāciju šajā paketē ir iekļauti pasākumi, kas ietekmēs 22 nozares, kuru kopējais ikgadējais apgrozījums ir apmēram EUR 1500 miljardi.
<P>
Mums ir izdevies nodrošināt, ka turpmāko tirgus uzraudzības sistēmas uzlabojumu pamatā būs vienoti kritēriji, un tas ir būtiski. Atverot tirgu, ir jānodrošina tirgus uzraudzības mehānismu darbība. Bīstamas preces var daudz vieglāk konstatēt un padarīt drošas, un var veikt mērķtiecīgākas krāpniecisku darījumu izmeklēšanas un sodīt krāpniekus. Kā jau citi runātāji minēja, turpmāk pie atbildības tiks saukti ne tikai ražotāji, bet arī importētāji. Tas nepaliks tikai uz papīra, jo būs arī atbildības noteikumi, kas paredzēs sodu par neatbilstību.
<P>
Šī tirgus uzraudzības sistēma arī ir lielākais ieguvums dalībniekiem, kas jau ievēro noteikumus, jo tā ievērojami uzlabo līdzekļus, ar kuriem konstatēt pārkāpējus starp ražotājiem un importētājiem. Es biju izbrīnīts, kad uzzināju, ka muitas iestādes un tirgus uzraudzības struktūras līdz šim gandrīz neko nav zinājušas viena par otru. Šī noslēpumainība un šķietamā korporatīvo interešu aizsardzība turpmāk tiks izbeigta.
<P>
Saistībā ar CE marķējumu es priecājos, ka Parlaments ir pieturējies pie savas nostājas. Mēs nepiekritām pārsteidzīgajiem patērētāju organizāciju aicinājumiem atcelt CE marķējumu vai Komisijas aicinājumam to nepamatoti atjaunināt. Tas nebūtu pareizi. Es uzskatu, ka mēs esam izvēlējušies vislabāko iespēju.
<P>
Par spīti dažu aprindu iebildumiem Parlaments arī nodrošināja valstu drošības marķējumu saglabāšanu - ne tikai Vācijā, bet arī citās valstīs - līdz brīdim, kad mēs atradīsim ideālu alternatīvu.
<P>
Kā sociāldemokrāts es arī lepojos, ka viens konkrēts princips ir iekļauts ne tikai mūsu rezolūcijā, bet arī pašā regulā. Attiecīgā formula kaut kādā ziņā bija strīdīga līdz pat pēdējam brīdim, bet mums izdevās noteikt, ka akreditācijas struktūras nedrīkst konkurēt savā starpā un tām jānodrošina, ka to publiskā misija ir neaizskarama līdzīgi, kā tas bija līdz šim. Es uzskatu, ka valdīja vienprātība arī par šo viedokli. Mums visiem bija svarīgi panākt lielāku pārskatāmību.
<P>
Tas ir pārsteidzoši, cik neaktīva joprojām ir sadarbība, un es uzskatu, ka šī pakete veicinās labāku sadarbību arī valsts iestāžu starpā.
<P>
Nobeigumā es gribētu pateikt pāris vārdus par paketi kopumā. Tas ir ieguvums gan Eiropas uzņēmumiem, gan iedzīvotājiem. Daudzas lietas būs vieglāk realizēt, daudzi procesi mazāk birokrātiski un tādējādi, protams, lētāki, tomēr mēs joprojām radām augstāku drošības līmeni patērētāju vajadzībām. Izsakoties uzņēmēju vārdiem, to pamatoti varētu nosaukt par abpusēji izdevīgu risinājumu.
<SPEAKER ID="034" NAME="Toine Manders" AFFILIATION="ALDE">
(NL) Priekšsēdētājas kundze, mana siltākā pateicība referentiem A. Stubb un A. Brie un referentei C. Schaldemose par ātro un konstruktīvo veidu, kādā viņi paveica savus uzdevumus. Tieši tādai ir jābūt likumu izstrādei - ātrai un stabilai. Tāpat es pateicos Komisijai un Padomes prezidentūrai.
<P>
Eiropa tika radīta tieši tāpēc, lai tiktu pieņemti šādi tiesību akti, un tas ir lieliski dot šādu milzīgu atbalstu ekonomikai, jo īpaši MVU. Mēs saņemam daudz sūdzību no maziem uzņēmumiem, ka to eksportu un uzņēmējdarbību kavē tas, ka robežas joprojām ir slēgtas par spīti visām runām par vienoto tirgu. Šī pakete nodrošinās stabilāku pamatu Eiropas Savienībai. Mazie uzņēmumi galu galā ir mūsu ekonomikas galvenais atbalsts, un tā ir arī nozare, kas nodrošina darba vietas, kuras mums Eiropas Savienībā ir tik ļoti vajadzīgas.
<P>
Arī dalībvalstīm šī pakete radīs stabilāku pamatu, jo tā ietaupīs lielu daļu administratīvo izmaksu - apmēram EUR 150 miljardus gadā. Šī gada budžets ir EUR 120 miljardi. Tāpēc nedosim pamatu dalībvalstīm apgalvot, ka Eiropas Savienība izmaksā pārāk daudz, jo patiesībā tai nauda paliek pāri. Ārpusē mūs negaida plašsaziņas līdzekļu pārstāvju pūļi, lai paziņotu šo priecīgo vēsti, bet es domāju, ka to ir vērts pieminēt.
<P>
Kā liberāļiem mums, protams, ir ļoti patīkami redzēt, ka vienotais tirgus tiek stiprināts. Dinamiskāka ekonomika nozīmē uzplaukstošāku Eiropu, un tas ir pozitīvi uzņēmumiem un patērētājiem, tādēļ pozitīvi arī Eiropas Savienībai.
<P>
Es neizmantošu visu man piešķirto laiku, jo citi runātāji jau uzslavēja šīs paketes būtību. Tādēļ es neiedziļināšos tehniskos jautājumos. Tas ir lielisks dokuments. Es ceru, ka mēs to apstiprināsim vienbalsīgi un ka tas stāsies spēkā pavisam drīz.
<P>
Tagad, kad mēs esam mainījuši arī pierādīšanas pienākumu, pasākumi, ko Eiropas Komisija veic gadījumā, kad dalībvalstis pārkāpj mūsu tirgu aizsardzības procedūras, ir diezgan noderīgi. Šādos gadījumos pasākumi tiek veikti ātri un piemēroti. Tādēļ es domāju, ka tas darbosies nevainojami.
<SPEAKER ID="035" NAME="Zdzisław Zbigniew Podkański" AFFILIATION="UEN">
(PL) Priekšsēdētājas kundze, Eiropas Savienība ir daudzveidīgu vērtību un pieredzes, kā arī vēsturiskās un sociālās dažādības kopums. Bieži atšķiras ne tikai mūsu iepriekšējā pieredze, bet arī mūsu pašreizējie tiesību akti un pienākumi, kas tiek nodoti Eiropas iestādēm, darbavietām un iedzīvotājiem.
<P>
Mēs dzīvojam patiesu sociālu, ekonomisku un kultūras izmaiņu periodā, kam diemžēl ir savas negatīvās sekas. Bet tas ir kalpojis par pamatu arī daudziem labiem un pozitīviem notikumiem; tostarp noteikti jāpiemin kapitāla, preču un pakalpojumu liberalizācija un personu brīva pārvietošanās. Lai gan šie notikumi rada piemērotus apstākļus ekonomiskai darbībai, var redzēt, ka kapitāls bieži gūst virsroku pār cilvēkiem, apdraudot viņu veselību un pat dzīvību.
<P>
Tādēļ mums ir jāstiprina visas iespējamās kontroles procedūras. CE sistēma ir jāpastiprina gan uz mūru robežām, kā to ir norādījuši daži deputāti, gan mūsu iekšējos tirgos un īpaši komerctīklos. Ir grūti iztēloties visu to preču klāstu, ko šobrīd ražo lielveikalu un hipermārketu ķēdes, un šis svarīgais fakts ir jāņem vērā. Mums jāpatur prātā ne tikai marķējuma sistēma, bet arī citi līdzekļi, kas mums pieejami, lai uzlabotu patērētāju zināšanas un spēju izvēlēties preces.
<SPEAKER ID="037" NAME="Kathy Sinnott" AFFILIATION="IND/DEM">
Priekšsēdētājas kundze, šo ziņojumu mērķis ir uzlabot ražojumu tirgus regulēšanu, jo īpaši pastiprinot CE marķējuma atzīšanu un aizliedzot marķējuma nepareizu izmantošanu. Tas viss ir pozitīvi, bet no savas puses šajā diskusijā es mazliet pievērsīšos aspektam, kas šajos ziņojumos nav apskatīts, bet kas, manuprāt, ir ārkārtīgi nozīmīgs diskusijai par ražojumiem.
<P>
Dažādo ierosināto pasākumu mērķis ir mudināt cilvēkus iegādāties ražojumus un, kad viņi to dara, izvēlēties Eiropas ražojumus. Kā mēs varam saskaņot šo paaugstināta patērnieciskuma stimulēšanu ar vajadzību izmantot resursus saprātīgā veidā? Tas ir, saprotot, ka resursi ir jādala ne tikai pasaules mērogā, bet arī ar turpmākajām paaudzēm.
<P>
Dažas dalībvalstis ir galvenokārt ieinteresētas savu ekonomiku veidošanā, bet citām atbildīgas vides pārvaldības jautājums ir vienlīdz svarīgs ar tirdzniecību. Šīs valstis meklē veidus, kā saskaņot konkurētspējīgas tirdzniecības ciklu un nodrošināt labu, ilgtspējīgu dzīves standartu un ražojumu izmantošanu. Energoefektivitāte, pārstrādājamu un zemas toksicitātes materiālu izmantošana ir solis pareizajā virzienā, bet svarīgs papildinājums ir plānotā materiālā nolietojuma atcelšana. Plānotais materiālais nolietojums ir apzināta tādu ražojumu radīšana, kas nekalpos ilgi un kas nav labojami.
<P>
Kad es iegādājos savu pirmo mikroviļņu krāsni, es apzināti iegādājos labu ražojumu, kas ilgi kalpotu. Tā nokalpoja divus gadus. Kad es to aiznesu atpakaļ, man pateica, ka to nav vērts labot un ka nav neviena, kas to varētu salabot. Tāpēc es nopirku vēl vienu labas kvalitātes ražojumu. Tā nokalpoja divus gadus. Tagad es iegādājos jaunu mikroviļņu krāsni katru gadu - vislētāko, ko varu atrast - un tad to izmetu.
<P>
Mums ir jābūt uzmanīgiem ar saskaņošanu, ka mēs atstājam atbildīgajām valstīm iespēju aizliegt ražojumus, kuros ir iekļauts plānots materiālais nolietojums, un ka mēs mudinām valstis atļaut laist tirgū tikai tādus ražojumus, kuri ilgi kalpos un kuri ir labojami, jo tieši šajās valstīs cikla beigās uzkrājas liels daudzums atkritumu.
<SPEAKER ID="038" NAME="Zita Pleštinská" AFFILIATION="PPE-DE">
(SK) Dāmas un kungi, es guvu prieku no šodienas lieliskās atmosfēras diskusijas laikā par iekšējo tirgu, un es gribētu pateikties visiem, kas to veicināja. Protams, demokrātija paredz, ka mēs uzklausām arī pretējus viedokļus, piemēram, mana kolēģa G. Bloom viedokli.
<P>
Manu dēlu sauc Andrej, tāpēc es zinu, ka šis vārds nozīmē kādu, kas ir stiprs un varens. Šī vārda īpašnieks ministrs A. Vizjak ievirza šo diskusiju ļoti efektīvā gultnē. Es gribētu atzīmēt, ka Padome parasti netiek pārstāvēta šādās diskusijās. Pareizi funkcionējoša Eiropas iekšējā ražojumu tirgus pamata priekšnoteikums ir šķēršļu atcelšana uzņēmējiem un labvēlīgu apstākļu radīšana uzņēmumiem, jo īpaši 23 miljoniem mazo un vidējo uzņēmumu. Attiecībā uz attīstības valstu ražojumu skaitu mums jārod risinājumi globalizācijas izaicinājumiem.
<P>
Viens šāds risinājums ir skaidri reglamentējoši noteikumi, lai nodrošinātu, ka visi ražojumi, kas tiek importēti Eiropas tirgū, atbilst tām pašām drošības prasībām, kurām atbilst Kopienā radītie ražojumi. Ražojumu tirdzniecības tiesību aktu paketes pamatprincipi ir ražotāju atbildība nodrošināt ražojumu atbilstību pašreizējiem Eiropas tiesību aktiem, no vienas puses, un dalībvalstu atbildība nodrošināt Eiropas Savienības tirgus uzraudzību, no otras puses. Man jāatzīst, ka Eiropas standartizācijas jautājums mani ieinteresēja, kad es biju Eiropas Parlamenta referente Eiropas standartizācijas finansēšanas jautājumā, un man joprojām ir tā pati sajūta šajā jautājumā šeit Eiropas Parlamentā.
<P>
Es apzinos šīs svarīgās Eiropas Savienības politikas milzīgo nozīmi, un es atzinīgi vērtēju komisāra G. Verheugen iesaistīšanos. Kā PPE-DE grupas referente es arī koncentrējos uz Christel Schaldemose ziņojuma par importētāju atbildības palielināšanu, samazinot mazo un vidējo uzņēmumu administratīvo slogu un saglabājot jauno pieeju kā ražojumu tirdzniecības pamatsistēmu, grozījumiem. Tāpat es norādīju uz vajadzību pēc efektīvākām informācijas kampaņām, lai uzlabotu patērētāju izpratni: tas ir pagrieziena punkts, lai uzlabotu patērētāju uzticēšanos ES iekšējam tirgum.
<P>
Savos grozījumos es īpaši koncentrējos uz patērētājiem un to, ka ir svarīgi nodrošināt patērētāju aizsardzību no veselībai bīstamiem ražojumiem. Tāpat es uzsvēru vajadzību pēc efektīvākām informācijas kampaņām, lai uzlabotu patērētāju izpratni: tas ir pagrieziena punkts, lai uzlabotu patērētāju uzticēšanos ES iekšējam tirgum. No praktiskās puses mēs varam redzēt, ka šobrīd CE marķējums nesniedz pietiekamas garantijas par to, ka ražojums ir patiešām drošs. Šī iemesla dēļ ar tiesību aktu paketes palīdzību mēs esam mēģinājuši padarīt CE marķējumu jēgpilnāku, ieviest sankcijas par tā nepareizu izmantošanu, pastiprināt noteikumus par marķējuma piešķiršanu un padarīt tirgus kontroles sistēmu ievērojami efektīvāku.
<P>
Panāktais kompromiss paredz dažu pantu, kas attiecas uz CE marķējumu, pārnešanu uz regulu. Tas ir ļoti pozitīvs solis. Nobeigumā es gribētu pateikties Christel Schaldemose un citiem referentiem par konstruktīvo sadarbību, kas mums ir palīdzējusi apvienot terminoloģiju, procesus un atbilstības novērtēšanas modeļus, lai mēs varētu tos izmantot nozaru direktīvu pārskatīšanā, jo īpaši ilgi gaidītās rotaļlietu direktīvas pārskatīšanā visu Eiropas patērētāju interesēs.
<SPEAKER ID="039" NAME="Mia De Vits" AFFILIATION="PSE">
(NL) Priekšsēdētājas kundze, komisār A. Vizjak, dāmas un kungi, es pateicos visiem par ieguldīto darbu un īpaši referentam A. Stubb, kas bija ļoti izpalīdzīgs, iesaistot mūs, "ēnu” referentus, savā ziņojumā attiecībā uz visiem diskusijas aspektiem. Paldies jums par to.
<P>
Preču paketes apstiprināšana ir nopietns solis pretim tam, lai izveidotu vienotu Eiropas preču tirgu, un trīs priekšlikumi kopā veido vajadzīgos instrumentus, lai nodrošinātu vienotā preču tirgus pienācīgu darbību. Mums ir savstarpējās atzīšanas princips, bet tas pastāv tikai teorētiski. Šis princips pārāk bieži tiek ignorēts. Vienotais tirgus šobrīd nedarbojas tā, kā ceturtdaļu gadsimta iepriekš to paredzēja Jacques Delors. Eiropas Komisija ir aprēķinājusi, ka savstarpējās atzīšanas principa nepareiza piemērošana par 2-10 % sadārdzina uzņēmumiem preču pārdošanu citā dalībvalstī. Patiesi, kā jau arī jūs to esat sapratis, A. Stubb kungs, ES tas katru gadu izmaksā papildu EUR 150 miljardus. Tās ir sliktas ziņas uzņēmumiem un to darbiniekiem, bet arī patērētājiem, kam rezultātā ir jāmaksā augstākas cenas. Tādēļ bija pēdējais laiks atjaunot savstarpējās atzīšanas principu un to pareizi piemērot. Tādējādi šī rūpīgi veidotā procedūra ar pierādīšanas pienākuma maiņu, kas paredz, ka Komisijai jābūt informētai par dalībvalsts lēmumu procedūras beigās. Es ceru, ka Komisija rīkosies procedūras beigās arī tad, ja tā atklās, ka joprojām pastāv daži nelieli noteikumi, kuru pamatā nav objektīvs kritērijs.
<P>
Dažas lietas ielāgošanai turpmāk: strikti kvalitātes kritēriji valstu uzraudzības iestādēm ir solis uz priekšu, bet galu galā mums jāuzlabo pārrobežu sadarbība attiecībā uz uzraudzību. Iekšējā tirgus komiteja devās braucienā uz Antverpenes ostu, kur mēs apskatījām muitas dienestus, kuri prasa lielāku finansējumu - dalībvalstu jautājums - un aicina pastiprināt pārrobežu sadarbību, pie kā turpmāk būs jāstrādā mums.
<P>
Turklāt mums ir lielāka skaidrība attiecībā uz CE marķējumu, bet es piekrītu A. McCarthy un E. Gebhardt, ka turpmāk mums ir jāstrādā pie reāla drošības marķējuma. Es atzinīgi vērtēju pozitīvo atbildi, ko uz šo jautājumu sniedza komisārs G. Verheugen. Ir jāuzlabo savstarpējās atzīšanas darbība, un visām iesaistītajām pusēm ir jāuzņemas sava atbildība, tostarp dalībvalstīm un Komisijai. Bet tas joprojām ir otrais labākais risinājums. Mēs vēlamies, lai turpmāk saskaņotas tiesību aktu iniciatīvas pabeigtu vienotā preču tirgus veidošanu.
<SPEAKER ID="040" NAME="Frédérique Ries" AFFILIATION="ALDE">
(FR) Priekšsēdētājas kundze, izrādot visu cieņu G. Bloom, kas ir pametis sēžu zāli, es gribētu pievienoties paustajām uzslavām mūsu trim līdzreferentiem par viņu ieguldīto laiku un viņu neatlaidību, sasniedzot taisnīgu kompromisu un abpusēji izdevīgu risinājumu Eiropas ražotājiem un patērētāju drošībai.
<P>
Ņemot vērā, ka manā rīcībā ir tikai divas minūtes un ka es runāju kā Vides komitejas loceklis, lūdzu man piedot, ka koncentrēšos uz galvenajiem punktiem un īpaši uz jautājumu par CE marķējuma sistēmu. Septiņas mēnešus pēc Mattel negadījuma un vairāk nekā 20 miljonu Ķīnā ražotu rotaļlietu, uz kurām bija CE marķējums, izņemšanas no tirgus, kā mēs jau esam dzirdējuši, ES ir saskārusies ar līdz šim lielāko spiedienu uzlabot marķēšanas sistēmu. Pēdējos gados tā ir atbalstījusi elastīgu, brīvprātīgu sistēmu, kuras pamatā ir jaunā pieeja - metode, kurai neapšaubāmi ir savas priekšrocības, bet kura, to lietojot vienu pašu, var nebūt tik efektīva, ja noteikti ražotāji izvieto CE marķējumu, neievērojot noteikumus, tādējādi pakļaujot patērētāju nepārprotamam drošību riskam.
<P>
Tādēļ šī pasākumu pakete ir būtiska, lai nodrošinātu līdzekļus iestādēm, kas risina problēmu, proti, apstiprināšanas un sertifikācijas struktūrām un muitas dienestiem, kuri tām vajadzīgi cīņai pret CE marķējuma sistēmas pārkāpumiem.
<P>
Tā nav sakritība, ka Eiropas Parlaments jau ir paudis savu nostāju vairāk nekā vienreiz, atbalstot stingrāku tirgus uzraudzību; pēdējo reizi tas tika darīts 2007. gada septembra rezolūcijā par rotaļlietu drošumu. Mūsu referents A. Brie šo jautājumu uzsvēra īpaši.
<P>
2004. gada janvārī ar Peter Liese, Karin Scheele un Claude Turmes atbalstu manā ziņojumā par enerģiju patērējošu ražojumu direktīvas ekodizainu tika pausta nožēla par ārkārtīgi daudzo ražojumu acīmredzamajiem drošības trūkumiem un noteiktu obligāto un brīvprātīgo marķēšanas sistēmu neuzticamību. Izskatās, ka četru gadu laikā mēs neesam panākuši lielu progresu, un, runājot daudzu tādu profesionāļu vārdā, kas pie mums vērsušies šajā jautājumā, man jāteic, ka tas ir nožēlojami.
<P>
Protams, tiek atzinīgi vērtēti visi pasākumi, kas nodrošina lielāku juridisko noteiktību un sniedz papildu atbalstu ražotājiem un MVU. Es šeit runāju par vietējo ražojumu kontaktu sistēmu, kas minēta ziņojumā un A. Stubb šī rīta paziņojumā par viņa personīgo informācijas punktu. Es nezinu, vai viņš plāno to nosaukt par Stubb/SMEs.com, bet es novēlu viņam veiksmi, un man jāteic, ka es piekrītu savu kolēģu piesardzībai, kā tas pausts mutiskajā jautājumā, par papildu marķējuma sistēmu un tās savietojamību ar pašreizējo sistēmu.
<P>
Es pilnībā piekrītu bažām, ko šorīt pauda Arlene McCarthy ar savu pamācošo piemēru par tējkannu, un es esmu pateicīgs komisāram par to, ka viņš norādīja uz ievērojamo progresu šajā jautājumā.
<P>
Nobeigumā, priekšsēdētājas kundze, es gribētu atzīmēt, ka mūsu šeit pieņemtie noteikumi, protams, būs noderīgi tikai tad, ja tos ievēros Eiropas ražotāji un izplatītāji, un, kā M. De Vits tikko norādīja, arī uzņēmēji no trešām valstīm un īpaši importētāji.
<SPEAKER ID="041" NAME="Wiesław Stefan Kuc" AFFILIATION="UEN">
(PL) Priekšsēdētājas kundze, pēdējos gados rodas arvien vairāk gadījumu, kad ES tirgū tiek laistas preces, kas neatbilst ES standartiem. Tas neattiecas tikai uz rotaļlietām no Ķīnas. Tiek nelikumīgi tirgoti pesticīdi, augu kopšanas ražojumi un pat medikamenti, kas ne tikai neaizsargā vai neārstē, bet daudzos gadījumos pat ir reāli kaitīgi. Mūsu priekšā esošajos trīs ziņojumos, ko sagatavoja A. Brie, C. Schaldemose un A. Stubb, tiek izskatīts jautājums par preču laišanu ES tirgū, tehnisko noteikumu piemērošanu ražojumiem, kuri tiek likumīgi tirgoti, un akreditācijas nosacījumiem un tirgus uzraudzību. Tie nav pretrunā preču brīvas aprites ES pamatprincipam, bet dod iespēju aizsargāt tirgu un vienlaicīgi arī iedzīvotājus.
<P>
Citējot referentus, mums jānodrošina, ka tiek novērsti izņēmumi un ierosinātas regulas, un lēmumi tiek piemēroti, un tie darbojas pēc iespējas plašākā mērogā. Ja iespējams, būtu vēlams sagatavot vienotu dokumentu par citu šāda veida noteikumu modeli, risinot problēmas vispusīgā veidā. Tādējādi mēs izvairītos no argumentu un terminu daudzkārtējas atkārtošanas, kas var kalpot par pamatu konfliktējošām interpretācijām. Mums iesniegtie projekti un ziņojumi ir lielisks pamats vispusīgam un viendabīgam dokumentam.
<SPEAKER ID="042" NAME="Małgorzata Handzlik" AFFILIATION="PPE-DE">
(PL) Priekšsēdētājas kundze, es apsveicu visus trīs referentus ar viņu lieliskajiem, konstruktīvajiem ziņojumiem. Preču laišana apgrozībā ES teritorijā bez šaubām ir ļoti nopietns jautājums. Mēs visi atceramies nesenās problēmas, ko radīja nedrošu rotaļlietu laišana ES tirgū. ES kontroles iestādes nekonstatēja šīs rotaļlietas, jo, kā daudzos citos gadījumos, uzraudzības sistēma izrādījās neefektīva.
<P>
Tā notiek arvien biežāk, ka ražotāji izvieto CE marķējumu uz saviem ražojumiem bez jebkādas kontroles par spīti tam, ka attiecīgās preces neatbilst ES kritērijiem. Turklāt CE marķējums tiek atkārtoti viltots. Šie un citi iemesli ir pamatā Komisijas ierosinātajai paketei par preču laišanu ES tirgū.
<P>
Es vēlētos izteikties par vienu no trim šīs paketes sastāvdaļām: A. Brie ziņojumu par akreditāciju un tirgus uzraudzību. Šajā ziņojumā apskatītais jautājums par CE marķējumu man šķiet īpaši svarīgs. Es priecājos, ka deputāti ir atbalstījuši CE marķējumu kā nozīmīgāko garantiju atbilstībai ES standartiem un galvenais, ka viņi atbalsta šīs nostājas stiprināšanu.
<P>
Svarīgs šajā sakarā pārrunātais jautājums bija citu valstu marķējumu pastāvēšanas problēma ES tirgū. Šajā sakarā es gribētu norādīt, ka tad, kad Polija pievienojās ES, tai tika atkārtoti teikts, ka tā nedrīkstēs iekļaut citu valstu drošības marķējumus savā valsts sistēmā. Mēs ievērojām šo norādījumu, ejot pat tik tālu, ka likvidējām paši savu B marķējumu, kas bija Polijas ražojumu drošības simbols. Tādēļ mums bija svarīgi, ka jaunajā tiesību aktā tiek realizēta ES pieeja un ievērots nediskriminācijas princips, iekļaujot aizliegumu ieviest jaunus drošības marķējumus, kas nav CE marķējums.
<P>
Es ļoti priecājos redzēt, ka Padome, Komisija un Parlaments ir pieturējušies pie šīs nostājas, svītrojot attiecīgās klauzulas un saglabājot status quo. Tomēr es uzskatu, ka mums ir kopīgi jāstrādā pie Eiropas CE marķējuma, lai ilgtermiņā atbrīvotu tirgu no citiem marķējumiem, lai gan iniciatīva šajā sakarā būs jāatliek līdz brīdim, kad šo jautājumu būs izskatījusi Komisija.
<SPEAKER ID="043" NAME="Anna Hedh" AFFILIATION="PSE">
Paldies, priekšsēdētājas kundze. Arī es vēlos sirsnīgi pateikties referentiem par viņu brīnišķīgo darbu. Tas bija ārkārtīgi aizraujoši sekot viņu darba gaitai.
<P>
Lai gan es atbalstu sadarbību, kas pēc savas būtības ir vairāk starpvaldību sadarbība, es apzinos, ka ir gadījumi, kad mums vajag, lai mūsu ES tiesību akti būtu pēc iespējas vienveidīgāki. Tiesību aktu pakete par ražojumu tirdzniecību iekšējā tirgū ir tieši šāds gadījums, jo tas, ko mēs saražojam un importējam ES, atrodas brīvā apritē iekšējā tirgū. Manuprāt, patērētāju drošība tirgū ir pats svarīgākais.
<P>
Tādēļ es atzinīgi vērtēju referentu priekšlikumus tiesību aktu paketē, kuri, manuprāt, uzlabo Komisijas priekšlikumus. Piemēram, C Schaldemose vēlas, lai importētāji uzņemtos atbildību par viņu importēto ražojumu atbilstības ES noteikumiem nodrošināšanu.
<P>
Man šķiet, ka tas ir īpaši svarīgi šobrīd, kad mēs gatavojamies pārskatīt arī rotaļlietu drošuma direktīvu, ņemot vērā problēmas rotaļlietu tirgū, kas ir nonākušas redzeslokā pēdējā laikā. Man tas šķiet pašsaprotami, ka importētājiem ir jābūt atbildīgiem un jāsaņem sods, ja viņi importē bīstamus ražojumus. Kam gan citam? Tāpat mums ir jāgroza un jāstiprina CE marķējuma sistēma. Lai gan tieši šis jautājums ir bijis visjūtīgākais, man šķiet, ka referenti ir sasnieguši labus rezultātus.
<P>
C. Schaldemose apgalvoja, ka CE marķējuma sistēma nav risinājums visām mūsu drošības problēmām iekšējā tirgū. Bet daudzi patērētāji šobrīd tic, ka CE marķējums nozīmē, ka ražojumi ir droši ne tikai tad, kad runa ir par uz rotaļlietām un ierīcēm. Mēs redzējām, kā A. McCarthy to nodemonstrēja ar tējkannu un rotaļlietu. Mēs esam atbildīgi par to, lai nodrošinātu, ka tiek stiprināta marķēšanas sistēma un ka tirgus uzraudzība tiešām darbojas visās dalībvalstīs.
<P>
Visbeidzot, es vēlreiz gribētu uzsvērt, ka mūsu patērētājiem ir jāieņem nozīmīga loma, jo bez drošiem un pārliecinātiem patērētājiem mums nebūs plaukstoša tirgus.
<SPEAKER ID="044" NAME="Magor Imre Csibi" AFFILIATION="ALDE">
(RO) Es gribētu izdarīt dažas piezīmes attiecībā uz CE marķējumu. Pašlaik tas tiek piemērots visiem ražojumiem, uz kuriem attiecas Eiropas direktīva. Šis marķējums nebūs efektīvs tik ilgi, kamēr ražotāji varēs marķēt vairumu ražojumu bez trešās puses iestādes vai neatkarīgas struktūras pārbaudēm. Tā ir pirmā problēma.
<P>
Tādēļ mēs visi piekrītam, ka pašreizējā ražojumu CE marķēšanas sistēma nespēj garantēt Eiropas patērētāju drošību. Patiesībā CE marķējums pat nav veidots ar mērķi kalpot par drošības marķējumu.
<P>
Cienījamais komisār G. Verheugen, pagājušo gadu jūs apgalvojāt, ka mēs nekad nenodrošināsim 100 % ražojumu drošību. Tādēļ es prasu Eiropas Komisijai papildus uzmanīgākai tirgus uzraudzībai un rūpīgākai muitas kontrolei apsvērt iespēju ieviest bargākus sodus uzņēmumiem, kas ražo vai importē ražojumus, kuri neatbilst ES normām un direktīvām.
<P>
Neaizmirsīsim, ka vairums Eiropas patērētāju nesaņēmuši nekādu informāciju tic, ka ražojums, uz kura ir CE marķējums, ir ražots Eiropā vai ka to sertificējusi neatkarīga Eiropas struktūra. Tā ir otrā problēma. Pat komisārs G. Verheugen uzskata, ka pašreizējā CE marķēšana var būt mazliet mulsinoša. Tas nav pieļaujams, un šī iemesla dēļ es prasu Eiropas Komisijai uzsākt kampaņas, informējot Eiropas patērētājus, lai tie neuzskatītu CE marķējumu par kvalitātes un drošības marķējumu.
<P>
Komisāra kungs, dārgie kolēģi, mēs visi piekrītam, ka ir jāievieš marķējums, kas apliecinātu ražojuma drošību. Vai nu pašreizējai CE marķējums tiks uzlabots, vai tiks ieviests papildu marķējums, bet risinājums ir jāatrod pēc iespējas ātrāk. Papildu ražojumu brīvai apritei iekšējais tirgus paredz efektīvu pasākumu veikšanu, lai nodrošinātu patērētāju aizsardzību.
<SPEAKER ID="045" NAME="Zuzana Roithová" AFFILIATION="PPE-DE">
(CS) Komisār, ES iekšējā tirgus dinamiskā attīstība un pat vēl dinamiskākais kaitīgu preču imports, jo īpaši no Ķīnas, liek mums modernizēt noteikumus par ražojumu tirdzniecību, tostarp tos noteikumus, kas vēl nav saskaņoti. Šī trīskāršā tiesību aktu pakete vienkāršos formalitāšu kārtošanu, vienlaicīgi atvieglojot dalībvalstīm ES tirgus uzraudzības uzlabošanu, kurš mūsdienās darbojas vairāk nekā vienā līmenī. Tādēļ pēc plašām diskusijām mēs pastiprinām prasības visā piegāžu ķēdē, sākot ar ražotājiem ES vai Ķīnā un beidzot ar importētājiem un izplatītājiem ES. Mēs saskaņojam noteikumus struktūru akreditācijai un sertifikācijas savstarpējai atzīšanai.
<P>
Papildus uzraudzības struktūrām arī patērētāju izpratne kļūst arvien svarīgāka: informētiem patērētājiem arī jāspēj atšķirt ražojumi pēc to marķējuma, tādēļ mēs cenšamies stiprināt Eiropas CE marķējuma nozīmi, kurš uzraudzības iestādēm un informētiem patērētājiem norāda, ka ražojums atbilst Eiropas kvalitātes un drošības kritērijiem. Mums jācīnās arī pret tā ekspluatāciju, tostarp pret apzinātu jaukšanu ar citiem marķējumiem, piemēram, Ķīnas eksportu.
<P>
Es atklāju, ka Eiropas marķējums vēl nav reģistrēts, tādēļ es lūdzu Komisiju to reģistrēt. Lai gan Komisija apgalvoja, ka reģistrācijas process tika uzsākts, publicētajā paziņojumā reģistrācijas pieteikums netika pieminēta. Es vēlētos vēlreiz aicināt Komisiju rīkoties šajā sakarā.
<P>
Komisār, es arī stingri mudinu jūs reģistrēt Eiropas marķējumu starptautiskajiem tirgiem. Abi šie pasākumi veicinās turpmākās juridiskās sankcijas pret pārkāpumiem, tostarp tiem, kuru rezultātā tiek izmaksāta kompensācija. Es uzskatu, ka kavēšanās šajā sakarā nav attaisnojama. Es vēlos paust atzinību par Komisijas lielisko darbu, sagatavojot šo "ražojumu paketi”, un īpaši par pamatīgo darbu, ko veica visi referenti, kurus es vēlos uzslavēt par lieliskajiem rezultātiem.
<SPEAKER ID="046" NAME="Manuel Medina Ortega" AFFILIATION="PSE">
(ES) Priekšsēdētājas kundze, apmēram pirms trīsdesmit gadiem Tiesa savā Cassis de Dijon spriedumā ieviesa savstarpējās atzīšanas principu. Viens no šodienas referentiem A. Stubb apgalvo, ka šī pasākumu pakete ir mēģinājums piemērot Cassis de Dijon spriedumu likumdošanas līmenī. Tomēr spriedumu nevar aizstāt ar tiesību aktu tekstu, jo faktiski spriedums ir instruments, ko Tiesa izmanto, lai uzlabotu iekšējā tirgus saskaņošanu.
<P>
Pašreizējā pakete aizvieto lielāku vajadzību, kas tika parādīta diskusijā, proti, vajadzību pēc patiesas ražošanas saskaņošanas Eiropas Savienībā.
<P>
Pašreizējā savstarpējās atzīšanas sistēma nozīmē to, ka mēs esam pakļauti piegādes ķēdei, kas nedarbojas tās vājākajā posmā. Tieši tas notika, piemēram, gadījumā ar govju trakumsērgu, kad Apvienotās Karalistes valdība nolēma noregulēt gaļas un kaulu miltu ražošanas procedūru. Nesen tas notika arī citā jomā ar Equitable Life, kad finanšu nozare tika neatbilstīgi regulēta.
<P>
Pakete ir solis uz priekšu, bet tikai neliels solis, jo tas ir dabiski, ka valdības neatsakās aizsargāt savus iedzīvotājus - A. Hedh to precīzi rezumēja - pirmkārt, tik ilgi, kamēr pastāvēs valdības, kuras nespēj nodrošināt augstāko kontroles līmeni, un, otrkārt, kamēr nebūs Eiropas Savienības vadītas kontroles sistēmas. Īsi sakot, tas ir vājš aizstājējs patiesam regulējumam Eiropas Savienības līmenī, lai aizstātu 27 valstu noteikumu kopumus.
<P>
Eiropas Parlaments droši vien apstiprinās šo paketi, un es uzskatu, ka tā ir laba, bet mēs nevaram palikt pie sasniegtā, jo bez patiesa Kopienas regulējuma, bez kvalitātes sertifikācijas, kas apmierinās visus Eiropas Savienības iedzīvotājus, mēs nesasniegsim lielu progresu, veidojot Eiropas ražojumu tirgu.
<P>
(Aplausi)
<SPEAKER ID="047" NAME="Anja Weisgerber" AFFILIATION="PPE-DE">
(DE) Priekšsēdētājas kundze, dāmas un kungi, tas, ka mēs varam pieņemt preču paketi pirmajā lasījumā, liecina par lielisko sadarbību ar Eiropas Parlamentu, kā arī starp Parlamentu un Padomi.
<P>
Šis ir svarīgs tiesību aktu projekts tirdzniecībā iesaistītajām pusēm un īpaši patērētājiem. Ar šīs paketes palīdzību mēs novēršam tirdzniecības šķēršļus, ko radījuši atšķirīgie dalībvalstu tehniskie noteikumi. Vienlaicīgi mēs garantējam Eiropas tirgū tirgoto ražojumu kvalitāti. Jaunie tiesību akti nodrošinās, ka ražojumi, kas neatbilst ES tiesību aktiem vai kas ir nedroši, tiek ātri izņemti no tirgus vai vispār to nesasniedz. Par bīstamiem ražojumiem ir nekavējoties jāziņo Komisijai, lai tos varētu izņemt no aprites visās dalībvalstīs. Sadarbību ar valstīm, kas nav ES - pietiek iedomāties Ķīnu - saskaņā ar regulu uzlabos pasākumi, piemēram, kopējās programmas un tehnisko zināšanu apmaiņa.
<P>
Ar šo jauno noteikumu palīdzību mēs nodrošinām efektīvu tirgus uzraudzību un labāku pārbaudi visā Eiropā. Galu galā tieši tas ir būtiski.
<P>
Visās mūsu diskusijās un pārrunās mēs galvenokārt koncentrējāmies uz patērētāju. CE marķējums, piemēram, apzīmē ražotāja atbilstību Eiropas prasībām, kas tiek piemērotas attiecīgajam ražojumam. Tomēr tagad importētājiem būs jāuzņemas lielāka atbildības daļa līdzās ražotājiem. Īpaši aizliegts ir nepareizs vai maldinošs CE marķējums, un tiem, kas to izmanto, dalībvalstīs tiks piemērots kriminālsods. Tas viss aizsargā patērētājus, bet tas aizsargā arī godīgus uzņēmējus, kas ievēro visus noteikumus. Viens no galvenajiem panākumiem ir bijis izmēģināto un pārbaudīto valstu drošības marķējumu, piemēram, Vācijas "GS” apzīmējuma saglabāšana. Patērētāji pazīst šos marķējumus un uzticas tiem.
<P>
Ceturtdien mēs pieņemsim noteikumu kopumu, kas visefektīvākajā veidā veicinās preču tirdzniecību iekšējā tirgū, vienlaicīgi aizsargājot patērētājus ar labākas uzraudzības palīdzību, un tas ir ļoti svarīgi.
<SPEAKER ID="048" NAME="Bernadette Vergnaud" AFFILIATION="PSE">
(FR) Priekšsēdētājas kundze, komisār, dāmas un kungi, Eiropa patērētāji sagaida, ka viņu iegādāto ražojumu drošība tiek labāk aizsargāta. Pārāk bieži TV ziņās nākas dzirdēt, ka tāds un tāds ražojums no valsts, kas nav ES, rada draudus veselībai vai dzīvībai. Šī pasākumu pakete ir iespaidīga atbilde uz šādām problēmām, un es vēlētos uzsvērt darbu, ko mūsu trīs referenti ir paveikuši sarunu laikā, akcentējot patērētāju aizsardzības nozīmīgumu.
<P>
Pašreizējā ražojumu drošības kontekstā jauni juridiski instrumenti ir absolūti vajadzīgi. Es gribētu īpaši vērst jūsu uzmanību uz mutisko jautājumu, kas tiks uzdots attiecībā uz noteikumu par CE marķējuma izmantošanu pārskatīšanu.
<P>
Līdz šim Eiropas iedzīvotāji uzskatīja marķējumu par uzticības un drošības garantijas zīmi, lai gan patiesībā tas nav nekas vairāk par ražotāja paziņojumu, ka ražojums atbilst Eiropas tiesību aktiem. Tas nozīmē, ka tas ir ticis pārāk bieži izvietots kā pagadās un nepiemēroti izmantots. Mums tikai jāatceras gadījums ar Mattel rotaļlietām. Es ar nepacietību gaidu Komisijas priekšlikumu papildu marķējumam, kas dotu sistēmai lielāku uzticamību un uzlabotu patērētāju informētību, lai padarītu importētos ražojumus drošākus. Tomēr man nav šaubu, ka komisāre M. Kuneva ir apņēmusies izskatīt šo jautājumu. Viņa vienmēr ir norādījusi uz savu atbalstu patērētāju uzticības uzlabošanai.
<P>
Tas, kas mums vajadzīgs un kas tiek piedāvāts C. Schaldemose ziņojumā, ir stingrāka tirgus uzraudzība, lai novērstu marķēšanas sistēmas pārkāpumus un precizētu importētāju un ražotāju pienākumus, jo galu galā viņi vieni paši uzņemas atbildību par drošu ražojumu laišanu tirgū, un mēs visi labi apzināmies, ka sadarbība starp valsts tirgus uzraudzības iestādēm un muitas dienestiem ir ļoti nevienmērīga.
<P>
Svarīgākā prioritāte ir padarīt importētājus tieši atbildīgus par viņu importēto ražojumu drošību. Pašlaik ir ļoti grūti veikt sankcijas pret viņiem, jo dažos gadījumos līdz brīdim, kad problēma nonāk atklātībā Eiropā, ražotāji ir aizvēruši savas rūpnīcas un pazuduši. Šādu situāciju mēs vairs ilgāk nevaram pieņemt.
<P>
Es vēlētos nobeigt ar pateicību C. Schaldemose par to, ka viņa ņēma vērā situāciju, kādā ir mazie un vidējie uzņēmumi attiecībā uz atbilstības novērtēšanas procedūrām. Izaicinājums ir rast pareizo līdzsvaru starp procedūrām, kas var būt apgrūtinošas un pārlieku dārgas mikrouzņēmumiem, tostarp amatniecības nozarē, neatbrīvojot tos no pienākumiem.
<SPEAKER ID="049" NAME="Agnes Schierhuber" AFFILIATION="PPE-DE">
(DE) Priekšsēdētājas kundze, komisār, priekšsēdētāj, es gribētu pateikties par šo ziņojumu un atgādināt Parlamentam, ka Eiropas Savienības CE marķējums nozīmē, ka ražojums atbilst Eiropas kvalitātes un uzticamības standartiem. Nedrīkst būt nekādu šaubu, ka turpmāk importētajiem ražojumiem būs jāatbilst tieši tiem pašiem standartiem, ko mēs piemērojam ražojumiem, kas ražoti Eiropas Savienībā. Tikai tad mums būs vienlīdzīgi konkurences nosacījumi. Tomēr jābūt arī iespējai turpināt redzamā veidā marķēt ražojumus ar dalībvalstu atzītiem simboliem, jo mēs apzināmies, ka tie rada ievērojamu uzticību patērētājos.
<P>
Nobeigumā es vēlētos teikt, ka papildu marķējumi ir ļoti nozīmīgi arī reģionālajiem ražojumiem un organiskajiem pārtikas izstrādājumiem, jo mēs zinām, ka arī tie ir plaši atzīti un uzticami gan Eiropas tirgū, gan ārpus tā, un šāda labvēlība ir jāsaglabā.
<SPEAKER ID="050" NAME="Bogdan Golik" AFFILIATION="PSE">
(PL) Priekšsēdētājas kundze, es atzinīgi vērtēju šodien mums iesniegto paketi kā soli uz priekšu gan patērētāju, gan Eiropas uzņēmēju interesēs. Es gribētu teikt pāris vārdus par savstarpējās atzīšanas principu. Es nezinu, vai jūs zināt, dāmas un kungi, ka jau ir pagājuši 30 gadi, kopš Eiropas Tiesa pieņēma savu spriedumu par šo principu.
<P>
Diemžēl situācija attiecībā uz dalībvalstu veikto savstarpējās atzīšanas principa īstenošanu, kas ir tik būtisks kopējā tirgus darbībai, nebūt nav apmierinoša. Tas ir kļuvis izplatīti, ka uzņēmumiem tiek piemērotas apgrūtinošas administratīvās procedūras, pirms tie var laist preces tirgū. Es pats būdams uzņēmējs esmu pieredzējis šo birokrātiju daudzus gadus.
<P>
Es nezinu, vai jūs apzināties, ka izmaksas, kas rodas Eiropas Savienības uzņēmumiem, jo netiek ievērotas savstarpējās atzīšanas princips, ir milzīgas, un arī pašai ES rodas zaudējumi apmēram EUR 150 miljardu apmērā. Tādēļ, ja mēs joprojām plānojam padarīt Eiropas ekonomiku spēcīgu un konkurētspējīgu saskaņā ar Lisabonas stratēģiju un ne tik tālā nākotnē attiecībā pret Indiju, Ķīnu, Brazīliju un citām lielvalstīm, mums visiem šis princips kopīgi jāapstiprina un pienācīgi jāatzīst.
<SPEAKER ID="051" NAME="Andrej Vizjak">
priekšsēdētājs. - (SL) Dāmas un kungi, es gribētu dalīties ar jums dažās pēdējās domās attiecībā uz šīs vienošanās nozīmi par trim tiesību aktiem, ko mēs esam gandrīz pabeiguši un kas ievērojami palīdzēs uzlabot iekšējā tirgus darbību. M. Ayral noteikti būtu bijis priecīgs šodien. Mums viņa ļoti pietrūkst.
<P>
Pēc intensīvā darba, ko Padomes vārdā veica mūsu Vācijas un Portugāles kolēģi, pirms Slovēnija pārņēma prezidentūru, Eiropas Savienības iestāžu galējās saskaņošanas uzdevums tika atstāts Slovēnijas prezidentūras ziņā. Es atzinīgi vērtēju ievērojamo sadarbību, ko mēs saņēmām no visiem iesaistītajiem, pabeidzot šo - daži teiktu - grūto uzdevumu salīdzinoši efektīvi un ātri.
<P>
Mēs pievienojāmies Eiropas Savienībai mazāk nekā pirms četriem gadiem, un, pārņemot prezidentūru, mēs uzņēmāmies milzīgu izaicinājumu, no kura izriet nopietna atbildība. Tādēļ mēs esam īpaši priecīgi, ka mēs tikām iesaistīti šī lielā uzdevuma pabeigšanā, kas ir tik svarīgs visām Eiropas Savienības dalībvalstīm.
<P>
Manuprāt, paketes piemērošana ļaus mums galvenokārt realizēt šādus mērķus. Pirmkārt, mēs likvidēsim protekcionismu, kas pastāv dažos Eiropas Savienības tirgos, un tas noteikti uzlabos ekonomikas konkurētspēju šajos tirgos. Manuprāt, protekcionisms ir lielākais šķērslis konkurences un uzņēmēju konkurētspējas attīstībai šajos tirgos.
<P>
Otrkārt, mēs nodrošināsim vienotu attieksmi un atbalstu valsts iestāžu starpā, uzraugot tirgotos ražojumus, efektīvi pārbaudot Eiropas uzņēmumu ražotos ražojumus un ražojumus, kas tiek ievesti no trešām valstīm, un, protams, turpmāk pieņemot saskaņotākus tehniskos tiesību aktus. Gala rezultāts būs uzņēmējiem draudzīgāka vide, jo īpaši maziem un vidējiem uzņēmumiem. Turklāt tas nodrošinās augstu ražojumu drošības līmeni Eiropas Savienības tirgū, un tas ir visbūtiskākais mūsu iedzīvotājiem.
<P>
Tādēļ esmu pārliecināts, ka šī pakete būs svarīgs pirmais solis mūsu turpmākajos centienos. Šodien mēs ilgstoši runājām par šiem turpmākajiem soļiem, kas arī ir svarīgi izaicinājumi mūsu turpmākajam darbam.
<SPEAKER ID="052" NAME="Günter Verheugen">
Komisijas priekšsēdētāja vietnieks. - (DE) Priekšsēdētājas kundze, dāmas un kungi, es gribētu sākt, piebilstot dažus komentārus par tiešo ekonomisko ietekmi. Tas tā tiešām ir, ka savstarpējās atzīšanas noteikumi attiecas uz 21 % no visiem Eiropas rūpnieciskajiem ražojumiem, kas ir patiesi ievērojams apjoms.
<P>
Turklāt, ja šī savstarpējās atzīšanas sistēma darbotos nevainojami, citiem vārdiem sakot, ja tā tiktu pilnībā piemērota visās dalībvalstīs, tad rezultātā par 1,8 % palielinātos Eiropas IKP, kam noteikti ir ievērojama makroekonomiska ietekme. Patiess ir arī pretējs apgalvojums, ka pēc mūsu aprēķiniem iekšējā tirgus potenciālā vērtība samazinātos par apmēram 10 %, ja savstarpējā atzīšana nedarbotos, tas ir, ja atzīšana netiktu īstenota; faktiski tas katru gadu samazinātu ienākumus par apmēram EUR 150 miljardiem.
<P>
Z. Roithovį uzdeva jautājumu par CE marķējuma reģistrēšanu. Faktiski mēs to nevarējām izdarīt līdz pat pagājušajam gadam, jo tam bija vajadzīgi grozījumi attiecīgajos Eiropas tiesību aktos. Tas pašlaik tiek darīts, un es pieņemu, ka šodienas lēmumi palīdzēs mums to paātrināt. Tas nav pilnībā atkarīgs no mums, bet mēs darām visu, kas mūsu spēkos, lai pēc iespējas ātrāk pabeigtu šo reģistrāciju.
<P>
M. I. Csibi kritiski pieminēja, ka pagājušo gadu es esot teicis, ka 100 % ražojumu drošība nav iespējama. Tādēļ ļaujiet man atkāroti uzsvērt, ka nav tādas lietas kā absolūti garantēta ražojumu drošība. Pat tad, ja visus ražojumus būtu sertificējusi neatkarīga trešā puse, šāda struktūra nespētu pārbaudīt katru atsevišķu vienību ražošanas plūsmā.
<P>
Testēšana vienmēr ir saistīta ar prototipu, un problēmas nerodas tad, kad tiek izgatavots prototips, bet gan parastajā masveida ražošanas procesā. Pat tādu ražojumu gadījumā, attiecībā uz kuriem pastāv visstingrākie drošības noteikumi, piemēram, recepšu medikamentu un mehānisko transportlīdzekļu gadījumā mēs atkārtoti dzirdam par ražošanas defektiem un ražojumu atsaukšanu. Ideja, ka mēs varam piedāvāt patērētājiem 100 % ražojumu drošību, ir ilūzija.
<P>
Tādēļ mums ir jāuzstāj, ka visi piegāžu ķēdes atbildīgie dalībnieki tiek saukti pie pilnas atbildības, jo tā ir mūsu vienīgā iespēja. Pirmkārt, tie ir ražošanas resursu piegādātāji, tad tas attiecas uz ražotājiem un importētu preču gadījumā arī uz importētājiem.
<P>
Tā ir arī atbilde uz J. Purvis jautājumu: ar šo jauno noteikumu palīdzību mēs mēģinām precizēt, ka importētājiem Eiropā ir jānodrošina, ka viņu importētie ražojumi ir droši un ka tie atbilst visiem piemērojamajiem standartiem. Citiem vārdiem sakot, Eiropas importētāji uzņemas atbildību par tādu ražojumu drošību, ko tie importējuši ES no trešās valsts, un nevienam, kurš cieš zaudējumus vai gūst traumu bīstama vai bojāta ražojuma rezultātā, nav jāmeklē ražotājs vai kāds cits tajā pašā valstī tālu aiz Eiropas Savienības robežām, bet viņš vai viņa var izvirzīt savu prasību pret Eiropas importētāju. Es jums garantēju, ka šim noteikumam būs pamatīga praktiskā ietekme.
<P>
Tas būtu par uzdotajiem īpašajiem jautājumiem. Es gribētu izmantot šo iespēju, lai vēlreiz pateiktos jums par pozitīvo un konstruktīvo gaisotni, kādā šī diskusija notika. Ja Malcolm Harbour vēl ir šeit, es gribētu viņam teikt, ka manis pēc viņam katru dienu varētu būt dzimšanas diena, ja visas viņa dzimšanas dienas būtu tik veiksmīgas.
<P>
(Aplausi)
<SPEAKER ID="053" NAME="André Brie">
referents. - (DE) Priekšsēdētājas kundze, šeit valda tāda vienprātība, ka es varu vienīgi paust savu pateicību par diskusiju, un es nevēlos neko atkārtot. Vienai vai divām pretrunīgajām uzrunām trūka jēgas, tādēļ es tās neņemšu vērā. Tomēr es gribētu šodienas acīmredzamo saskaņu apskatīt perspektīvā. Es uzskatu, ka pakete, ko mēs tūlīt pieņemsim, ir labi likumdošanas instrumenti. Tomēr pēdējos gados lielākās problēmas ir radījuši nevis mūsu tiesību akti, bet to piemērošana dalībvalstīs. Protams, tas ne vienmēr ir tā kā iepriekš minētajā Mattel lietā, kurā no tirgus bija jāizņem miljoniem rotaļlietu, bet šādi kavējumi, kad un kur tie notiek Eiropas Savienībā, liecina, ka tirgus uzraudzība gluži vienkārši nedarbojas.
<P>
Paņemsim par piemēru RAPEX sistēmu, kas izceļ krasas atšķirības starp Eiropas valstu tirgus uzraudzības sistēmām. Arī šādas atšķirības vairs nav pieņemamas. Tādēļ es aicinu dalībvalstis nodrošināt, ka patiešām tiek realizēti instrumenti, ko mēs šeit pieņemam, un tirgus uzraudzības mehānismi, kas jau pastāv patērētāju drošībai.
<P>
Es gribētu izdarīt vēl vienu pēdējo personīgo piezīmi. Mēs šodien esam pateikušies ļoti daudziem cilvēkiem. Mana ziņojuma sagatavošanas laikā man bija brīnišķīga pieredze, strādājot ar fantastiskiem kolēģiem no Iekšējā tirgus un patērētāju aizsardzības komitejas sekretariāta. Bez viņu atbalsta mēs nebūtu sagatavojuši šo ziņojumu. Tādēļ es gribētu īpaši pateikties Peter Traung un Luca Visaggio.
<SPEAKER ID="054" NAME="Christel Schaldemose">
referente. - (DA) Priekšsēdētājas kundze, es arī gribētu pateikties par daudzajiem pozitīvajiem komentāriem, kas tika izteikti šodienas sēdē. Tas vienkārši parāda, ka pēdējā gada laikā mēs esam paveikuši lielisku darbu un nodrošinājuši, ka tiek ņemti vērā pēc iespējas vairāk viedokļi, par ko es ļoti priecājos.
<P>
Tomēr man ir daži komentāri, atbildot uz dažiem šodienas sēdē izskanējušajiem jautājumiem. Tie attiecas uz CE marķējumu. Tā ir pilnīga taisnība, ka patērētāji ir apjukuši, un mums ir vajadzīgs šis pētījums par iespējamo patērētāju drošības marķējumu. Tomēr es arī īpaši uzsveru, ka šī pakete ievērojami uzlabos CE shēmu, pastiprinot tirgus uzraudzību un dalībvalstu pienākumu piemērot sodu CE marķējuma nepareizas izmantošanas gadījumā. CE marķējums un CE shēma tiks ievērojami uzlaboti salīdzinājumā ar pašreizējo situāciju. Situācija uzlabosies attiecībā uz tirgus uzraudzības iestādēm, kas marķējumu izmanto kā instrumentu. Ja ražotājs apzināti izmanto CE marķējumu, tas nozīmē, ka viņš ievēro ES noteikumus. Ja viņš to nedara, tad viņu var sodīt. Viņš nevar apgalvot, ka viņš nezināja, ko viņš dara. Tas ir ievērojams uzlabojums. Jautājums, ko mēs nespējam izskatīt, ir attiecības ar patērētājiem, uz ko komisārs ir reaģējis ļoti pozitīvi, paziņojot, ka šajā sakarā tiks veikts milzīgs darbs.
<P>
Ir notikušas dažas diskusijas par to, vai bija pareizi sagatavot vienošanos pirmajā lasījumā. Man šķiet, ka šodienas diskusija vienkārši ir parādījusi, ka ir bijuši iesaistīti daudzi cilvēki, jo runa ir par trim ziņojumiem, pie kuriem strādājuši daudzi "ēnu” referenti u.c. Darbā ir bijuši iesaistīti ļoti daudzi Eiropas Parlamenta deputāti, tādējādi arī viņiem bija iespēja izpausties. Tāpat man šķiet, ka mēs varam būt visnotaļ apmierināti ar rezultātu.
<P>
Visbeidzot, es gribētu ātri pieminēt "ēnu” referentu vārdus un atzīt, ka arī es augstu vērtēju viņu darbu: H. Rühle, A. Brie, J. Fourtou un Z. Pleštinskį ir devuši ievērojamu ieguldījumu, protams, tāpat kā to ir darījuši abu grupu sekretariāti un komitejas sekretariāts. Liels paldies. Tas bija liels pagodinājums būt iesaistītai šajā darbā.
<SPEAKER ID="055" NAME="Alexander Stubb">
referents. - Priekšsēdētājas kundze, es gribētu pabeigt šo diskusiju ar četriem jautājumiem, un diemžēl man jāsāk ar G. Bloom no Apvienotās Karalistes Neatkarības partijas, kas, cita starpā, kritizēja mani par to, ka es pateicos cilvēkiem, kas strādājuši pie šīs paketes. Es nezinu, kas viņam ir mācīts mājās, bet es vienmēr esmu uzskatījis, ka tas liecina par labām manierēm pateikties cilvēkiem, kuri padarījuši šo paketi iespējamu.
<P>
Varbūt viņam nevajadzētu pateikties savas runas autoram, jo, protams, viņš lasīja tieši no papīra, jo acīmredzot viņa runas autors nav sapratis, par ko vispār ir šī pakete.
<P>
Mana paketes daļa bija saistīta ar savstarpējo atzīšanu, preču brīvu apriti un to, ka visu nav iespējams saskaņot. Tad varbūt G. Bloom vai viņa runas autors apgalvo, ka Marmite vai Branston Pickle nevajadzētu būt brīvā apritē vai Rolls Royce, vai Church's apaviem, vai Burberry apģērbiem; es nezinu, cik daudz laba tas dotu AK ekonomikai. Tādēļ es gribētu ieteikt, ka gadījumā, ja jūs vēlaties būt cienīgs ES oponents, vismaz izlasiet dokumentus, par kuriem gatavojaties izteikt komentārus.
<P>
Otrkārt, šis, iespējams, ir Eiropas rekords efektivitātes ziņā, jo es nezinu nevienu lielāko tiesību aktu paketi, ko Komisija būtu iesniegusi Valentīna dienā - 2007. gada 14. februārī - un ko Pastāvīgo pārstāvju komiteja būtu apstiprinājusi pēc gada - 2008. gada 13. februārī. Tādēļ visiem tiem, kas baidījās, ka pēc paplašināšanās mēs kļūsim mazliet lēnīgi un neefektīvi, es gribētu teikt, ka šis ir labs piemērs gadījumam, kad mēs esam pieņēmuši ļoti ātru lēmumu. Tāpat es uzskatu, ka šī, iespējams, ir lielākā pakete attiecībā uz preču brīvu apriti kopš 1992. gada Delors paketes, ja jūs atceraties. Tādēļ šajā kontekstā tas bija apbrīnojami ātri, un es vēlreiz gribu pateikties visiem šajā darbā iesaistītajiem, jo tas parāda, ka sistēma darbojas.
<P>
Treškārt, es gribētu pieminēt F. Ries teikto, ka turpmāk uzņēmumi sazināsies ar alexstubb.com, lai iesniegtu savas sūdzības, ja savstarpējā atzīšana nedarbosies! Ja jūs man ļausiet, es šajā mājas lapā ievietošu tiešu saiti uz Komisijas mājas lapu. Vienkārši sazinieties ar Komisiju, ja jums ir problēmas attiecībā uz savstarpējo atzīšanu. Tas ir noteikti jāizdara.
<P>
Visbeidzot, es gribētu teikt, ka šis ir pirmais lielais Slovēnijas prezidentūras sasniegums; šī ir pirmā lielā tiesību aktu pakete, par kuru ir vienojusies Slovēnijas prezidentūra, un es gribētu to uzslavēt par lieliski paveiktu darbu. Es zinu, ka tas nebija viegli Pastāvīgo pārstāvju komitejā un darba grupās, bet prezidentūra paveica izcilu darbu, un cerams, ka tai veiksies arī pēdējos prezidentūras mēnešos.
<SPEAKER ID="056" NAME="Priekšsēdētāja">
Ar šo saskanīgo noskaņu diskusija tiek slēgta. Balsojums notiks ceturtdien.
<P>
Rakstiskie paziņojumi (142. pants)
<SPEAKER ID="998" NAME="Iles Braghetto  " AFFILIATION="PPE-DE">
rakstiski. - (IT) Šajā plenārsēdē mēs esam pārrunājuši "preču paketi”, kas ievieš kopēju sistēmu ražojumu tirdzniecībai Eiropas Savienībā un atkārtoti apstiprina savstarpīguma principus. Šobrīd situācija ir tāda, ka Eiropas Parlaments gribētu padarīt CE (Eiropas atbilstība) marķējumu efektīvāku, jo tas sniedz garantiju par ražojumu drošību un ļauj identificēt tādu valstu preces, kas nav ES. Tomēr daudzus gadus ir pastāvējis cits marķējums, kas ģeogrāfiski ir gandrīz identisks CE marķējumam, tikai tam starp abiem burtiem ir atstarpe, kas nozīmē kaut ko pavisam citu: "Ķīnas eksports”. Iedzīvotāji aicina īstenot iniciatīvas un piemērot sankcijas, kā arī pastiprināt muitas kontroli, lai novērstu, ka Eiropas CE marķējums tiek nepiemēroti izmantots.
<P>
Viltoti importētie ražojumi, kas sākumā izskatās pēc tādiem, kas atbilst prasībām, lai tos varētu laist tirgū, tiek tirgoti visos Itālijas reģionos. Tā pamatā ir arī neskaidrība, ko rada abu marķējumu līdzība.
<P>
Šī regula nozīmē, ka preces varēs laist brīvākā apritē ES, tādējādi paplašinot izvēli un uzlabojot patērētāju uzticību, kā arī vienkāršojot preču tirdzniecību.
<P>
(Sēde tika pārtraukta plkst. 11.30 un atsākta plkst. 12.00)
<SPEAKER ID="058" NAME="Daniel Hannan" AFFILIATION="PPE-DE">
Priekšsēdētāja kungs, es gribētu atklāti atvainoties Eiropas Parlamenta priekšsēdētājam un deputātiem par jebkuru apvainojumu, ko radīja manas 31. janvārī paustās piezīmes, kad es iebildu pret priekšsēdētājam piešķirtajām jaunajām pilnvarām attiecībā uz Reglamentu Es apzinos, ka manas norādes aizskāra daudzus klātesošos. Es ceru, ka jūs pieņemsiet šo vaļsirdīgo atvainošanos.
<P>
(Aplausi)
<SPEAKER ID="059" NAME="Priekšsēdētājs">
Liels jums paldies, D. Hannan kungs. Jūsu atvainošanās ir akceptēta un ņemta vērā.
