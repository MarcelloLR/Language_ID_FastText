<CHAPTER ID="019">
Vienas minūtes uzstāšanās (Reglamenta 150. pants)
<SPEAKER ID="190" NAME="Priekšsēdētājs">
Nākamais darba kārtības punkts ir vienas minūtes uzstāšanās par politiski svarīgiem jautājumiem.
<SPEAKER ID="191" NAME="Zuzana Roithová" AFFILIATION="PPE">
(CS) Priekšsēdētāja kungs! Ir pagājuši 19 mēneši, kopš Kanāda pēkšņi un vienpusēji ieviesa vīzu prasību Čehijas pilsoņiem, kurai kā ES dalībvalstij nav atļauts ieviest savstarpēju vīzu prasību visiem kanādiešiem. Priekšsēdētājs Barroso nekavējoties paziņoja, ka tas ir ES, nevis divpusējs jautājums, taču komisāre Malmström diemžēl nerisina to prioritārā veidā, bet tikai pasīvi uzrauga divpusējās sarunas. Atbildot uz manu iesaistīšanos, Padome norādīja, ka Eiropas Savienība neapspriež savstarpīgumu, jo tā vēl nav saņēmusi nekādus priekšlikumus no komisāres. Tādējādi tiesību ziņā Čehijas iedzīvotāji faktiski ir otršķirīgi ES iedzīvotāji, un ir pārsteidzoši, ka kanādieši turpina ceļot uz Čehiju bez vīzām.
<P>
Es vēlētos norādīt, ka Komisijas gausums arī palielina risku, ka Čehija aizkavēs ES un Kanādas nolīgumu ratifikāciju. Tai nav citu iespēju, lai aizstāvētu savu pilsoņu tiesības, jo ES neizdara spiedienu uz Kanādu. Tādēļ es vēlētos kopā ar jums pieprasīt, lai komisāre nekavējoties sāktu risināt problēmas ar Kanādu un arī iestātos par Rumāniju un Bulgāriju. Vai kopēja vīzu politika un solidaritātes princips vairs nav Eiropas vērtības? Vai komisāre apzinās, kas šodien ir likts uz spēles?
<SPEAKER ID="192" NAME="Petru Constantin Luhan" AFFILIATION="PPE">
(RO) Priekšsēdētāja kungs! Psihotropo un psihoaktīvo vielu lietošanai, kas kopumā ir likumdošanas pelēkajā zonā, ir daudz kaitīgāka ietekme par pašlaik zināmajām narkotikām. Šīs vielas bieži ir atrodamas Eiropas "sapņu veikalos”, un tās pazīst kā "etnobotāniskas vielas” - izgudrotu terminu, lai narkotiku izplatīšana un lietošana šķistu nekaitīga.
<P>
Tādas valstis kā Polija, Izraēla, Zviedrija, Dānija, Lielbritānija un Vācija jau ir aizliegušas ievērojamu skaitu vielu, kas ir atzītas par psihotropām un psihoaktīvām. Lai gan tirgū pieejamās vielas nav iekļautas aizliegto vielu sarakstā, tās ir ļoti grūti kontrolēt, medicīniskās palīdzības sniegšanu padarot neiespējamu, jo izmantotajām ķīmiskajām kombinācijām ir nezināmas reakcijas. Vienīgais, ko varam darīt, ir aizliegt šo veikalu darbību, un pēc tam mums ir jāpievērš uzmanība centieniem apturēt šo vielu tirdzniecību tiešsaistē.
<SPEAKER ID="193" NAME="Anni Podimata" AFFILIATION="S&amp;D">
(EL) Priekšsēdētāja kungs! Krīze, kas eiro zonā joprojām turpinās, ir likusi mums visiem - Eiropas iestādēm, dalībvalstīm un politiskajiem līderiem - tiešā veidā veikt savus pienākumus. Mums iniciatīva ir jāvirza prom no tirgiem; mums ir integrētā un pārliecinošā veidā jāreaģē uz krīzi, papildinot - nevis aizstājot vai ignorējot - pienākumus, ko dalībvalstis uzņēmušās, lai ievērotu savas saistības. Šajā sakarā augsta līmeņa vadītāji Eiropā, politiskās partijas, sabiedrība savās demonstrācijās un Eiropas arodbiedrības norāda, ka liela nozīme var būt eiroobligācijām, lai pārvarētu parādu krīzi un nodrošinātu eiro stabilitāti.
<P>
Tādēļ es vēlētos norādīt, ka Padomei ir nekavējoties jāreaģē uz prasību, ko Eiropas Parlaments formulējis savā 2010. gada 16. decembra rezolūcijā, un jāpauž skaidrs vēstījums Eiropas Komisijai, lai tā varētu šo jautājumu detalizēti izpētīt un iesniegt konkrētus priekšlikumus.
<SPEAKER ID="194" NAME="Graham Watson" AFFILIATION="ALDE">
Priekšsēdētāja kungs! Es uzstājos, lai paziņotu par simtiem tūkstošu aviolīniju pasažieru nožēlojamo stāvokli Eiropā 10 dienas pirms Ziemassvētkiem un haosu, lai noorganizētu transportu viņiem un viņu bagāžai uz paredzētajiem galamērķiem. Mūsu aviolīniju un lidostu nespēja tikt galā ar dažiem centimetriem sniega dažās dalībvalstīs pasažieriem radīja milzīgu aizkavēšanos, jucekli un izmisumu.
<P>
Es aicinu Parlamenta Transporta un tūrisma komiteju, ES transporta komisāru un transporta ministrus Padomē veikt izmeklēšanu par šo jucekli, lai pieņemtu noteikumus, kas neļautu atkārtoties šādai situācijai, un nodrošinātu, ka tie, kurus tas ietekmēja, saņemtu pienācīgu kompensāciju, kā arī sagatavotu pētījumu par kompensācijas sloga sadalīšanu starp aviokompānijām un citiem iesaistītajiem, piemēram, lidostu operatoriem.
<P>
Neierastais sniegs un nepierasti zemā temperatūra, kā to 2009. gadā prognozēja Potsdamas institūts, rodas no arktiskās ledus segas kušanas. Šādas parādības kļūs biežākas. Mēs tās nevaram novērst, lai kā mēs tās nemēģinātu ierobežot, taču mēs varam un mums jāspēj būt tām sagatavotiem.
<SPEAKER ID="195" NAME="Ryszard Czarnecki" AFFILIATION="ECR">
(PL) Priekšsēdētāja kungs! Īpašā komisija, kas izmeklē Polijas lidmašīnas avāriju Krievijas pilsētas Smoļenskas tuvumā pagājušā gada 10. aprīlī, Maskavā ir publicējusi sava ziņojuma secinājumus. Šajā katastrofā tika nogalināts Polijas prezidents kopā ar 96 citiem pasažieriem, tostarp daudziem svarīgiem šīs valsts cilvēkiem. Šis ziņojums ir pilnīgi skandalozs. Tas ir melu pilns, un tajā atbildībā par šo katastrofu tiek nepārprotami novelta uz Polijas pusi, pilnībā ignorējot Krievijas puses pieļautās nopietnās kļūdas, piemēram, Smoļenskas vadības torņa lidojumu vadības operatoru nepareizo rīcību, vadot lidmašīnu tās nosēšanās laikā. Šajā ziņojumā Krievijas puse nav ņēmusi vērā ļoti daudzus Polijas komentārus - 20 lappuses komentāru ir vienkārši ignorētas. Tā ir ārkārtīgi neapmierinoša situācija, un Eiropas Savienībai vajadzētu to izskatīt.
<SPEAKER ID="196" NAME="João Ferreira" AFFILIATION="GUE/NGL">
(PT) Priekšsēdētāja kungs! Ir pagājis 2010. gads, kas tika pasludināts par Eiropas gadu cīņai pret nabadzību un sociālo atstumtību. Tas bija gads, kurā Eiropas Savienība ar nepieredzētu cinismu un liekulību īstenoja politikas jomas un pamatnostādnes, kas ievērojami palielināja nabadzību un sociālo atstumtību, kāda pašlaik vērojama.
<P>
2011. gada valsts budžets Portugālē, kas tika sagatavots ar milzīgu spiedienu un aplausiem no Eiropas Savienības puses, valstī radīs ekonomikas lejupslīdi un pilnīgu regresu sociālajā līmenī ar rekordaugstu bezdarba līmeni, plaši izplatītu nabadzību un sociālo atstumtību.
<P>
Papildus tam tiek izdarīts nepieņemami liels spiediens un šantāža, no kā valsts cieš dažas pēdējās nedēļas un pret ko mēs šeit noteikti iebilstam - aizvien lielāku finanšu kapitāla un tā kalpībā esošo iestāžu veiktu iebiedēšanu, lai piespiestu valsti un tās iedzīvotājus pakļauties un pieņemt netaisnību un izlaupīšanu, lai pieņemtu valsts resursu aizplūšanu finanšu kapitālistu kabatās.
<P>
Viens ir skaidrs: mēs varam sagaidīt cīņas pilnu gadu, ja tie turpinās šādi rīkoties.
<SPEAKER ID="197" NAME="Angelika Werthmann" AFFILIATION="NI">
Priekšsēdētāja kungs! Atsaucoties uz Vispārējo cilvēktiesību deklarācijas 18. pantu un Eiropas Savienības Pamattiesību hartas 10. pantu, es saņēmu informāciju, ka Ziemassvētku dienā okupētajā Rizokarpaso pilsētā Svētā Sinēzija baznīcā notika reliģiskās brīvības masveida apkarošana.
<P>
Tā dēvētās iestādes, Turcijas atbalstītas, apturēja sestdienas dievkalpojumu, aizbildinoties ar to, ka nebija iesniegts pieteikums par dievkalpojuma rīkošanu tajā dienā, lai gan, kā norādīja Kipras baznīca, šāda atļauja tika pieprasīta decembra sākumā, gluži kā tas ticis darīts pēdējos 36 gadus.
<P>
Priekšsēdētāja kungs, es noteikti mudinu jūs veikt pienācīgus pasākumus, lai garantētu reliģisku brīvību Eiropas Savienības dalībvalstī.
<SPEAKER ID="198" NAME="Ioannis Kasoulides" AFFILIATION="PPE">
Priekšsēdētāja kungs! Ziemassvētku dienā Turcijas drošības spēki Rizokarpaso - okupētajā Kipras daļā - ar varu pārtrauca Ziemassvētku misi, kurā piedalījās nedaudzie tur atlikušie kristieši - gados veci cilvēki. Drošības spēki izlika priesterus no baznīcas un lika draudzei doties prom. Par aizbildinājumu tika minēts tas, ka rakstiska atļauja bija piešķirta svētdienas misei, bet Ziemassvētki bija sestdien.
<P>
Rakstiskas atļaujas pieprasīšana par mises rīkošanu pēc būtības ir reliģiskās brīvības ierobežošana, nemaz nerunājot par Ziemassvētku dienas mises pārtraukšanu, aizbildinoties ar maznozīmīgu birokrātisku attaisnojumu - un tas viss notiek ES dalībvalstī pēc tādas valsts rīkojuma, kura vēlas tai pievienoties.
<P>
Saskaņā ar Vīnes nolīgumu 12 000 Kipras grieķiem, kuri atradās Karpazas pussalas anklāvā, tika atļauts tur dzīvot pēc turku invāzijas. Šodien viņu tur ir 300. Tagad saprotam, kāpēc.
<SPEAKER ID="199" NAME="Alf Svensson" AFFILIATION="PPE">
(SV) Priekšsēdētāja kungs! Es uzskatu, ka būtu ārkārtīgi noderīgi, ka ES visaugstākajā līmenī sāktu starpkonfesiju dialogu. Es vēlētos redzēt ES centienus panākt, lai Turcija organizētu šādu dialogu. Mēs visi zinām, kā izturas pret kristiešiem visā pasaulē - dažādās vietās Tuvajos Austrumos, pret koptiem Ēģiptē, kristīgiem irākiešiem Irākā un tā tālāk. Es noteikti uzskatu, ka mēs nevaram vienkārši par to ziņot un dzirdēt par to, un noskatīties, kā tas notiek; mums ir jādara kaut kas reāls.
<P>
Kā noprotu, mums vispirms ir jāveido dialogs. Būtu ļoti noderīgi, ja Turcija ar savu spēju veidot sapratni, kas par spīti visam, manuprāt, tur pastāv, varētu rīkot šāda veida dialogu. Runa ir par ebrejiem, kristiešiem un musulmaņiem. Izveidosim plašu starpkonfesiju dialogu ES aizgādībā!
<SPEAKER ID="200" NAME="Philippe Juvin" AFFILIATION="PPE">
(FR) Priekšsēdētāja kungs! Irākā un Ēģiptē kristieši stāsta, ka viņi patiešām cieš. Drīz, dāmas un kungi, zemēs, kurās radās kristietība, vairs nebūs neviena kristieša. Kā pirms brīža tika norādīts, Turcijā - sekulārā musulmaņu valstī un valstī, kura vēlas pievienoties ES - pirms 100 gadiem 20 % iedzīvotāju bija kristieši, bet šodien šis skaitlis ir mazāks par 1 %.
<P>
Pārmaiņas, kurām esam liecinieki, patiesībā vēsta par vētras tuvošanos. Arābu un musulmaņu pasaule vajā kristiešus, notiesā tos, neļauj viņiem pievērsties citai ticībai, soda un nogalina viņus. Ir skaidri uzskatāms, ka islāms kļūst par valsts reliģiju. Rezultāti ir visiem redzami - kristietība ir visvairāk vajātā reliģija pasaulē.
<P>
Tomēr, dāmas un kungi, kristiešu aizstāvība Tuvajos Austrumos palielina islāma ekstrēmisma pieauguma līdzsvarošanas iespējas. Kristiešu atrašanās visur pasaulē ir līdzsvarojošs faktors. Tāpēc mums tas ir jāaizsargā.
<P>
Es patiešām gribētu zināt, dāmas un kungi, kur gan ir palikuši cilvēktiesību aizstāvji, kuri tāpat kā mēs priecājas par to, ka Rietumi ir sekulāri un plurālistiski, un kuri apkaunojošā veidā novērš skatienu no Tuvajiem Austrumiem, kas pamazām tiek rezervēti tikai vienai reliģijai.
<SPEAKER ID="201" NAME="Frédéric Daerden" AFFILIATION="S&amp;D">
(FR) Priekšsēdētāja kungs, dāmas un kungi! Ungārijas valdība 2010. gada beigās nolēma pārtraukt Emmi Pikler Budapeštā izveidoto mazu bērnu institūta subsidēšanu.
<P>
Šī ungāru zinātniece izveidoja šo centru, lai izstrādātu zinātniski pamatotas ļoti mazu bērnu mācīšanas metodes. Visā pasaulē ir atzīta šo metožu efektivitāte attiecībā uz bērnu psihomotoro attīstību. Visā Eiropā ir izplatījušās mazu bērnu aprūpes iestādes, kas darbojas saskaņā ar šo modeli, tostarp manā dzimtajā pilsētā Beļģijā.
<P>
Kauns, ka, noslēdzoties Eiropas gadam cīņai pret nabadzību - jo īpaši bērnu nabadzību -, Ungārija mums dod šādu signālu. Šis lēmums ir pārsteidzošs, ņemot vērā Pikler institūta starptautisko ietekmi un to, ka Ungārijas administratīvās iestādes ir norādījušas, ka vēlas, lai tas turpinātu darboties. Tāpēc es brīnos, nekādā veidā nebūdams neobjektīvs, par Ungārijas valdības motīviem, kas ir šī lēmuma pamatā.
<SPEAKER ID="202" NAME="Ramon Tremosa i Balcells" AFFILIATION="ALDE">
Priekšsēdētāja kungs! Es vēlētos paust bažas par nolīgumu starp ES un Maroku. Eiropas un Vidusjūras reģiona valstu lauksaimniecības nozaru nākotne tiks nopietni ietekmēta, ja šis nolīgums tiks saglabāts pašreizējā redakcijā.
<P>
Mums ir jāatver robežas un jāpanāk vienošanās ar Eiropas lauksaimniecības nozarēm, nevis jārīkojas aiz to muguras. Komisija ir veikusi pētījumus, kuros skaidri parādīts, ka Eiropas un Vidusjūras reģiona valstis ES un Marokas nolīgums skars visnegatīvākajā veidā.
<P>
Es neratificētu šo nolīgumu, ja tajā nebūs iekļautas dažas klauzulas par darba tirgu, sociālo dimensiju un vidi Marokā. Ja mēs neko nedarīsim, par zaudētājām riskēs kļūt mūsu lauksaimniecība un pārtikas aprites nozare, jo īpaši Eiropas un Vidusjūras reģiona valstīs. Šādas ir bažas, kuras es vēlējos jums šovakar paust.
<SPEAKER ID="203" NAME="Constance Le Grip" AFFILIATION="PPE">
(FR) Priekšsēdētāja kungs! Tāpat kā vairāki citi kolēģi es vēlējos runāt par kristiešu vajāšanas problēmu visā pasaulē, jo īpaši attiecībā uz kristiešiem Tuvajos Austrumos.
<P>
Man jums nav jāatgādina par šausmīgo rīcību, kas nesen pastrādāta. Es vēlētos vēlreiz ļoti nopietni atkārtot, ka kristiešu aizstāvība Tuvajos Austrumos un visā pasaulē, kā arī prasība nodrošināt reliģijas brīvību un pārliecību dažādību ir prasība pēc brīvības, demokrātijas un cilvēktiesībām, kas ir Eiropas projekta pamatā un kas arī, protams, ir universālas vērtības - vai vismaz tās tādas ir mums, visiem klātesošajiem.
<P>
Patiešām ir pienācis laiks darīt vairāk par sašutuma, emociju un nopietnas nosodīšanas paušanu - laiks pāriet no vārdiem pie darbiem. Tādēļ es mudinu Eiropas Savienības iestādes - Augsto pārstāvi ārlietās un drošības politikas jautājumos, kā arī visus mūsu vadītājus un ārlietu ministrus - veikt konkrētus pasākumus un ieviest īpašu un konkrētu rīcības plānu, lai par prioritāru padarītu reliģiskās dažādības ievērošanu un cīņu pret visu veidu reliģisko vajāšanu.
<SPEAKER ID="204" NAME="Tamás Deutsch" AFFILIATION="PPE">
(HU) Priekšsēdētāja kungs, dāmas un kungi! Līdz pagājušā gada maijam Ungārijā astoņus gadus pie varas bija sociālistu un liberāļu koalīcija. Šo astoņu gadu laikā demokrātija turpināja pavājināties, pastāvīgi tika pārkāptas cilvēktiesības un tika aizvien vairāk ierobežota preses brīvība. Ne Eiropas sociālistiem, ne Eiropas liberāļiem par to nebija nekā sakāma. Pagājušajā gadā Ungārijas pilsoņu absolūtais vairākums nobalsoja pret šo sociālistu-liberāļu valdību un Eiropā nepieredzētās vēlēšanās ar lielu balsu vairākumu nobalsoja par Fidesz - Kristīgo demokrātu valdību. Pagājušā gada beigās šī valdība pieņēma jaunu likumu par plašsaziņas līdzekļiem, kas garantē preses brīvību. Šādos apstākļos, kādos Ungārija un tās valdība veic ES prezidējošās valsts pienākumus, pret to tiek vērsti nikni uzbrukumi. Šo dubultstandartu nevar saskaņot ar Eiropas vērtībām, un mums ir pret to ir jāiebilst.
<SPEAKER ID="205" NAME="Sergej Kozlík" AFFILIATION="ALDE">
(SK) Priekšsēdētāja kungs! Pirms trīs gadiem tika paplašināta Šengenas zona, lai tajā iekļautu jaunas dalībvalstis. Tomēr uz robežām starp vecajām un jaunajām dalībvalstīm joprojām ir ieviesti ierobežojoši pasākumi.
<P>
Piemēram, Rusovces-Kitzes robežšķērsošanas punktā, kas ir automaģistrāles šķērsojums starp Slovākiju un Austriju, austrieši ir noteikuši stingru ātruma ierobežojumu 30 km/h. Tajā pašā laikā šo šķērsojumu vēl daudz vairāk sašaurina betona barjera.
<P>
Tas, ka šajā vietā notiek regulāras to transportlīdzekļu braukšanas ātruma pārbaudes, kuri šķērso šo robežpunktu, kā arī biežas policijas veiktas dokumentu un transportlīdzekļu bagāžas pārbaudes, nav nekas neparasts.
<P>
Protams, dalība Šengenas nolīgumā nozīmē cilvēku un preču brīvu apriti. Šķērsojot ES dalībvalsts robežu, vienīgajai norādei ir jābūt tikai standarta informācijas zīmei. Iepriekš minētā rīcība, kas neattiecas tikai uz Austriju, ir Šengenas noteikumu pārkāpums, un Eiropas Komisijai vajadzētu uz to principiāli reaģēt.
<SPEAKER ID="206" NAME="Marek Henryk Migalski" AFFILIATION="ECR">
(PL) Priekšsēdētāja kungs! Iepriekšējie runātāji norādīja uz diskrimināciju pret kristiešiem. Arī es vēlētos runāt par noteikta veida nosodošu attieksmi pret dažām Eiropas valstīm. Dažās iepriekšējās nedēļās Ungārijas prezidentūras sākumā par ungāriem ir sacīts daudz kritisku vārdu, un ļoti bieži šie vārdi ir nepamatoti un neattaisnoti. Diemžēl papildus Luksemburgas ārlietu ministra vārdiem citus vārdus, kuri ir arī bijuši ļoti netaisnīgi un, manuprāt, apvaino ungārus, ir pauduši šā Parlamenta politiķi, to skaitā Schulz kungs. Es domāju, ka tas liecina par noteiktu uzskatu, ka Eiropas Savienības dalībvalstis ir iedalītas kategorijās "labākas” un "sliktākas”. Labākās ir tās, kuras šeit jau ir ilgu laiku, un sliktākās ir tās, kuras šeit ir tikai kopš 2004. gada.
<P>
Es uzskatu, ka ir jāizbeidz šāda diskriminācija un ka visiem ir jāpierod pie tā, ka jaunās dalībvalstis ir pilntiesīgas Eiropas Savienības valstis - tas ir nepieciešams īpaši šajā Parlamentā. Tāpēc es gribētu prasīt, lai tie cilvēki šajā zālē, kuri atļaujas šādi diskriminēt, tiktu disciplinēti un sodīti.
<SPEAKER ID="207" NAME="Alajos Mészáros" AFFILIATION="PPE">
(HU) Priekšsēdētāja kungs! Kopā ar daudziem citiem arī es sveicu Ungāriju kā ES prezidējošo valsti. Esmu lepns, ka šī Centrāleiropas dalībvalsts ir trešā no 2004. gada pievienošanās valstīm, kurai ir iespēja veikt šo godpilno un atbildīgo uzdevumu. Nav šaubu, ka Ungārija vienmēr ir bijusi frontes līnijā cīņā par demokrātiju. Vai kāds var apšaubīt 1956. un 1989. gada vai 2006. gada rudens notikumus? Tāpēc mani ārkārtīgi šokē noteiktu politisko spēku organizētā negatīvā kampaņa pret pašreizējo ES prezidējošo valsti, tajā skaitā kā ieganstu izmantojot Ungārijas likumu par plašsaziņas līdzekļiem. Ir pilnīgi acīmredzams, ka tas nav jautājums par likumdošanu, bet gan politisko zaudētāju uzbrukums. Tieši viņi mēģina graut vienotas Eiropas garu. Runājot par Ungārijas karti, kas attēlota uz kultūras vēstures paklāja, es tikai vēlētos pateikt, ka tie, kuri nespēj pieņemt vēsturi, nevar arī skaidri saredzēt nākotni. Ungārijas iedzīvotāji par savas valsts vēsturi var runāt gluži tāpat, kā to dara Francijas, Vācijas vai Polijas iedzīvotāji. Es uzskatu, ka tā ir bezatbildīga un bīstama rīcība, lai diskreditētu mūsu prezidējošo valsti, jo īpaši laikā, kad vairāk nekā jebkad ir vajadzīga īpaši cieša sadarbība.
<SPEAKER ID="208" NAME="Georgios Papanikolaou" AFFILIATION="PPE">
(EL) Priekšsēdētāja kungs, dāmas un kungi! Grieķija ir galvenais nelegālo imigrantu ceļš uz visu Eiropu. Saskaņā ar Frontex datiem 90 % nelegālo imigrantu Eiropā nokļūst cauri Grieķijai.
<P>
Tādēļ Grieķija attiecībā uz šo jautājumu saskaras ar milzīgu krīzi. Grieķijas valdība nesen paziņoja par nodomu būvēt nožogojumu gar mūsu sauszemes robežu ar Turciju. Jājautā, vai šāds risinājums ir pietiekama stratēģija, lai palīdzētu atrisināt šo problēmu. Protams, ar to nav pietiekami. Lai cik daudz mūru mēs uzbūvētu, lai kādi būtu mūsu centieni, mums ir vajadzīga globāla stratēģija un solidaritāte starp Eiropas valstīm. Ja mēs vēlamies sākt ar pareizu rīcību, vispirms ir jāizveido stabila sadarbība šajos jautājumos ar Turciju kā galveno izcelsmes valsti.
<P>
Mēs joprojām gaidām, kad tiks parakstīts ES un Turcijas nolīgums. Kā visiem zināms, lai noslēgtu un pēc tam piemērotu nolīgumu, ir vajadzīgi astoņpadsmit mēneši, tādēļ līdz tam piemērosim divpusējo nolīgumu, kas ir spēkā ar Grieķiju kopš 2002. gada, tāpat kā to ir darījušas citas valstis dienvidos, lai atrisinātu šo problēmu.
<SPEAKER ID="209" NAME="Catherine Stihler" AFFILIATION="S&amp;D">
Priekšsēdētāja kungs! Nākamajā nedēļā visā pasaulē tiks godināta Skotijas nacionālā dzejnieka Roberta Bērnsa dzīve. Kā jums daudziem zināms, Bērnsa pusdienu galvenā sastāvdaļa bija jēra spēķes.
<P>
Pašlaik ASV ir aizliegts importēt skotu jēra spēķes, tomēr katram trešajam amerikānim ir skotu senči, un viņi vēlētos nobaudīt autentiskas skotu jēra spēķes. Ko Komisija un Padome varētu darīt savos transatlantiskajos dialogos, lai skotu jēra spēķes iekļautu ne vien darba kārtībā, bet arī ēdienkartē attiecībā uz amerikāņu tradicionālajām skotu dzejnieka Bērnsa pusdienām?
<SPEAKER ID="210" NAME="Sonia Alfano" AFFILIATION="ALDE">
(IT) Priekšsēdētāja kungs, dāmas un kungi! 13. un 14. janvārī "Fiat” ražotnē Mirafiori notika referendums, kurā gan fiziska darba strādniekiem, gan biroju darbiniekiem tika lūgts balsot par vai pret ražotnes atjaunošanas plānu Turīnā.
<P>
Šī plāna pamatā ir jauns koplīgums, kas mazina darba ņēmēju pamattiesības attiecībā uz slimošanu un streikošanu, un pat pusdienu pārtraukumu, astoņas stundas strādājot pie montāžas konveijera. Šis referendums ir nelikumīgs, jo galvenais izpilddirektors Marchionne kungs ir draudējis strādniekiem, ka gadījumā, ja līgums tiks noraidīts, uzņēmums, iespējams, pārtrauks ražošanu Itālijā un pārcelsies citur.
<P>
Šo iebiedēšanas un neapvaldīta kapitālisma stratēģiju, neievērojot noteikumus vai tiesības, atbalstīja valdība un pat daudzi no Demokrātiskās partijas - opozīcijas partijas, kuras saknes meklējamas Itālijas Komunistu partijā. Vienīgās arodbiedrības, kuras pretojās šim līgumam, bija Itālijas metalurģijas strādnieku federācija (FIOM) un Itālijas Vispārējā darba konfederācija (CGIL), un tās tika izstumtas no arodbiedrību pārstāvniecības.
<P>
Jebkurā gadījumā referendums tika apstiprināts tikai ar 54 % balsīm. Šīs vienošanās rezultātā darba ņēmēju tiesības Itālijā ir atgriezušās līmenī, kas bija pirms vairākiem desmitiem gadu. Eiropai to vajadzētu zināt un ņemt to vērā.
<SPEAKER ID="211" NAME="Rodi Kratsa-Tsagaropoulou" AFFILIATION="PPE">
(EL) Priekšsēdētāja kungs! Es vēlētos izvirzīt jautājumu par satraucošo situāciju Vidusjūras reģiona partnervalstīs un par ietekmi, kāda šai situācijai varētu būt uz mūsu attiecībām un uz drošību un labklājību šajā reģionā.
<P>
Šopēcpusdien mēs debatējām par nopietnajām pārmaiņām Tunisijā. Magribas un Mašrikas valstīs ir sociāls nemiers, jo Libānā atkal ir atjaunojusies politiskā nestabilitāte, un miera process joprojām ir strupceļā. Mums ir jāpievērš nopietna uzmanība šai situācijai, jo Vidusjūras reģiona valstis ir partnervalstis, nevis tikai kaimiņvalstis.
<P>
Es vēlētos jums atgādināt, ka kopš 1995. gada papildus Eiropas Investīciju bankas sniegtajiem aizdevumiem ar atvieglotiem noteikumiem Tunisija ir saņēmusi vairāk nekā EUR 1 miljardu lielu tiešu palīdzību un ka mēs esam ieplānojuši lielas tiešās palīdzības summas līdz pat 2013. gadam.
<P>
Es gribētu izteikt ierosinājumu. Mums ir vajadzīgas nopietnas daudzpusējas debates, lai izvērtētu mūsu attiecības un apsvērtu perspektīvas un procedūras, kuras mums jāievēro, un es aicinu Augsto pārstāvi sagatavot integrētu kaimiņattiecību plānu saskaņā ar Vidusjūras reģiona valstu savienības principiem, lai šīs krīzes var risināt kopā ar partnervalstīm.
<SPEAKER ID="212" NAME="Joe Higgins" AFFILIATION="GUE/NGL">
Priekšsēdētāja kungs! Decembrī Komisijas priekšsēdētājs Barroso mani vēstulē informēja, ka viņa tikšanās ar prezidentu Nazarbayev pagājušā gada oktobrī Kazahstānā palīdzēs ievērot cilvēktiesības. Tas pats tika teikts par EDSO priekšsēdētājas valsts statusa piešķiršanu Kazahstānai 2010. gadā un par lielas EDSO augstākā līmeņa sanāksmes organizēšanu decembrī Astanā. Tomēr, tiklīdz pasaules līderi bija devušies prom no šīs augstākā līmeņa sanāksmes, tika paziņots, ka martā notiks referendums, lai atceltu 2012. gada prezidenta vēlēšanas, tādējādi nodrošinot N. Nazarbayev varu līdz 2020. gadam.
<P>
Tiek pastiprināta opozīcijas preses un cilvēktiesību aizstāvju vajāšana. Tiek vajāti un ieslodzīti kreisā spārna kustības "Kazahstāna 2012” aktīvisti.
<P>
Es pieprasu, lai ES pārtrauktu N Nazarbayev diktatūras veicināšanu. Ir pilnībā jāatbalsta neatkarīgas arodbiedrības un sociālās kustības Kazahstānā, lai tās varētu vadīt mobilizāciju, lai izbeigtu šo diktatūru - gluži tāpat kā tautas vara Tunisijā pārtrauca Ben Ali diktatūru -, un ieviest mehānismus, kas Kazahstānas bagātību nodotu demokrātiskā sabiedrības lielākās daļas īpašumā.
<SPEAKER ID="213" NAME="Krisztina Morvai" AFFILIATION="NI">
(HU) (runātājas mikrofons bija izslēgts, un teikuma sākums nav dzirdams) ... Komisijas ārkārtas sanāksme. Tās temats nevarēja būt nekas cits kā Ungārijas likums par plašsaziņas līdzekļiem. Es nespēju noticēt savām ausīm, kad ietekmīgi sociālistu un liberāļu kolēģi pieprasīja, lai ES pret Ungāriju - pašreizējo ES prezidējošo valsti - uzsāktu tā dēvētās nopietnas pienākuma neizpildes procedūras - vissmagākās no iespējamajām sankcijām. Ne šīs, ne arī cita veida sankcijas nav tikušas piemērotas no 2002. līdz 2010. gadam, kad sociālistu un liberāļu režīms Ungārijā vardarbīgā veidā apslāpēja ikkatru protestu, kopumā ieslogot simtiem cilvēku, šāva ar lodēm uz cilvēkiem un radīja smagas traumas. Ja pēc tā visa Eiropas Savienība uzsāks pienākuma neizpildes procedūras pret pašreizējo Ungārijas valdību un valsti, tad tas beidzot atvērs acis tiem, kuriem bija jebkādas ilūzijas par Eiropas Savienības attieksmi pret Ungāriju, un es uzskatu, ka Ungārijas nācija pieprasīs mūsu atdalīšanos no Eiropas Savienības, un būs dažas valstis, kuras sekos mūsu piemēram.
<SPEAKER ID="214" NAME="Antigoni Papadopoulou" AFFILIATION="S&amp;D">
Priekšsēdētāja kungs! Es arī vēlos runāt par jautājumu par nediskriminējošu visu cilvēku reliģiskās brīvības ievērošanu, jo tās ir cilvēka pamattiesības.
<P>
Šīs cilvēktiesības tika pārkāptas manā valstī attiecībā uz nedaudzajiem kristiešiem, kuri apmeklēja Ziemassvētku misi Svētā Sinēzija baznīcā okupētajā Rizokarpaso ciematā.
<P>
Turcijas okupantu režīma tā dēvētā policija ienāca baznīcā un lika priesterim beigt Ziemassvētku dienas dievkalpojumu, un pēc tam piespieda anklāvā dzīvojošos Kipras grieķus, kas bija ieradušies uz šo misi, atstāt baznīcu.
<P>
Eiropas Parlamentam ir stingri jānosoda šāda rīcība, kas atklāj Turcijas veiktās Kipras ziemeļu daļas okupācijas draudīgo un despotisko būtību, pārkāpjot Eiropas tiesību aktus un cilvēktiesības, kā arī 1975. gada Vīnes trešo nolīgumu.
<P>
ES ir jāaptur Turcija un tai pakļautā vietējā pārvalde okupētajā Kipras daļā, lai tās neizdarītu citus pārkāpumus un neturpinātu atlikušo 300 kristiešu Kipras grieķu etnisko tīrīšanu.
<SPEAKER ID="215" NAME="Seán Kelly" AFFILIATION="PPE">
Priekšsēdētāja kungs! Direktīva par uztura bagātinātājiem tika pieņemta 2002. gadā, taču gandrīz pēc deviņiem gadiem tā joprojām nav pilnībā īstenota. Komisijai ir vēl jāsagatavo priekšlikums, lai saskaņotu maksimālo vitamīnu un minerālvielu daudzumu, ko drīkst iekļaut uztura bagātinātājos, kā noteikts šajā direktīvā. Šāda nerīkošanās nozīmē to, ka uzņēmumiem ir jāsagatavo daudzi izstrādājumu sastāvi, lai ievērotu dažādu valstu tiesību aktus. Tas ir negodīgi un dārgi, jo īpaši tādēļ, ka ir pieejams maksimālā daudzuma noteikšanas zinātnisks modelis. Pati Komisija to pieminēja 2006. gada dokumentā.
<P>
Tādēļ rodas jautājums, kāpēc šis priekšlikums nav sagatavots? Varbūt var pārfrāzēt Robertu Bērnsu, kuru kāds pirms brīža pieminēja: "Pat vislabākie peļu un cilvēku, un Komisijas plāni bieži noiet greizi.” Priekšlikums jāsagatavo pavisam drīz, jo ES tiesību akti ir paredzēti, lai atvieglotu uzņēmumu konkurenci iekšējā tirgū, standartizējot prasības. Jo ātrāk tas notiek, jo labāk. Es mudinātu Komisiju turpināt iesākto.
<SPEAKER ID="216" NAME="Iliana Ivanova" AFFILIATION="PPE">
(BG) Priekšsēdētāja kungs, dāmas un kungi! Bulgārijas sabiedrība nesen ir bijusi lieciniece virknei publikāciju par īpaša noklausīšanās aprīkojuma izmantošanu, lai slepus noklausītos cilvēkus augstos valdības amatos. Nav zināms, kurš izplatīja šo informāciju, no kurienes tā nākusi un vai tā ir patiesa, un neviens nav uzņēmies atbildību par tās publiskošanu.
<P>
Valdības skaidri paustā vēlme veikt reformas un cīnīties pret organizēto noziedzību, tās nevēlēšanās, lai to ietekmētu bijušais valsts drošības dienests, un tas, ka šogad Bulgārijā notiks prezidenta un pašvaldību vēlēšanas, bija par iemeslu šai kampaņai, kas izraisīja spiedienu un radīja neuzticēšanos starp varas pārstāvjiem. Vienīgās aprindas, kuras ir ieinteresētas šādā situācijā, ir tās, kuras veidoja un guva labumu no neskaidrā noziedzības un valsts nošķīruma. Tās tagad mēģina atriebties par savām skartajām interesēm.
<P>
Es vēlētos jums apliecināt, ka Bulgārijā valda tiesiskums, ka šāda veida paņēmienus iestādes izmanto tikai saskaņā ar likumu un ka valdošā koalīcija turpinās reformu virzību un nepieļaus, ka nelikumīgas intereses apdraud cīņu pret noziedzību.
<SPEAKER ID="217" NAME="Stanimir Ilchev" AFFILIATION="ALDE">
(BG) Priekšsēdētāja kungs! Pēdējos mēnešos Bulgārijā ir radušās aizvien lielākas bažas par īpašu novērošanas metožu izmantošanas pieaugumu. Tomēr šai problēmai ir arī cits aspekts: sarunu noklausīšanās ir kļuvusi par dažu politiķu un pašreizējo specdienestu augstākā ranga virsnieku apsēstību.
<P>
Nav uzlabojusies korupcijas apkarošanas efektivitāte. Aizvien lielākā paranoja par šādas noklausīšanās izmantošanu ir vēl jo nepieņemamāka. Nav skaidrs, kurš ir šo orģiju kūdītājs: vai tās būtu personas no drošības nozares vai viņu bijušie kolēģi, vai arī pagrīdes struktūras, kuru mērķis ir destabilizēt situāciju. Ierakstīto sarunu saturs noslēpumainā veidā ir plašsaziņas līdzekļu apritē. Vienā no ierakstītajām sarunām ir dzirdams arī Bulgārijas premjerministrs. Sarunas saturs ir diskreditējošs, taču viņš apgalvo, ka tā ir tikusi apstrādāta.
<P>
Neņemot vērā šos nepatīkamos faktus, bulgāri uzskata, ka viņu iestādes nestrādā pareizi un ka brutālā veidā tiek grautas cilvēktiesības. Šo iemeslu dēļ Bulgārijai - nesenai Eiropas Savienības dalībvalstij - ir jāpalīdz pārstrukturēt tās specdienestus.
<SPEAKER ID="218" NAME="Priekšsēdētājs">
Šis darba kārtības punkts ir slēgts.
