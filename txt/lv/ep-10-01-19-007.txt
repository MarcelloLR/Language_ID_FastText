<CHAPTER ID="007">
Stāvoklis Irākā (debates)
<SPEAKER ID="125" NAME="Priekšsēdētājs">
Nākamais darba kārtības punkts ir Savienības Augstās pārstāves ārlietās un drošības politikas jautājumos un Komisijas priekšsēdētāja vietnieces ziņojums par situāciju Irākā.
<SPEAKER ID="126" NAME="Catherine Ashton">
Savienības Augstā pārstāve ārlietās un drošības politikas jautājumos un Komisijas priekšsēdētāja vietniece. - Priekšsēdētājas kundze, ja palūkojamies uz Irāku šodien, mēs redzam īstu progresu, kaut arī valsts vēl aizvien saskaras ar daudzām sarežģītām problēmām. Bet šodien es gribu pievērsties Irākas tagadnei un nākotnei, jo tā ir valsts ar milzīgu potenciālu un vērā ņemamiem panākumiem pēdējo mēnešu laikā.
<P>
Vardarbība šodien ir viszemākajā līmenī kopš 2003. gada. Lai gan mēs esam piedzīvojuši šausmīgus uzbrukumus valsts iestādēm, kopējais civiliedzīvotāju upuru skaits 2009. gadā bija vairāk nekā uz pusi mazāks nekā 2008. gadā. Būtiski samazinājusies vardarbība sektu starpā, kas bija milzīga problēma 2006. un 2007. gadā.
<P>
Irākai ir jauna konstitūcija, un tā ir sarīkojusi vairākas vēlēšanas, kurās par spīti riskam bija augsta vēlētāju aktivitāte. Pateicoties Irākas tautas drosmei, ir iesakņojušās demokrātiskās institūcijas. Pašvaldību vēlēšanas pagājušajā gadā noritēja samērā gludi visā Irākā. Izšķirošas būs nākamās vispārējās vēlēšanas, kas paredzētas 2010. gada 7. martā un kas var kļūt par lielu soli Irākas demokrātijas nostiprināšanas virzienā.
<P>
Mums tas nozīmē, ka jāturpina strādāt, lai Irāku atbalstītu un, situācijai uzlabojoties, pievērstos jaunām jomām.
<P>
Kopš 2003. gada Eiropas Savienība ir sniegusi Irākai palīdzību EUR 1 miljarda apmērā. Tā ir izmantota tādās jomās kā pamatpakalpojumi, cilvēkpotenciāla attīstība, bēgļi, laba pārvaldība, politiskais process un spēju veidošana - tas viss saskaņā ar Irākas prioritātēm. Pēc lūguma vairākas reizes ir pagarināta mūsu Integrētā tiesiskuma misija EUJUST LEX, kam arī pašlaik ir mācības Irākā.
<P>
ES ir bijusi vēlēšanu procesa galvenā atbalstītāja, un mēs turpināsim palīdzēt Irākai šajā un citās jomās, līdz Irākas iestādes būs spējīgas pašas uzņemties pilnu atbildību. Tā kā ir panākts labs progress, mēs aizvien vairāk koncentrējamies uz irākiešu īpašumtiesībām un ilgtermiņa veiktspēju.
<P>
Mēs arī veidojam savas attiecības ar Irāku. Mēs tikko parakstījām Savstarpējās saprašanās memorandu par sadarbību enerģētikas jomā un drīz parakstīsim partnerības un sadarbības nolīgumu, kas kļūs par pirmajām līgumattiecībām starp ES un Irāku. Tās skars tādus jautājumus kā politiskais dialogs, tirdzniecība un sadarbība tiesiskā regulējuma jomā un attīstības palīdzība.
<P>
Mēs vēlamies plašāku un dziļāku dialogu ar Irāku, un tam jāaptver arī cilvēktiesību jautājums. Parlaments ir izrādījis lielu interesi par Irāku, un mēs ceram turpmāk ieraudzīt vēl ciešāku sadarbību starp Eiropas Parlamentu un Irākas Pārstāvju padomi.
<P>
Irākai nepārprotami ir jātiek galā ar daudzām sarežģītām problēmām. Gaidāmajām vispārējām vēlēšanām būs izšķiroša nozīme, un tām jābūt brīvām un godīgām. Kopā ar mūsu starptautiskajiem partneriem mēs rūpīgi vērosim to norisi. ES sūtīs Vēlēšanu novērtēšanas grupu novērtēt šīs vēlēšanas un sniegt mērķtiecīgus ieteikumus.
<P>
Godājamie deputāti, Irāka ir uz pareizā ceļa. Es esmu pārliecināta, ka tā izmantos savas jaunās iestādes, lai atrastu kompromisus, kas nepieciešami nacionālai samierināšanai. No mūsu puses, mēs joprojām sniegsim Irākai palīdzību un turpināsim to atbalstīt kopā ar ANO un pārējo starptautisko sabiedrību.
<P>
Es ar nepacietību gaidu mūsu debates.
<SPEAKER ID="127" NAME="Esther de Lange" LANGUAGE="NL">
Priekšsēdētājas kundze, arī es gribu pateikties Augstajai pārstāvei par viņas vārdiem, kas sniedza vajadzīgo optimisma devu. Pozitīvas zīmes tiešām ir vērojamas. Jūs, cita starpā, minējāt uzbrukumos bojā gājušo civiliedzīvotāju skaita samazināšanos un gaidāmās vēlēšanas. Tomēr, baronese Ashton, pat veiksmīgas vēlēšanas vēl nenozīmē demokrātiju, un tās arī nepadara valsti par tiesisku valsti. Citēšu dižo vācieti Šilleru jūsu dzimtajā angļu valodā, baronese: "Balsu vairākums nevar kalpot par taisnīguma mēru.” Nobriedusi demokrātija atzīst arī minoritāšu tiesības. Man ir nopietnas bažas šajā ziņā. Esmu vīlusies, ka jūsu uzrunā Parlamentam neizskanēja vārds "minoritātes”.
<P>
Kāpēc es esmu noraizējusies? Human Right Watch vēl aizvien ziņo, ka pie musulmaņiem nepiederošas minoritātes tiek vajātas. Kopš 2004. gada ir notikuši 65 uzbrukumi baznīcām. Vietējās zemessardzes vienības turpina padzīt kristiešus no viņu mājām. Aizvakar Mosulas pilsētā ielas vidū tika nošauts 52 gadus vecs dārzeņu tirgotājs, divu meitu tēvs. Tas, protams, izraisa pašlaik notiekošo kristiešu minoritāšu bēgšanu no Irākas. 1991. gadā kristiešu skaits valstī vēl bija 850 000, pēc Persijas līča kara tas bija 550 000, bet pēc ASV iebrukuma šis skaits saruka līdz 385 000, no kuriem 100 000 ir iekšzemē pārvietotas personas. Eiropas Savienība nevar turpināt noraudzīties uz šo situāciju, neko nedarot. Eiropas Savienības līguma 2. pantā cilvēktiesības, tostarp minoritāšu tiesības, ir minētas kā burtiski viena no Eiropas Savienības pamatvērtībām. Mēs prasām, lai minoritāšu tiesības ievērotu mūsu 27 dalībvalstis, un jūsu darbs, baronese Ashton, ir pieprasīt to ievērošanu arī starptautiskā līmenī.
<P>
Līdz šim Komisijas pieejā - un jūs pati tā teicāt - galvenais uzsvars ir likts uz vispārēju infrastruktūras atbalstīšanu un demokrātijas stiprināšanu ar ANO starpniecību vai kā citādi. Jūs sakāt, ka mēs rīkojamies saskaņā ar irākiešu prioritātēm. Es gribētu, lai jūs mums pastāstītu, kā jūs nodrošināsiet, lai Eiropas Savienības politikā attiecībā uz Irāku un tās Irākas budžetā tiktu pievērsta lielāka uzmanība neaizsargātajām minoritātēm. Tā varbūt nav viena no galvenajām Irākas prioritātēm, bet tā ir mūsu prioritāte. Es būtu jums pateicīga, ja jūs man atbildētu.
<SPEAKER ID="128" NAME="Silvia Costa" LANGUAGE="IT">
Priekšsēdētājas kundze, komisāre Ashton, dāmas un kungi! Es domāju, ka ir ļoti svarīgi, lai Eiropas Parlaments izmantotu izdevību, ko paver šīs debates attiecībā uz martā paredzētajām vēlēšanām Irākā.
<P>
Irākas politiskais process ir parādījis, ka tas ir svarīgs - pat ja tas, kā jūs teicāt, ir interesants -, taču pagaidām vēl ļoti trausls. Tāpēc ir vēl svarīgāk darīt visu iespējamo, lai stiprinātu valsts jaunās iestādes un politisko līdzsvaru, kas tās atbalsta. Mēs uzskatām to par būtiski svarīgu mērķi, kas jāsasniedz, ja mēs vēlamies, lai augustā notiktu pirmā vērā ņemamā ASV karaspēka vienību izvešana no Irākas un lai tā neatstātu nopietnas sekas uz iekšējo stāvokli valstī.
<P>
Šiītu, sunnītu un kurdu līdzāspastāvēšana, kas šobrīd ir ietverta federālajās struktūrās, jānodrošina ar jaunajiem likumiem, kā arī ar politisko konsensu visu šo pušu starpā. Attiecība uz to ir radušās bažas - un mēs gribētu dzirdēt arī jūsu viedokli šajā jautājumā -, ko izraisījis vēlēšanu komisijas nesen pieņemtais lēmums liegt dalību vēlēšanās daudziem kandidātiem un partijām, kuri cieši saistīti ar sunnītiem vai kristiešiem, tādējādi riskējot novājināt jau tā trauslo demokrātisko procesu Irākā.
<P>
Kā jūs jau minējāt, Eiropas Savienībai ir jāveic pasākumi, lai nodrošinātu šā vēlēšanu procesa novērošanu, taču tai arī jābūt mērķtiecīgākai, veidojot attiecības ar Irāku. Savienības EUJUST LEX programma tiešā veidā iesaista mūs Irākas likumdošanas un demokrātisko institūciju uzlabošanā, un mēs - Eiropas Parlamenta sociālistu un demokrātu progresīvās alianses grupa - uzskatām par pozitīvu zīmi to, ka Padome ir izlēmusi pagarināt misiju līdz 2010. gada 30. augustam.
<P>
ES, izmantojot savas sadarbības programmas, jāturpina sniegt spēcīgu atbalstu Irākai, lai piedalītos valsts stabilizācijas un attīstības procesā, un pēc vēlēšanām tai jāstiprina attiecības parlamentu starpā. Jāatceras, ka daudzas dalībvalstis, tostarp Itālija, darbojas kopā ar Irāku svarīgajā kultūras sadarbības programmā.
<P>
Politiskais līdzsvars Irākā ir būtiski svarīgs ne tikai šai valstij, bet arī attiecībā uz Irākas potenciālo stratēģisko nozīmi reģionā ar mērķi pārvarēt pašreizējos konfliktus un nodrošināt mieru. Šajā ziņā pozitīvs solis ir Kurdistānas valdības panāktā attiecību uzlabošanās ar Turciju.
<P>
Tomēr, kā mēs zinām, Irāka joprojām ir valsts ar ļoti nopietnām problēmām attiecībā uz drošību, demokrātijas vērtību un cilvēktiesību ievērošanu. un ekonomisko nedrošumu. Šīs situācijas negatīvo ietekmi vissmagāk izjūt neaizsargātākās grupas, piemēram, bēgļi, kas veido 10 % no iedzīvotāju kopskaita, etniskās minoritātes, sievietes, reliģiskās minoritātes un bērni.
<P>
Tāpēc mūsu līdzdalībai šajā jomā jābūt vēl izteiktākai - es jau beidzu -, daļēji, sniedzot atbalstu vietējām un Eiropas NVO, kas darbojas Irākā, un šajā sakarībā arī sievietes var tikt iesaistītas kā stratēģiskas personas, lai pārvarētu iedzīvotāju grūtības.
<SPEAKER ID="129" NAME="Johannes Cornelis van Baalen">
ALDE grupas vārdā. - Priekšsēdētājas kundze, fakts ir tāds, ka Irāka ir nedroša. Tas ir fakts.
<P>
Ja mēs palūkojamies uz Irānu, tad redzam, ka tā pūlas iegūt lielāku ietekmi, nekā nepieciešams, Irākas dienvidos - visā dienvidu teritorijā - ar šiītu minoritātes palīdzību. Es nedzirdēju Augsto pārstāvi pieminam Irānas nostāju. Irāna apdraud Irāku. Kas, jūsuprāt, jādara Eiropas Savienībai, lai noturētu Irānu tur, kur tai jābūt - Irānā, nevis Irākā?
<P>
Attiecībā uz ziemeļiem mēs redzam, ka tur lielas problēmas rada Turcijas un Irākas domstarpības par Kurdistānu. Protams, cīņa ar partizāniem, kas apdraud Turciju Irākas ziemeļos, iespējams, ir likumīgi pamatota, bet tieši tā ir problēma. Autonomajam reģionam Irākas ziemeļos - Kurdistānai - jāiet pašai savs attīstības ceļš.
<P>
Kas attiecas uz saprašanās memorandu enerģētikas jomā, tad tas ir ļoti svarīgs, taču Irāka nav unitāra valsts. Vai šis memorands tiek apspriests arī ar kurdu autonomo valdību? Jo Kirkūkā pašlaik norit diskusija par to, kam pieder naftas atradnes utt. Vai tas tiek ņemts vērā?
<P>
Vēl es gribētu pievērst jūsu uzmanību tam, ka Irākas drošības spēki vēl aizvien nav kārtīgi apguvuši mācības un joprojām labi nepilda savas funkcijas. Tātad mums ne tikai jāatbalsta tiesiskums, bet arī jābūt gataviem, ja mums to lūgs, palīdzēt viņiem, atbalstot viņu drošības spēkus. Ir vajadzīga integrēta pieeja attiecībā uz enerģētiku, ekonomiku un stabilitāti. Ir vajadzīga integrēta pieeja attiecībā uz Irākas kaimiņvalstīm. Vai jūs, lūdzu, varētu mums pastāstīt kaut ko par šo integrēto pieeju? ALDE grupas vārdā, paldies.
<SPEAKER ID="130" NAME="Jill Evans">
Verts/ALE grupas vārdā. - Priekšsēdētājas kundze, es vēlos pateikties Augstajai pārstāvei baronesei Ashton par viņas paziņojumu.
<P>
Es domāju, ka būtu piemēroti norādīt, ka mūsu šāvakara debates noris laikā, kad Apvienotajā Karalistē notiek J. Chilcot vadītā izmeklēšana par pretlikumīgo karu Irākā, uzsverot mācības, kuras no tā vajadzētu gūt, un atklātībā ir nācis liels daudzums informācijas, kura apstiprina to, kam daudzi no mums ticēja iebrukuma laikā, - proti, kara iemesls bija režīma maiņa un kontrole pār resursiem, nevis masu iznīcināšanas ieroču draudi. Attiecībā uz ilgtermiņa plānošanu pēckara Irākai augsta ranga diplomāti un armijas virsnieki, sniedzot liecības izmeklēšanas laikā, lieto tādus vārdus kā "šausmīgi”, "dziļš pagrimums” un "izkāmējis līdz nožēlojamam stāvoklim”, tāpēc nav nekāds brīnums, ka mēs tagad redzam šīs noziedzīgās rīcības smagās sekas.
<P>
Baronese Ashton sacīja, ka ir panākts zināms progress, un tā, protams, ir, taču joprojām pastāv nopietnas problēmas. Nav nekādu tiesību aktu, kas aizsargātu Irākā dzīvojošās minoritātes. Nemazinās milzīgā bēgļu problēma. Arodbiedrību pārstāvji, žurnālisti, sievietes politiķes un cilvēktiesību aktīvisti ir pazuduši bez vēsts vai nogalināti. Turpinās teroristu pašnāvnieku uzbrukumi. Pirms 7. martā gaidāmajām vēlēšanām Irākas vēlēšanu komisija, kā mana kolēģe jau norādīja, pagājušajā nedēļā aizliedza kandidēt gandrīz 500 kandidātiem, kas galvenokārt bija sunnītu politiķi. Irākas parlamentā viņi jau tāpat ir pārstāvēti nepietiekamā skaitā, un tas noteikti radīs vēl lielāku spriedzi un nestabilitāti.
<P>
Pagājušā gada novembrī ES prezidentūra mudināja Irākas valdību pārtraukt nāvessodu piespriešanu un atcelt tos pavisam, taču vēl aizvien 900 cilvēku Irākā gaida nāvessoda izpildi, un nāvessodi bieži vien tiek piespriesti netaisnīgos tiesas procesos, no kuriem daži ilgst tikai dažas minūtes.
<P>
ES pienākums ir palīdzēt veidot demokrātiju un nodrošināt cilvēktiesību ievērošanu, un attiecību veidošana ar Irāku pamatojas uz trim prioritātēm - palīdzēt attīstīt pamatpakalpojumus, piemēram, veselības aprūpi un izglītību, veicināt tiesiskumu un atbalstīt Cilvēktiesību komisiju.
<P>
Partnerības un sadarbības nolīgums kļūs par pamatu turpmākajam darbam, taču mums jāpieprasa tūlītēja rīcība tādos jautājumos kā nāvessoda atcelšana, neaizsargāto un apdraudēto iedzīvotāju grupu aizsardzība un demokrātijas un cilvēktiesību stiprināšana.
<SPEAKER ID="131" NAME="Struan Stevenson">
ECR grupas vārdā. - Priekšsēdētājas kundze, baronese Ashton! Vēlēšanas Irākā nebūs brīvas un godīgas. Pirms desmit dienām Tiesiskuma un pārskatatbildības komisija nolēma aizliegt balotēties Nacionālā dialoga frontes vadītājam un pēdējo četru gadu parlamenta deputātam Saleh al-Mutlaq. Viņam ir aizliegts piedalīties gaidāmajās vēlēšanās. Manuprāt, tā nebija nejaušība, ka šo nedzirdēto aizliegumu, kā arī aizliegumu balotēties vairāk nekā 500 Irākas laicīgajiem politiķiem paziņoja tieši tajā dienā, kad Irānas nekrietnais ārlietu ministrs Manouchehr Mottaki apmeklēja Bagdādi. Saleh al-Mutlaq ir atklāti kritizējis Irānas iejaukšanos Irākas lietās, un tagad mullas uzstāj, ka viņam jāaizliedz piedalīties vēlēšanās.
<P>
Man par atvieglojumu ASV viceprezidents Joe Biden jau ir protestējis pret šo aizliegumu, un es ceru, baronese Ashton, ka jūs rīkosieties tāpat. Kamēr Dr. al-Mutlaq un pārējiem nav atcelts aizliegums, mēs nedrīkstam un nevaram atzīt šo vēlēšanu likumību.
<SPEAKER ID="132" NAME="Willy Meyer" LANGUAGE="ES">
Baronese Ashton, piedodiet, bet es nepievienojos jūsu optimismam. Ir labi būt optimistiskiem, bet pašreizējā situācijā mēs nevaram būt optimisti attiecībā uz Irāku.
<P>
Pierādījums tam ir Komisijas lēmums nesūtīt novērotājus uz Irāku, jo tā nevar garantēt viņu drošību. Manuprāt, šis lēmums runā pats par sevi. Tas skaidri rāda, ka attiecībā uz Irāku - es zinu, ka jūs nevēlaties runāt par pagātni, bet mums nav citas izvēles, kā runāt par pagātni - mums ir darīšana ar valsti, kas ir izpostīta un kur vairāk nekā 1 miljons iedzīvotāju ir miruši un 4 miljoni ir bez pajumtes nelikumīga, negodīga kara rezultātā, kura pamatā ir meli. Irākā nebija masu iznīcināšanas ieroču, nedz arī kādas saistības starp Sadamu Huseinu un al-Qaeda. Tāda ir šī vienkāršā patiesība. Vienīgā patiesība bija tā, ka Ziemeļamerikas naftas rūpniecībai bija jāiegūst kontrole pār jēlnaftu Irākā.
<P>
Tāda ir šī vienkāršā patiesība. Turklāt šo patiesību nevar pamatoti turpināt, klātesot okupācijas karaspēkam, kas visu izkropļo. Es nebūšu šobrīd pārsteigts, ja pieņemtais lēmums aizliegt opozīcijas partijas izraisīs īstas pilsoņu konfrontācijas. Dažas Eiropas valstu sūtniecības neizslēdz militāra apvērsuma, īsta militāra apvērsuma iespēju Irākā. Ainava tāpēc ir ļoti drūma.
<P>
Es aicinu jūs izlemt izvākt okupācijas karaspēku, cik ātri vien iespējams. Tas ir apstāklis, kas izkropļo patieso situāciju Irākā. Apvienoto Nāciju Organizācijai tādēļ ir jāuzņemas vadība un jāievieš pārejas periods, kas nodrošinās atgriešanos normālā dzīvē pie tā, ko nekad nedrīkstēja atmest - citiem vārdiem sakot, pie starptautiskajām tiesībām.
<SPEAKER ID="133" NAME="Bastiaan Belder" LANGUAGE="NL">
Priekšsēdētājas kundze, Augstā pārstāve! 2009. gada Ziemassvētku naktī - citiem vārdiem sakot, kad mēs bijām Ziemassvētku brīvdienās - vairākas vietējās baznīcas Irākā, Mezopotāmijā tika slēgtas. Šo bēdīgo stāvokli izraisīja spridzināšanas draudi, tāpat kā pagājušajā gadā. Protams, baznīcas bieži vien paliek tukšas, ar draudiem vai bez tiem, jo arvien vairāk kristiešu pamet šo valsti. Vardarbība pret viņiem kļūst arvien lielāka, lai gan viņu skaits samazinās. Pirms Ziemassvētkiem notika trīs nāvējoši uzbrukumi Mosulā. Turklāt kristiešiem Kirkūkā, kas iepriekš bija samērā droša pilsēta, bija jāpiedzīvo vairākus mēnešus ilga nerimstoša cilvēku nolaupīšana un nogalināšana, kas beidzās ar simtiem kristiešu ģimeņu bēgšanu.
<P>
2003. gadā Irākā bija aptuveni 1,5 miljoni kristiešu, vairāk nekā puse no viņiem tagad ir aizbēgusi, lai paglābtos no islāma ekstrēmistu veiktās reliģiskās tīrīšanas. Kāds Irākas kristietis ir vaicājis, kāpēc Eiropas Padome un Eiropas Savienības 27 dalībvalstis tikai lēnprātīgi noskatās, kā notiek šī Irākas "afganizēšana”. Es labprāt uzklausītu jūsu viedokli par to, Augstā pārstāve. Lai kāds tas arī nebūtu, Mezopotāmija bez savas senās kristiešu kopienas nepieredzēs iecietīgāku nākotni, un ilgtermiņā tas nesola neko labu Eiropas drošībai.
<SPEAKER ID="134" NAME="Elena Băsescu" AFFILIATION="PPE">
(RO) Gatavošanās parlamenta un prezidenta vēlēšanām 7. martā ir izraisījusi drudžainus pasākumus, tostarp jaunu koalīciju un apvienību veidošanos. Daži no Irākas premjerministra oponentiem vēlas atjaunot vecās apvienības, piemēram, Irākas Apvienoto koalīciju. No otras puses, premjerministrs cenšas piesaistīt laicīgas neatkarīgo kandidātu grupas Tiesiskuma koalīcijai.
<P>
Tomēr mēs nedrīkstam aizmirst, ka pēc parlamenta un prezidenta vēlēšanām valdībai būs jāorganizē referendums par Kirkūku. Pastāv liela iespēja, ka drošība Irākā pasliktināsies, ja šīs vēlēšanas apstrīdēs dažas Irākas grupas vai arī ja notiks iekšēji konflikti.
<P>
Galvenās problēmas, ar kurām sastopas varas iestādes Bagdādē, ir referenduma atlikšana uz vēlāku laiku saskaņā ar nolīgumu, kas parakstīts ar Amerikas Savienotajām Valstīm par ASV bruņoto spēku statusu (SOFA), un naftas un gāzes likuma galīgā varianta pieņemšanas atlikšana, kā arī naftas cenu krišanās, lielais nāvessodu skaits - pašlaik nāvessods ir piespriests 900 cilvēkiem - un spīdzināšana, lai iegūtu atzīšanos. Vispārējā cilvēktiesību stāvokļa pasliktināšanās rada ES dziļas bažas. Pēdējais, bet ne mazāk svarīgais apstāklis ir tas, ka paaugstinās korupcijas līmenis. Bijušā Irākas tirdzniecības ministra apcietinājums ir vismaz viens piemērs, ko varu pieminēt šajā saistībā.
<P>
Attiecībās ar Irāku Rumānijas mērķis ir pāreja no ieguldījuma militārajā drošībā uz ieguldījumu civiliedzīvotāju drošībā. Turpinot militāru klātbūtni Irākā, līdz misija būs pabeigta, mana valsts ir pierādījusi, ka tā pilda saistības, ko noslēgusi ar saviem partneriem.
<SPEAKER ID="135" NAME="Ana Gomes" AFFILIATION="S&amp;D">
(PT) Irākas tautas demokrātiskie sasniegumi vēl ir jānostiprina un jāveicina, tas pats attiecas arī uz drošību. Pēdējos mēnešos ir notikusi iepriecinoša apvienību pārgrupēšanās, kas ir palīdzējusi pārvarēt etnisko un reliģisko šķelšanos, kura pēdējos gados ir bijusi Irākas politikas raksturīga iezīme. Jaunās kurdu Pārmaiņu partijas panākumi ir Irākas politiskās dzīves normalizēšanās piemērs. Tomēr vēlēšanu komisijas nesenais paziņojums, ka aptuveni 500 sunnītu politiķiem neļaus balotēties, neveicina nacionālo samierināšanos, tas var apdraudēt vēlēšanu procesu un atkal izraisīt konfliktus. Ziņas par nāvessodu izpildi arī laupa cerības. Baronese Ashton, Eiropas līderiem ir jāpārliecina Irākas varas iestādes tos atcelt. Šajā ziņā ES Tiesiskuma misijas (EULEX) stiprināšana arī ir svarīga.
<P>
Pusotrs miljons irākiešu vēl arvien dzīvo kaimiņvalstīs. Daudzi no viņiem nekad nevarēs atgriezties. Tās Eiropas valstis, kas piedalījās iebrukumā Irākā 2003. gadā, ir īpaši atbildīgas par to, un tām ir jāuzņem vairāk bēgļu nekā līdz šim. Šajā ziņā līdzīgi atbalsta noteikumiem iekšzemē pārvietotām personām cilvēktiesību jautājumos kopumā un sieviešu tiesību jautājumā jo īpaši, kā arī cīņā pret korupciju ir svarīgi, lai Irākas valdība grozītu likumu par NVO, lai sabiedrība varētu brīvi organizēties. Ir absolūti nepieciešams, lai Eiropas Savienība veicinātu Irākas un Eiropas NVO sadarbību. Sabiedrība, kas ir pilsoniska, brīva un dinamiska, ir demokrātijas nostiprināšanas priekšnoteikums Irākā.
<SPEAKER ID="136" NAME="Tomasz Piotr Poręba" AFFILIATION="ECR">
(PL) Priekšsēdētājas kundze, Ashton kundze! Lai gan starptautiskie spēki ir uzņēmušies milzīgas saistības un simtiem starptautiskās koalīcijas karavīru, tostarp 23 Polijas karavīri, ir gājuši bojā, stāvoklis Irākā joprojām ir slikts. Tā ir valsts, kurā mums ir jāsastopas ar teroristu uzbrukumiem un reliģisku minoritāšu vajāšanu, tostarp kristiešu minoritātes vajāšanu, bet, protams, salīdzinājumā ar stāvokli pirms vairākiem gadiem ir vērojams neliels progress. Tomēr mēs vēl arvien saņemam ziņas par teroristu uzbrukumiem, kas destabilizē ne tikai Irāku, bet visus Tuvos Austrumus. Teroristu un starptautiskā terorisma atbalstītāju mērķis ir Irākas destabilizācija. Ir daudz pierādījumu tam, ka Irāna ir atbildīga par atbalstu terorismam.
<P>
Ashton kundze, kāds ir jūsu kā Eiropas Savienības Augstās pārstāves ārlietās un drošības politikas jautājumos viedoklis par Irānas iejaukšanos Irākas lietās? Es vēlos mudināt jūs pieņemt uzstājīgāku nostāju un sadarboties ar Amerikas Savienotajām Valstīm, lai panāktu risinājumus, kas ietekmē Irānu un izdara spiedienu uz to, lai tā pārtrauc iejaukties Irākas iekšējās lietās. Manuprāt, tikai tad būs iespējams nodrošināt relatīvu stabilitāti šajā reģionā.
<SPEAKER ID="137" NAME="Jean-Luc Mélenchon" AFFILIATION="GUE/NGL">
(FR) Priekšsēdētājas kundze, Augstā pārstāve! Mēs nepievienojamies jūsu optimismam ne attiecībā uz stāvokli Irākā, ne attiecībā uz labumu, ko dod koalīcija, jo tās rīcība robežojas ar aklumu. Irākā iebruka un to okupēja, pamatojoties uz tīši maldinošu informāciju par masu iznīcināšanas ieroču atrašanos Irākā.
<P>
Tā rezultātā 17 no 27 ES dalībvalstīm tika ievilktas uzbrukumā Irākai un tās okupācijā. Valsts ir izpostīta, tās mantojums izlaupīts, tās iedzīvotāji dziļi sašķelti. Reliģisks fanātisms gūst neskaitāmas cīnītāju rezerves. Irānas tirānija netraucēti iejaucas Irākas lietās. Vēlēšanas notiek nožēlojamā un negodīgā veidā.
<P>
Ko jūs esat nolēmusi un ko mēs esam nolēmuši darīt, lai sauktu pie atbildības valstis, kas meloja un kas to pašu var izdarīt rīt Jemenā vai kādā cita valstī? Kādus pasākumus jūs esat iecerējusi veikt, lai nosodītu okupantus par to, ka viņi lietoja speciālus ķīmiskus un radioloģiskus ieročus un vājināta urāna šāviņus, kuru ietekme uz nākamajām paaudzēm ir labi zināma? Kā mēs varam nodrošināt, ka šos ieročus nelieto Afganistānā, ja mēs izlikāmies neredzam stāvokli Irākā?
<SPEAKER ID="138" NAME="Fiorello Provera" AFFILIATION="EFD">
(IT) Priekšsēdētājas kundze, dāmas un kungi! Mēs ļoti atzinīgi vērtējam gaidāmās vēlēšanas Irākā, jo tās nozīmē soli tuvāk demokrātijai. Tās nebūs brīvas un godīgas, bet mums ir jājūtas apmierinātiem, ka varam spert vienu mazu solīti uz priekšu pēc otra.
<P>
Irākas ekonomikas, tirdzniecības, kultūras un finanšu atjaunošana un tās drošības garantijas ir būtiski demokrātijas attīstības noteikumi, bet mums ir jāstiprina arī šīs valsts varas iestādes. Dažādu etnisko un reliģisko grupu mierīgu līdzāspastāvēšanu Irākā var nodrošināt, atjaunojot iestādes, ieviešot federālo risinājumu - federālismu -, kas unitāras valsts robežās dažādiem reģioniem piešķir plašu autonomiju. Irākas Kurdistānas pieredze varētu būt noderīgs atsauces punkts.
<P>
Tāpēc es vēlos uzzināt baroneses Ashton, Augstās pārstāves, viedokli par šo valsts varas iestāžu aspektu.
<SPEAKER ID="139" NAME="Alf Svensson" AFFILIATION="PPE">
(SV) Apspriežot Irāku, protams, ir daudz stāstu par vardarbību un visādām šausmām, bet nav apstrīdams tas, ka valstī notiek demokratizācijas process.
<P>
Es vēlos jums atgādināt, ka pagājušajā gadā Irākā 3912 sievietes gluži atklāti balotējās vietējās vēlēšanās. Tas nozīmē, ka aptuveni desmit sievietes balotējās uz vienu vietu. Tā ir pozitīva parādība, jo īpaši arābu valstī. Tā deva mums cerības pirms šā gada parlamenta vēlēšanām 7. martā, jo īpaši tāpēc, ka sunnīti piedalījās vietējās vēlēšanās. Kā jau bija teikts, pirms divām nedēļām valdības komisija tomēr liedza 14 sunnītu partijām piedalīties vēlēšanās. Starp tiem, uz ko attiecas aizliegums, bija aizsardzības ministrs Abdul-Qadir al-Obaidi un sunnītu vadītās Nacionālā dialoga frontes vadītājs Saleh al-Mutlaq.
<P>
Irākas parlamenta vēlēšanas, protams, ir būtiskas valsts nākotnei un Irākas turpmākajai demokratizācijai, jo īpaši attiecībā uz Irākas etnisko un reliģisko kohēziju. Es vēlos uzsvērt arī to, ka mums jārunā atklāta valoda attiecībā uz izturēšanos pret etniskajām un reliģiskajām minoritātēm Irākā. Ka jau norādīju, Irākas parlamenta vēlēšanas noteiks mūsu attieksmi pret Irāku tuvākajā nākotnē. Ko, pēc ES Augstās pārstāves baroneses Ashton domām, ES var darīt, lai gaidāmās parlamenta vēlēšanas Irākā kļūtu iekļaujošas un demokrātiskākas?
<SPEAKER ID="140" NAME="Zigmantas Balčytis" AFFILIATION="S&amp;D">
(LT) Pēdējos gados Eiropas Savienība ir ļoti nostiprinājusi attiecības ar Tuvo Austrumu valstīm, kā arī savu ietekmi tajās. Eiropas Savienība vienmēr ir veltījusi daudz uzmanības Irākai un kopā ar starptautisko sabiedrību ir piedalījusies Irākas rekonstrukcijā un miera uzturēšanas un drošības misijās. Dažādi grupējumi vēl arvien cīnās par varu valstī, un tas kavē to reformu īstenošanu, kuras sākušās vairākās valsts teritorijās. Tas, ka 14 partijām ir liegts piedalīties vēlēšanās, arī rada bažas. Irāka ir izvēlējusies ceļu uz demokrātiju, un tāpēc Eiropas Savienībai un citām valstīm ir jāpieprasa un, ja nepieciešams, jāpalīdz nodrošināt, ka starptautiskās saistības, kuras Irāka ir uzņēmusies, tiek pildītas un cilvēktiesības un brīvības ievērotas. Es uzskatu, ka Irāka ir patiešām gatava ciešai sadarbībai ar Eiropas Savienību. Pirmdien parakstītais saprašanās memorands starp ES un Irāku par sadarbību enerģētikā liecina par apņemšanos attīstīt ilgstošas savstarpēji izdevīgas attiecības. No enerģētikas viedokļa Irāka ir ļoti svarīga Eiropas Savienībai, bet energoapgādes drošības garantijas ir neizbēgami saistītas ar valsts ekonomisko un politisko stabilitāti, kuras pēdējā laikā trūkst. Protams, tas ir ilgstošs process, bet es uzskatu, ka Eiropas Savienībai, Augstajai pārstāvei un starptautiskajai sabiedrībai ir jāpiedāvā līdzekļi un risinājumi, kas ļautu cilvēktiesību un tiesiskuma principiem kļūt par galvenajiem pīlāriem turpmākajā Irākas politikā.
<SPEAKER ID="141" NAME="Ryszard Czarnecki" AFFILIATION="ECR">
(PL) Priekšsēdētājas kundze, Ashton kundze! Es vēlos teikt, ka, apkopojot Ashton kundzes runu vienā teikumā, to var raksturot kā oficiālo optimismu. Tomēr, manuprāt, Eiropa un mūsu vēlētāji gaida no mums kaut ko īpašu, viņi gaida patiesību. Politiķi parāda, kas viņi ir, ne tikai ar to, ko viņi saka, bet arī ar to, ko viņi nepasaka, un es jūsu runā, Ashton kundze, nedzirdēju dažas lietas, kas šokēja ievērojamu daļu Eiropas sabiedriskās domas, tostarp arī sabiedrisko domu manā valstī. Es ar to, piemēram, domāju minoritāšu pastāvīgu vajāšanu Irākā, tostarp - un es to uzsveru - kristiešu vajāšanu. Tā ir realitāte, par ko nav šaubu.
<P>
Manuprāt, manam kolēģim Poręba kungam bija taisnība, kad viņš pirms brīža runāja par Irānas iejaukšanos Irākas lietās. Vai to pašu nevar teikt par Irākas varas iestādēm un to skandalozo iejaukšanos Ashraf nometnes dzīvē, kurā uzturas Irānas bēgļi? Vai Irākas varas iestādes nedara to pašu? Manuprāt, tas ir stipri jāuzsver, jo īpaši tāpēc, ka Irākas varas iestādes saņem no Eiropas Savienības finansiālu palīdzību, ko tās bieži izmanto nepienācīgā veidā, piemēram, lai veiktu intervenci pret Ashraf nometni.
<SPEAKER ID="142" NAME="Bogusław Sonik" AFFILIATION="PPE">
(PL) Priekšsēdētājas kundze, man šķiet, ka Irāka var būt piemērs tam, ka dažkārt ir jālieto spēks, lai salauztu diktatūru, kas iznīcina tūkstošiem oponentu, izmantojot ķīmiskus ieročus. Šādus lēmumus ir grūti pieņemt. Tāpēc es vēlos, lai mēs šodien, runājot par Irāku, atcerētos tos tūkstošus karavīru no Amerikas Savienotajām Valstīm, Itālijas, Polijas un citām valstīm, kas ir krituši Irākā, kā arī pieminētu viņu ģimenes. Viņi devās uz turieni pārliecībā, ka kalpos cēlam mērķim, un, kā mēs šodien šeit dzirdam, Irāka ir ceļā uz demokrātiju.
<P>
Es zinu, ka šodien mēs visi aicinām jūs būt aktīvākai, Ashton kundze, bet mēs vēlamies, lai Eiropas Savienība aktīvi rīkotos. Lūdzu, dodieties uz Irāku un sniedziet stāvokļa novērtējumu, lai Eiropas Savienības sūtītā palīdzība tiktu izmantota ar tiem pašiem noteikumiem, kādus mēs šodien te minējām, jo īpaši attiecībā uz minoritāšu aizsardzību.
<SPEAKER ID="143" NAME="Janusz Władysław Zemke" AFFILIATION="S&amp;D">
(PL) Priekšsēdētājas kundze, ir sagadījies tā, ka pašlaik runā tikai poļi, bet Polijai un Polijas karavīriem ir pieredze drošības atjaunošanā Irākā.
<P>
Es piekrītu jums, Ashton kundze, ka stāvoklis Irākā ir nedaudz labāks, nekā tas bija iepriekš, bet tas vēl arvien ir diezgan nestabils. Līdztekus dažādajiem pasākumiem, ko veic Eiropas Savienība, es vēlos ierosināt divus īpašus pasākumus, jo, manuprāt, tie netiek veikti. Pirmais pasākums šodien netika šeit minēts. Manuprāt, Irākas attīstībai un stabilizācijai ir ārkārtīgi svarīgi pieņemt programmu Irākas jauniešu izglītošanai Eiropā, jo Irākā vēl arvien trūkst ārstu, inženieru un apūdeņošanas speciālistu. Es uzskatu, ka mēs varētu palīdzēt Irākai šajā jomā. Otrais pasākums attiecas uz Irākā atrodamo kultūras bagātību aizsardzību. Manuprāt, ES ir īpaši jāpalīdz atjaunot Babilonu. Tā ir bagātība, kas ikvienam cilvēkam pasaulē ir jāaizsargā.
<SPEAKER ID="144" NAME="Paul Rübig" AFFILIATION="PPE">
(DE) Priekšsēdētājas kundze, baronese Ashton! Mans jautājums attiecas uz saprašanās memorandu, kas parakstīts enerģētikas nozarē. Vai jūs uzskatāt, ka turpmākā attīstība ir iespējama kopā ar Oettinger kungu vai De Gucht kungu? Es uzskatu, ka tieši ekonomikas atjaunošana nodrošinās lielāku stabilitāti Irākā. Ja mēs uzlabotu attiecības enerģētikas nozarē, jo īpaši piegādājot vairāk iekārtu no Eiropas, lai labāk izmantotu enerģijas rezerves, kas tur atrodas, kā arī pērkot enerģiju Irākā un tādējādi kompensējot mūsu ieguldījumu, no tā labums būtu abām pusēm. Būtu labi, ja šo iniciatīvu īstenotu dažās nākamajās nedēļās.
<SPEAKER ID="145" NAME="Catherine Ashton">
Eiropas Savienības Augstā pārstāve ārlietās un drošības politikas jautājumos un Komisijas priekšsēdētāja vietniece. - Vēlreiz pateicos visiem par svarīgajām un interesantajām debatēm. Es centīšos pievērsties dažiem galvenajiem jautājumiem, kas visvairāk nodarbināja godājamo deputātu prātus.
<P>
Es sākšu, atzīstot lielo nozīmi, ko deputāti piešķir minoritāšu jautājumam. Kā deputāti zina, viens no mūsu darba galvenajiem partnerattiecību un sadarbības nolīgumu uzdevumiem ir nodrošināt, lai šo nolīgumu pamatā būtu cilvēktiesības. Mēs ceram drīz ierosināt šo nolīgumu ar Irāku, un es to uzskatu par pieņemamu un uzņemos nodrošināt, ka minoritāšu jautājums mūsu darbībā tiktu pareizi saprasts. Tam neapšaubāmi ir liela nozīme.
<P>
Es piekrītu arī uzdevumam, ko attiecībā uz nāvessodu ierosināja vairāki godājamie deputāti. Mūsu uzdevums patiešām ir panākt, lai nāvessodu atceļ visu to iemeslu dēļ, uz ko pamatoti norādīja godājamie deputāti.
<P>
Es piekrītu arī tam, ka mums jāapvieno un jāstiprina politiskie procesi, kuriem būs liela nozīme visā, ko darām, un jāpārliecinās, ka saprotam, ko vēlamies sasniegt, jo īpaši saistībā ar gaidāmām vēlēšanām. Es saprotu jautājumus, ko ierosināja vairāki godājamie deputāti, tostarp Costa kungs un Stevenson kungs, par Komitejas lēmumu par kandidātu izslēgšanu no saraksta.
<P>
Kandidātu izskatīšana ir vienmēr bijusi daļa no priekšvēlēšanu procesa. Pastāv pārsūdzības procedūra, ko, esmu pārliecināta, ļaus pienācīgi piemērot. Es gribu teikt, ka mēs nākamajā nedēļā plānojam nosūtīt ES misiju, tātad sešas nedēļas pirms vēlēšanu dienas, un tas mums ļaus tieši un uzmanīgi vērot priekšvēlēšanu procesu, kas mūs ļoti interesē. Mēs domājam un ceram, ka Irākas varas iestādes nodrošinās iekļaujošu vēlēšanu procesu visu to iemeslu dēļ, kurus godājamie deputāti pilnīgi nepārprotami minēja savās runās.
<P>
Vairāki deputāti runāja arī par saprašanās memorandu enerģētikas nozarē un tā svarīgumu un būtiskumu. To parakstot, mums ir skaidrs, ka Irāka ir unitāra valsts un ka mūsu sadarbība notiek ar visas Irākas valdību. Mēs pilnā mērā atbalstām Irāku kā vienotu un suverēnu valsti. Šajā teritorijā ir svarīgi paplašināt sadarbību - es dzirdēju, kas tika teikts, jo īpaši to, ko teica Rübig kungs, kurš uzsvēra vajadzību turpmāk paplašināt sadarbību. Es šo ziņu nodošu ieceltajiem komisāriem.
<P>
Kad es saku, ka ir problēmas ar drošības jautājumu, es apzinos, ka Kirkūkas jautājums ir ļoti svarīgs, tāpat kā citas apstrīdētās robežas. Es to uzskatu par vienu no lielākajiem izaicinājumiem, ar ko Irāka pašlaik saskaras. Es esmu stingri pārliecināta, ka Irākai pašai jāatrisina šie jautājumi. Ar to jānodarbojas Irākai pašai. Tomēr es ļoti vēlos atbalstīt Apvienoto Nāciju Organizācijas Palīdzības misiju Irākā, kas ir ieguldījusi ļoti daudz darba, cenšoties sākt dialogu un procesu. Tomēr būsim piesardzīgi un negaidīsim, ka šajā priekšvēlēšanu posmā panāksim nozīmīgu dialogu.
<P>
Vēl tikai nedaudz arī par sadarbību enerģētikā. Mēs to uzskatām par daļu no visaptverošas un integrētas enerģētikas politikas attīstības Irākā. Jautājums ir par energoapgādi un energoapgādes drošību starp Irāku un Eiropas Savienību, un tam, protams, jāietver atjaunojamu energoresursu, jo īpaši saules un vēja enerģijas, izmantošanas attīstība, kā arī energoefektivitātes palielināšanas pasākumi Irākā. Es ceru arī uz sadarbību tehnoloģiju, zinātnes un rūpniecības jomā nākamajos mēnešos un gados. Tas bija skaidri pateikts.
<P>
Saistībā ar neseno delegācijas apmeklējuma atcelšanu Meyer kungs vaicāja par drošības jautājuma turpmāku risināšanu. Kā es jau norādīju, mēs patiešām vēlamies redzēt drošības vides uzlabojumus, lai ļautu vēlēšanu novērošanas misijai, piedaloties EP deputātiem, darboties Irākā. Tam noteikti būs liela nozīme attiecībā uz godājamiem deputātiem gaidāmajā vēlēšanu procesā, un, kā jau es norādīju, mēs drīz sūtīsim uz turieni cilvēkus.
<P>
Godājamie deputāti ierosināja jautājumu par karaspēka izvešanu. Prezidents Obama ir, protams, paziņojis, ka līdz 2010. gada augustam tiks izvestas visas kaujas vienības, kas faktiski nozīmē, ka karaspēka izvešana sāksies drīz pēc valsts vēlēšanām. Tam arī ir liela nozīme un svars. Es jau teicu, ka mēs drīz sūtīsim vēlēšanu novērtēšanas grupu, kas, es ceru, palīdzēs risināt jautājumus, kurus godājamie deputāti ir ierosinājuši šajā sakarībā.
<P>
Attiecībā uz Ashraf nometni mēs esam konsekventi un atkārtoti atgādinājuši Irākai, ka šis sarežģītais jautājums ir jārisina pilnīgā saskaņā ar starptautiskajiem tiesību aktiem un bez jebkādas vardarbības.
<P>
Atgriežoties pie tā, ar ko sākām, attiecībā uz Irāku es esmu optimiste. Pastāv nopietni izaicinājumi, un godājamie deputāti pamatoti atgādina mums par šiem nopietnajiem izaicinājumiem. Tomēr mēs uzskatām, ka gaidāmās vēlēšanas un lielākas sadarbības iespējas - iespēja Eiropas Savienībai pamatoties uz savu vērtību sistēmu un risināt jautājumus, kas mums ir īpaši svarīgi: cilvēktiesības, minoritāšu tiesības, nāvessoda jautājumi, ciešas sadarbības izveidošana energoapgādes drošības jomā un ciešākas sadarbības iedibināšana ar valdību, vienlaicīgi skaidri paziņojot, ko mēs sagaidām, - varētu nodrošināt Irākai mierīgu un demokrātisku nākotni. Mums ir konsekventi jāstrādā, lai sasniegtu šo mērķi.
<SPEAKER ID="147" NAME="Jaromír Kohlíček  " LANGUAGE="CS">
Es zinu tikai dažas valstis, kas ir samērā tuvu Eiropai un kas ir spējušas atlikt savu "demokratizācijas” procesu par vairākiem gadu desmitiem. Irāka, kur karaspēka vienības no ES dalībvalstīm ir paspējušas diemžēl atstāt negatīvu iespaidu, ir katrā ziņā viena no tām. Pašlaik Irāka, kas ir viena no vislaicīgākajām valstīm islāma pasaulē, guļ drupās un trīs no tās kopienām pastāvīgi karo cita ar citu. No pagātnes ir saglabājušās tikai atmiņas par valsts samērā labo izglītības un veselības aprūpes sistēmu un samērā moderno infrastruktūru. Tā ir vienīgā valsts šajā reģionā, kurā kurdu minoritātei bija autonomas tiesības, lai gan valstī nevaldīja ideāli demokrātisks režīms. Kopumā jautājums ir šāds: kurā no šā reģiona valstīm valda patiesi demokrātisks režīms? Tas apstāklis, ka pēc ASV armijas iebrukuma Irākas valsts ir pilnīgi sagrauta, tās infrastruktūra daļēji likvidēta, sociālā un veselības aprūpe, kā arī izglītības sistēma iznīcinātas, nozīmē milzīgu soli atpakaļ. Tā saukto demokrātisko vēlēšanu maska nevar to nekādā ziņā noslēpt. Pūles novērst uzmanību no pašreizējām problēmām ar inscenētiem Sadama Huseina režīma prominentu personu tiesas procesiem ir naivas. Tikai tāda persona, kas galīgi nepārzina situāciju, var noticēt, ka to var uzlabot šādā veidā. Vienīgais pozitīvais pēdējā laika aspekts ir tas, ka gan ASV administrācija, gan Irākas valdība ir sapratušas, ka bez labām attiecībām ar Irānu nebūs nekāda uzlabojuma.
<SPEAKER ID="148" NAME="Artur Zasada  " LANGUAGE="PL">
Es priecājos par Ashton kundzes runas optimistisko toni, bet es gan būtu piesardzīgāks, novērtējot stāvokli Irākā. Par spīti šķietamībai valsts ir vēl iekšēji nestabila, un nevar teikt, ka demokrātija tajā būtu iesakņojusies. Mēs nevaram runāt par stabilizāciju valstī, kuras robežās 1,8-1,9 miljoni iedzīvotāju ir pārvietoti, bet vēl viens miljons iedzīvotāju ir vispār pametuši valsti, un apstākļi, kādos dzīvo bēgļi, ir ārkārtīgi slikti.
<P>
Ir svarīgi pārskatīt metodes, ar kādām tiek piegādāta ārzemju palīdzība bēgļiem Sīrijā un Jordānijā un pārvietotajiem iedzīvotājiem Irākas robežās. Šī palīdzība jāpiegādā pietiekami ilgu laiku. Cik ilgi? To mēs vēl nezinām. Tomēr gluži tāpat kā ārsts, kas nepārtrauc ārstēt slimnieku pie pirmajām veselības uzlabošanās pazīmēm, mēs arī nedrīkstam ļaut sevi apmānīt ar pārmērīgi optimistiskām prognozēm.
<P>
(Sēdi pārtrauca plkst. 19.25 un atsāka plkst. 21.00)
