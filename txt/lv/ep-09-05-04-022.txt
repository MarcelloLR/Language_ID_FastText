<CHAPTER ID="022">
Zinātnes vajadzībām izmantojamo dzīvnieku aizsardzība (debates)
<SPEAKER ID="185" NAME="Priekšsēdētājs">
Nākamais punkts ir ziņojums, ko Lauksaimniecības un lauku attīstības komitejas vārdā iesniedza Parish kungs, par priekšlikumu Eiropas Parlamenta un Padomes regulai par zinātnes vajadzībām izmantojamo dzīvnieku aizsardzību - C6-0391/2008 -.
<SPEAKER ID="186" NAME="Neil Parish">
referents. - Priekšsēdētājas kundze, es vispirms vēlos pateikties visiem ēnu referentiem, kas ir pierādījuši savu labo gribu strādāt kopā ar mani pie dokumentācijas, kas ir izrādījusies neticami tehniska un grūta. Strādājot kopā, mēs esam spējuši sasniegt, manuprāt, labu kompromisu. Es vēlos arī pateikties Komisijai par tās sadarbību, un mēs ceram uz turpmāku kopīgu darbu pie šīs dokumentācijas. Es vēlos pateikties arī Patrick Baragiola no Lauksaimniecības un lauku attīstības komitejas sekretariāta un manam padomniekam Dan Dalton.
<P>
Izmēģinājumi ar dzīvniekiem ir augstākā mērā pretrunīga joma, un tā saistās ar morāles dilemmu. Vai vispār ir pareizi veikt izmēģinājumus ar dzīvniekiem, lai, iespējams, glābtu cilvēku dzīvības? Es uzskatu, ka tas ir pareizi, ja izmēģinājumiem ir gan pienācīgs zinātniskais, gan ētiskais pamatojums.
<P>
Tomēr mums ir jādara viss iespējamais, lai samazinātu gan izmēģinājumu skaitu, gan dzīvniekiem radīto ciešanu lielumu. Komisijas ziņojums bija labs sākums. Tas rādīja, ka Komisija ļoti grib doties dzīvnieku eksperimentēšanas beigšanas virzienā, kad vien iespējams. Tomēr daudzās jomās Komisijas priekšlikums bija neskaidrs un varēja radīt efektu, kas ir pretējs Komisijas iecerei.
<P>
Definīciju neiekļaušana nopietnības klasifikācijā bija uzkrītošs trūkums visā priekšlikumā. Komisija faktiski prasīja Parlamentam dot spriedumu par noteikumiem, kas saistās ar klasifikāciju, nezinot, par ko tie īsti ir. Turklāt daži noteikumi, sevišķi ieteikumi par dzīvnieku atkārtotu izmantošanu un par ierosinājumu izmantot vienīgi F2 primātus (otrās paaudzes primātus), visdrīzāk nozīmē, ka būs jāizmanto daudz vairāk dzīvnieku.
<P>
Attiecībā uz F2 primātiem nav veikta priekšizpēte, lai pārliecinātos, vai ir iespējams darīt to, ko Komisija piedāvā. Viņu dotais ietekmes novērtējums skata skaitļus, tas neskata tos saistībā ar labturību. Šī iemesla dēļ Parlamentam bija steidzami jāgroza šis priekšlikums: nevis lai vājinātu to, bet lai skaidri noteiktu, kad un kādos apstākļos izmēģinājumi ar dzīvniekiem ir jāatļauj.
<P>
Es uzskatu, ka Lauksaimniecības un lauku attīstības komitejas ziņojums panāk kompromisu starp nodrošinājumu, lai zinātniskā izpēte varētu turpināties ES, un dzīvnieku labturības uzlabošanu. No dzīvnieku perspektīvas tas ir solis uz priekšu. Tas viss ir par alternatīvu izvirzīšanu eksperimentēšanai ar dzīvniekiem ar finansiālu saistību palīdzību, ar lielāku uzsvaru uz trim pamatprasībām un Eiropas Alternatīvo metožu validēšanas centra ECVAM lomas pastiprināšanu.
<P>
Turklāt es esmu arī ierosinājis regulārus tematiskus pārskatus par eksperimentiem ar primātiem, lai identificētu un izbeigtu tos eksperimentus, kuri nav nepieciešami.
<P>
Arī tas ir solis uz priekšu medicīnas pētījumiem. Tas atjauninās pašreizējos novecojušos tiesību aktus un dos iespēju turpināt medicīnas pētījumus, ja un kad šie pētījumi ir zinātniski un ētiski pamatoti. Es uzskatu, ka tas ir būtiski svarīgi. Mēs arī gribam redzēt, ka izmēģinājumi ar dzīvniekiem tiek samazināti. Tomēr Eiropas pilsoņi pilnīgi pareizi pieprasa, lai ir pieejamas vislabākās un iedarbīgākās zāles.
<P>
Uzticama Eiropas pētniecība un attīstība ir būtiska. Visas vakcīnas pret poliomielītu, masaliņām, B hepatītu, difteriju, masalām, cūciņām, masaliņām un meningītu kopā ar kombinētām terapeitiskām zālēm pret HIV, preparātiem astmas kontrolēšanai, dzīvības uzturēšanas sistēmām neiznēsāti piedzimušiem zīdaiņiem un smadzeņu dziļai stimulēšanai Parkinsona slimības gadījumā ir tikušas radītas, eksperimentējot ar dzīvniekiem, sevišķi ar primātiem. Rezultātā ir tikusi glābta dzīvība vai uzlabota dzīve daudziem miljoniem cilvēku.
<P>
Es uzskatu, ka līdz alternatīvu atrašanai nebūtu prātīgi aizliegt šos eksperimentu veidus vai nu tieši vai netieši ar slikti formulētiem tiesību aktiem. Šī direktīva dos pamatshēmu, lai nodrošinātu to, ka mēs varam izbeigt izmēģinājumus ar dzīvniekiem, tiklīdz ir pieejamas alternatīvas metodes. Tā nozīmīgi uzlabo alternatīvu meklējumus un stingri liek mums doties pretī dienai, kad izmēģinājumi ar dzīvniekiem izbeigsies pilnībā. Mums ir labs kompromiss Lauksaimniecības un lauku attīstības komitejā. Tomēr liekas, ka liberāļu grupa mēģina sabradāt un iznīcināt šo līgumu ar vienu vēzienu. Es mudinātu viņus nebalsot pret šo ziņojumu, jo tā viņi atmestu atpakaļ dzīvnieku labturību par vairākiem gadiem, un tā būtu absolūti nepareizi rīcība no viņu puses.
<SPEAKER ID="187" NAME="Stavros Dimas">
Komisijas loceklis. - (EL) Priekšsēdētājas kundze, es atzinīgi vērtēju šīvakara iespēju mums debatēt par priekšlikumu pārskatīt direktīvu par zinātnes vajadzībām izmantojamo dzīvnieku aizsardzību. Es vēlos pateikties referentam Parish kungam un trim Parlamenta komitejām, kuras pārbaudīja ziņojumu, par viņu pūlēm un viņu komentāriem. Es esmu pārliecināts, ka turpmākais dialogs būs konstruktīvs.
<P>
Daudzas dalībvalstis jau sen ir pieņēmušas pašas savus valsts tiesību aktus par zinātnes vajadzībām izmantojamo dzīvnieku aizsardzību. Tā rezultātā Eiropā ir dažādi aizsardzības līmeņi. Pārskatīšana ļaus sasakņot aizsardzības līmeni Kopienā un nodrošinās netraucētu iekšējā tirgus darbību. Komisijas mērķis ir uzlabot Eiropas Savienības tiesību aktus, kuri attiecas uz eksperimentiem ar dzīvniekiem. No vienas puses tas ierobežos eksperimentālo dzīvnieku skaitu, un no otras puses tas nodrošinās piemērotu aprūpi un attieksmi pret dzīvniekiem, ar kuriem veic eksperimentus, kā to prasa Protokols par dzīvnieku aizsardzību un labturību, kas ir pievienots Eiropas Kopienas dibināšanas līgumam.
<P>
Mūs mērķis šajā pārskatīšanā ir ievērojami uzlabot eksperimentālo dzīvnieku labturību Eiropas Savienībā. Dzīvnieku labturības prasības tagad ir oficiāli iekļautas Eiropas Savienības līgumā un ir jāņem vērā, kad izstrādā tādu nozaru politiku kā iekšējais tirgus. Ar pārredzamām procedūrām un bez atteikumiem priekšlikuma formulēšanā tika iesaistīti eksperti un speciālisti dzīvnieku izmēģinājumu jomā, pētniecības aprindas, tiešā veidā ieinteresētā ražošana un pilsoņi. Priekšlikums arī balstās uz rūpīgi pamatota ietekmes novērtējuma. Turklāt daudzas zinātniskas aģentūras deva nozīmīgu ieguldījumu šajā procedūrā. Lai izveidotu priekšlikumu, tika veikta salīdzinoša analīze par iespējamajiem ieguvumiem un izmaksām, kādas rastos, darbību veicot un darbību neveicot. Šis priekšlikums ir atradis nepieciešamo līdzsvaru; no vienas puses tas sekmē konkurētspēju un pētniecību Eiropā un no otras puses ņem vērā dzīvnieku labturības prasības. Komisija ir rūpīgi pārbaudījusi dažādo pušu paustās bažas par to, ka priekšlikums izraidīs Eiropas pētniecību ārā no Eiropas sakarā ar iespējamo administratīvo slogu vai izmaksām, kas saistās ar īpašām prasībām par dzīvnieku labturību. Tomēr nav nekā tāda, kas liecinātu par šādu aizplūdi uz valstīm ārpus ES. Dažus no mūsu priekšlikumā iekļautajiem labturības standartiem un daudzas stingrākās licenzēšanas procedūras jau tiek piemērotas dalībvalstīs, kas ir zinātniskās pētniecības līderes pasaulē. Turklāt mūsu priekšlikums paredz pasākumus administratīvā sloga mazināšanai. Īstenībā nav pretrunu starp stingru dzīvnieku labturības standartu pieņemšanu un augsta līmeņa zinātniskās pētniecības veicināšanu. Tieši otrādi - šie divi jēdzieni ir savstarpēji saistīti.
<P>
Saskaņā ar Komisijas priekšlikumu papildus licencei, ko izdos pētnieciska darba veikšanai ar dzīvniekiem, kas vēl ir pie samaņas, notiks sistemātiska neatkarīga ētiska vērtēšana. Tas liks praktiski darboties principiem par dzīvnieku izmantošanas atjaunošanu, ierobežošanu un uzlabošanu. Šie noteikumi ir pārskatīšanas pamatmērķi. Mēs nespēsim panākt savus mērķus, ja aizvietosim licenzēšanu ar klusu piekrišanu visāda veida pētniecības darbiem vai ja mēs atļausim ētisko vērtējumu veikt tiem, kuri ir tieši ieinteresēti pētniecības projektā.
<P>
Visbeidzot Komisija vēlas izvairīties no jebkāda iespējama pārrāvuma iesāktajos zinātnes projektos un samazināt administratīvo slogu. Tāpēc tā paredz elastīgas piemērošanas iespēju un mudina izmantot dalībvalstīs esošās infrastruktūras, kur vien tas ir iespējams.
<P>
Dāmas un kungi, pārstrādātais priekšlikums atjaunos netraucētu iekšējā tirgus darbību, uzlabos dzīvnieku labturības standartus un veicinās zinātniski pētniecisko darbu. Pašreizējais tiesību akts ir steidzami jāstiprina un jāuzlabo pienācīgi līdzsvarotā veidā, un tieši to Komisijas priekšlikums panāk.
<SPEAKER ID="188" NAME="Marios Matsakis">
Vides, sabiedrības veselības un pārtikas nekaitīguma komitejas atzinuma referents. - Priekšsēdētājas kundze, mūsdienās nenovēršams ļaunums diemžēl ir tas, ka cilvēku un dzīvnieku veselības pētījumu vajadzībām obligāti ir jāveic eksperimenti ar dzīvniekiem. Mana stingra pārliecība ir tāda, ka neviens īsts zinātnisks nepriecājas par eksperimentēšanu ar dzīvniekiem un neveic tos, ja ir pieejami alternatīvi pētniecības līdzekļi. Šādiem pētījumiem, protams, vienmēr ir jābūt tik humāniem, cik vien iespējams, attiecībā uz izmantotajiem dzīvniekiem.
<P>
Šādā nolūkā direktīva, par kuru notiek debates, mēģina - manuprāt, pareizi - uzlabot situāciju nozīmīgi un noteikti. Ievērojami svarīgas jomas ir ētiska pārskata un atļauju izsniegšanas principu nosargāšana, kā arī jēdzieni par pastiprinātām valsts inspekcijām un viscaur lielāku pārredzamību. Ir jāuzsver, ka zinātnes un politikas mērķim vienmēr ir jābūt vērstam uz dzīvnieku izmantošanas izbeigšanu zinātnes vajadzībām vienmēr, kad ir kļuvušas pieejamas alternatīvas un efektīvas metodes, kurās dzīvnieki netiek izmantoti.
<SPEAKER ID="189" NAME="Esko Seppänen">
Rūpniecības, pētniecības un enerģētikas komitejas atzinuma sagatavotājs. - (FI) Priekšsēdētājas kundze, komisār, Lauksaimniecības un lauku attīstības komitejas ziņojums ir kompromiss, kurā līdzsvarotā veidā ir ņemti vērā pušu viedokļi. Komisijas priekšlikums ir ticis grozīts tādā veidā, kā piedāvā arī Rūpniecības, pētniecības un enerģētikas komiteja.
<P>
Tā kā visu zāļu un vakcīnu attīstīšanai nav citu alternatīvu procedūru, eksperimenti ar dzīvniekiem ir jāveic. Mēs esam atbildīgi ES pilsoņiem par to, lai mūsu līdzpilsoņus, kad viņi ir saslimuši, mierina cerība, ka viņu ārstēšanai vajadzīgās zāles arī ir radītas Eiropā.
<P>
Vienlaikus tiem, kuri veic izmēģinājumus ar dzīvniekiem, ir pienākums izturēties pret eksperimenta dzīvniekiem labi un radīt viņiem tik maz sāpju, cik vien iespējams. Direktīva ir skaidrs uzlabojums dzīvnieku labturībai, un daudzi grozījumi, ko iesniegusi Lauksaimniecības komiteja ir tādi paši vai līdzīgi tiem grozījumiem, ko iesniedzām mēs, Rūpniecības komiteja. Tādējādi Lauksaimniecības komitejas ziņojums ir jāpieņem ar tik nelielām izmaiņām, cik vien iespējams.
<SPEAKER ID="190" NAME="Elisabeth Jeggle">
PPE-DE grupas vārdā. - (DE) Priekšsēdētājas kundze, komisār, dāmas un kungi, direktīva par eksperimentiem izmantotajiem dzīvniekiem balstās uz trīs pamatprasību principa. Mūsu mērķis ir eksperimentu ar dzīvniekiem aizvietošana, samazināšana un uzlabošana. Lai to panāktu, mums ir jāattīsta un jāveicina alternatīvas metodes. Treškārt, mums ir jāatrod kompromiss starp dzīvnieku labturību un pētniecību, uzsvaru liekot uz cilvēku veselību. Komisār, jūs esat arī uzsvēris to, ka mums ir jābūt vienādiem standartiem visās dalībvalstīs.
<P>
Pašreizējais likumdošanas priekšlikums balstās uz Kopienas rīcības plānu dzīvnieku aizsardzībai un labturībai un uz dzīvnieku veselības stratēģiju. Mēs gribam nodrošināt augsta līmeņa aizsardzību un augtus standartus Eiropas Savienībā un visā pasaulē. Tomēr pilnīgs aizliegums izmantot eksperimentus ar dzīvniekiem, kad nav pieejamas citas metodes kā atbilstīgs aizvietojums, padarītu lielāko daļu pētījumu, kas balstās uz eksperimentiem ar dzīvniekiem, Eiropas Savienībā gandrīz neiespējamu. Pētniecības projekti pārceltos uz ārzemēm, mēs zaudētu milzīgu zināšanu apjomu, kas pašlaik mums ir, un mēs padarītu sevi par pilnīgi atkarīgiem no citām valstīm. Tāpēc ir svarīgi atrast kompromisu, un Lauksaimniecības un lauku attīstības komiteja ir piedāvājusi labu kompromisu. Iespējams, ka līdzsvars nav viegli panākams, bet cilvēkiem, kuri ir slimi, tas var būt dzīvībai svarīgs jautājums.
<P>
Balsošanas rezultāts Lauksaimniecības un lauku attīstības komitejā 31. martā apmierina šīs prasības. Mums ir jāatbalsta šis kompromiss, ko pieņēma 72 % komitejas locekļu. Tāpēc es aicinu visus Parlamenta deputātus noraidīt visus tālejošākos grozījumus, kas ir tikuši iesniegti, un balsot par Eiropas Tautas partijas (Kristīgo demokrātu) un Eiropas Demokrātu grupas un Eiropas Parlamenta Sociālistu grupas grozījumiem.
<P>
Es silti pateicos ne tikai referentam, bet arī daudziem saviem kolēģiem deputātiem visā Parlamentā.
<SPEAKER ID="192" NAME="Roselyne Lefrançois" LANGUAGE="FR">
Priekšsēdētāja kungs, komisār, dāmas un kungi, man vispirms ir jāapsveic referents Parish kungs par viņa kvalitatīvo darbu un nozīmi, ko viņš piešķīra sadarbībai ar ēnu referentiem.
<P>
Pirms mūsu rītdienas balsojuma pirmajā lasījumā, es gribu iziet cauri šī ziņojuma galvenajām līnijām. Mūsdienās negatīvais iespaids par eksperimentu veikšanu ar dzīvniekiem, kas var valdīt plašā sabiedrībā, apstiprina šī jautājuma neapstrīdamo svarīgumu. Arī jūs līdzīgi man būsiet saņēmuši pēdējo nedēļu laikā lielu daudzumu vēstuļu no satrauktiem pilsoņiem.
<P>
Tomēr, lai gan mums ir pienākums ierosināt dokumentu, kas ņem vērā sabiedrības bailes, mēs nedrīkstam ar visu to atstāt novārtā pētnieku prasības. Man ir jāuzsver tas, ka mēs nevaram aizmirst, ka pētnieki ir ne tikai pilntiesīgi sabiedrības viedokļa pārstāvji, bet pirmām kārtām cilvēki, kuriem ir absolūti būtiska nozīme mūsu sabiedrībā.
<P>
Jums ir jāapzinās, ka beidzamajos 20 gados zinātnes vajadzībām izmantoto dzīvnieku skaits nav palielinājies, lai gan zinātnisko publikāciju skaits biomedicīnas pētījumu jomā ir divkāršojies katros divos gados. Lai saprastu problēmas, kas saistās ar šīs direktīvas pārskatīšanu, es pati esmu tikusies ar daudzām ieinteresētām pusēm, kas pārstāv dažādus uzskatus šajā jautājumā.
<P>
Manuprāt, Eiropas Komisijas sākotnēji ierosinātais teksts patiešām aizvirzījās nost no dzīvnieku izmantošanas pamatmērķa, proti, lai veiktu jaunus pētījumus. Tāpēc bija būtiski diskusiju uzmanības centrā atkal nolikt jautājumu par cilvēku veselību.
<P>
Ir skaidrs, ka noteikumi par eksperimentēšanu ar dzīvniekiem ir jāgroza, bet Eiropas pētniecība tomēr nedrīkst ciest negatīvas sekas šī jaunā tiesību akta dēļ. Tāpēc stratēģija, ko es pieņēmu un kuru ir pieņēmis referents, paredzēja šī priekšlikuma izlīdzsvarošanu, lai nodrošinātu, ka pētniekiem netiek nodarīts kaitējums.
<P>
Pamatojoties uz Lauksaimniecības un lauku attīstības komitejā pieņemto ziņojumu, es uzskatu, ka mēs varam nonākt pie saskanīga un saprātīga dokumenta, kuru, cerams, Parlaments plaši atbalstīs.
<SPEAKER ID="193" NAME="Jorgo Chatzimarkakis">
ALDE grupas vārdā. - (DE) Priekšsēdētāja kungs, Mahatma Gandhi sacīja: "Par tautas diženumu un tās tikumisko attīstību var spriest pēc tā, kā tā izturas pret saviem dzīvniekiem.” Laboratoriju dzīvnieku labturība ir svarīgs un smalks temats, kuru daudzi cilvēki vēlētos ignorēt. Tomēr tas ir ļoti jūtīgs jautājums, sevišķi attiecībā uz pētījumiem, kuros izmanto pērtiķus un īpaši cilvēkveidīgos pērtiķus. Sabiedrības reakcija mums rāda, ka tā tas ir.
<P>
Pret Komisiju tika vērsts liels spiediens. Es vēlētos īpaši pateikties komisāram Dimas. Jūs esat paveicis ļoti labu sagatavošanas darbu, un jūs esat ieviesis svarīgus uzlabojumus laboratoriju dzīvnieku labturībā, piemēram, tādus kā iepriekšēja atļauju izsniegšana un visu izmēģinājumu pārbaudes. Jūs esat paplašinājis direktīvu, attiecinot to uz visām dzīvnieku sugām, ne tikai zīdītājiem. Komisija ir arī efektīvi atrisinājusi augstākā mērā strīdīgo jautājumu par izmēģinājumiem ar primātiem, kas nav cilvēku ģints pārstāvji. Šie izmēģinājumi ir ierobežoti ar dzīvībai bīstamām slimībām un smadzeņu saslimšanām.
<P>
Diemžēl daudzas Komisijas priekšlikuma detaļas ir tikušas grozītas komiteju balsojumos. Piemēram, standarti, kurus es tikko minēju, ir apgriezti ar kājām gaisā Lauksaimniecības un laiku attīstības komitejas balsojumā. Došu tikai vienu piemēru: saskaņā ar Lauksaimniecības un lauku komitejas balsojumu izmēģinājumi tiks automātiski atļauti, ja tie pēc 60 dienām nebūs saņēmuši oficiālu atļauju. Tāda situācija mums nav attaisnojama Eiropā.
<P>
Tāpēc es aicinu savus kolēģus deputātus izlasīt, par ko jūs balsosiet rīt, un nesekot vienkārši saviem balsošanas norādījumiem. Es esmu pateicīgs referentam par to, ka viņš bija gatavs uz dažiem kompromisiem pēdējā brīdī. Es esmu priecīgs, ka Parish kungs plāno rītdien iesniegt mutisku grozījumu, lai nodrošinātu, ka noteikumi par termiņu atļauju izsniegšanai projektiem tiek formulēti skaidrāk.
<P>
Tomēr žēl, ka 15. pants nav ticis pieņemts. 15. pants dod dalībvalstīm noteiktu izvēli saglabāt stingrākus standartus kā, piemēram, Nīderlandes gadījumā. Kāpēc mēs gribam pazemināt standartus, kas pašlaik Nīderlandē ir ļoti augsti? Mūsu kopējam mērķim ir jābūt līdzsvaram starp dzīvnieku labturības augstiem līmeņiem un intensīvu pētniecību. Es jau pietiekami esmu dzirdējis iznīcinošo argumentu, kas vienmēr tiek izmantots, ka pētniecība pārcelšoties uz ārzemēm. Tas ne vienmēr ir tiesa.
<P>
Schopenhauer teica tā: "Katrs muļķa puika var samīt vaboli, bet pat visi pasaules profesori nevar radīt jaunu vaboli.” Mums jānodrošina vērtību kopums, jo tas ir mūsu darbs.
<SPEAKER ID="194" NAME="Kartika Tamara Liotard" LANGUAGE="NL">
Priecājos, ka Komisija ir uzņēmusies iniciatīvu pārskatīt direktīvu par zinātnes vajadzībām izmantojamo dzīvnieku aizsardzību. Ir būtiski jāsamazina gan laboratorijas dzīvnieku izmantošana, gan viņu ciešanas, un to var izdarīt, veicinot līdzvērtīgu vai vēl efektīvāku zinātnisko metožu attīstību, bet nevajadzīgi nekavējot medicīnisku izstrādājumu attīstīšanu.
<P>
Tomēr grūtības man rada tas, ka ir tikuši iesniegti vairāki grozījumi, kas varētu ievērojami vājināt šo priekšlikumu. Mēs nedrīkstam zaudēt no redzeslauka priekšlikuma mērķi. Tā mērķis ir laboratorijas dzīvnieku aizsardzība, nevis uzņēmējdarbības peļņa. Vissvarīgākais ir aizliegt tās procedūras, kuras ir klasificētas kā "nopietnas”, kurās laboratorijas dzīvnieki var ciest ilgstošas sāpes. Šīs procedūras ir neētiskas un barbariskas.
<P>
Visbeidzot primātu, kas nepieder cilvēku ģintij, izmantošana eksperimentos ir jāizbeidz pilnībā - un tas jādara ātri. Parlaments par to pieņēma rakstisku deklarāciju vēl 2007. gadā, un es domāju, ka tagad ir laiks vārdus saskaņot ar darbiem.
<SPEAKER ID="195" NAME="Bastiaan Belder">
IND/DEM grupas vārdā. - (NL) Priekšsēdētāja kungs, augsti dzīvnieku labturības standarti ir civilizācijas izpausme un cieņa pret sev līdzīgām dzīvām radībām. Ja ir pieejamas labas alternatīvas izmēģinājumiem ar dzīvniekiem, tās ir jāizmanto, jo mēs visi gribam mazāk izmēģinājumu ar dzīvniekiem. Tas pats attiecas uz labām procedūrām, kas samazina dzīvnieku ciešanas vai prasa mazāku skaitu dzīvnieku, jo mēs gribam mazāk dzīvnieku ciešanu.
<P>
Es domāju, ka ierosinātais obligātais ētiskais pārskats ir progress. Dabiski, šīs direktīvas mērķis nevar būt piespiest dalībvalstis pieņemt izmēģinājumus ar cilvēku embrijiem kā alternatīvu. Dalībvalstīm pašām ir jāpieņem ētisks lēmums par to.
<P>
Komisijas galamērķis ir pilnīgi atcelt izmēģinājumus ar dzīvniekiem. Lai gan mēs piekrītam šim mērķim, diemžēl mēs vēl nevaram iztikt bez izmēģinājumiem ar dzīvniekiem, kā arī mēs vēl nespējam noteikti pateikt, kad mēs to varēsim. Gala termiņa noteikšana, kad jāaizliedz izmēģinājumi ar dzīvniekiem, būtu neapdomīga un varbūt pat cilvēka veselībai riskanta rīcība, par to es piekrītu referentam.
<SPEAKER ID="196" NAME="Françoise Grossetête" AFFILIATION="PPE-DE">
(FR) Priekšsēdētāja kungs, mūsu līdzpilsoņi prasa veikt vairāk pētījumu, sevišķi biomedicīnas jomā, lai atrastu jaunus ārstēšanas veidus slimībām, kuras mums vēl nav ārstējamas. Citu starpā tādas ir visas neirodeģeneratīvās slimības, tādas kā Parkinsona un Alcheimera slimība. Mēs arī zinām, ka mums ir vajadzīgi eksperimenti ar dzīvniekiem un ka par laimi šī eksperimentēšana ar dzīvniekiem pēdējos gados ir samazinājusies, jo mēs esam izvirzījuši sev mērķi atrast alternatīvus risinājumus.
<P>
Tomēr diemžēl mēs zinām, ka dažos gadījumos šādu risinājumu nav un mums tomēr ir jāizmanto dzīvnieki eksperimentiem, sevišķi primāti, kas nepieder cilvēku ģintij. Šajā gadījumā mums ir jādara absolūti viss, ko mēs varam, lai nodrošinātu, ka Eiropas zinātniskā pētniecība paliek Eiropas teritorijā, lai mēs varētu piedāvāt maksimāli iespējamo aizsardzību. Tas, ka tiek ņemtas vērā dzīvnieka sāpes eksperimenta laikā, piedāvā garantiju, ka šī eksperimentēšana dos labus rezultātus.
<P>
Tāpēc saglabāsim savu pētniecību un īpaši saglabāsim arī eksperimentēšanu ar dzīvniekiem. Sevišķi centīsimies, lai šis pētnieciskais darbs netiek pārvietots ārpus Eiropas.
<SPEAKER ID="197" NAME="Luis Manuel Capoulas Santos" AFFILIATION="PSE">
(PT) Priekšsēdētāja kungs, komisār, dāmas un kungi, dzīvnieku izmantošana zinātnes vajadzībām ir ļoti jūtīga lieta, kas izraisa pretrunīgas un nesamierināmas emocijas, ja uz tām raugās tikai no vienas puses. Nav iespējams diskutēt par šo jautājumu vienīgi tikai no dzīvnieku interešu un tiesību aizsardzības perspektīvas. Nav arī iespējams diskutēt par šo jautājumu, domājot vienīgi par zinātnes interesēm vai vadoties tikai pēc loģikas par rezultātu iegūšanu par vislētāko cenu, kāda vien iespējama.
<P>
Neviens nevar būt vienaldzīgs pret citu dzīvu būtņu ciešanām, vēl jo vairāk, ja tas attiecas uz tādiem mums tik tuviem dzīvniekiem kā primāti. Tomēr mūsu jūtīgums vēl vairāk palielinās, kad mēs saskaramies ar cilvēcisku būtņu ciešanām, ko rada nelaimes gadījumi, karš vai slimība. Lai pārvarētu sāpes, mēs nevaram liegt zinātnei instrumentus, kas tai ir vajadzīgi, tostarp arī jūras cūciņu izmantošana.
<P>
Šis ziņojums izveido iespējamu līdzsvaru starp savstarpēji pretrunīgām vērtībām un emocijām, ar kurām mēs saskaramies, un tas apliecina centienus sasniegt kompromisu, kas var tikai vairot šī Parlamenta un tā apņēmības pilno deputātu cildenumu. Tāpēc es apsveicu tos, ar kuriem es visvairāk sadarbojos šajā diskusijā - referentu Neil Parish un Eiropas Parlamenta Sociālistu grupas ēnu referenti Roselyne Lefrançois - par viņu teicami veikto darbu un vienprātību, ko viņiem izdevās panākt tik grūtā un strīdīgā jautājumā.
<P>
Mana politiskā grupa - PSE grupa - tāpēc balsos par šo ziņojumu un grozījumiem, ar kuriem mēs mēģinājām to vēl vairāk uzlabot, uzskatot, ka tādējādi mēs palīdzēsim mazināt dzīvnieku ciešanas, neapdraudot zinātnes progresu cilvēka veselības labā un Eiropas zinātniskās pētniecības dzīvotspēju.
<SPEAKER ID="198" NAME="Zuzana Roithová" AFFILIATION="PPE-DE">
(CS) Priekšsēdētāja kungs, komisār, dāmas un kungi, es arī domāju par laboratorijas dzīvnieku ciešanām, bet, būdama ārste, es vienlaikus zinu, ka mums ir jādara viss, ko varam, lai vakcīnas un zāles būtu pieejamas mūsu pacientiem tik ātri, cik vien iespējams, jaunu un vecu slimību ārstēšanai. Es vēlos pateikties mūsu kolēģiem deputātiem, kam ir izdevies atrast patiesi līdzsvarotu kompromisu, kas ievēro un respektē ētiskus principus attiecībā uz izturēšanos pret dzīvniekiem, vienlaikus ļaujot turpināt darbu pie pētniecības projektiem. Šī direktīva, pirmkārt un galvenokārt, raida skaidru politisku signālu, ka mēs gribam, lai mūsu zinātnieki pievērstos alternatīvām pārbaužu metodēm jaunu zāļu pētniecībā, lai samazinātu dzīvnieku un pārbaužu daudzumu, protams, ievērojot visus iespējamos ētiskos principus, lai novērstu dzīvnieku ciešanas. Es vēlos pateikties jums visiem par šo iznākumu/
<SPEAKER ID="199" NAME="Caroline Lucas" AFFILIATION="Verts/ALE">
Priekšsēdētāja kungs, es nevaru noslēpt, ka šis ziņojums ir sagādājis nopietnu vilšanos tiem mūsu vidū, kuri domāja, ka referents, kas bija arī dzīvnieku labturības sadarbības grupas priekšsēdētājs, būtu varējis atspoguļot rūpes par dzīvniekiem daudz uzcītīgāk savā ziņojumā.
<P>
Tāpēc ir svarīgi, lai tiktu pieņemti daži būtiski grozījumi, kad mēs par to balsosim. Atļauju saņemšanai it sevišķi ir jāattiecas uz visiem, ne tikai uz nopietniem un mēreniem projektiem. Ja mēs nespēsim to nodrošināt, tas nozīmēs, ka daudzas procedūras, kas rada sāpes, spriedzi un ciešanas, vairs nebūs pakļautas ētiskā pārskata centrālajai pārraudzībai un ka tas, savukārt, pamatīgi traucēs daudzu priekšlikumā kopumā izvirzīto pasākumu īstenošanu.
<P>
Bet ja mūsu grozījumi tiks pieņemti, tas nozīmēs, ka tiks ieguldītas jaunas pūles pētniecībā un alternatīvu meklējumos izmēģinājumiem ar dzīvniekiem, kas ir sevišķi kritiski vispārējā un medicīniskajā pētniecībā. Pašreizējie centieni tiek koncentrēti uz regulatīviem izmēģinājumiem, kuros tiek izmantoti tikai 10 % no pētījumos izmantotajiem dzīvniekiem. Gan dzīvnieku dēļ, gan cilvēku veselības dēļ ir svarīgi, lai pēc iespējas ātrāk tiktu ieviesti lietošanā modernāki, efektīvāki izmēģinājumi, kuros netiek izmantoti dzīvnieki.
<SPEAKER ID="200" NAME="Stavros Dimas">
Komisijas loceklis. - (EL) Priekšsēdētāja kungs, es vēlos pateikties visiem runātājiem par ļoti konstruktīvo ieguldījumu šīvakara debatēs. Atļaujiet man izteikt dažus īsus komentārus par noteiktiem grozījumiem. Komisija var pieņemt daudzus grozījumus pilnībā, daļēji vai principā. Šajos grozījumos ietilpst priekšlikumi par datu konfidencialitātes uzlabošanu attiecībā uz iekārtām un personālu, kas darbojas ar dzīvniekiem. Tajos ietilpst arī priekšlikumi par regulāru Eiropas līmeņa pārskatu par primātu, kuri nepieder cilvēku ģintij, izmantošanu.
<P>
Tika arī paustas bažas par nopietnības grupu kritērijiem. Es varu jums paziņot, ka pirms vasaras pārtraukuma Komisija sasauks ekspertu darba grupu, lai pārbaudītu izmantojuma kritērijus Eiropas Savienībā. Nav šaubu, ka mums būs jāsaglabā līdzsvars, kas panākts sīki izstrādātās konsultācijās ar tieši iesaistītajām pusēm, starp ražošanas vajadzībām un pētniecības veicināšanu no vienas puses un dzīvnieku labturību no otras puses. Līdz ar to ir jāsaglabā ierobežojumi cilvēku ģintij nepiederošo primātu izmantošanai, kā arī jāsaglabā visu veidu pētniecisko darbu licenzēšanas un neatkarīga ētiskā vērtējuma princips, kas ir šī priekšlikuma pamatelementi. Rezumējot Komisija var pieņemt 83 no 202 ierosinātajiem grozījumiem pilnībā, daļēji vai principā. Es nosūtīšu Parlamenta sekretariātam sarakstu, kurā ir detalizēti izklāstītas Komisijas nostājas par grozījumiem.
<P>
Nobeigumā es vēlos teikt, ka kopumā šis priekšlikums, kas ir ļoti svarīgs un kurā mums ir jāuztur līdzsvars starp zinātniskās pētniecības un cilvēka veselības uzlabošanas vajadzībām un vienlaikus jāizmanto metodes, kas nav dzīvniekiem smagas, man jāsaka, ka Komisija visu šo laiku, kamēr es esmu bijis komisārs, ir veikusi daudzus pasākumus, lai aizsargātu dzīvniekus. Es vēlos atgādināt jums mūsu iepriekšējās debates par roņiem, ļoti stingros pasākumus un reakciju sakarā ar vaļu medībām, jautājumus saistībā ar ilgtspējīgai attīstībai kaitējošām medībām, sevišķi pavasarī, un pasākumus, kurus mēs kā Komisija pirmoreiz veicām kopā ar drošības pasākumiem, lai novērstu tieši šādus gadījumus.
<P>
Es patiešām nevaru saprast, kā tādas darbības kā lapsu medības vai vēršu cīņas, vai gaiļu cīņas ir savienojamas ar mūsdienu kultūru.
<SPEAKER ID="201" NAME="Neil Parish">
referents. - Priekšsēdētāja kungs, es vēlos pateikt lielu paldies deputātiem par viņu viedokļiem un komisāram par viņa viedokli.
<P>
Mēs rīkojamies pareizi, pārskatot šo tiesību aktu. Ir pareizi uzlabot, samazināt un aizvietot dzīvnieku izmantošanu izmēģinājumos, kad vien iespējams. Mēs rīkojamies pareizi, turpinot pievērst tam uzmanību. Gan rūpniecība, gan dzīvnieku labturības organizācijas uzskata, ka tas ir nepieciešams.
<P>
Šis ir jautājums, kas, manuprāt, iet tālāk par politiku un ir lielā mērā morāles jautājums, kur mūsu nostājai ir jābūt pareizai. Es, piemēram, esmu ļoti apbēdināts - ja viņš te būtu, es viņam to skaidri pateiktu - ka Graham Watson ir vērsies pret mani personīgi manā reģionā, pārvērsdams to par ļoti politisku jautājumu. Tas ir pelnījis nožēlu, jo mums galu galā ir jānonāk pie saprātīga priekšlikuma.
<P>
Šajā ziņojumā ir ieguldīts daudz tehnisku zināšanu un darba. Mēs neiesniedzam šo ziņojumu pavirši. Mēs esam ielikuši tajā nopietnu darbu, un mums ir labi kompromisi. Es esmu meklējis veidus, kā visas puses apvienot kopā, lai radītu ziņojumu, kas ir labs Parlamentam, labs pētnieciskajam darbam un rūpniecībai un labs dzīvnieku labturībai. Es vēlos mudināt visus to atbalstīt, jo mums šis ziņojums būs jāatliek uz pāris gadiem, ja mēs to neatbalstīsim, un tas kaitētu rūpniecībai un dzīvnieku labturībai. Tādēļ es rosinu visus deputātus to atbalstīt.
<P>
Ja ir grupas, kuras nolemj balsot pret to, es domāju, ka vienīgais, ko tās galu galā panāks, būs laba priekšlikuma aizkavēšana, tāda priekšlikuma, kas mums palīdzēs nodrošināt iespēju veikt pētniecisku darbu Eiropas Savienībā, lai palīdzētu slimību kontrolei un jaunām zālēm, vienlaikus samazinot dzīvnieku skaitu, kas mums jāizmanto, un patiesībā stiprinot ECVAM alternatīvu meklējumos. Tāpēc es rosinu visus deputātus balsot par to, jo mēs patiešām gribam skaidru rezultātu no rīta.
<SPEAKER ID="202" NAME="Priekšsēdētājs">
Debates ir slēgtas.
<P>
Balsojums notiks rīt, otrdien, 2009. gada 5. maijā.
<P>
Rakstiskas deklarācijas (Reglamenta 142. pants)
<SPEAKER ID="203" NAME="Šarūnas Birutis  " LANGUAGE="LT">
Komisijas ziņojuma projekts jautājumā par dzīvnieku izmantošanu zinātniskos eksperimentos stingri atbalsta dzīvnieku labturībai labvēlīgu attīstību. Tas apliecina Komisijas mērķtiecīgo apņēmību atcelt eksperimentus ar dzīvniekiem.
<P>
Eiropas Savienībai ir jāstrādā, lai sasniegtu šo mērķi. Eiropas Parlaments ir skaidri paudis savu uzskatu, ka ir jāpieliek vairāk pūļu, lai sasniegtu galamērķi - dzīvnieku pilnīgu izslēgšanu no zinātniskiem eksperimentiem.
<P>
Tomēr, lai gan šis joprojām paliek galamērķis, mēs vēl nevaram pilnībā izbeigt eksperimentēšanu ar dzīvniekiem. Alternatīvo, bez dzīvniekiem veicamo izmēģinājumu metožu attīstībā vēl ir milzīgs robs. Kamēr situācija ir šāda, būtu neprāts un, iespējams, katastrofa cilvēka veselībai noteikt datumu, pēc kura izmēģinājumus ar dzīvniekiem vai izmēģinājumi ar noteiktām dzīvnieku kategorijām, piemēram, cilvēku ģintij nepiederošiem primātiem nevarētu vairs veikt. Sabiedriskās domas aptaujas uzrāda atbalstu šai pieejai, un to nevar ignorēt.
<SPEAKER ID="997" NAME="Daciana Octavia Sârbu  " LANGUAGE="RO">
Es vispirmām kārtām vēlos apsveikt Eiropas Komisiju par tās priekšlikumu par Direktīvas 86/609/EEK pārskatīšanu, bet man žēl, ka referents neizvirzīja vērienīgākus mērķus.
<P>
Es domāju, ka mums jāiegulda vairāk pētnieciskā darba veikšanā, lai atrastu alternatīvas dzīvnieku izmantošanai zinātnes vajadzībām. Laboratorijām ir jāuzliek par pienākumu pievērsties dzīvnieku, sevišķi savvaļas dzīvnieku, izmantošanai zinātniskiem eksperimentiem tik maz, cik vien ir iespējams.
<P>
Es stingri iebilstu pret cilvēku ģintij nepiederošu primātu izmantošanu biomedicīniskos pētījumos, izņemot gadījumus, kad tie ir jāizmanto tikai un vienīgi saistībā ar nosacījumiem, kas apdraud vai grauj dzīvību.
<P>
No ētikas viedokļa raugoties, ir jābūt sāpju, ciešanu un pārdzīvojumu augšējam slieksnim, ko nekad nedrīkst pārkāpt zinātniskās procedūrās ar dzīvniekiem. Turot to prātā, eksperimentu veikšana, kuru rezultātā rodas sāpes, ciešanas un spriedze, kas visticamāk būs ilgstoša, ir jāaizliedz.
<P>
Es apzinos, ka sabiedrības veselība ir vissvarīgākā, bet mēs nedrīkstam atļaut, ka dzīvnieki tiek pakļauti ārkārtējām ciešanām, lai pārbaudītu zāles.
<P>
Es arī atbalstu grozījumu, kas nosaka, ka direktīva nedrīkst aizliegt dalībvalstīm piemērot vai pieņemt valstī stingrākus pasākumus, kuru mērķis ir uzlabot zinātnes vajadzībām izmantojamo dzīvnieku labturību un aizsardzību.
