<CHAPTER ID="017">
Sadarbības koordinatoru tīkla izveide imigrācijas jomā (debates)
<SPEAKER ID="106" NAME="Priekšsēdētāja">
Nākamais darba kārtības jautājums ir ziņojums, ko Pilsoņu brīvību, tieslietu un iekšlietu komitejas vārdā sagatavoja Agustín Díaz de Mera García Consuegra, par priekšlikumu Eiropas Parlamenta un Padomes regulai, ar ko groza Padomes Regulu (EK) Nr. 377/2004 par sadarbības koordinatoru tīkla izveidi imigrācijas jomā - C7-0055/2009 -.
<SPEAKER ID="107" NAME="Agustín Díaz de Mera García Consuegra" LANGUAGE="ES">
Priekšsēdētājas kundze! Es vēlētos sākt ar pateicību saviem kolēģiem deputātiem Guillaume kundzei, Ilchev kungam, Keller kundzei, Wikström kundzei un Tavares kungam. Viņu ieteikumi ir uzlabojuši šo ziņojumu.
<P>
Es īpaši vēlos pievērst Padomes un Komisijas uzmanību terminoloģijai. Manuprāt, būtu pareizāk, ja mēs lietotu terminu "nelegāla imigrācija”. Līdz šim visos ES spēkā esošajos normatīvajos dokumentos slepena imigrācija tika dēvēta par "nelikumīgu imigrāciju”.
<P>
Lai gan ir taisnība, ka dažās dalībvalstīs nelegāla ierašanās vai uzturēšanās ir noziegums, un citās valstīs terminam "nelegāls” nav nekādas juridiskas vai semantiskas nozīmes, daudzās citās dalībvalstīs nelegāla ierašanās vai uzturēšanās nav nelikumīga darbība, tāpēc mums vispār nebūtu jākriminalizē šādas darbības.
<P>
Šā iemesla dēļ ziņojuma paskaidrojumā iestādēm tiek pieprasīts pārskatīt lietoto terminoloģiju, uzsverot vajadzību noteikt precīzāku un piemērotāku slepenās imigrācijas definīciju.
<P>
Sadarbības koordinatoru tīkls būtībā tika izveidots, īstenojot Padomes Regulu (EK) Nr. 377/2004. Šis dokuments nosaka, ka sadarbības koordinatori būs dalībvalsts pārstāvji, ko imigrācijas dienests vai cita atbilstīga iestāde norīkos darbam ārvalstīs ar nolūku izveidot un uzturēt kontaktu ar mītnes zemes iestādēm, lai palīdzētu slepenas imigrācijas novēršanā un apkarošanā, nelegālo imigrantu repatriācijā un legālās imigrācijas pārvaldīšanā.
<P>
Regulai stājoties spēkā, ir izveidota FRONTEX aģentūra, kuras uzdevums ir koordinēt operatīvo sadarbību starp dalībvalstīm ārējo robežu pārvaldes jomā, palīdzēt dalībvalstīm valsts robežsargu apmācībās, veikt risku analīzi, pārraudzīt ārējās robežas kontroles un uzraudzības pētniecības attīstību, sniegt palīdzību dalībvalstīm situācijās, ja nepieciešama palielināta tehniskā un operatīvā palīdzība pie ārējām robežām, un sniegt tām vajadzīgo atbalstu kopīgu repatriācijas darbību organizēšanā.
<P>
Ir acīmredzams, ka FRONTEX aģentūrai uzticētais svarīgais uzdevums ir izpildāms efektīvāk, ja tā var izmantot sadarbības koordinatoru tīkla zināšanas un pieredzi imigrācijas jomā, jo īpaši ņemot vērā to, ka Eiropas aģentūrai nav dienestu vai pārstāvju ārpus ES teritorijas.
<P>
Priekšlikuma par grozījumu Regulai (EK) Nr. 337/2004 nolūks ir iesaistīt imigrācijas ierēdņu zināšanas un pieredzi FRONTEX darbībā un otrādi, kas nebija ietverts sākotnējā regulā.
<P>
Turklāt grozījuma priekšlikums ierosina piekļuvi informācijai, kas iegūta sadarbības koordinatoru tīklā, izmantojot ICONet, kas ir drošs informācijas un sadarbības tīkls dalībvalstu imigrācijas pārvaldes dienestiem, lai piekļūtu Ārējo robežu fondam un lai veicinātu sadarbības koordinatoru tīklu izveidi, kā arī veicinātu ziņojumu iesniegšanas mehānisma izmantošanu par tīkla darbību un attiecīgi interesējošo reģionu noteikšanu imigrācijas jomā.
<P>
Priekšlikums attiecīgi pamatojas uz Eiropas Kopienas dibināšanas līguma 63. panta 3. punkta b) apakšpunktu un 66. pantu.
<P>
Priekšsēdētājas kundze, es tagad beigšu runāt un vairāk izteikšos debašu otrajā kārtā.
<SPEAKER ID="108" NAME="Cecilia Malmström">
Komisijas locekle. - Priekšsēdētājas kundze! Es ļoti vēlos pateikties visai Pilsoņu brīvību, tieslietu un iekšlietu komitejai un jo īpaši referentam Díaz de Mera García Consuegra kungam un ēnu referentiem par veikto darbu šajā īpaši svarīgajā jautājumā, un es atzinīgi vērtēju panākto vienošanos ar Padomi.
<P>
Grozījuma priekšlikums dos iespēju veidot ciešāku sadarbību starp FRONTEX un sadarbības koordinatoru tīklu imigrācijas jomā un tas uzlabos informācijas apmaiņu, izmantojot drošu tiešsaistes IT platformu, un nodrošinās Padomei un Parlamentam pienācīgu informāciju par minēto tīklu darbību.
<P>
Turklāt es esmu arī gandarīta, ka Parlamentā iesniegto grozījumu dēļ tiks ievērota uz cilvēktiesībām balstīta pieeja, sniedzot ziņojumus par stāvokli saistībā ar nelegālo imigrāciju atsevišķās trešās valstīs. Es gribu apgalvot, ka pilnībā piekrītu referentam, ka mums jālieto termins "nelegālā” migrācija. Diemžēl Līguma 79. pants runā par "nelikumīgu” migrāciju, tāpēc tā parādās šeit, bet arī es pati vienmēr lietoju terminu "nelegāla” migrācija, tāpēc es pilnībā jums piekrītu.
<P>
Ņemot vērā jūsu ieviestos pamatreglamentējuma grozījumus, un atbilstīgi Stokholmas programmai, sadarbības koordinatoru tīkli tiks pielāgoti tādā veidā, lai uzlabotu to devumu labākai izpratnei par migrācijas kustību pamatcēloņiem nolūkā pienācīgi pievērsties šo parādību risināšanai. Tāpēc es ceru, ka tad, kad rītdien balsosiet par grozīto regulu, tā nekavējoties tiks pieņemta, un tas ļaus mums efektīvāk izmantot šo svarīgo sadarbības dokumentu migrācijas pārvaldes jomā.
<SPEAKER ID="109" NAME="Carlos Coelho" LANGUAGE="PT">
Priekšsēdētājas kundze, komisāre, dāmas un kungi! Mēs Parlamentā vienmēr atbalstām priekšlikumus, kuru mērķis ir reaģēt uz vajadzību pienācīgi pārvaldīt migrantu legālās, kā arī nelegālās vai slepenās plūsmas. Šis priekšlikums arī ir daļa no šādas dinamikas, un tā mērķis ir ieviest grozījumus, kurus jau pārliecinoši izklāstīja Diaz de Mera kungs, Padomes Regulā (EK) Nr. 377/2004 par sadarbības koordinatoru tīkla izveidi imigrācijas jomā, lai radītu vajadzīgo sinerģiju starp šo svarīgo sadarbības dokumentu un Eiropas Aģentūru operatīvās sadarbības pārvaldību pie Eiropas Savienības dalībvalstu ārējām robežām (FRONTEX), kas tika izveidota tikai vēlākā posmā.
<P>
Sadarbības koordinatoriem kā dalībvalstu pārstāvjiem ārvalstīs, kas pašlaik norīkoti vairāk nekā 130 trešās valstīs, ir pienākums uzturēt vajadzīgos kontaktus ar mītnes zemes iestādēm, lai dotu ieguldījumu nelegālās imigrācijas novēršanā un apkarošanā, nelegāli ieradušos imigrantu repatriācijā un legālās imigrācijas pārvaldībā. Tā kā aģentūrai FRONTEX nav pastāvīgu pārstāvju ārpus Eiropas Savienības teritorijas, nav vairs nekādu šaubu par to, cik svarīga ir kļuvusi šāda sadarbība. Pamatojoties uz sadarbības koordinatoru savākto informāciju, FRONTEX joprojām jāveic riska analīzes un jāstiprina operatīvā sadarbība starp dalībvalstīm un trešām valstīm.
<P>
Šajos tīklos iegūtā informācija pēc tam tiks pārraidīta, izmantojot ICONet - drošu informācijas tīklu to dienestu koordinēšanai, kuri ir atbildīgi par migrantu plūsmām dalībvalstīs, - un vienlaicīgi ļaus šiem tīkliem izmantot līdzekļus, kas pieejami Eiropas Ārējo robežu fondā.
<P>
Tā kā Diaz de Mera kungs droši vien jau jautā, kāpēc es vēl neesmu to pieminējis, es vēlos uzsvērt, ka viņš ir paveicis izcilu darbu ne vien ieguldīto pūļu un kvalitātes ziņā, ko viņš vienmēr dara, bet arī to pūļu dēļ, ko viņš ieguldījis, lai panāktu vienošanos par šo svarīgo jautājumu pirmajā lasījumā.
<SPEAKER ID="110" NAME="Claude Moraes">
S&D grupas vārdā. - Priekšsēdētājas kundze! Izmantojot šo izdevību runāt S&D ēnu referentes Guillaume kundzes vārdā, es vēlos pateikties referentam Díaz de Mera García Consuegra kungam par aktīvo apspriešanos ar ēnu referentiem, ko viņš parasti dara, un sekmīgo virzību sarunās ar Padomi.
<P>
Tā kā Komisijas priekšlikumā galvenokārt ir tehniski grozījumi, šis ziņojums, manuprāt, ļauj labāk izprast un apsvērt sadarbības koordinatoru darbības sarežģītību un jomu. Sadarbības koordinatori imigrācijas jomā (SKI) patiešām ir iesaistīti samērā sarežģītās un nepārredzamās darbībās. Tāpēc pārredzamības nolūkos ir absolūti nepieciešams veicināt labāku informācijas apmaiņu ar Eiropas Parlamentu, no vienas puses, un tādām organizācijām kā, piemēram, ANO Augstais komisārs bēgļu lietās un Patvēruma atbalsta birojs, no otras puses. Protams, ir nepieciešams arī iekļaut un veicināt uz cilvēktiesībām orientētu pieeju SKI misijās, ko komisāre tikko kā pieminēja. Protams, nav vajadzības atcerēties, ka saistībā ar pievēršanos jauktām migrācijas kustībām, SKI norīkošana darbā trešās valstīs var radīt lielākas bažas no pamattiesību viedokļa, jo īpaši attiecībā uz indivīdu tiesībām aizbraukt no valsts, tostarp viņu pašu valsts, un patvēruma meklētāju tiesībām bēgt un meklēt aizsardzību pret vajāšanu.
<P>
Visbeidzot attiecībā uz asajām debatēm par terminoloģiju mums paskaidrojuma memorandā ir panākts apmierinošs kompromiss šīm šķietami nebeidzamajām debatēm. Nobeigumā es pateikšos Díaz de Mera García Consuegra kungam un teikšu, ka mūsu grupa pilnībā atbalstīs viņa ziņojumu.
<SPEAKER ID="111" NAME="Stanimir Ilchev" LANGUAGE="BG">
Priekšsēdētājas kundze! Arī es vēlos pievienoties tiem, kuri ir pauduši savu gandarījumu par referenta Diaz de Mera kunga pūlēm radīt gaisotni, kas ļāva mums sekmīgi apspriest viņa ierosinātos grozījumus, rediģēt sarežģītākos un panākt kompromisus, tādējādi mēs tagad varam būt apmierināti ar savām pūlēm.
<P>
Būdams ALDE grupas pārstāvis, es, pirmkārt, vēlos norādīt, ka par panāktajiem rezultātiem savā ziņā jāpateicas faktam, ka šajā gadījumā cilvēktiesību jautājums bija integrēts plašākā imigrācijas un imigrācijas procesu pārvaldības tematā. Tādējādi, ievērojot cilvēktiesības, mēs varam nodrošināt nepārtrauktu humānu un pienācīgu gan imigrācijas ierēdņu, gan FRONTEX personāla pieeju šo jautājumu risināšanā.
<P>
Otrkārt, mūsu darba liels panākums ir tas, ka sadarbība uzlabosies gan starp saziņas ierēdņiem, gan starp viņiem un FRONTEX. Un, visbeidzot, FRONTEX izmantos mūsu kopējos centienus, lai veidotu jaunas zināšanas un prasmes, kas būs apjomīgākas un attiecīgās funkcijas daudzveidīgākas. Šīs zināšanas būs noderīgas iestādēm un personām, lai nodrošinātu imigrācijas procesu efektīvāku kontroli. Bet kāpēc ir nepieciešama efektīvāka imigrācijas procesu pārvaldība? Tas, ka imigrācijas procesi arī turpmāk būs intensīvi un visticamāk pastiprināsies tuvākajā nākotnē.
<SPEAKER ID="112" NAME="Franziska Keller">
Verts/ALE grupas vārdā. - Priekšsēdētājas kundze! Es arī vēlētos pateikties referentam Díaz de Mera García Consuegra kungam par viņa lielo darbu. Sadarbības koordinatori imigrācijas jomā ir jāskata nevis tikai kā "deportāciju veicinātāji” - faktiski es negribētu, ka viņus uzskata par tādiem - viņiem cieši jāpārrauga cilvēktiesību situācija mītnes zemēs un jo īpaši sniegtā aizsardzība patvēruma meklētājiem un repatriantiem.
<P>
Es priecājos, ka mūsu referentam izdevās ziņojumā vairākas reizes iekļaut atsauci uz cilvēktiesībām un ziņošanu par cilvēktiesībām - aspektu, kurš pilnīgi iztrūka sākotnējā priekšlikumā.
<P>
Es atzinīgi vērtēju arī palielināto nozīmi, kāda piešķirta Eiropas Parlamentam, kas ir vienīgā ievēlētā iestāde ES līmenī un kuram ir pat vēl lielāka nozīme tagad pēc Lisabonas Līguma - lai gan šķiet, ka ne visi to ir jau sapratuši.
<SPEAKER ID="113" NAME="Rui Tavares" LANGUAGE="PT">
Priekšsēdētājas kundze! Vispirms es vēlētos, kā tas jau vairākkārt ir minēts, apsveikt Diaz de Mera kungu par viņa izcilo darbu un viņa sadarbību un dialogu ar mums visā šā procesa gaitā, jo īpaši attiecībā uz strīdīgo jautājumu par to, kā atšķirt, vai mēs šajā un citos dokumentos atsaucamies uz "nelegāliem imigrantiem” vai "nelikumīgiem imigrantiem”. Šajā jautājumā referentam Diaz de Mera kungam bija ļoti konstruktīva un dinamiska attieksme. Ir arī taisnība, ka līgumi un pašas Padomes nostāja neļāva viņam izstrādāt šo jautājumu pilnībā un formulēt definīciju, kas būtu plašāka, kā arī tehniski korektāka nelegālu imigrantu un imigrantu bez dokumentiem gadījumos.
<P>
Es uzskatu, ka pašreizējā apspriedē un daudzās citās, kas mums ir bijušas par imigrāciju Eiropas Parlamentā, runa ir bijusi par to, ka mums imigrācijas jomā ir represīva politika, kas gandrīz pilnībā ir tikusi īstenota, neko neizlaižot: Eiropas Aģentūras operatīvās sadarbības pārvaldības pie Eiropas Savienības dalībvalstu ārējām robežām (FRONTEX) galvenā funkcija, proti, Šengenas Līguma un pat sadarbības koordinatoru funkcija - ko pašlaik groza, izmainot iepriekšējo - ir kontrolēt robežas, kas ir represīva funkcija.
<P>
Turklāt šeit Parlamentā mēs visi kreisie un arvien vairāk labējie zinām, ka imigrācijas politika, kura ietver tikai represīvus pasākumus, vispār nav imigrācijas politika, jo imigrācijas politika, kas pelnījusi šādu nosaukumu, legāliem imigrācijas kanāliem paredz arī tiesiskus noteikumus.
<P>
Es uzskatu, ka, ja mēs balsotu par Diaz de Mera kunga ziņojumu kopumā saistībā ar tiem ierosinājumiem, kurus viņš ir izvirzījis, es pilnībā apstiprinātu to, balsojot "par”. Taču mēs balsojam par kompromisu ar Padomi pirmajā lasījumā, tāpēc es uzskatu, ka mēs šajā jautājumā neesam pavirzījušies tik tālu, cik būtu varējuši.
<SPEAKER ID="114" NAME="Paul Nuttall">
EFD grupas vārdā. - Priekšsēdētājas kundze! Viens no suverēnas valsts simboliem ir tas, ka tā kontrolē, kurš var un kurš nevar ieceļot šajā valstī. Diemžēl vairākas AK valdības ir atdevušas šīs pilnvaras nevēlētiem, anonīmiem birokrātiem Briselē. Tas ir izvērsies par katastrofu. Pašreiz mums ir situācija, ka mūsu valstī ir nekontrolēta ES imigrācija, kuras dēļ ir notikusi algu samazināšana un cilvēku - vietējo cilvēku - izstumšana no darba. Es neuzskatu, ka šā ES imigrācijas sadarbības koordinatoru tīkla rīcībā vispār ir jebkādas pilnvaras pārtraukt šo procesu.
<P>
Mums valstī ir arī divlīmeņu imigrācijas sistēma, kurā ir ierobežojumi, ja esat no Austrālijas vai Jaunzēlandes, vai kādas citas vietas. Taču, ja esat no Latvijas vai Polijas, vai jebkuras citas ES valsts, jūs varat ierasties mūsu valstī, gribam to vai negribam. Tas pēc būtības nav pareizi. Tiek apgalvots, ka šis tīkls palīdzēs kontrolēt nelegālo imigrāciju, bet kas notiks, ja kāda valsts, piemēram, Rumānija, būtībā piešķirs pilsonību simtiem tūkstošiem nelegālu imigrantu? Tādējādi visa sistēma kļūst par parodiju.
<P>
Es atbalstu, ka vēlētiem politiķiem Apvienotajā Karalistē ir kontrole pār mūsu pašu robežām. Es neatbalstu nekontrolētus, nevēlētus ielikteņus. Es uzskatu, ka šī tīkla stiprināšana nebūtu vajadzīga, ja katras dalībvalsts kompetencē būtu kontrolēt, kuram atļaut vai aizliegt ieceļot tās zemē. Tāpēc es lūdzu visus noraidīt šo ziņojumu.
<P>
(Runātājs piekrita atbildēt uz jautājumu, kas tika uzdots atbilstoši zilās kartītes procedūrai saskaņā ar Reglamenta 149. panta 8. punktu)
<SPEAKER ID="115" NAME="Krisztina Morvai" AFFILIATION="NI">
(HU) Priekšsēdētājas kundze! Mans kolēģis, deputāts no AK, runāja par grūtībām, ar kurām saskaras Lielbritānijas darba ņēmēji imigrācijas dēļ. Es esmu no Ungārijas, valsts, kurā liels skaits cilvēku diemžēl ir spiesti doties uz Angliju darba meklējumos, piemēram, par medicīnas māsām vai ārstiem, vai citiem kvalificētiem veselības aprūpes darbiniekiem, jo atalgojums Ungārijā ir ārkārtīgi zems. Šie cilvēki Ungārijā tika mācīti saskaņā ar ļoti augstu standartu, un Ungārija redz, kā sabrūk ...
<P>
(Priekšsēdētāja pārtrauca runātāju)
<SPEAKER ID="116" NAME="Paul Nuttall" AFFILIATION="EFD">
Priekšsēdētājas kundze! Ja ārsti un zobārsti, un citi viņiem līdzīgi speciālisti grib ierasties Apvienotajā Karalistē, lai strādātu - un mums viņu prasmes ir vajadzīgas - tad viņiem katrā ziņā jāierodas, bet pašlaik ir tāda situācija, ka mūsu tirgus ir pārpildīts, mēs nevaram kontrolēt, kas ieceļo no ES un kas ieceļo no trešām valstīm. Tas pēc būtības nav pareizi. Tas ir slikti, un tas izstumj cilvēkus no darba.
<P>
Minēšu jums piemēru. Taksometra šoferis, kas šorīt mani veda uz lidostu, bija mūrnieks, kas zaudējis darbu tādēļ, ka būvlaukumā ieradās poļi, izstumjot britu strādniekus, un tagad viņš strādā par taksometra vadītāju. Tā tam nav jābūt.
<SPEAKER ID="117" NAME="Philip Claeys" AFFILIATION="NI">
(NL) Priekšsēdētājas kundze! Tas ir pašsaprotami, ka katra aģentūra, kas cīnās pret nelegālu imigrāciju, var paļauties uz manu atbalstu. Ja sadarbības komisāri imigrācijas jomā var padarīt efektīvāku, piemēram, FRONTEX darbu, tas ir labvēlīgs pasākums.
<P>
Es vēlos uzsvērt, ka mums nav jātērē tik daudz laika, uzmanot iestāžu un birokrātiskos procesus tik ilgi, ka aiz kokiem mēs vairs nespējam ieraudzīt mežu. Nelegālās imigrācijas problēma ir politiska problēma, kurai vajadzīga politiska griba, ja vēlamies atrast risinājumus.
<P>
Jā, mēs šodien esam atklājuši, ka vēl joprojām ir dalībvalstis, piemēram, Beļģija, kuras politisku un ideoloģisku apsvērumu dēļ nevēršas pret nelegālo imigrāciju. Tās pieņem nelegālos imigrantus, legalizējot viņu statusu vai piešķirot viņiem uzturēšanās atļaujas. Tādējādi nelegālā imigrācija netiek apkarota, bet aktīvi rosināta. Lai kāds sadarbības koordinatoru un FRONTEX personāla skaits mums arī nebūtu, vienlaicīgi tomēr problēma joprojām pasliktināsies.
<P>
Mani šajā ziņojumā ir nokaitinājis ieteikums nerunāt vairs par "nelikumīgu imigrāciju”, bet "nelegālu imigrāciju”, kā to dēvē pašreiz. Nu, manam prātam tas nav saprotams: šķiet, ka mēs gribam atrisināt problēmu, nosaucot to citā vārdā vai izliekoties, ka problēmas vairs nav. Šāds risinājums patiešām ir Orvela garā. Sauksim lietas to īstajos vārdos, runāsim skaidru valodu un sauksim nelegālos imigrantus par nelegāliem imigrantiem.
<SPEAKER ID="118" NAME="Georgios Papanikolaou" AFFILIATION="PPE">
(EL) Priekšsēdētājas kundze! Fakts, ka gandrīz katrs šodien ir apsveicis mūsu referentu Diaz de Mera Garcia Consuegra kungu un visus ēnu referentus, kas strādāja pie šīs problēmas, ir apliecinājums ļoti nopietnajam ieguldītajam darbam un sasniegtajiem teicamajiem rezultātiem, un, protams, arī es apsveicu viņus visus. Šīsdienas debates ir ārkārtīgi svarīgas, jo tās pašreiz apliecina mūsu centienus Eiropas līmenī pārvaldīt legālās, nelegālās un nelikumīgās imigrācijas plūsmas, mūsu centienus koordinēt un faktiski pierādīt savu solidaritāti starp dalībvalstīm, un labāk izmantot visus mūsu rīcībā esošos instrumentus.
<P>
Mēs esam izveidojuši sadarbības koordinatoru tīklu imigrācijas jomā. Kā mēs jau dzirdējām, šis tīkls aptver aptuveni 130 valstis un ļauj mums iegūt pareizu informāciju. Mēs izveidojām FRONTEX, mēs nesen izveidojām Eiropas Patvēruma atbalsta biroju, mēs parakstījām atpakaļuzņemšanas nolīgumu, mēs izmantojam visus Eiropas fondus, kas ir mūsu rīcībā, un gadu no gada stiprinām tos, cik vien spējam. Fakts, ka mēs tagad esam nonākuši līdz iespējai izmantot un apvienot šos instrumentus - citiem vārdiem sakot, mēs redzam, kādas ir FRONTEX prasības - saistīties ar sadarbības koordinatoru tīklu un ciešāk apvienot visus mūsu rīcībā esošos līdzekļus un instrumentus - apliecina, ka mēs virzāmies uz priekšu efektīvāk.
<P>
Protams, neviens nevar apgalvot, ka esam sasnieguši sava mērķa līmeni. Tas vien, ka Grieķijā ierodas 90 % no Eiropā iebraukušajiem nelegālajiem imigrantiem, norāda uz to, ka mums vēl daudz darāmā. Tomēr šī sadarbība un iestādes, kas mums ir, pierāda, ka mēs varam virzīties uz priekšu vēl efektīvāk. Tas ļauj mums būt pietiekami optimistiskiem, ka Eiropai ir iestādes un ka, visiem un ikvienam solidarizējoties un cieši sadarbojoties, mēs turpmāk spēsim sasniegt vēl labākus rezultātus. Esiet droša, komisāre, ka mēs atbalstīsim visus šādus Komisijas centienus. Nešaubieties, mēs atbalstīsim visas šādas iniciatīvas no jūsu puses.
<SPEAKER ID="119" NAME="Andreas Mölzer" AFFILIATION="NI">
(DE) Priekšsēdētājas kundze! Mēs apzinamies, ka FRONTEX robežsardzes aģentūras darbinieki veic svarīgu darbu, ņemot vērā operatīvo sadarbību starp dalībvalstīm un trešām valstīm, lai apkarotu nelegālo imigrāciju. Manuprāt, tā jāapkaro efektīvi, īpaši tranzītvalstīs. Tādēļ blīvs sadarbības koordinatoru tīkls imigrācijas jomā un viņu cieša sadarbība ir saprātīgs pasākums, kas ļauj efektīvi apkarot masveida imigrāciju Eiropā ar visām tās nelabvēlīgajām sekām Eiropas tautām. Taču ir jānodrošina, lai iespējami ātri un, birokrātiski nekavējoties, informācija un sadarbības koordinatoru sniegtais vērtējums būtu pieejams aģentūrai FRONTEX un valsts iestādēm.
<P>
Būtībā mums noteikti vajadzīga nopietnāka visu dalībnieku sadarbība imigrācijas jautājumos. Manuprāt, FRONTEX pilnvaras būtu iespējami ātri jāpalielina - ar dalībvalstu piekrišanu -, lai nodrošinātu, ka tās darbs ir vienmērīgs un efektīvs, jo īpaši pie ārējām robežām.
<SPEAKER ID="120" NAME="Simon Busuttil" AFFILIATION="PPE">
(MT) Priekšsēdētājas kundze! Es, būdams referents par FRONTEX regulu, esmu laimīgs, ka jaunākie grozījumi tiesību aktā, kas ir mūsu rīcībā, ir vērtējami atzinīgi, jo tie palīdzēs mums visā FRONTEX aģentūras stiprināšanas procesā. Mans ziņojums par aģentūru un izmaiņām tās darbībā faktiski tika iesniegts pagājušajā mēnesī, un termiņš, līdz kuram ir jāizdara grozījumi, beidzas tieši šonedēļ. Tāpēc es paredzu, ka turpmākajos mēnešos - janvārī un februārī - LIBE komiteja pieņems FRONTEX ziņojuma grozījumus un mēs varēsim pabeigt šo darbu komitejā. Es ceru, ka pēc tam mēs varēsim uzsākt šā dokumenta noslēdzošo procedūru pēc iespējas ātrāk. Tomēr tas, ka mēs paredzam, ka šie sadarbības koordinatori imigrācijas jomā veicinās informācijas paziņošanu FRONTEX aģentūrai, ir ārkārtīgi labvēlīgas pārmaiņas.
<SPEAKER ID="121" NAME="Oreste Rossi" AFFILIATION="EFD">
(IT) Priekšsēdētājas kundze, dāmas un kungi! Šis ziņojums būtu varējis saņemt labvēlīgu balsojumu, bet tas diemžēl tika mainīts ar nevajadzīgiem grozījumiem, no kuriem, mūsuprāt, derēja izvairīties, kas aizvietoja vārdus "nelikumīgs” un "slepens” ar vārdu "nelegāls” gandrīz tā, it kā baidītos runāt par faktisko situāciju.
<P>
Pozitīvais aspekts tomēr ir tas, ka ziņojumā ir paredzēta tīkla izveide sadarbības koordinatoriem imigrācijas jomā, kas norīkoti konsulārās iestādēs un starptautiskās organizācijās, kuriem noteikta atbildība par nelegālās imigrācijas novēršanu un nelegālo imigrantu repatriācijas veicināšanu.
<P>
Turklāt tiešā apmaiņa ar informāciju par nelegālās migrācijas plūsmām valstu, vēstniecību un starptautisko organizāciju starpā var apliecināt savu lietderību, apkarojot noziedzīgo tīklu darbības. Ir sagrautas pārāk daudzas dzīves. Cilvēku tirdzniecības novēršana ir viena no problēmām, kas Eiropas Savienībai jāizskauž.
<SPEAKER ID="122" NAME="Franz Obermayr" AFFILIATION="NI">
(DE) Priekšsēdētājas kundze! Dalībvalstis sūta sadarbības koordinatorus imigrācijas jomā uz trešām valstīm, lai apkarotu nelegālo imigrāciju sadarbībā ar šo valstu iestādēm. Tāpēc es uzskatu, ka sadarbība starp šiem koordinatoriem un FRONTEX ir neatliekami vajadzīga. Mums vajadzīga nozīmīga informācijas un labās prakses apmaiņa, un mums arī jāizvairās no struktūru dublēšanās. Es ceru, ka šāda sinerģija tomēr veicinās efektīvāku robežu kontroli - jo īpaši tāpēc, ka FRONTEX aģentūrai nav pašai savu ārējo koordinatoru trešās valstīs.
<P>
Galvenajam aspektam šajā sadarbībā jābūt konsekventai atpakaļuzņemšanas nolīgumu izpildei neatkarīgi no tā, vai tie ir Austrumeiropā vai Āfrikas kontinentā, jo attiecībā uz nelegālo imigrantu repatriāciju Eiropas Savienībā valda haoss. Dažas dalībvalstis rīkojas ar lielu enerģiju, kamēr citas ir īpaši kūtras. Tam, protams, ir nelabvēlīgas sekas visās dalībvalstīs.
<P>
Tāpēc ir jārīkojas steidzami. FRONTEX ir nepieciešams atbalsts, un arī ES jāpiespiež iestādes dalībvalstīs pildīt savus pienākumus.
<SPEAKER ID="123" NAME="Csanád Szegedi" AFFILIATION="NI">
(HU) Priekšsēdētājas kundze, dāmas un kungi! Ziņojums un tajā ietvertais priekšlikums skaidri paredzēts un noteikts, lai sagatavotu, veicinātu un virzītu imigrāciju, ko mēs uzskatām par nepieņemamu. Sadarbības koordinatoru tīkla izveide imigrācijas jomā ir vēl viens centralizēts pasākums, ko kontrolē Eiropas Savienība, kura kalpo imigrantu un patvēruma meklētāju izplatīšanai. Turklāt nav pieņemams, ka viņi grasās aizstāt terminu "nelikumīga imigrācija” ar "nelegālu imigrāciju”, tādējādi mēģinot vēl vairāk legalizēt šo pilnībā nelikumīgo aktu. Eiropas tautām ir bijuši pietiekami lieli imigrantu plūdi, un mēs atzinīgi vērtētu, ja vēlētie deputāti, kas strādā šajā Parlamentā, arī to atzītu. Diemžēl es nevaru teikt neko citu par šo ziņojumu, kā vien to, ka tas karikatūra. Tas, kas iestrādāts šajā ziņojumā, ir Eiropas Parlamenta karikatūra.
<SPEAKER ID="124" NAME="Andrew Henry William Brons" AFFILIATION="NI">
Priekšsēdētājas kundze! Regulas grozījums veicina informācijas apmaiņu, lai "pārvaldītu legālo un nelegālo imigrāciju”. Es nevēlos to pārvaldīt. Es vēlos to izskaust. Migrācija pamatojas uz maldīgu pieņēmumu, ka mēs esam savas kultūras produkti un ka saskarsme ar Eiropas kultūru pārvērtīs tos, kas nav eiropieši, eiropiešos otrajā, ja ne pirmajā paaudzē. Atšķirīgas tautas nav atšķirīgu kultūru produkti, atšķirīgas kultūras ir atšķirīgu tautu produkts.
<P>
Atvediet trešās pasaules iedzīvotājus Eiropā, un jūs atvedīsiet trešo pasauli Eiropā - nevis pagaidām, bet uz visiem laikiem. Tieši to mēs esam darījuši pēdējos sešdesmit gadus.
<SPEAKER ID="125" NAME="Krisztina Morvai" AFFILIATION="NI">
(HU) Priekšsēdētājas kundze! Pašreiz būtu īstais laiks mums visiem beidzot mēģināt noteikt un labot imigrācijas jautājuma pamatcēloņus. Humānu apsvērumu dēļ es ierosinu ieviest katra tiesības dzīvot savā dzimtajā zemē, savā izcelsmes valstī, un pasaulē būtu jāizveido pienācīgi ekonomiskie un citi apstākļi, tostarp valstīs, kuras tiek uzskatītas par otršķirīgām ES dalībvalstīm, lai nodrošinātu, ka cilvēki var dzīvot valstī, kas ir viņu dzimtene. Turpinot manu iepriekšējo domu, veselības aprūpes sistēma Ungārijā ir sabrukusi vai atrodas uz sabrukuma robežas, jo ungāru ārsti, medicīnas māsas un veselības aprūpē nodarbinātie kvalificētie speciālisti ir spiesti masveidā emigrēt uz ES dalībvalstīm, piemēram, uz Angliju, kā arī uz citām valstīm, būtībā kļūstot par ekonomiskiem bēgļiem. Būtu laiks izpētīt šo parādību un rīkoties, lai to apkarotu, piemēram, pieprasot dalībvalstīm, ja nepieciešams, nodrošināt pienācīgu iztiku kvalificētiem ārstiem un medicīnas māsām.
<SPEAKER ID="126" NAME="Cecilia Malmström">
Komisijas locekle. - Priekšsēdētājas kundze! Pat tad, ja šīs debates neapliecinātu to, es saprotu, Diaz de Mera kungs, ka jūsu priekšlikumam ir ļoti spēcīgs atbalsts. Es vēlos jūs apsveikt par to, jo tas pierāda, ka esat izdarījis īpaši svarīgu darbu.
<P>
Es vēlos arī atkārtoti paust savu prieku, ka, komitejā izdarot grozījumus, jūs esat pastiprinājuši cilvēktiesību aspektus šajā dokumentā. Tas nodrošinās, ka attiecīgajā valstī vai reģionā visi būtiskie aspekti, jo īpaši cilvēktiesības, tiks ņemti vērā, kā arī ziņojot par stāvokli attiecībā uz nelegālo migrāciju atbilstošajā valstī vai reģionā. Mēs apzināmies, ka ir ļoti skaidra korelācija starp cilvēktiesību situāciju un migrantu un patvēruma meklētāju skaitu. Šis ir svarīgs veicinošs faktors.
<P>
Tas ir uzdevums arī Patvēruma atbalsta birojam. Tas vāks šādu informāciju par patvēruma meklētāju izcelsmes un tranzīta valstīm. SKI jeb imigrācijas sadarbības koordinatoru galvenā funkcija ir izveidot un uzturēt kontaktu ar mītnes valsts iestādēm nolūkā novērst un apkarot nelegālo migrāciju, nodrošinot cilvēktiesību situācijas pilnīgu novērtējumu mītnes valstī, lai gan šāds novērtējums nav viņu kompetencē, tomēr tas ir svarīgs darba kārtības punkts.
<P>
Es uzskatu, ka mēs esam uzlabojuši dokumentu, iestrādājot tajā jūsu priekšlikumu, un es ar nepacietību gaidu šo balsojumu rītdien. Es vēlos vēlreiz pateikties jums un ēnu referentiem par jūsu svarīgo darbu.
<SPEAKER ID="127" NAME="Agustín Díaz de Mera García Consuegra" LANGUAGE="ES">
Priekšsēdētājas kundze, komisāre! Liels paldies jums par jūsu vārdiem un arī par jūsu ieguldījumu. Es vēlos vēlreiz paust savu apbrīnu par veidu, kā jūs pārvaldāt jomu, kura jums ir uzticēta.
<P>
Šovakar ir bijušas 18 runas, un lielākā daļa grupu ir atbalstījušas šo ziņojumu. Tāpēc es vēlos vēlreiz dziļi un sirsnīgi pateikties, jo tās ir aktīvi piedalījušās, bagātinot un grozot būtiskus jautājumus, kas būtu iekļaujami un kuri tagad ir iekļauti.
<P>
Tas īpaši attiecas uz nodaļu par cilvēktiesībām, Eiropas Patvēruma atbalsta biroju un Apvienoto Nāciju Organizācijas Augsto komisiju bēgļu jautājumos.
<P>
Acīmredzams, ka šādā plašā un daudzveidīgā plenārsēžu zālē mums nav obligāti visiem jāpiekrīt, un tieši tāpēc īpaši liela nozīme ir mūsu pieliktajām pūlēm panākt pietiekami plašu konsensu. Dāmas un kungi! Ņemot vērā centriski labējo un kristīgo demokrātu nostāju, es noteikti atbalstu jēdzienu "nelegāls” un noraidu jēdzienu "nelikumīgs”, kas ir juridiski, semantiski un ētiski neatbilstīgs.
<P>
Liels paldies visiem maniem kolēģiem deputātiem par atbalstu un arī par runām, tostarp arī par oponentu runām.
<SPEAKER ID="128" NAME="Priekšsēdētāja">
Debates tiek slēgtas.
<P>
Balsošana notiks otrdien, 14. decembrī.
