<CHAPTER ID="009">
Procesuālās tiesības krimināltiesvedībā (debates)
<SPEAKER ID="186" NAME="Priekšsēdētājs">
Nākamais punkts ir debates par:
<P>
mutisku jautājumu, kuru Padomei iesnieguši Sarah Ludford, Elena Oana Antonescu, Carmen Romero López, Heidi Hautala un Rui Tavares Pilsoņu brīvību, tieslietu un iekšlietu komitejas vārdā par procesuālajām tiesībām krimināltiesvedībā - B7-0343/2009);
<P>
mutisku jautājumu, kuru Komisijai iesnieguši Sarah Ludford, Elena Oana Antonescu, Carmen Romero López, Heidi Hautala un Rui Tavares Pilsoņu brīvību, tieslietu un iekšlietu komitejas vārdā par procesuālajām tiesībām krimināltiesvedībā - B7-0344/2009).
<SPEAKER ID="187" NAME="Sarah Ludford">
autore. - Priekšsēdētāja kungs, es pilnībā atzīstu, ka šie divi mutiskie jautājumi, kuri tika iesniegti pagājušā gada 1. decembrī, bija zaudējuši savu aktualitāti, bet, neraugoties uz to, šīs debates ir vajadzīgas tādēļ, lai atzītu, ka jautājums par procesuālajām tiesībām pēc vairākiem gadiem atkal ir kļuvis aktuāls un lai uzsvērtu šīs programmas steidzamo un prioritāro raksturu.
<P>
Pēdējos desmit gados Eiropas Parlaments ir nemitīgi sūdzējies par to, ka procesuālajām garantijām un apsūdzēto personu tiesību stiprināšanai nav pievērsta vajadzīgā uzmanība, nemaz nerunājot par centieniem paātrināt izmeklēšanas un kriminālvajāšanas procesu, kā arī palielināt to efektivitāti. Mēs atbalstījām pēdējo, jo tādējādi tiktu aizturēts lielāks skaits noziedznieku. Tie, kuri principā iestājas pret Eiropas apcietināšanas orderi, ir mafijas noziedznieku apoloģēti, izbēguši laupītāji, izvarotāji un teroristi. Tomēr tas ir jautājums par līdzsvaru un to, kā panākt "Eiropas apcietināšanas orderi plus” un tādējādi arī taisnīgumu visapkārt, nodrošinot procesuālās garantijas apvienojumā ar vienkāršotu pārrobežu kriminālvajāšanas procesu. Eiropas apcietināšanas ordera pretinieki, protams, nevēlas nekādu ES rīcību arī tiesību stiprināšanas jomā. Viņi vēlas vienīgi "Eiropas apcietināšanas orderi mīnus”.
<P>
Diemžēl tas, ka Eiropas apcietināšanas orderis tiek piemērots, nenodrošinot pienācīgas procesuālās garantijas, dažos gadījumos ir veicinājis tiesiskuma neievērošanu, jo savstarpējas atzīšanas pamatā nav stingras uzticības. Viens no šādiem gadījumiem ir mana vēlēšanu apgabala vēlētājs Andrew Symeou. Andrew sešus mēnešus atradās Grieķijas cietumā, gaidot tiesas sēdi, jo tika apsūdzēts par slepkavību, kuras pamatā, šķiet, bija kļūda attiecībā uz personas identitāti. Man pat bail teikt, bet biju lieciniece policijas brutālai rīcībai, un uzskatu, ka Eiropas apcietināšanas orderis šajā gadījumā tika izmantots ļaunprātīgi. Kad par šo orderi 2002. gadā tika panākta vienošanās, tās pamatā bija visu pušu izpratne par to, ka pēc šā pasākuma, kas tiks piemērots attiecībā uz tiem ES pilsoņiem, kuri tiek turēti cietumā citā dalībvalstī, jo gaida tiesu, ir jāseko tūlītējiem citiem pasākumiem, kas garantēs viņu tiesības uz taisnīgu tiesu un to, ka tiks novērsta nepareiza iztiesāšana. Diemžēl minēto vienošanos nebija lemts izpildīt, jo dalībvalstis nepieņēma Komisijas 2004. gada priekšlikumu par pietiekami plašu pamatlēmumu attiecībā uz procesuālajām tiesībām, tādēļ labākais, ko pašlaik varam iegūt, ir sadrumstalota pieeja. Esmu gandarīta, ka Zviedrijas prezidentūra atsāka darbu šajā jomā, lai gan diemžēl tā rezultātā ir tapis vienīgi uz pakāpenisku pieeju balstīts ceļvedis.
<P>
Tomēr mums jābūt optimistiem un jāuzskata, ka glāze ir nevis daļēji tukša, bet daļēji pilna, kaut arī ir žēl, ka Padome savā satraukumā vienīgi sola visu apsvērt, nevis pieņemt konkrētus tiesību aktus attiecībā uz drošības naudu, kas būtu varējusi palīdzēt Andrew Symeou, kuram tā tika atteikta tikai tādēļ, ka viņš ir ārvalstnieks. Pēdējā laikā tiesnešus aicina izpildīt spriedumus un tiesas rīkojumus citās dalībvalstīs, nepārbaudot faktus, un tādēļ viņi būs spiesti saskarties ar pieaugošu kritiku un sabiedrības nosodījumu, ja visā ES netiks nodrošināta atbilstība minimālajām procesuālajām tiesībām, kā arī tiesības uz aizstāvību kriminālizmeklēšanas un kriminālvajāšanas procesos. Par vājām tiesību garantijām ir noraizējušies ne tikai atsevišķi ES pilsoņi, bet arī tiesneši, policisti un prokurori, kuriem tādējādi trūkst sadarbības iespēju.
<P>
Uzskatu, ka cilvēktiesību garantijām saistībā ar Eiropas apcietināšanas orderi ir jābūt nepārprotamam personu izdošanas nosacījumam, pat ja Komisijai tas nepatīk. Paldies liberālajiem demokrātiem par to, ka Apvienotās Karalistes tiesību akti pasākumu īstenošanas jomā paredz, ka tiesai jābūt pārliecinātai par to, ka netiks pārkāptas Eiropas Cilvēktiesību un pamatbrīvību aizsardzības konvencijas prasības. Nesaprotami, bet šķiet, ka Lielbritānijas tiesas visai kautrīgi atsaucas uz šo klauzulu, lai pārtrauktu izdošanu. Ja visas dalībvalstis godīgi pildītu savas saistības saskaņā ar Eiropas Cilvēktiesību un pamatbrīvību aizsardzības konvencijas (ECHR) prasībām, tad, iespējams, nebūtu vajadzīgi pasākumi ES līmenī. Problēma ir nevis standartu, bet gan elementāras cieņas trūkums, tādēļ daudzas dalībvalstis šā iemesla dēļ ir spiestas stāties Strasbūras Eiropas Cilvēktiesību tiesas priekšā. Ņemot vērā, ka Līgums par Eiropas Savienību un tagad arī Līgums par Eiropas Savienības darbību (LESD) paredz ES dalībvalstīm pienākumu ievērot ECHR, tas ir apkaunojoši un nepieņemami. Mums nav vajadzīgs tāds ES izpildes mehānisms, kura piemērošana būs atkarīga no Komisijas kompetences pārkāpumu jomā un kuru pārraudzīs Eiropas Kopienu Tiesa. Tādēļ ES pasākumiem ir jābūt atbilstīgiem ECHR, jo tie nedrīkst būt pretrunā ar šo konvenciju vai mazināt tās ietekmi. Tāpat vienlaikus ir arī jāpalielina šo pasākumu nozīme, veicinot to praktisko īstenošanu.
<P>
Es ceru, ka Komisija un Padome piekritīs, ka direktīvu, kuras garantē pamattiesību ievērošanu, standartiem ir jābūt augstiem. Dalībvalstu iniciatīva attiecībā uz mutisku un rakstisku tulkojumu nodrošināšanu, kas atspoguļota ierosinātajā tekstā, par kuru Padome vienojās pagājušā gada oktobrī, ir mazāk vērienīga nekā Komisijas teksts, tādēļ to vajadzētu uzlabot. Mēs esam nobažījušies par to, ka pirmais pasākums neliecina par pietiekami augstiem standartiem. Es ceru, ka mēs kļūsim ambiciozāki un radīsim precedentu turpmākiem procesuālo tiesību veidošanas posmiem un pēc mutisku un rakstisku tulkojumu nodrošināšanas īstenosim arī citus pasākumus, kā, piemēram, juridiskās konsultācijas un palīdzības sniegšanu, tiesību uz informāciju un tiesību ziņot konsulārajām iestādēm garantēšanu utt. Tādēļ es vēlos Padomes un Komisijas atkārtotu apstiprinājumu tam, ka ceļvedī paredzētie pasākumi tiks īstenoti pietiekami ātri, lai nodrošinātu tiesības uz taisnīgu tiesu, kas bija vajadzīgs jau sen.
<SPEAKER ID="188" NAME="Diego López Garrido" LANGUAGE="ES">
Esmu gandarīts, ka šo jautājumu ir iesniegusi baronese Ludfod kundze, kura tikko uzstājās, Antonescu kundze, Romero kundze, Hautala kundze un Tavares kungs, jo mēs patiesi esam saskārušies ar būtiski svarīgu jautājumu procesuālajām garantijām krimināltiesvedībā. Runājot par šo jautājumu, es vēlos teikt, ka mēs piekrītam, ka ir jāpalielina tā nozīmīgums, un tas ir jāsaskaņo Eiropas līmenī.
<P>
Jūs savā jautājumā norādījāt, ka Zviedrijas prezidentūra ir guvusi ievērojamus panākumus. Tas patiesi tā ir. Oktobrī Padome vienojās par vispārējiem norādījumiem attiecībā uz tekstu par tiesībām uz mutisku un rakstisku tulkojumu kriminālprocesā. Mēnesi vēlāk, proti, novembrī, tā, atsaucoties uz baroneses Ludford kundzes aicinājumu rīkoties, pieņēma plānu, lai turpmāk gūtu panākumus, īstenojot pasākumus procesuālo garantiju nodrošināšanai. Dažus no tiem, baroneses Ludford kundze, jūs jau minējāt, piemēram, nepieciešamību nodrošināt informāciju par personas tiesībām, un es to atkārtoju ar nolūku, kā arī pienākumu jebkurā kriminālprocesā sniegt juridiskās konsultācijas un palīdzību, atļaut sazināties ar ģimenes locekļiem un konsulārajām iestādēm vai sniegt īpašas, iepriekš noteiktas garantijas un aizsargāt īpaši neaizsargātu apsūdzēto personu tiesības. Tiktāl par Padomes paveikto Zviedrijas prezidentūras laikā.
<P>
Šajā punktā jūs varētu teikt: "Tas viss ir ļoti labi, bet vai ar Eiropas Parlamentu ir kāds nolīgums, lai arī turpmāk šī joma būtu prioritāte?” Un mūsu atbilde būtu: "Jā, tā ir prioritāte, lai īstenotu minēto pieeju. Kā? Kādas varētu būt iniciatīvas?”
<P>
Pirmais, ko darīs Spānijas prezidentūra, būs tas, ka sadarbībā ar Parlamentu tā centīsies panākt, lai tiktu pieņemta 13 dalībvalstu ierosinātā Direktīva par tiesībām uz mutisku un rakstisku tulkojumu kriminālprocesā. Par Komisijas iesniegto priekšlikumu nebija iespējams vienoties, tādēļ 13 dalībvalstis šo iniciatīvu aizstāja ar citu. Mēs vēlamies, lai šī iniciatīva tiktu apstiprināta, kam, protams, jānotiek sadarbībā ar Eiropas Parlamentu. Vienlaikus mēs ceram, ka Komisija nāks klajā ar atbilstīgām iniciatīvām attiecībā uz atlikušajiem procesuālo garantiju aspektiem. Mēs ļoti ceram, ka tas notiks iespējami drīz, lai sadarbībā ar Padomi un Parlamentu varētu uzsākt lēmumu pieņemšanas procesu.
<P>
Nobeigumā es vēlētos uzsvērt, ka Spānijas prezidentūra sadarbībā ar Komisiju un Eiropas Tiesību akadēmiju šā gada martā plāno organizēt semināru Madridē par tēmu "Kopēji procesuālo garantiju standarti”. Baroneses Ludford kundze, tas liecina, ka mēs pilnībā pievienojamies jums un tiem, kuri atbalstīja šo jautājumu reglamentēšanas steidzamību un saskaņošanu visā Eiropā, regulāri informējot Parlamentu par darba norisi.
<SPEAKER ID="189" NAME="Jacques Barrot" LANGUAGE="FR">
Paldies jums par šo jautājumu. Jūs jau zināt, cik ļoti es novērtēju šīs procesuālās garantijas. Tas tiesa, ka Komisija ir cīnījusies daudzus gadus, lai nodrošinātu, ka kopīgie obligātie noteikumi attiecībā uz tiesībām uz aizstāvību tiek piemēroti visu Eiropas valstu krimināltiesvedībā. Tam ir liela nozīme, lai nodrošinātu tiesu iestāžu sadarbību, un tas ir arī būtisks dalībvalstu savstarpējas uzticības veicināšanas nosacījums. Komisija ir nenogurstoši strādājusi, lai panāktu Eiropas līmeņa tiesību aktu pieņemšanu šajā jomā. Turklāt tā ir taisnība, ka, pateicoties Zviedrijas prezidentūrai, 2009. gada 30. novembrī Padome pieņēma rezolūciju par ceļvedi. Tas ir nozīmīgs solis Eiropas līmeņa tiesību aktu attiecībā uz minimālajām procesuālajām garantijām izstrādei. Dalībvalstis, pamatojoties uz šo aktu, vienojās par tiesību akta darbības jomu un nepieciešamību to pieņemt steidzamā kārtā, sadarbojoties ar Parlamentu. Tāpat kā jūs, arī es noklausījos López Garrido kunga uzstāšanos, kurš ļoti labi izskaidroja, ka arī Spānijas prezidentūra vēlas pieņemt šos sākotnējos pasākumus, lai mums nodrošinātu virkni minimālo garantiju.
<P>
Tas tiesa, ka minētajā ceļvedī atspoguļotā pakāpeniskā pieeja šķita labs risinājums. Šī pieeja mums ļaus sasniegt izvirzīto mērķi. Pakāpeniskā pieeja nozīmē ne tikai to, ka, pamatojoties uz tiesību akta priekšlikumu, būs iespēja veikt rūpīgu analīzi katram tiesību veidam, bet arī to, ka, izvēršot pārrunas, tos varēs izskatīt atsevišķi. Tādējādi mēs varēsim izvairīties no starpnozaru sarunām, kas dažreiz ir nepieciešamas pārāk plaša teksta gadījumā, jo atsevišķas dalībvalstis var tās uzsākt tādēļ vien, lai ļaunprātīgi gūtu priekšrocības kādā konkrētā jautājumā. Tādēļ, Ludford kundze, esmu pārliecināts, ka jaunā Komisija centīsies iespējami drīz iesniegt visus ceļvedī paredzētos tiesību aktu priekšlikumus un panākt, lai tie tiktu pieņemti visīsākajā laikā.
<P>
Runājot par tiesībām uz mutisku un rakstisku tulkojumu, kas ir pirmais ceļvedī minētais noteikums, Komisija ir atzīmējusi vairāku dalībvalstu iniciatīvu šajā jomā. Jāatzīst, ka šīs iniciatīvas pamatā ir Komisijas 2009. gada jūlija priekšlikums, kā arī 2009. gada otrajā pusgadā ar Padomi notikušās sarunas. Diemžēl tā ir taisnība, ka minētā dalībvalstu iniciatīva pilnībā neatbilst Eiropas Cilvēktiesību un pamatbrīvību aizsardzības konvencijas prasībām, kā arī Eiropas Cilvēktiesību tiesas praksei.
<P>
Komisijas agrākais priekšlikums, kurš paredzēja obligātu mutiskā tulkojuma nodrošinājumu, tiekoties apsūdzētajai personai un aizstāvībai, nav pilnībā atspoguļots dalībvalstu iniciatīvā, kas ierobežo šīs tiesības uz saziņu ar policijas iestādēm, kā arī tiesas procesā. Turklāt Komisijas agrākais priekšlikums paredzēja tiesības uz rakstisko tulkojumu, kas ir daudz plašāka, Komisijas tekstā ietverta tiesību joma.
<P>
Mēs, protams, izvērsīsim sadarbību starp Eiropas Parlamentu un Padomi šajā jomā un, manuprāt, spēsim vienoties par vērienīgu dokumentu attiecībā uz procesuālajām tiesībām. Tas ir ļoti svarīgi, ja vēlamies izveidot patiesu Eiropas tiesisko telpu. Mēs arī nodrošināsim, lai šā dokumenta teksts būtu atbilstīgs Eiropas Cilvēktiesību un pamatbrīvību aizsardzības konvencijas standartiem, Eiropas Cilvēktiesību tiesas praksei, kā arī Eiropas Savienības Pamattiesību hartas principiem. Tādēļ esmu pārliecināts, ka mēs varam paļauties uz Parlamenta rīcību šajā jautājumā, un es vēlētos atkārtoti uzsvērt, ka arī Spānijas prezidentūra mums neliegs savu atbalstu.
<SPEAKER ID="190" NAME="Elena Oana Antonescu" LANGUAGE="RO">
Kaut arī attiecībā uz lēmumu atzīšanu krimināllietās ir gūti ievērojami panākumi, diemžēl aizdomās turamu vai apsūdzētu personu tiesību garantēšanas un nodrošināšanas jomā gūtie panākumi ir nelieli.
<P>
Kopēji standarti ir būtisks nosacījums, lai veicinātu savstarpējo uzticību dalībvalstu tiesību sistēmu starpā. Līdzsvara trūkums starp aizdomās turamu vai apsūdzētu personu tiesībām, no vienas puses, un instrumentiem, kas ir pieejami apsūdzībai, no otras puses, var apdraudēt principu par nolēmumu savstarpēju atzīšanu. Tādēļ Zviedrijas prezidentūras 2009. gadā uzsāktā iniciatīva attiecībā uz minēto ceļvedi, kas paredz aizdomās turamu vai apsūdzētu personu procesuālo tiesību konsolidāciju, ir būtisks panākums.
<P>
Kas attiecas uz tiesībām uz mutisku un rakstisku tulkojumu, no 1. decembra, kopš ir stājies spēkā Lisabonas līgums, ir izveidota jauna iestāžu sistēma. Lai varētu turpināt darbu pie šīs dokumentācijas izstrādes, priekšlikums pamatlēmumam, kuru izskata Pilsoņu brīvību, tieslietu un iekšlietu komiteja, ir jāpārveido par priekšlikumu direktīvai.
<P>
Mēs bijām noraizējušies par turpmākās iniciatīvas attiecībā uz procesuālajām tiesībām piemērošanas jomu un termiņu, tādēļ nolēmām iesniegt šos jautājumus Komisijai un Padomei. Neilgi pēc to iesniegšanas 13. decembrī ES dalībvalstis, ieskaitot Rumāniju, iesniedza iniciatīvu Eiropas Parlamenta un Padomes direktīvai. Esmu pārliecināta, ka šajā procesā mēs spēsim panākt teksta uzlabojumus gan attiecībā uz tā piemērošanas jomu, gan arī attiecībā uz procedūru integritātes, kā arī mutisku un rakstisku tulkojumu kvalitātes nodrošināšanu.
<P>
Kas attiecas uz pārējiem ceļvedī paredzētajiem pasākumiem, mēs uzskatām, ka to mērķis ir nodrošināt tiesību pieejamību, juridiskas konsultācijas un palīdzību, noteikt īpašas garantijas neaizsargātām aizdomās turamām vai apsūdzētām personām, kā arī sniegt šīm personām informāciju par viņu tiesībām un ar to izmantošanu saistītajām izmaksām. Mēs vēlētos, lai Padome un Komisija uzņemtos konkrētas saistības, kas veicinātu priekšlikuma regulai iespējami drīzu iesniegšanu.
<P>
Lai mazinātu pašreizējās atšķirības dalībvalstu starpā ir steidzami jāpieņem vienoti standarti.
<SPEAKER ID="191" NAME="Carmen Romero López" LANGUAGE="ES">
Es vēlētos apsveikt Spānijas prezidentūru un vienlaikus uzsvērt, ka šī ir pirmā iniciatīva attiecībā uz procesuālajām tiesībām. Mēs šo jautājumu apspriedām arī agrāk, bet, beidzoties Zviedrijas prezidentūras termiņam, tas diemžēl netika atrisināts.
<P>
Šīs iniciatīvas projekts jau tika iesniegts Parlamentam, un pirmās debates ir notikušas, tādēļ mēs ceram, ka šis jautājums ir aktuāls un tāds būs arī turpmāk, jo tēma ir ļoti nozīmīga. Šajā jomā noteikti ir jāpanāk uzlabojumi, un mēs ceram, ka panākumi neizpaliks, jo minētā iniciatīva izies visus paredzētos posmus.
<P>
Kā atzīmēja Barrot kungs, Komisijas priekšlikums patiesi bija daudz vērienīgāks, tādēļ mums ir jāuzlabo Parlamentā iesniegtais teksts. Tas nekādā gadījumā nebūs jauns teksts, jo Komisija un Parlaments to jau ir apsprieduši, diemžēl šajā ziņā joprojām ir vērojama pretestība no dalībvalstu puses.
<P>
Zviedrijas prezidentūra centās atsākt šā jautājuma risināšanu, pieņemot rezolūciju par ceļvedi, tomēr neraugoties uz to, situācija ar dalībvalstīm joprojām ir sarežģīta. Tā acīmredzami izmainījās pēc Lisabonas līguma stāšanās spēkā, jo lēmumu pieņēmējs tagad ir Parlaments. Tādēļ mūsuprāt, ņemot vērā jauno scenāriju, Komisijai un Padomei ir atkārtoti jāizvērtē procesuālās tiesības.
<P>
Mēs vēlētos, lai šīs procesuālās tiesības tiktu uztvertas kā tiesību kopums. Nevar atzīt tiesības uz rakstisku tulkojumu, neatzīstot tiesības un juridisko palīdzību vai tiesības uz informāciju. Tādēļ, mūsuprāt, Komisija, kura ir paredzējusi vilcināt lēmuma pieņemšanu, atliekot to no gada uz gadu, ir jāmudina atrisināt šo jautājumu iespējami drīz.
<P>
Tas tiesa, ka pretterorisma tiesību akti neparedz šādas garantijas, tomēr, ja vēlamies izveidot brīvības, drošības un tiesiskuma telpu, mums ir jābūt uzticīgiem savām vērtībām un jāpanāk, lai šīs garantijas tiktu iekļautas Eiropas projektā.
<SPEAKER ID="192" NAME="Graham Watson">
ALDE grupas vārdā. - Priekšsēdētāja kungs, 2001. gada 6. septembrī šis Parlaments ierosināja izstrādāt Eiropas apcietināšanas orderi. Mūsu priekšlikums joprojām noputējis gulētu plauktā, ja nebūtu dažu dienu vēlāko notikumu Ņujorkā. Bin Laden kungs "palīdzēja” to "celt gaismā”, un man bija tas gods panākt šā ordera apstiprinājumu Parlamentā.
<P>
Parlaments pieprasīja, lai šim dokumentam tiktu pievienots pielikums par minimālajām procesuālajām garantijām krimināltiesvedībā. Komisija 2002. gadā izstrādāja priekšlikumus un apņēmās rīkoties ātri. Ja tā, tad kādēļ minētais dokuments līdz šim atrodas ienākošo dokumentu kaudzē? Kādēļ Komisija nav pacentusies panākt savu priekšlikumu apstiprinājumu, jo tos var apstiprināt arī atsevišķi?
<P>
Personu izdošana ir aizstāta ar Eiropas apcietināšanas orderi. Tas ir būtiski samazinājis nodošanas laiku, veicinājis tiešu kontaktu izveidošanu dalībvalstu tiesu iestāžu starpā, kā arī novērsis uz politisko izdevīgumu balstītu lēmumu pieņemšanu tādā mērā, ka dalībvalstis nodod pašas savus pilsoņus.
<P>
Tas ir ievērojami palielinājis tiesiskumu mūsu kontinentā, tomēr Eiropas apcietināšanas orderim ir jāpamatojas uz savstarpēju uzticību un pārāk daudzos gadījumos mūsu pilsoņi to apšauba.
<P>
Divi mana vēlēšanu apgabala vēlētāji pašlaik atrodas apcietinājumā Ungārijā un gaida tiesu. Kaut arī šo personu izdošana tika pieprasīta pirms gada, kad viņi atradās apcietinājumā jau divus mēnešus, viņiem joprojām nav izvirzīta apsūdzība, tādēļ iztiesāšana var nenotikt vēl vairākus mēnešus. Viens no šiem cilvēkiem ir zaudējis darbu, kas ir viņa ģimenes galvenais ienākumu avots. Abiem ir liegta iespēja tikties ar tuviniekiem, un var atklāties, ka viņi nav vainīgi apsūdzētajos noziegumos.
<P>
Šādi gadījumi rada sliktu priekšstatu par ES dalībvalstu tiesu iestāžu sadarbību un liecina par minēto valstu valdību apkaunojošu bezdarbību Padomē. Šā mutiskā jautājuma autoriem ir taisnība, ja viņi pieprasa Eiropu steidzami pievērsties šim jautājumam.
<P>
(Runātājs piekrita uzdot jautājumu, paceļot zilo kartīti saskaņā ar Reglamenta 149. panta 8. punktu)
<SPEAKER ID="193" NAME="Priekšsēdētājs">
Paldies, Watson kungs. Es gribētu jūs nosaukt par Eiropas apcietināšanas ordera krusttēvu, bet domāju, ka mani varētu nesaprast.
<SPEAKER ID="194" NAME="William" AFFILIATION="The Earl of) Dartmouth  (EFD">
Watson kungs, jūs minējāt Bin Laden un 9. septembri kā iemeslu tam, ka tika pieņemts Eiropas apcietināšanas orderis. Vai jūs gribat apgalvot, ka Eiropas apcietināšanas orderis būtu jāizmanto vienīgi pret teroristiem, slepkavām, kā arī smagu, vardarbīgu noziegumu gadījumos?
<SPEAKER ID="195" NAME="Graham Watson">
ALDE grupas vārdā. - Priekšsēdētāja kungs, ja drīkstu iebilst, tad es neminēju Bin Laden kungu kā attaisnojumu. Es teicu, ka viņš vienīgi "palīdzēja” paātrināt minēto procesu. Šis orderis nav paredzēts vienīgi terorisma noziegumu, bet arī visu pārējo smago noziegumu gadījumos. Tie, kuri ir pret tā pielietošanu, ir arī pret tiesiskumu Eiropas kontinentā un aizsardzību, kuru orderis nodrošina mūsu pilsoņiem.
<SPEAKER ID="196" NAME="Heidi Hautala" LANGUAGE="FI">
Priekšsēdētāja kungs, Watson kungam ir taisnība, kad viņš teica, ka Eiropas Parlaments jau no sākuma pieprasīja, lai Eiropas apcietināšanas orderis tiktu papildināts ar skaidrām minimālajām kriminālprocesa normām. Tagad mēs skaidri redzam, ar kāda veida problēmām saskaras daudzas dalībvalstis tādēļ, ka Eiropas apcietināšanas orderim ir trūkumi. Tam patiesi ir trūkumi, jo pieņēmums ir tāds, ka ikvienai dalībvalstij vajadzētu paļauties uz citas dalībvalsts tiesību sistēmu, proti, uz to, ka tiesiskums un normas, kas attiecas uz taisnīgu tiesu daudzās dalībvalstīs, ir realitāte.
<P>
Tāpat kā daži iepriekšējie runātāji, arī es jums varētu pastāstīt kādu gadījumu un to, cik svarīgi ir, lai Komisija steidzami rīkotos, kā to pirms brīža atzīmēja mans kolēģis deputāts. Mums ir jāizveido visaptveroša sistēma, kuras priekšplānā tiktu izvirzītas minimālās tiesības kriminālprocesā. Es ceru, ka ar Lisabonas līgumu mums šī iespēja tiks nodrošināta, jo pašlaik Eiropas Parlaments kopā ar Padomi ir pilnībā kompetenti likumdevēji, un bija ļoti patīkami dzirdēt Barrot kunga teikto, proti, ka viņš tic šīm partnerattiecībām starp Komisiju un Parlamentu. Komisijai un Parlamentam tagad ir jābūt galvenajam spēkam, kas novērsīs dalībvalstu pretošanos, kuras līdz šim nav izrādījušas vēlēšanos atrisināt šo jautājumu.
<P>
Es jums apsolīju pastāstīt, kas notiek, ja nav ievērots tiesiskums, bet Eiropas apcietināšanas ordera sistēma pastāv. Somijā pašlaik ir apcietināts kāds čečenu pāris, proti, Hadižat un Malik Gataev. Viņi ir ieradušies no Lietuvas, kur vairākus gadus uzturēja Čečenijas kara upuriem paredzētu bērnunamu, un, kā izrādījās, drošības policija Čečenijā pārtrauca viņu darbību, kā ieganstu minot viņu iespējamo saistību ar kādu vardarbību ģimenē. Tā bija galvenokārt ģimenes iekšējā lieta, nevis, piemēram, iepriekš plānots nopietns uzbrukums. Tagad šīs personas ir Somijā un lūdz patvērumu, bet Lietuva pieprasa viņu izdošanu. Lietas noklausīšanās notiks pirmdien Helsinku Pirmās instances tiesā.
<P>
Kā lai rīkojas šādā situācijā, ņemot vērā faktu, ka Somijai vajadzētu paļauties uz to, ka Lietuvā šo pāri gaida taisnīga tiesa? Mums ir ļoti grūti pierādīt pretējo, tomēr es vēlos teikt, ka ir vairāki šādu ikdienišķu prāvu piemēri, kad Eiropas apcietināšanas orderim nav bijusi nekāda nozīme. Mums ir jāatrisina šis jautājums, jo pretējā gadījumā nebūs iespējams panākt uzticību dalībvalstu starpā, kas ir ļoti svarīgi, lai stiprinātu sadarbību tieslietu jomā.
<SPEAKER ID="197" NAME="Janusz Wojciechowski" LANGUAGE="PL">
Priekšsēdētāja kungs, arī es, tāpat kā Hautala kundze, vēlos minēt vienu piemēru. Kādam gados jaunam vīrietim no Polijas par izvarošanu Lielbritānijas tiesa piesprieda mūža ieslodzījumu, pamatojoties uz netiešiem pierādījumiem pēc tam, kad presē tika izvērsta nomelnojoša kampaņa, kas, pēc dažu novērotāju domām, neatbilda Polijas taisnīgas tiesas standartiem. Šis vīrietis pašlaik izcieš sodu Polijas cietumā, kaut arī Polijas likumā paredzētais maksimālais sods par izvarošanu ir 12 gadi, nevis mūža ieslodzījums, kuru piespriež vienīgi par slepkavību. Tādējādi mēs esam saskārušies ar situāciju, kad persona izcieš sodu Polijas cietumā, pamatojoties uz spriedumu, kas nav atbilstīgs Polijas tiesību principiem.
<P>
Es minēju šo piemēru, lai raksturotu problēmu un arī pamatotu steidzamu atsevišķu vispārējo standartu noteikšanu gan attiecībā uz kriminālprocesiem, gan arī uz spriedumu izpildi. Mēs arvien biežāk saskaramies ar situācijām, kad likumpārkāpēji tiek notiesāti vienā valstī, bet sods tiek izciests citā. Tādēļ es atbalstu priekšlikumu attiecībā uz minētajiem standartiem un direktīvu.
<SPEAKER ID="198" NAME="Rui Tavares" LANGUAGE="PT">
Priekšsēdētāja kungs, lai Eiropas Savienība sekmīgi veiktu savu darbu, tai ir nepieciešams divējāds atbalsts, proti, no dalībvalstu valdībām un arī no šo valstu iedzīvotājiem, kurus šajā Parlamentā pārstāv viņu ievēlēti deputāti.
<P>
Diemžēl bieži gadās tā, ka, tiklīdz dalībvalstis ir atrisinājušas savas problēmas, tās apklusina tiesu sistēmas un pēc tam, kad ir pieļauta komunikācija starp politiskajām sistēmām, aizmirst rūpēties par pārējām lietām, kā arī vairot uzticību ES iedzīvotāju starpā. Iepriekš minētais ir viens no tādiem gadījumiem.
<P>
Pilnvaru piešķiršana ES līmenī nepārprotami paātrinās lietas virzību un atvieglos ES tiesu sistēmu darbību. Tomēr arī citām tiesībām, kā, piemēram, tiesībām uz mutisku un rakstisku tulkojumu (pie kurām mums ir tas gods strādāt kopā ar mūsu kolēģi deputāti Ludford kundzi) ir ļoti liela nozīme, lai veicinātu Eiropas iedzīvotāju uzticēšanos ikvienas dalībvalsts tiesu sistēmai.
<P>
Esmu gandarīts par to, ka varu pievienoties saviem kolēģiem un aicināt Komisiju un Padomi paātrināt dokumentu sagatavošanas procesu, pielietojot koplēmuma procedūru, un virzīt šo procesu tālāk arī attiecībā uz citām procesuālajām tiesībām krimināllietās.
<SPEAKER ID="199" NAME="William  Dartmouth" AFFILIATION="The Earl of">
EFD grupas vārdā. - Es šovakar uzstājos tādēļ, ka, kā jau tika minēts, divi mana vēlēšanu apgabala vēlētāji - Michael Turner un Jason McGoldrick - jau no 3. novembra atrodas apcietinājumā Ungārijā Budapeštas Centrālcietuma 2. nodaļā, bet lietas iztiesāšanas datums vēl nav noteikts. Apcietinājuma apstākļi ir smagi. Viņi ir nošķirti un nevar viens ar otru kontaktēties. Kamera, kurā viņi ir spiesti uzturēties 23 stundas diennaktī, ir maza, un tajā ir vēl trīs citi ieslodzītie. Nedēļā ir atļauti trīs telefona zvani un viens dušas apmeklējums. Pieļaujamais ģimenes locekļu apmeklējumu skaits ir viena reize mēnesī.
<P>
Īsāk sakot, viņi ir izolēti, un valodas barjera padara situāciju vēl ļaunāku. Minētajām personām ir izvirzīta apsūdzība par balto apkaklīšu noziegumiem. Viņi nav slepkavas vai teroristi un atrodas ieslodzījumā vienīgi tādēļ, ka to paredz Eiropas apcietināšanas orderis.
<P>
Eiropas apcietināšanas orderis vienā acumirklī "pārvilka svītru” aizsardzībai pret arestu, kas tika nodrošināta Lielbritānijā gandrīz tūkstoš gadus. Nekratiet galvu, Watson kungs, jo būtu labāk, ja jūs atvainotos. Sajaukta identitāte un identitātes zādzība nozīmē to, ka tas, kas notika ar Jason un Michael, var notikt arī ar jebkuru citu Lielbritānijas iedzīvotāju jebkurā brīdī.
<P>
Leiboristu partija, Eiropas liberālie demokrāti un Konservatīvo partija balsoja par labu Eiropas apcietināšanas orderim. Līdzīgi kā E. Zolā savā darbā "Es apsūdzu”, arī es vēlos apsūdzēt Lielbritānijas politiskās partijas par to, ka tās bija Eiropas apcietināšanas ordera atbalstītājas, jo šis orderis pakļauj nejauša apcietinājuma riskam ikvienu Lielbritānijas iedzīvotāju.
<SPEAKER ID="200" NAME="Krisztina Morvai" AFFILIATION="NI">
(HU) Man, kā Ungārijas pilsonei un juristei krimināltiesību jomā, vajadzētu kaunēties par to, ka šodien šajā Parlamentā, apspriežot tēmu par nepilnībām procesuālo tiesību jomā krimināltiesvedībā, divi mani kolēģi deputāti, kuriem parasti ir atšķirīgi politiskie uzskati, ir minējuši Ungāriju kā spilgtu negatīvu piemēru. Kaut arī man par to ir kauns, esmu spiesta viņiem piekrist, jo arī es esmu saskārusies ar līdzīgu pieredzi. Es vēlētos pavaicāt viņiem un jums, proti, tiem dažiem deputātiem, kuri vēl ir šeit brīdī, kad tiek apspriesta tik nozīmīga tēma, vai jums ir nācies saskarties ar šādiem nopietniem likuma pārkāpumiem attiecībā uz ārvalstu pilsoņiem, kuriem ir samērā neitrāla nostāja pret Ungāriju un tās valdību, nemaz jau nerunājot par tās oponentu likteni tādēļ vien, ka viņi ir šās valdības pretinieki?
<P>
Pašlaik 15 personas atrodas iepriekšējā apcietinājumā par centieniem nostāties pret Ungārijas valdības koruptīviem darījumiem. Atriebības nolūkā kriminālprocesā pret viņiem tika izvirzīta apsūdzība par terorismu. Līdz šai dienai nav iesniegts neviens pierādījums, jo iestādes neuzskata, ka tām šajā procesā vajadzētu atsaukties uz jebkādiem pierādījumiem. Šīs personas atrodas apcietinājumā tādos apstākļos, par kādiem jūs jau iepriekš dzirdējāt, proti, nošķirtībā no savām ģimenēm, sabiedrības viedokļa un preses uzmanības. Apvienosimies un darīsim kaut ko lietas labā, lai uzlabotu situāciju Ungārijā un novērstu jebkādas iespējas izmantot priekšrocības, kuras rada procesuālo garantiju trūkums krimināltiesvedībā, jo īpaši politisku apsvērumu dēļ. Ungārijai ir jānodrošina šādas garantijas.
<SPEAKER ID="201" NAME="Carlos Coelho" AFFILIATION="PPE">
(PT) Priekšsēdētāja kungs, López Garrido kungs neiebildīs, ja es savus pirmos vārdus veltīšu priekšsēdētāja vietniekam Barrot kungam. Es nezinu, vai mums būs iespēja piedalīties kopā ar viņu plenārsēdē, pirms darbu uzsāks jaunā Komisija, tomēr, pat ja tā būs, es vēlētos viņam pateikties par viņa centieniem, saprātu un efektīvo sadarbību ar Eiropas Parlamentu tieslietu un iekšlietu jomā.
<P>
Arī es vēlos pievienoties tiem, kuri uzskata šo jomu par ļoti svarīgu. Mēs nevēlamies tikai drošu Eiropu, bet arī taisnīgu Eiropu, tādēļ ikvienai iniciatīvai procesuālo tiesību jomā ir būtiska nozīme.
<P>
Mums ir jāveic konkrēti pasākumi, lai atbalstītu upurus un veicinātu to iedzīvotāju tiesību ievērošanu, kuriem ir jāstājas tiesas priekšā. Manuprāt, šis vēstījums ietver divus ļoti skaidrus aicinājumus, no kuriem viens attiecas uz Padomi, un Watson kungs savā runā to ir formulējis precīzāk nekā es.
<P>
Tas ir smieklīgi, ka pēc astoņiem gadiem mēs joprojām kopējā procesā neesam tikuši tālāk par šo posmu un turpinām aplūkot vienīgi atsevišķus tiesību veidus. Mums ir jāstrādā efektīvāk un ātrāk. Tas ir Padomes un Parlamenta uzdevums un arī komisāram Barrot kungam vajadzētu izmantot savu ietekmi lai uz to mudinātu savus kolēģi, proti, nākamo komisāru un nākamo Komisiju.
<P>
Komisijai ir jāuzņemas iniciatīva arī visās pārējās procesuālo tiesību jomās, ne tikai tajā, kas attiecas uz valodas barjeru un tulkojumiem.
<SPEAKER ID="202" NAME="Monika Flašíková Beňová" AFFILIATION="S&amp;D">
(SK) Jautājums par procesuālo pamattiesību ievērošanu kriminālprocesā ir viens no aktuālākajiem jautājumiem, kuram jārod rezonanse gan tieslietu, gan iekšējo attiecību jomā.
<P>
Principā pamatlēmuma projekts nosaka virkni kriminālprocesā garantējamo pamattiesību, proti, tiesības uz juridisko konsultāciju, tiesības uz mutiska un rakstiska tulkojuma nodrošinājumu, tiesības uz īpašu uzmanību jutīgās jomās, kā arī tiesības ziņot un sadarboties ar konsulārajām iestādēm. Šo pamattiesību kopumu vajadzētu uzskatīt par strikti demonstratīvu, jo Eiropas Savienības uzdevums ir nodrošināt, lai dalībvalstis ievērotu visas iespējamās pamattiesības to visplašākajā nozīmē, ņemot vērā arī dalībvalstu dalību Eiropas Padomē, kā arī atsaucoties uz tās konvenciju.
<P>
Lai panāktu taisnīgu un demokrātisku spriedumu, kas būtu pilnībā atbilstīgs piemērojamo sankciju mērķim un paredzētu ne tikai represijas, bet arī sociālo rehabilitāciju un izglītošanu, mums jādara viss iespējamais, lai veicinātu minētā procesuālo attiecību regulēšanas līdzekļa ieviešanu krimināllietās, nodrošinot, lai tiktu ievērotas ikviena kriminālprocesa dalībnieka tiesības, neatkarīgi no tā, vai tie ir upuri, cietušās personas vai likumpārkāpēji.
<SPEAKER ID="203" NAME="Gerard Batten" AFFILIATION="EFD">
Komiteja aicina Padomi turpināt darbu, lai ieviestu Eiropas kopējās procesuālās tiesības krimināllietās. Tāda vienotā procedūra kā Eiropas apcietināšanas orderis ir likvidējusi angļu gadsimtiem senās garantijas pret nepamatotu arestu un ieslodzījumu. Tas nav teorētisks arguments. Minētais orderis izposta nevainīgu cilvēku dzīvi. Mana vēlēšanu apgabala vēlētājs Andrew Symeou ir tikai viens no to cilvēku aizvien pieaugošā skaita, kuri tiek izdoti bez Anglijas tiesas sprieduma, kurai ir tiesības prima facie izskatīt pret viņiem vērstos pierādījumus, lai nepieļautu šādu personu nepamatotu izdošanu. Izdošana tagad ir kļuvusi par īsti birokrātisku formalitāti. Symeou kungs jau sešus mēnešus tiek turēts bēdīgi slavenajā Korydallos cietumā bez galvotāja un izredzēm uz tiesu. Britu liberāldemokrātu politiskajam cinismam nav robežu. Tagad Londonā viņi raud krokodila asaras par Symeou kunga lietu, neraugoties uz to, ka ir atbildīgi par kopīgajām procedūrām, kuras īstenojot ir izveidojusies šāda situācija, un tomēr vienlaikus strādā pie šo tiesību aktu uzlabošanas. Kopīgās procedūras nevis paaugstina, bet gan pazemina Eiropas juridiskos standartus.
<P>
Es gribētu ierosināt to, ka, ja jūs vēlaties paaugstināt Eiropas kriminālprocesa standartus, tad kā kopīgie Eiropas standarti jums ir jāpieņem habeas corpus princips, zvērināto žūrija un Magna Carta (Lielās brīvības hartas), kā arī 1689. gada "Tiesību hartas” galvenie noteikumi.
<SPEAKER ID="204" NAME="Georgios Papanikolaou" AFFILIATION="PPE">
(EL) Priekšsēdētāja kungs, ir ļoti svarīgi, lai tiesiskuma nodrošināšanas nolūkā mēs gūtu iespējami lielākus panākumus kopīgas, Eiropas līmeņa procesuālo tiesību pamatprincipu sistēmas izveidē. Šajā procesā galvenais jēdziens ir uzticība. Mēs vēlamies, lai Eiropas pilsoņi būtu pārliecināti, ka, vēršoties tiesā, viņu pamattiesības vienmēr tiks aizsargātas. Mēs vēlamies arī, lai, izvēršot sadarbību starp dalībvalstīm, tiktu panākta savstarpēja uzticēšanās un garantēts tiesiskums ikvienai pie atbildības sauktajai personai. Visbeidzot, lai nodrošinātu tiesiskumu, mums ir arī jāpaļaujas citam uz citu. Tik ilgi, kamēr netiks izveidota minētā kopīgā Eiropas līmeņa sistēma, neatkarīgi no tā, vai mēs to vēlamies vai nē, vienmēr būs atsevišķi gadījumi, kad noziegumu iztiesāšanā atklāsies likumdošanas nepilnības, kuru dēļ mēs nespēsim garantēt šo tiesiskumu.
<SPEAKER ID="205" NAME="Diego López Garrido" LANGUAGE="ES">
Noklausoties iepriekš teiktās runas, es vēlētos paust savu gandarījumu par to, ka daudzi Parlamenta deputāti no dažādām politiskajām grupām atzīst nepieciešamību saskaņot procesuālās garantijas Eiropas līmenī un izstrādāt visaptverošu Eiropas līmeņa tiesību aktu šajā jomā.
<P>
Visi, kuri uzstājās, un arī visas politiskās grupas ir vienojušās par nepieciešamību izveidot visaptverošu Eiropas līmeņa tiesību aktu attiecībā uz procesuālajām garantijām. Tas pierāda Eiropas integrācijas procesa, pilsoņu Eiropas, Eiropas tiesiskās telpas, kā arī Lisabonas līguma ieviešanas nepieciešamību un nozīmi. Šis jautājums ir ietverts Spānijas prezidentūras nākamo sešu mēnešu programmā, un to nešaubīgi ir atbalstījuši visi iepriekšējie runātāji, pamatojoties uz dažādiem argumentiem un raugoties no visdažādākajiem aspektiem, tostarp no nepieciešamības panākt procesuālo garantiju saskaņošanu.
<P>
Es vēlētos arī piebilst, ka, manuprāt, ļoti liela nozīme ir tam, ko jau iepriekš atzīmēja Flašíková Beňová kundze, proti, nepieciešamībai spert šo soli tieši šajā laikā, kad Eiropas Savienība gatavojas parakstīt Eiropas Cilvēktiesību un pamatbrīvību aizsardzības konvenciju, kā to nosaka Lisabonas līgums.
<P>
Nobeigumā, priekšsēdētāja kungs, es vēlētos uzsvērt, ka Padome un Spānijas prezidentūra strādās, lai nodrošinātu minēto procesuālo garantiju ieviešanu praksē, pieņemot direktīvas, kuras Eiropas Komisija gatavojas iesniegt visdrīzākajā laikā, kā arī turpinot īstenot jau esošo direktīvu prasības, kuras, ja nekļūdos, balstās uz 13 dalībvalstu iniciatīvu.
<P>
Es gribētu īsumā pieminēt Eiropas apcietināšanas orderi. Līdz šim par to tika izteikta vienīgi kritika. Es vēlos teikt, ka Eiropas apcietināšanas orderis ir tipisks piemērs sadarbībai pret organizēto noziedzību ES. Es to varu droši apgalvot, jo pārstāvu tādu valsti kā Spānija, kura joprojām cieš no terorisma un kurai minētais orderis ir neaizstājams ierocis cīņā pret terorismu.
<SPEAKER ID="206" NAME="Jacques Barrot" LANGUAGE="FR">
Priekšsēdētāja kungs, ministra kungam ir taisnība, un Coelho kungs ļoti labi formulēja savu frāzi, sakot "drošības Eiropa” un "tiesiskuma Eiropa”. Jā, Watson kungs, Eiropas apcietināšanas orderis ir izrādījies ļoti efektīvs un noderīgs, pat ja mums vienlaikus ir jāpanāk Eiropas tiesiskās telpas pilnveide un efektīva darbība. Šajā jomā mums ir daudz darāmā, lai vairotu uzticību veidam, kādā tiesiskums tiek nodrošināts visās Eiropas valstīs.
<P>
Tādēļ es vēlreiz vēlos pateikties šā jautājuma autoriem un viņiem teikt, ka, ņemot vērā tekstu, kurā atspoguļota 2009. gada 23. oktobra Padomes sēdē pieņemtā vispārējā pieeja, Komisija ar Eiropas Parlamenta un Spānijas prezidentūras palīdzību centīsies nodrošināt, lai šis teksts būtu kvalitatīvāks par līdzšinējo. Es vēlos piebilst, ka mēs, protams, rūpīgi un savlaicīgi izstrādāsim visus nepieciešamos likumdošanas priekšlikumus, lai nebūtu vajadzīgas īpašas dalībvalstu iniciatīvas.
<P>
Komisija jau gatavo priekšlikumu par tiesību būtību. Tā centīsies nodrošināt, lai visi ceļvedī paredzētie pasākumi tiktu pieņemti iespējami drīz. Katra pasākuma īstenošanai paredzētais laiks, proti, viens gads, ir tikai norādošs. Komisija būs gandarīta par to, ja sarunu rezultātā būs iespējams paātrināt procesa virzību.
<P>
Es nelokāmi ticu, ka viedokļi ir mainījušies un ar daudzgadu Stokholmas programmu mums tiek uzlikts pienākums gūt panākumus šajā jomā. Turklāt jāatzīst, ka kopš brīža, kad uzsāku pildīt savus pienākumus, es esmu darījis visu iespējamo, lai atrisinātu jautājumu par procesuālajām garantijām. Kaut mēs arī esam izvēlējušies pakāpeniskās pieejas formulu, es ticu, ka esam uz pareizā ceļa. Es vēlos pateikties Eiropas Parlamentam un Spānijas prezidentūrai un esmu pārliecināts, ka tiesiskuma ziņā Eiropa 2010. gadā gūs vērā ņemamus panākumus.
<SPEAKER ID="207" NAME="Priekšsēdētājs">
Paldies, komisāra kungs, esmu pārliecināts, ka daudzi, kuru šeit nav, vēlētos apstiprināt Carlos Coelho kunga jums veltītos pateicības vārdus par ieguldījumu un centību, pildot komisāra pienākumus savu pilnvaru termiņā. Liels jums paldies.
<P>
Debates tiek slēgtas.
