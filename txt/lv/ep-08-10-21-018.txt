<CHAPTER ID="018">
Aviācijas drošības pasākumu un digitālo ķermeņa skeneru izmantošanas ietekme uz cilvēktiesībām, privātumu, datu aizsardzību un personas cieņu (debates)
<SPEAKER ID="507" NAME="Priekšsēdētājs">
Nākamais punkts darba kārtībā ir debates par Philip Bradbourn un Marco Cappato, kuri pārstāv Pilsoņu brīvību, tieslietu un iekšlietu komiteju, mutisko jautājumu Komisijai par aviācijas drošības pasākumu un digitālo ķermeņa skeneru ietekmi uz cilvēktiesībām, privātumu, datu aizsardzību un personas cieņu - B6-0478/2008).
<SPEAKER ID="508" NAME="Philip Bradbourn">
autors. - Priekšsēdētāja kungs! Es vēlētos vērst Parlamenta uzmanību uz neseno Komisijas paziņojumu par visa ķermeņa attēlošanas tehnoloģijas izmantošanu Eiropas lidostās no 2010. gada.
<P>
Šajā saistībā es vēlētos, lai Komisija izskaidrotu un pamatotu daudzas lietas, kuras ir rosinātas Pilsoņu brīvību, tieslietu un iekšlietu komitejā. Vissvarīgāk ir, kāpēc šis solis tiek saskatīts tikai kā tehniska rakstura grozījums spēkā esošajai aviācijas drošības regulai, un tādējādi, kāpēc tiek apieta būtisku jautājumu par personas privātumu un cieņu parlamentārā uzraudzība.
<P>
Ar šo tehnoloģiju ir iespējams - un, es uzsveru, ir iespējams - piespiest aviopasažierus paciest to, ko varētu uztvert kā necienīgu izturēšanos, un tas noteikti nav neliels tehnisks pasākums.
<P>
Ja mums tas ir jāpamato mūsu pilsoņiem, mums vispirms ir jāzina, kāpēc tas vispār ir nepieciešams. Vai mēs izmantojam vairāk tehnoloģiju tikai tādēļ, ka šī tehnoloģija ir pieejama, un arī, kādā mērā šī tehnoloģija tiks izmantota? Es varu saprast, ka dažos gadījumos tam ir jābūt sekundāram pasākumam, kur persona izvēlās būt, kā mēs sakām, drošības darbinieku neaptaustīta. Bet kā primārais pārbaudes pasākums tas ir ļoti nopietns mūsu pamattiesību uz privātumu pārkāpums un ir aizskaroša rakstura.
<P>
Mēs jau esam redzējuši saistībā ar noteikumiem par šķidrumiem, ka tiek radīts precedents papildu drošības pasākumiem lidostās kļūt par normu. Tomēr, lai cik apgrūtinoši šie noteikumi par šķidrumiem ir pasažieriem, tas noteikti nav privātuma aizskārums.
<P>
Citas nopietnas bažas, kas man ir radušās, ir saistībā ar datu glabāšanu. Kā es saprotu, attēlu glabāšana nav sākotnējais nodoms, bet tas nenozīmē, ka nav iespējams to darīt. Tāpēc, vai Komisija varētu galvenajos vilcienos pastāstīt, kādi notikumi varētu novest pie šo datu glabāšanas, kā tie tiktu aizsargāti un vai (un kā) pašlaik varētu noteikt, ka šī iespēja netiks izmantota, lai to varētu pilnībā izslēgt, tādējādi lielā mērā mazinot daudzas no likumpaklausīgo pasažieru bažām?
<P>
Es arī gribētu redzēt, ka ir notikusi pienācīga apspriešanās ar lietotāju grupām. Šo iekārtu testēšana patiešām ir veikta dažās lidostās - tostarp arī manā valstī, Londonas Hītrovas lidostā - bet pagaidām, es saprotu, šā procesa rezultātus nav izvērtējuši eksperti vai atbildīgās parlamentārās komitejas.
<P>
Visbeidzot, es mudinātu Komisiju nevirzīties uz to, ka personas piespiež piekrist procedūrai, kas var būt pazemojoša, vispirms neizprotot nevainīgu ceļotāju pamatotās bažas.
<P>
Protams, mums ir nopietni jāattiecas pret drošību, bet šāda veida vispārēja pieeja tehnoloģijai var pārvērst leģitīmās rūpes par drošību par nepieņemu pornogrāfiska rakstura filmu drošības pakalpojumu nozarēm.
<SPEAKER ID="509" NAME="Antonio Tajani">
Komisijas priekšsēdētāja vietnieks. - (IT) Priekšsēdētāja kungs! Es vēlētos pateikties Parlamentam par šā mutiskā jautājuma iesniegšanu apspriešanai, jo tas man ļauj izskaidrot gadījumu un jautājumu, ko es uzskatu par svarīgu. Kas attiecas uz pasažieru tiesībām - viņu tiesībām uz aizsardzību un drošību un arī viņu tiesībām nesamierināties ar dažkārt ļoti garām rindām - kā arī uz kontroles sistēmu, kas šķita novecojusi un ne vienmēr ļoti efektīva, mēs to visu esam kritizējuši un, kad es biju Eiropas Parlamenta deputāts, es arī tā darīju. Tā vietā mūsu mērķim ir jābūt izveidot kontroles sistēmu, kas ļauj pilsoņiem ceļot pēc iespējas ērtākā un patīkamākā veidā. Tādēļ pirms pāris nedēļām mēs arī paziņojām, kuri priekšmeti var un kuri priekšmeti nevar tikt pārvadāti kā rokas bagāža.
<P>
To pasākumu, kurus veic Komisija un Transporta un enerģētikas ģenerāldirektorāts, mērķis ir virzīties virzienā, kas ir izdevīgs pilsoņiem: vienmēr jebkuros apstākļos aizsargāt pilsoņu tiesības ir apņemšanās, kuru es esmu paudis vēl pirms šā Parlamenta un kuru es esmu nodomājis turpināt pildīt.
<P>
Šā priekšlikuma mērķis - es gribu norādīt to ļoti skaidri un tāpēc es priecājos, ka mēs šodien varam apspriest šo jautājumu - nav Komisijas lēmums papildus ieviest digitālos ķermeņa skenerus no 2010. gada. Acīmredzot ir bijis kāds pārpratums. Komisija ir uzdevusi Parlamentam jautājumu: vai tas uzskata, ka būtu lietderīgi apspriest digitālo ķermeņa skeneru ieviešanu un izmantošanu lidostās kā neobligātu pārbaudes sistēmu? Tas ir šā priekšlikuma mērķis un tas ir noteikts Eiropas Parlamenta un Padomes regulas par kopīgiem noteikumiem civilās aviācijas drošības jomā 4. panta 2. punktā. Pasākums, kuru pašlaik izskata Eiropas Parlaments komitoloģijas procedūrā ar kontroli, ir ierobežots attiecībā uz iespējas par digitālo ķermeņa skeneru izmantošanas paredzēšanu kā līdzekli, lai nodrošinātu aviācijas drošību.
<P>
Kas attiecas uz grafiku, tikai tad, ja Parlaments apliecina savu atbalstu un tikai tad, ja mēs esam pierādījuši to, ka šie instrumenti ir lietderīgi un nerada kaitējumu, jo īpaši attiecībā uz pilsoņu veselību, mēs varēsim izvērtēt, vai pēc tam sākt lēmuma pieņemšanu, ar kuru nosaka, saskaņā ar kādiem nosacījumiem šīs tehnoloģijas var izmantot.
<P>
Kas attiecas uz procedūru, saskaņā ar komitoloģijas procedūru ar kontroli 4. septembrī es informēju atbildīgās parlamentārās komitejas, kas ir Transporta un tūrisma komiteja, priekšsēdētāju. Costa kungs man atbildēja 26. septembrī ar vēstuli, lūdzot papildu informāciju, jo īpaši attiecībā uz digitālo ķermeņa skeneru izmantošanu, proti, ka par to, kā Komisija paredzējusi izmantot digitālos ķermeņa skenerus, ir jāsniedz pozitīvs atzinums.
<P>
Savā atbildes vēstulē Costa kungam, kas nosūtīta 7. oktobrī, es uzsvēru vairākas lietas. Pirmā lieta bija, ka ar pasākumu, kuru izskata, iespējams, ir jāapsver iespēja izmantot digitālos ķermeņa skenerus kā papildu iespēju pasažieru pārbaudīšanai un nevis kā obligātu prasību. Īsumā, pasažieri varētu izvēlēties, vai izturēt pārbaudi ar digitālo ķermeņa skeneri, ja digitālie ķermeņa skeneri tiek uzskatīti par piemērotiem, vai piekrist manuālai pārbaudei, kā tas ir pašlaik.
<P>
Es minēju, ka daži aspekti, sevišķi ietekme uz pasažieru veselību un jo īpaši uz viņu privātumu, būs jāanalizē padziļinātāk, pirms tiek pieņemti jebkādi noteikumi par digitālajiem ķermeņa skeneriem. Turklāt Eiropas Datu aizsardzības uzraudzītāja birojs būtu iesaistīts - tas joprojām ir tas, ko es minēju vēstulē, kas 7. oktobrī nosūtīta Costa kungam. Turklāt Uzraudzītājs jau ir uzaicināts kopā ar valstu ekspertiem, nozares ekspertiem un EP deputātiem no Pilsoņu brīvību, tieslietu un iekšlietu komitejas, kā arī no Transporta un tūrisma komitejas, piedalīties seminārā, kas notiks 6. novembrī, ar mērķi nodrošināt pārredzamību un, protams, pirms tiek pieņemts jebkāds lēmums. Šī sanāksme, kuru var arī atkārtot, ir, lai noteiktu, vai ir kāds apdraudējums veselībai, kas ir jautājums, kas mani interesē visvairāk. Mums ir jāzina, vai šie digitālie ķermeņa skeneri nodara kaitējumu to veselībai, kuri brīvi izvēlas izturēt pārbaudi ar šiem skeneriem. Pēc tam mēs nopietni izvērtēsim to efektivitāti un tas, protams, nozīmē ieklausīšanos visā, kas attiecas uz pilsoņu tiesībām uz privātumu. Šajā jautājumā, es atkārtoju, tiks uzklausīts Eiropas Datu aizsardzības uzraudzītājs un es arī plānoju uzklausīt Eiropas Savienības Pamattiesību aģentūras viedokli.
<P>
Kā tos varētu izmantot, ja Parlaments izlemtu dot zaļo gaismu ierosinājuma par digitālajiem ķermeņa skeneriem izskatīšanai? Manuprāt, tie tiktu izmantoti tikai kā neobligāts instruments un, protams, vienmēr visos apstākļos būtu jānodrošina alternatīva un tāpēc lidostās būtu jābūt šādai alternatīvai. Tādējādi tā nebūtu vienīgā izvēles iespēja, bet viena no iespējām.
<P>
Otrā lieta ir, ka attēli netiktu saglabāti, bet tiktu nekavējoties izdzēsti, t.i., ir jābūt tehniskam mehānismam, lai novērstu to, ka personas, kura izlemj izturēt pārbaudi ar digitālo ķermeņa skeneri, attēls tiek saglabāts. Tādējādi tas uzreiz tiktu izdzēsts un noteikti netiktu saglabāts - saglabāšana tiktu padarīta neiespējama.
<P>
Cits jautājums ir par veselību, kuru es uzskatu par prioritāti: seminārā, kas notiks 6. novembrī, mēs prasīsim visiem tiem, kuri ir atbildīgi par aviācijas drošību, sniegt mums informāciju no dažādām ES valstīm par jebkādiem ziņojumiem par kaitējumu, kuru varētu radīt digitālie ķermeņa skeneri cilvēku veselībai: tas nozīmē universitāšu veiktos pētījumus, dažādu veselības ministriju un līdzīgu struktūru veikto izpēti vai statistiku no valstīm, kas jau izmanto digitālos ķermeņa skenerus, sākot ar Apvienoto Karalisti, lai noskaidrotu, vai šādi riski pastāv.
<P>
Tas nozīmē, ka es neesmu pieņēmis nekādu lēmumu, tāpat es negatavojos steidzināt jautājuma izlemšanu šajā lietā. Es tikai ierosinu Parlamentam jautājumu izskatīšanai. Vai mēs vēlamies izskatīt šo alternatīvu, neobligāto pārbaužu veikšanas veidu lidostās, vai nevēlamies? Tas ir jautājums. Ja mēs vēlamies izskatīt šo priekšlikumu, tad mums ir jāpārliecinās, vai tas ir īstenojams, citiem vārdiem, vai tas ir iespējams, pirmkārt un galvenokārt attiecībā uz veselību, un pēc tam mums būs jāaplūko citi kritēriji, sākot no individuālo tiesību ievērošanas.
<P>
Turklāt būs ļoti svarīgi attiecībā uz regulējošajiem noteikumiem, kas var izrietēt no šīs lietas, noteikt, ka operatoriem būs jāatrodas tālu projām un tie nevarēs redzēt tiešā veidā, bet tiem būs jāatrodas īpašā, slēgtā vietā. Citiem vārdiem, ir jāsniedz visas garantijas, lai nodrošinātu, ka tas nekļūst par apdraudošu instrumentu, jo tam ir jābūt tikai instrumentam, kas paredzēts, lai atvieglotu situāciju pilsoņiem un nodrošinātu viņiem lielākas garantijas. Tā arī ir taisnība, ka pēc datiem, kas ir mūsu rīcībā, lidostās, kurās pastāv digitālo ķermeņa skeneru sistēma, vairums cilvēku izvēlas izturēt pārbaudi ar digitālo ķermeņa skeneri, nevis tikt pakļautiem pārbaudes alternatīvajam veidam.
<P>
Tie ir daži no jautājumiem, kuri jāaplūko. Protams, mums ir iespēja regulēt, ja Parlaments izlemj piekrist ierosinājuma par digitālajiem ķermeņa skeneriem izskatīšanai. Tādā gadījumā pastāv arī iespēja par Parlamenta papildu uzraudzību. Tas ir mans nodoms, kā es vienmēr esmu teicis, daļēji manas ilgās pieredzes dēļ šajā sēžu zālē, - iesaistīt Parlamentu. Tāpēc man bija liela vēlme un liels prieks ierasties šodien šajā sēžu zālē, lai apspriestu jautājumu par digitālajiem ķermeņa skeneriem. Mans mērķis ir iesaistīt Parlamentu un kopā nonākt pie lēmuma.
<P>
Vai mēs vēlamies, lai būtu Kopienas regulējums, ja ir veikti visi posmi digitālo ķermeņa skeneru izvērtēšanā, vai arī mēs vēlamies atstāt šā instrumenta izmantošanu atsevišķu dalībvalstu ziņā? Es uzskatu, ka, ja tiek pieņemts lēmums izpētīt iespēju par digitālo ķermeņa skeneru izmantošanu un ja šī iespēja tiktu atzīta par reālu, būtu godīgāk un labāk, ka Eiropas pilsoņiem būtu Kopienas tiesību akti. Es uzskatu, ka ar to sniegtu labāku garantiju visiem pilsoņiem, kuri brīvi izvēlas izturēt drošības pārbaudes, izmantojot digitālo ķermeņa skeneru sistēmu kā alternatīvu citai sistēmai, kas joprojām būtu pieejama visās citās lidostās, proti, manuāla ķermeņa pārmeklēšana.
<P>
Protams, es saprotu, ka visa veida pārbaudes ir personiski aizskarošas. Personīgi man manuāla pārmeklēšana, iespējams, ir aizskarošāka nekā pārbaudīšana, izmantojot digitālo ķermeņa skeneri. Katrs pats var brīvi izvēlēties. Mēs nedzīvojam ideālā pasaulē. Diemžēl mums ir jāsaskaras ar daudzām nepatīkamām situācijām, diemžēl mums ir jārisina terorisma problēma, mums ir jārisina noziedzības problēma, mums ir jārisina narkotiku kontrabandas problēma, mums ir jārisina Mafijas un Camorra grupējumu problēma, viss valstī, kuru es pazīstu vislabāk, un tāpēc pārbaudes diemžēl ir nepieciešamas. Mēs konstatējam tā zināmu ietekmi, tostarp arī uz indivīdiem, un mums ir jānodrošina, ka šī ietekme uz indivīdiem ir pēc iespējas nelielāka, nodrošinot, ka nav nekādas ierakstīšanas, nekādu piezīmju un nekādu privātuma aizskārumu vai cilvēka pamattiesību pārkāpumu.
<P>
Tāpēc es uzskatu, ka ir pareizi apspriest šo jautājumu. Protams, es respektēju Parlamenta vēlmes pēc mēģinājuma izskaidrot tos iemeslus, kāpēc es esmu vērsis Parlamenta uzmanību uz šo iespēju. Es ceru, ka to var izskatīt un apspriest, domājot tikai par pilsoņu interesēm.
<SPEAKER ID="510" NAME="Luis de Grandes Pascual">
PPE-DE grupas vārdā. - (ES) Priekšsēdētāja kungs, Komisijas priekšsēdētāja vietnieka kungs un transporta komisār! Mums ir labi zināms par jūsu centieniem informēt Transporta un tūrisma komiteju ar tās priekšsēdētāja Costa kunga starpniecību un par šīs vēstuļu apmaiņas saturu. Man tagad ir sirsnīgi jāpatiecas jums par Parlamentam kopumā sniegto informāciju.
<P>
Tomēr man ir jāpauž kritika par to, ka ar šo jautājuma skaidrojumu iepazīstina tagad, kad termiņš attiecībā uz šo lietu beidzas plkst. 10 no rīta. Tas nav pareizi. Citiem vārdiem un pavisam godīgi, tas ir neizprotami. Tāpat man ir jāsaka, ka, lai gan bija vienprātība, komitoloģijas procedūra pat, ja uz to attiecas kontrole, ir pilnīgi nepiemērota tādam jutīgam jautājumam kā jautājumam par digitālajiem ķermeņa skeneriem.
<P>
Manuprāt, mums ir jānovērtē ietekme uz pamattiesībām. Mums arī iepriekš ir jānovērtē ietekme uz veselību. Mums ir jāpiemēro princips par proporcionalitāti starp to, kas ir ierosināts, un ieguvumu, kuru tas dos.
<P>
Šis Parlaments ir neapmierināts saistībā ar jautājumu par šķidrumiem un to saka kāds, kurš ieteica Spānijas Eiropas Parlamenta deputātiem nebalsot par noraidīšanu, jo mums šķita, ka ar piekāpšanos cīņā pret terorismu par pasākuma lietderību pārkāpj robežu. Tā ir taisnība, ka mēs nobalsojām par apstiprināšanu un tas, ko jūs minat savā vēstulē, arī ir taisnība attiecībā uz to, ka pat jaunas pārbaudes par šķidrumiem, kas tiek veiktas izmēģinājuma kārtā, nespēs pilnībā novērst visus iespējamos sprādzienbīstamos šķidrumus.
<P>
Tomēr iecere attiecībā uz digitālo ķermeņa skeneri - lai gan brīvprātīga rakstura - man šķiet, diemžēl ir neatbilstoša.
<P>
Tā ir taisnība, ka tas var būt brīvprātīgs un ka to var izmantot kā papildu instrumentu - kā jau notiek - potenciālos narkotiku kontrabandas gadījumos, kad kaut kas ir noslēpts ķermenī, bet nevis kā aizvietotājs pilnīgi saprātīgai pārbaudei, kas var būt ļoti noderīga un kuru visi ir pieņēmuši.
<P>
Jebkurā gadījumā, priekšsēdētāja vietnieka kungs, šis priekšlikums ir jāiesniedz Parlamentam un Pilsoņu brīvību, tieslietu un iekšlietu komitejai. Pamattiesības un personas cieņa ir jāaizsargā. Jebkuriem pasākumiem, kas pieņemti cīņā pret terorismu, būs mūsu atbalsts, bet ar tiem nevar iepazīstināt nepārdomātā veidā. Es uzskatu, ka jums ir jābūt ļoti apdomīgam un taktiskam attiecībā uz to, kā jūs sniedzat savus paziņojumus par šo lietu.
<SPEAKER ID="511" NAME="Claudio Fava" LANGUAGE="IT">
Priekšsēdētāja kungs, dāmas un kungi! Es arī gribētu pateikties priekšsēdētāja vietniekam Tajani kungam par dažiem precizējumiem, kurus viņš ir sniedzis, un es vēlētos nekavējoties atsaukties uz viņa lūgumu. Viņš jautā šim Parlamentam, vai mēs vēlamies kopīgi izskatīt šo priekšlikumu: atbilde ir "jā”. Mutiskais jautājums izriet no šīs mūsu prasības. Mēs vēlētos to izskatīt, mūsu rīcībā esot visai nepieciešamajai informācijai, lai saprastu, kā jūs pareizi vaicājat, vai šis instruments ir nepieciešamība, un, pats galvenais, vai tas ir drošs un ar to ievēro pilsoņu privātumu, kas ir mūsu prioritāte.
<P>
Mēs atzinīgi novērtējam vēstuli, kuru jūs nosūtījāt Deprez kungam, Pilsoņu brīvību, tieslietu un iekšlietu komitejas priekšsēdētājam, kurā jūs paužat apņemšanos, kuru mēs vēlētos uztvert kā oficiālu apņemšanos. Tā ir apņemšanās konsultēties ar Eiropas Datu aizsardzības uzraudzītāju. Mūsu grupai vēl nav oficiāla viedokļa attiecībā uz digitālajiem ķermeņa skeneriem: mums ir nepieciešama plašāka informācija un mums ir detalizētāk jāaplūko šis jautājums. Pagaidām, kas attiecas uz veselību, mēs vēlētos izprast to, kas faktiski ir pārmērīga pakļaušana iedarbībai, jo īpaši attiecībā uz biežiem gaisa transporta pasažieriem, un šajā jautājumā mums ir jābūt pārliecinātiem par to, ka šī informācija ir ticama, jo daudzus gadus mēs esam bijuši spiesti atstāt šķidrumus, un tagad mēs atklājam, ka tā, iespējams, bija pārmērīga piesardzība un ka informācija un novērtējumi, iespējams, bija nepamatoti. Mums ir vajadzīgs novērtējums par proporcionalitātes principu un pilnīga Eiropas Parlamenta iesaiste.
<P>
Mēs neuzskatām, ka šos pasākumus var uztvert tikai kā tehniskus pasākumus: tie ir pasākumi, kuriem ir tieša ietekme uz cilvēktiesībām un privātumu. Ir grūti apvienot drošību, privātumu un pasažieru veselības aizsardzību, bet tas ir pienākums, kuru šis Parlaments atzīst un kuru tas uztic jums. Mēs ceram, ka mēs varam saņemt šo informāciju un ka jūs un Eiropas Datu aizsardzības uzraudzītājs sniegs mums to. Mums ir nepieciešams vairāk datu, lai varētu pieņemt nešaubīgu lēmumu par to, cik lietderīgi ir šie digitālie ķermeņa skeneri.
<SPEAKER ID="512" NAME="Marco Cappato">
ALDE grupas vārdā. - (IT) Priekšsēdētāja kungs, Tajani kungs, dāmas un kungi! Man šķiet, kā šī pirmkārt un galvenokārt ir procedūras problēma un nevis problēma, kas saistīta ar jautājuma būtību, par kuru noteikti nav grūti panākt vienošanos. Citiem vārdiem, ir skaidrs attiecībā uz šā jautājuma būtību, ka jebkurš drošības līdzeklis ir jāizvērtē attiecībā uz cilvēku drošību un privātumu un paša pasākuma efektivitāti, attiecībā uz izmaksu un ieguvumu attiecību -cik šīs iekārtas maksā, jo arī tā ir problēma - un es uzskatu, ka tas kļūs par visjutīgāko aspektu.
<P>
Patiesībā labi organizētām teroristu grupām parasti ir viegli izvairīties no šādām tehnoloģijām, toties tām ir ietekme uz pilsoņiem. Tas attiecas uz pirkstu nospiedumiem, tas attiecas uz telefonsakaru datu glabāšanu un tālruņa sarunu noklausīšanos - labi organizētas grupas nebaidās no šīm pārbaudēm, bet, no otras puses, tās kļūst par desmitiem miljonu cilvēku masveida pārbaudēm. Tāpēc es uzskatu, ka mums ir vienprātība par to, ka šāda veida instruments var saņemt zaļo gaismu no Eiropas Savienības tikai pēc rūpīgas visu šo aspektu analīzes un tikai pēc tam, kad šādas analīzes rezultātā ir sniegts pozitīvs atzinums par visiem šiem aspektiem.
<P>
Kas attiecas uz procedūru, mums tika iedots dokuments, kuram dokumenta Nr. 1258 pielikuma A daļā ir virsraksts par atļauto pārbaudi, varbūt tas ir šis virsraksts, kas ir pamudinājis mūs sacelt trauksmi, iespējams, pārspīlētā veidā attiecībā uz šo procedūru vārda "atļauts” nozīmes dēļ. Tas, ko mēs prasām, ir, ka tos ir jāatļauj tikai pēc tam, kad ir veikts tehniskais novērtējums, un ka tāpēc ir pieņemts pilnībā politisks lēmums. Tas ir vēstījums, kas ir rītdienas rezolūcijas pamatā.
<P>
Tad jums, ievērojot to politisko apņemšanos, kuru jūs esat paudis, būs jāatrod tehniskais veids, kādā sasniegt šo mērķi, un Parlaments jums būs labs partneris.
<SPEAKER ID="513" NAME="Eva Lichtenberger">
Verts/ALE grupas vārdā. - (DE) Priekšsēdētāja kungs, komisār, dāmas un kungi! Transporta un tūrisma komitejā mēs apspriedām iespēju apsvērt šo iekārtu izmantošanu un pēc tam mēs saņēmām pirmās fotogrāfijas, kuras parādīja to, kādi īstenībā ir šie attēli. Tad kļuva skaidrs, ka, pamatojoties uz tehnisko argumentu, šim priekšlikumam jācieš neveiksme. Kā es saku, es pašlaik negribu sīkāk iedziļināties attiecībā uz šo lietu, bet nav bijis nekāda ietekmes novērtējuma, kā, piemēram, bija kravas automašīnu atpakaļskata spoguļu gadījumā, kad gandrīz ikvienam līgumslēdzējam Eiropā tika jautāts, vai viņš piekrīt tam, ka būtu citāda veida atpakaļskata spogulis. Par tādu jautājumu kā šis jautājums, kurš ir tik svarīgs, nekas netika pateikts. Tas netika uzskatīts par nepieciešamu.
<P>
Attēli, kurus mēs esam redzējuši, līdzinās nedaudz izplūdušām melnbaltām kailu ķermeņu fotogrāfijām. Tas ir pilnīgi skaidrs. Turklāt tā noteikti nav klīrēšanās no manas puses, ja es šodien jums saku, ka man ir iebildumi par šo aspektu, jo kaila ķermeņa attēls ir ļoti privāta lieta, un ka es vēlos, lai cilvēkiem būtu iespēja izlemt, vai cilvēkiem ir jāredz viņus kailus. Mums ir teikts, ka viss, protams, ir brīvprātīgi. Jā, šī nav pirmā reize, kad mums ir teiktas šādas lietas. Ikviens, kurš atteiktos pakļauties šai sistēmai, tiktu turēts aizdomās no paša sākuma. Nākamais solis būs tās obligāta ieviešana. Kas attiecas uz nākamo soli pēc tam, es baidos domāt, kas tas varētu būt.
<P>
Es uzskatu, ka tā patiešām ir pieeja, kuru nevar atļaut izmantot tādu, kāda tā ir pašlaik. Pēc pāris gadiem tas būs obligāti, jo par drošību atbildīgie cilvēki vienmēr ir nākuši klajā ar argumentiem par labu tādiem pasākumiem kā šis. Turklāt nākamais solis pēc tam noteikti būs datu saglabāšana pat tad, ja pašlaik tas joprojām tiek noliegts. Taču mēs zinām, ka viss, ko par drošību atbildīgie cilvēki var izdarīt tehniski, ar laiku tiks izdarīts.
<P>
Komisār, Eiropas Savienība šādā veidā gūst panākumus tikai tās padarīšanā vēl nepopulārākā un noslīdēšanā vēl zemāk popularitātes rādītājos. Tas ir tāpēc, ka dalībvalstis vainos ES un neuzņemsies atbildību par šīs sistēmas ieviešanu.
<SPEAKER ID="514" NAME="Giusto Catania">
GUE/NGL grupas vārdā. - (IT) Priekšsēdētāja kungs, dāmas un kungi! Es arī gribētu pateikties Tajani kungam un minēt pāris lietas. Pirmā lieta ir, ka pēdējos gados lidostas ir kļuvušas par vietām, kurās apsēstība ar "drošību” izpaužas visvairāk. Šim priekšlikumam un priekšlikumam par pasažieru datu reģistru (PDR) ir raksturīga kopēja tendence saistībā ar nekritiska rakstura aviopasažieru datu apstrādi, kā arī regulai par šķidrumiem, kas tika pieņemta pēc iespējama uzbrukuma pirms diviem gadiem, bet pēc tam tika paziņots, kad regula bija stājusies spēkā, ka visi tie, kuri tika turēti aizdomās saistībā ar terorismu, ir attaisnoti.
<P>
Digitālais ķermeņa skeneris ir pēdējā robeža šajā mūsdienu spīdzināšanā, kā to apraksta Stefano Rodotà. Mānija iegūt arvien vairāk informācijas, kas varētu būt noderīga cīņā ar terorismu, veicina tiesiskuma autoritāru izpratni. Ir nepārprotams privātuma, cilvēktiesību pārkāpums un personas cieņas aizskārums. Jaunā prasība par vispārēju novērošanu atspoguļo sociālās kontroles aparātu. "Masveida uzraudzības cietuma” kontroles mehānisms tiek radīts sabiedrībā, lai visi pilsoņi pakāpeniski kļūtu par aizdomās turamajiem, kuri ir jāuzrauga.
<P>
Šo instrumentu izveide ir apstiprinājums M. Foucault teorijām un digitālais ķermeņa skeneris šķiet kā lapa no grāmatas "Disciplīna un sods”. Tā nav nejaušība, ka šīs stratēģijas galvenais pamatelements ir ķermenis: Foucault min to, ka ar ķermeņi saistīto polittehnoloģiju palīdzību mēs varam izlasīt varas attiecību kopējo vēsturi. Tāpēc šo iemeslu dēļ un šajā kontekstā ir redzams digitālā ķermeņa skenera autoritārais raksturs un šo politisko un filozofisko iemeslu dēļ, manuprāt, tas ir nepieņemami paļaut mūsu ķermeņus šim instrumentam, kas ir vēl viena tehnoloģiju varas despotiska izpausme.
<SPEAKER ID="515" NAME="Saïd El Khadraoui" AFFILIATION="PSE">
(NL) Priekšsēdētāja kungs, komisār, dāmas un kungi! Mēs atbalstām Eiropas pieeju. Lai par to nebūtu nekādu šaubu! Tomēr ir jābūt arī skaidram, ka, tā kā tiesības pieņemt lēmumu tiek no dalībvalstīm nodotas Eiropai, Eiropas Parlamentam arī ir jābūt daudz lielākām pilnvarām pieņemt lēmumus un veikt pārbaudes attiecīgajā jomā. Patiesībā tas ir arī tas, par ko mēs vienojāmies pirms pāris mēnešiem, kad regulā izdarīja grozījumus.
<P>
Tagad mums ir pirmais pasākumu kopums, kurš mums ir jāizskata. Šajā sakarā ir divi svarīgi aspekti. Pirmkārt, ir aizlieguma par šķidrumiem atcelšana no 2010. gada aprīļa, kas ir ļoti pozitīvi, lai gan mēs gribētu redzēt to īstenotu pat vēl ātrāk.
<P>
Otrais ir bēdīgi slavenā digitālā ķermeņa skenera iekļaušana iespējamo pārbaudes metožu sarakstā. Šajā saistībā jūs minējāt, ka vairākās lidostās, tostarp arī Hītrovā un Shipholā, jau ir uzsākti izmēģinājuma projekti, un ka ir vajadzīgas Eiropas vienošanās.
<P>
Kā es to saprotu, attiecīgās dalībvalstis nevar turpināt īstenot savus izmēģinājuma projektus, ja mēs neregulējam šo jautājumu Eiropas līmenī. Tāpēc šis pamatojums ir pilnībā izmainīts. Es domāju, ka mums kā Eiropas Parlamentam tas ir jānoskaidro un ka, pirms mēs varam to atbalstīt, mums ir vajadzīga izsmeļoša atbilde uz vairākiem jautājumiem, kuri ir izvirzīti šeit un citur.
<P>
Jūs jau zināmā mērā esat sniedzis atbildi, kas piepilda mani ar lielu prieku, bet es domāju, ka mums ir jābūt sistemātiskākiem attiecībā uz privātumu, kaut kas, kas jau ir pieminēts, un arī attiecībā uz ietekmi. Kādas ir jaunās sistēmas priekšrocības, salīdzinot ar pašreizējām pārbaudes metodēm? Mēs no jums gaidām atbildi uz šo jautājumu un citiem jautājumiem strukturētā veidā un, ja atbildes būs apmierinošas, tad mēs vēlāk varēsim patiešām dot tam zaļo gaismu.
<SPEAKER ID="516" NAME="Ignasi Guardans Cambó" AFFILIATION="ALDE">
(ES) Priekšsēdētāja kungs, komisār! Mēs šovakar neesam šeit, lai runātu par ar transportu saistītajiem tehniskajiem pasākumiem, ne arī par to, vai viena iekārta ir efektīvāka vai lētāka par citu iekārtu attiecībā uz drošības pārbaudēm.
<P>
Mēs esam uzsākuši šīs debates, jo tas, par ko mēs šeit runājam, ir pamattiesību jautājums, tiesības uz privātumu un iespēja, ka bezatbildīga, birokrātiska un nekontrolēta iekārtas uzstādīšana var būt pasažieru tiesību nopietns aizskārums.
<P>
Tāpēc mēs prasām, lai par šo lietu netiktu pieņemts nekāds lēmums, pirms nav izvērtēta tā ietekme, nav bijušas konsultācijas ar Eiropas Datu aizsardzības uzraudzītāju, nav izveidots tiesiskais regulējums, ar kuru nosaka, kam ir atļauts redzēt mūs visus kailus un kādos apstākļos, un nav noteikts tas, kā to faktiski var nodrošināt praksē katrā lidostā, ka tā izmantošanu varēs brīvi izvēties un tā būs brīvprātīga, un darbinieki, kas tobrīd tur būs, to neuzspiedīs. Lūdzu, pasakiet mums, kurš glabās šādus privāta rakstura mūsu ķermeņa attēlus.
<P>
Es pats piedalījos darbā pie Spānijas tiesību aktu izstrādes par televizuālās uzraudzības sistēmas kamerām sabiedriskās vietās. Spānijas gadījumā šie tiesību akti tika pieņemti. Es aizstāvēju šīs sistēmas lietderību, bet tad, ja uz to attiecas maksimālas garantijas. Šajā gadījumā šīs garantijas nav sniegtas un kamēr tās nav sniegtas, šā priekšlikuma pieņemšana ar komitoloģijas procedūru, komisār, vienkārši ir pilnvaru ļaunprātīgas izmantošanas mēģinājums.
<SPEAKER ID="517" NAME="Willy Meyer Pleite" AFFILIATION="GUE/NGL">
(ES) Priekšsēdētāja kungs, komisār! Kā mēs sakām Spānijā, "llueve sobre mojado”, kas nozīmē, ka "nekad nelīst, bet gāž straumēm”. Vēl pavisam nesen daļa no Drošības regulas bija slepena. Šī slepenība, šis pārredzamības trūkums radīja nopietnu apgrūtinājumu mūsu pilsoņiem, kuri nezināja, ko sagaidīt. Tagad mēs pat vēl vairāk saasinām šo situāciju ar pilnīgi nepiemērotu procedūru, jo ar to neņem vērā šā Parlamenta uzskatus. Tomēr runa nav tikai par šā Parlamenta iesaistīšanu plenārsēdē, bet arī par publisku debašu uzsākšanu ar mūsu pilsoņiem reizi par visām reizēm, lai viņi varētu sniegt savu viedokli. Mēs īstenībā esam sasnieguši robežu, kuru pārkāpjot, var apšaubīt tiesības uz privātumu, datu aizsardzību un personas cieņas ievērošanu.
<P>
Rezultātā šis Parlaments prasa, lai mēs uzņemamies vadošo lomu kā mūsu pilsoņu pārstāvji un lai mums reizi par visām reizēm ir šīs debates, jo visi jautājumi, kas iever šo robežu, kuru nedrīkst šķērsot, citiem vārdiem, tiesības uz privātumu, datu aizsardzība un personas cieņas ievērošana, ir jāatrisina.
<P>
Mēs apšaubām šā pasākuma efektivitāti, nepieciešamību un proporcionalitāti. Rezultātā mēs uzskatām, ka tas ir oficiāli jāapspriež ar šā Parlamenta plenārsēdes starpniecību - un nevis izmantojot komitoloģijas procedūru - un, protams, ir jāuzsāk publiskas debates ar Eiropas iedzīvotājiem, kuri galu galā ir tie, kuri pārcietīs visas šīs pārbaudes - kā jau notiek- visās Eiropas Savienības lidostās.
<SPEAKER ID="518" NAME="Javier Moreno Sánchez" AFFILIATION="PSE">
(ES) Priekšsēdētāja kungs! Digitālo ķermeņa skeneru izmantošana lidostās ir jutīgs jautājums, kas tiešā veidā skar pilsoņu drošību un privātumu.
<P>
Mūsu pilsoņi prasa pārredzamību par tādu delikātu jautājumu kā šis jautājums un mēs savukārt prasām pārredzamību no Komisijas.
<P>
Tas nav tikai tehnisks jautājums, kuru var atrisināt, izmantojot komitoloģijas procedūru. Ja mēs izmantosim šo pieeju, tad trūks leģitimitātes un demokrātiskas kontroles. Cilvēkiem ir jābūt pilnībā informētiem par šiem pasākumiem, kuri viņus tieši ietekmē. Mēs nevaram pieļaut pārredzamības trūkuma, kas ir sekojis pašiem pēdējiem lidostas drošības pasākumiem, atkārtošanos.
<P>
Protams, šajā Parlamentā mēs atbalstām pasākumus, ar kuriem garantē lielāku drošību, ceļojot, un paātrina pārbaužu veikšanu lidostās. Tomēr vispirms mēs atbalstām tā nodrošināšanu, ka tiek aizsargāta mūsu veselība un privātums.
<P>
Mēs gribam tehnoloģiju, ar kuru ņem vērā ar veselību un privātumu saistītos apsvērumus un ar kuru nerada vairāk problēmu nekā ar to cenšas novērst.
<P>
Šā iemesla dēļ, kā ir minēts, ir jāveic iepriekšēji medicīniskie un zinātniskie pētījumi par milimetru viļņu tiešo ietekmi uz pasažieru veselību un jo īpaši vismazāk aizsargāto personu, piemēram, grūtnieču, bērnu, slimnieku, vecāka gadagājuma cilvēku un personu ar invaliditāti, gadījumā.
<P>
Attiecībā uz šo attēlu iegūšanu un apstrādi, ko Komisija ierosina, lai garantētu konfidencialitāti un privātumu? Kā jūs minējāt, ir ļoti svarīgi, lai šie attēli tiek nekavējoties izdzēsti un lai nav nekādas iespējas, ka tos izdrukātu, saglabātu vai pārsūtītu.
<P>
Tajani kungs, vai pasažieri varēs izvēlēties vai arī viņiem būs jāatsakās veikt pārbaudi ar šiem skeneriem? Tā noteikti nav viena un tā pati lieta. Vai drošības darbiniekiem, kuri strādās ar šo jauno tehnoloģiju, ir plānota īpaša apmācība? Vai tehnoloģijas, kuru izmantotu kā izvēles iespēju, izmaksu un ieguvumu attiecība un proporcionalitāte ir novērtēta?
<P>
Komisār, dāmas un kungi! Mūsu mērķis ir skaidrs. Mums ir jānodrošina, ka cilvēkiem tiek sniegta informācija un ka visos aviācijas drošības pasākumus ievēro pamattiesības un tie tiek piemēroti vienādi visās lidostās.
<P>
Šīs jaunās tehnoloģijas izmantošana nevar būt vēl viena rīcība, ar kuru rada papildu spiedienu, ceļā uz lielāku drošību - es gatavojos beigt savu runu -, negatīvi ietekmējot pamattiesību ievērošanu. Tas ir jautājums par līdzsvaru.
<SPEAKER ID="519" NAME="Adina-Ioana Vălean" AFFILIATION="ALDE">
Priekšsēdētāja kungs! Ļaujiet man paskaidrot. Es esmu apņēmusies apkarot terorismu un nodrošināt visu pilsoņu drošību, bet es neizskaidrošu maniem vēlētājiem, kā 11 Eiropas Parlamenta deputāti neskaidrā birokrātiskā procedūrā izlēma atļaut cilvēku skenēšanu Eiropas Savienības lidostās, kas viņus parādītu kailus.
<P>
Visa šī komitoloģijas procedūra ir vēl viens piemērs, kā radīt Eiropas pilsoņos eiroskeptismu. Komisijas arguments - bet arī šīs tehnoloģijas izstrādātāju arguments - ir, ka digitālie ķermeņa skeneri ir paredzēti kā alternatīva fiziskām pārmeklēšanām. Bet līdzko mēs atļausim izmantot šo tehnoloģiju, mums nebūs nekādu garantiju, ka tā netiks izmantotai primārajai pārbaudei. Mēs visi zinām no savas pieredzes lidostās, ka dažas no tām veic obligātu fizisku pārmeklēšanu. Tāpēc jautājums ir par to, vai mēs atļaujam digitālo ķermeņa skeneru izmantošanu. Iespējams, mums tie ir jāaizliedz.
<P>
Tāpēc es mudinu Komisiju atlikt šo procedūru, kas mūs ir nostādījusi sarežģītā situācijā. Mums ir jābūt plašām, demokrātiskām debatēm, kurās ir jābūt iesaistītiem Parlamentam un Eiropas Datu aizsardzības uzraudzītājam (EDAU). Tā ir invazīva tehnoloģija un ir rūpīgi jāaplūko tādi jautājumi kā privātums, proporcionalitāte un efektivitāte.
<SPEAKER ID="520" NAME="Inés Ayala Sender" AFFILIATION="PSE">
(ES) Priekšsēdētāja kungs! Kā pierādījies vairākos gadījumus, Transporta un tūrisma komiteja atbalsta maksimālu drošību ar vismazākajām neērtībām pasažieriem un ceļotājiem. Tāpēc mēs principā piekrītam šo neērtību pasažieriem samazināšanai, vienlaikus saglabājot pārbaužu un drošības augstu līmeni.
<P>
Attiecībā uz šķidrumiem Parlaments jau ir ierosinājis alternatīvu par skeneriem, jo īpaši, lai novērstu visas šīs grūtības. Tā ir taisnība, ka tehnoloģiju sasniegumiem ir jāatvieglo šis process.
<P>
Konkrētajā digitālo ķermeņa skeneru gadījumā varētu domāt, ka ir nepieciešama lielāka piesardzība cilvēku pārmeklēšanā un ka iekārta, iespējams, atvieglotu situāciju un ar to jo īpaši izvairītos no tiem izņēmuma gadījumiem, kad tikai ārēja cilvēka ķermeņa pārmeklēšana nav pietiekama.
<P>
Tomēr es pilnīgi piekrītu tam, kā ierosinājusi Transporta komiteja, ka nepieciešams veikt visa veida piesardzības pasākumus, lai ceļotājiem un Eiropas Savienības pilsoņiem tiktu garantēta pilnīga drošība attiecībā uz šīs tehnoloģijas izmantošanu, ja tā tiek izmantota, un lai pašreizējie pētījumi un izmēģinājumi - kas ir tikai pētījumi un izmēģinājumi - sniegtu pozitīvus secinājumus. Šī skenēšana nekādā veidā nedrīkst apdraudēt veselību, ar to nedrīkst aizskart personas privātumu, ar to nedrīkst pazemot cilvēkus un uz iegūtajiem datiem un attēliem ir jāattiecas datu aizsardzībai.
<SPEAKER ID="521" NAME="Colm Burke" AFFILIATION="PPE-DE">
Priekšsēdētāja kungs! Es runāšu ļoti īsi. Ir tikai divas lietas, kuras es vēlos minēt. Es nedomāju, ka mums ir pilnībā jāpārtrauc domāt par šo lietu. Piemēram, izmēģinājumā Londonas Hītrovas lidostā četru gadu laika posmā 98 % pasažieru izvēlējās skenēšanu parastās fiziskās pārmeklēšanas vietā. Tas nepārprotami liecina par pausto apstiprinājumu šai tehnoloģijai. Ar to arī palielina drošību. Es zinu, ka citi cilvēki šovakar tam nepiekrita, bet ar to palielina drošību, jo ar to var atrast keramikas un plastmasas ieročus, kuri nav atrodami ar standarta metāla detektoriem.
<P>
Otrā lieta, kuru es vēlos ierosināt, ir saistīta ar cilvēkiem, kuriem ķermenī ir metāla implantāti traumu vai invaliditātes rezultātā. Viņi cieš pastāvīgu pazemojumu, vienmēr tiekot izraudzīti papildu pārbaudēm lidostās. Es ierosinu sistēmu atzīmju izdarīšanai lietotāju pasēs, lai viņi netiktu regulāri pakļauti šim pazemojumam. Es prasu, lai komitejas aplūko šo jautājumu, jo pašlaik tā ir milzīga problēma cilvēkiem, kuri ir pārcietuši fizisku traumu un kuriem ir implantāts. Es prasu, lai tas tiktu aplūkots.
<SPEAKER ID="522" NAME="Silvia-Adriana Ţicău" AFFILIATION="PSE">
(RO) Es balstos uz pieņēmumu, ka pasažieru drošība aviācijas nozarē ir ļoti svarīga. Tomēr ķermeņa skenēšana nozīmē cilvēka ķermeņa detalizētu attēlu iegūšanu. Šie attēli ir personas privātuma aizskārums. Es vēlos pievērsties tiem apstākļiem, kādos šie attēli ir jāizmanto.
<P>
Komisār, mēs saprotam, ka šie attēli netiks saglabāti. Tomēr, vai tie jāizmanto saskaņā ar visiem tiem nosacījumiem, kas noteikti ar datu aizsardzības tiesību aktiem? Kādus pasākumus jūs plānojat veikt, lai nodrošinātu, ka darbinieki, kuri izmanto šos skenerus, zina un ievēro datu aizsardzības tiesību aktu noteikumus? Komisār, pat tādos apstākļos, kad pasažieri dod savu piekrišanu šo skeneru izmantošanai, es vēlētos, lai mēs saņemtu garantiju, ka radītie attēli tiks izdzēsti. Diemžēl tikai pēc vairākiem gadiem mēs varēsim uzzināt par šo skeneru izmantošanas ietekmi uz cilvēku veselību.
<SPEAKER ID="523" NAME="Erik Meijer" AFFILIATION="GUE/NGL">
(NL) Priekšsēdētāja kungs! Pasākums, kurš var šķist attaisnojams transporta drošības un terorisma dēļ, no citiem aspektiem nepavisam nav saprotams. Preses ziņojumi par digitālajiem ķermeņa skeneriem Nīderlandes presē ir izraisījuši lielu sašutumu. Ja digitālais ķermeņa skeneris ir drošs instruments, tad ar to tiek iepazīstināts nepareizajā veidā. Katrā ziņā, kamēr nav zināma ietekme uz veselību un privātumu, mēs nevaram tos izmantot. Tieši tāpēc, ka cilvēki jūtas visa veida citu jaunumu apdraudēti, ir pamats šajā saistībā būt ārkārtīgi piesardzīgiem.
<SPEAKER ID="524" NAME="Priekšsēdētājs">
Komisār, kamēr nav nepieciešamo skaidrojumu un pētījumu, jums tagad ir šo debašu caurlūkošanas uzdevums.
<SPEAKER ID="525" NAME="Antonio Tajani">
Komisijas priekšsēdētāja vietnieks. - (IT) Priekšsēdētāja kungs! Es uzskatu, ka šodien ir sasniegts svarīgs mērķis, un tas ir mērķis par debašu par digitālajiem ķermeņa skeneriem uzsākšanu, lai saprastu, vai tas ir jautājums, kuram ir jāpievēršas. Man šķiet, ka šīs debates ir parādījušas, ka ir nepārprotama vēlme apspriest šo jautājumu.
<P>
Attiecībā uz metodi un daļēji tā dēļ, kas ir izlemts ar Lisabonas līguma pieņemšanu - un es ceru, ka vēlāk to pieņems visas ES valstis -, es saprotu, ka Parlaments vēlas paust savu viedokli un vēlas sajust, ka tas ir pilntiesīgs likumdevējs. Es esmu tikai ievērojis šobrīd spēkā esošos noteikumus. Man nav tiesību izmainīt komitoloģijas procedūru, tas neietilpst manās pilnvarās. Es varu vienīgi sagatavot ziņojumu un nodrošināt, ka Parlaments vienmēr ir iesaistīts visos gadījumos, kad ir debates par kādu svarīgu jautājumu, un arī pateikt, vai ir jānotiek debatēm par šo jautājumu.
<P>
Seminārs, kuru mēs esam ieplānojuši 6. novembrī, kurā piedalīsies dalībvalstu pārstāvji un Eiropas Parlamenta deputāti, būs iespēja - nav tā, ka tā ir vienīgā iespēja, jo tā varētu būt pirmā no vairākām īpašām sanāksmēm -, lai novērtētu visus ar digitālo ķermeņa skeneru izmantošanu saistītos aspektus, sākot ar to, ko es uzskatu par vissvarīgāko, cilvēku veselību. Pēc tam mēs risināsim visas citas problēmas saistībā ar iespējamo neobligāto šā instrumenta izmantošanu ar tā brīža Parlamenta piekrišanu. Es nevēlos kādam kaut ko uzspiest. Es tikai vēlos novērtēt iespējas.
<P>
Es vēlreiz saku, ka es uzskatu, ka ir pareizi darīt to kopā ar Parlamentu, ievērojot to apņemšanos, kuru es esmu paudis, - un es atkārtoju to tagad, šo debašu noslēgumā, - oficiāli konsultēties ar Eiropas Datu aizsardzības uzraudzītāju un uzklausīt Eiropas Savienības Pamattiesību aģentūras viedokli. Ciktāl tas skar mani, ja pēc visiem šiem novērtējumiem, par kuriem es ziņošu Parlamentam, tiks izlemts turpināt strādāt pie izvēles par digitālo ķermeņa skeneru izmantošanu nodrošināšanas, ciktāl tas skar Eiropas Komisiju, mana apņemšanās ir, ka digitālie ķermeņa skeneri - un es varu garantēt to un es saku to vēlreiz - nekad netiks padarīti par obligātiem un lidostām vienmēr ir jānodrošina tiem alternatīva.
<P>
Ja ir Eiropas regulējums, tad tam ir jābūt, ievērojot šos nosacījumus: pēc tam, protams, ja tiesību akti tiek pārkāpti, ir skaidrs, ka būs sekas. Ja ir pieņemti juridiski noteikumi, ja mums ir Eiropas regulējums, tad, ciktāl tas skar Komisiju, var piekrist vai nepiekrist, bet tā tas ir. Es apņemos kaut ko izdarīt: pēc tam, ja kāds netic tam, ko es saku, un domā, ka tas nav paveicams. Pretējā gadījumā mēs neizdarīsim neko.
<P>
Kas attiecas uz attēliem, tie netiks ierakstīti un tie ne reizi netiks saglabāti. Tādējādi tas būs tikai sava veida izmēģinājums, ņemot vērā visu, kas būs jāizdara vispirms. Ja tiek pieņemts lēmums par digitālo ķermeņa skeneru kā izvēles līdzekļa izmantošanu, attēli nekad netiks ierakstīti vai saglabāti. Šis punkts būs Eiropas Komisijas regulas tekstā. Ja kāds pēc tam pārkāpj noteikumus, tad Eiropas Komisija pieņems attiecīgos mērus. Tas pats attiecas uz jebkuru noteikumu un jebkuru kriminālkodeksu. Ja kāds pārkāpj likumu, tad viņam piemēro to sodu, kas noteikts kriminālkodeksā.
<P>
Pašlaik ir manuāla ķermeņa pārmeklēšana: jebkurš darbinieks, kas pieskaras pilsonim nepiedienīgā veidā, aizskar viņa privātumu un pārkāpj noteikumus un tādējādi neievēro likumu. Šis darbinieks noteikti tiks apsūdzēts un atzīts par vainīgu pēc atbilstošas tiesvedības. Vispirms es uzņemos veikt nopietnus centienus attiecībā uz veselības jautājumu. Es uzskatu, ka vēlāk visas šīs garantijas var novērtēt un tās ir jānovērtē Parlamentam, ar kuru es plānoju atkal konsultēties nākamajos posmos, sākot ar semināru, kas notiks 6. novembrī. Tā būs sanāksme, kurā Eiropas Parlamenta deputāti varēs uzdot jautājumus, pateikt, ko viņi domā, un paust jebkādus iebildumus, tostarp arī tehniska rakstura. Es varu sniegt politiska rakstura, bet ne tehniska rakstura garantijas. Mums ir vajadzīgs, lai atsauktos tehniskie eksperti. Pēc tehniskajiem novērtējumiem mēs varēsim dot atbildi par šo jautājumu. Tie Eiropas Parlamenta deputāti, kuri ir uzaicināti uz šo semināru, piedalīsies arī novērtēšanā.
<P>
Tāpēc es uzskatu, es esmu vienisprātis ar to, ko par šo jautājumu jo īpaši teica Fava kungs un Cappato kungs. Var tikt panākta vispārēja vienprātība, kas būs kopīgs novērtējums par to, vai nākotnē ir rekomendējams izmantot šo tehnoloģisko instrumentu. Ja izrādās, ka to nav iespējams izmantot, jo nav atbilstības attiecīgajiem kritērijiem, tad tas pat netiks iekļauts iespējamo izmantojamo instrumentu sarakstā. Ja mēs gribētu dot pozitīvu atzinumu pēc visiem tiem pasākumiem, kurus es esmu apsolījis veikt, tad regulas teksts ietvertu visas tās garantijas, kuras es uzņēmies iekļaut tajā, kā es esmu minējis gan savās ievada piezīmēs, atbildot uz jautājumu, gan savā noslēguma atbildē. Tā ir apņemšanās un es esmu radis ievērot savas apņemšanās, galvenokārt tās apņemšanās, kuras paustas Parlamentam, kura daļa es biju gandrīz 15 gadus.
<SPEAKER ID="526" NAME="Priekšsēdētājs">
Lichtenberger kundze! Man ir jāpārtrauc pašlaik notiekošā "skenēšanas” procedūra, kas ir ārkārtīgi kaitīga, jo īpaši tulku veselībai, kuriem mēs pateicamies par sadarbību.
<P>
Es esmu saņēmis rezolūcijas priekšlikumu1, kuru iesniegušas sešas politiskās grupas.
<P>
Debates ir slēgtas.
<P>
Balsojums notiks ceturtdien, 23. oktobrī.
