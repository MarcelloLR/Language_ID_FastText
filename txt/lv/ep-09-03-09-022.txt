<CHAPTER ID="022">
Tiešsaistes azartspēļu integritāte (īss izklāsts) 
<SPEAKER ID="200" NAME="Priekšsēdētāja">
Nākamais punkts ir C. Schaldemose ziņojuma Tiešsaistes azartspēļu integritāte īss izklāsts Iekšējā tirgus un patērētāju aizsardzības komitejas vārdā.
<SPEAKER ID="201" NAME="Christel Schaldemose">
referente. - (DA) Priekšsēdētājas kundze, es esmu lepna un gandarīta par to, ka šovakar varu jūs iepazīstināt ar patstāvīgo ziņojumu par tiešsaistes azartspēļu integritāti. Kā jums zināms, Eiropas Parlamentā azartspēļu jautājums vienmēr ir bijis ārkārtīgi strīdīgs. Azartspēles tika izslēgtas ne vien no Pakalpojumu direktīvas, bet arī no E-komercijas direktīvas darbības jomas un tās tika izslēgtas arī no direktīvas "Televīzija bez robežām”. Kāpēc tam tā jābūt? Jā, es ticu, ka vairākums no mums piekrīt, ka azartspēles patiešām ir finanšu pakalpojums - Eiropas Tiesa to tā ir definējusi - tomēr tas ir pilnīgi atšķirīgs finanšu pakalpojums. Mēs nevaram pielīdzināt azartspēles internetā elektriskās tējkannas pirkšanai vai galdnieka nolīgšanai, lai ieklātu grīdu; un tāpēc šis pakalpojums jāaplūko atsevišķi. Dalībvalstis līdz šim tā arī ir darījušas. Tās ir izdevušas stingrus noteikumus, lai ne vien pasargātu patērētājus no azartspēļu atkarības, krāpšanas un spēļu rezultātu pasūtīšanas, bet arī, lai novērstu nelikumīgi iegūtu līdzekļu legalizēšanu. Turklāt to mērķis ir arī uzturēt kārtību un likumību. Tomēr ne visas azartspēles ir vienādas. Patiesībā azartspēles internetā izvirza vairākus konkrētus uzdevumus, kas neattiecas uz azartspēlēm, ko spēlē konkrētās vietās; daļēji tas tā ir šo spēļu pārrobežu rakstura un vieglās pieejamības dēļ.
<P>
Sarunu atmosfēra par šo ziņojumu dažreiz bija daudz dedzīgāka, nekā man būtu gribējies. Piemēram, mūsu viedokļi bija ļoti atšķirīgi jautājumā par to, vai azartspēles internetā izraisa lielāku azartspēļu atkarības risku. Mani tas mazliet pārsteidza, jo skaitļi runā skaļi un skaidri. Zviedrijas un citu valstu pētījumi liecina, ka azartspēļu atkarības risks ir piecas līdz septiņas reizes lielāks tad, ja cilvēks spēlē pokeru internetā, nekā tad, ja viņš vienkārši aiziet uzspēlēt pokeru reālajā pasaulē. Tomēr es būtu pirmā, kas atzītu, ka mēs nezinām to, cik lielā mērā azartspēles internetā ietekmē patērētājus. Šajā jomā mēs patiesībā būtu spējīgi panākt vienošanos par to, ka ir nepieciešama plašāka informācija attiecībā uz patērētāju labāku aizsardzību.
<P>
Tomēr ziņojumā ir seši īpaši punkti, kurus es šovakar gribētu uzsvērt:
<P>
1. Iekšējā tirgus un patērētāju aizsardzības komitejā lielākais vairākums uzskata, ka tiešsaistes azartspēļu operatoriem nav jāpakļaujas tās dalībvalsts tiesību aktiem, kurā viņi piedāvā savus pakalpojumus, bet gan tās valsts, kurā dzīvo patērētāji;
<P>
2. Pirms noskaidrošanas Tiesā, politiskajā līmenī jānoskaidro, kā risināt Eiropas azartspēļu tirgus izvirzītos uzdevumus un problēmas;
<P>
3. Ievērojami jāpastiprina sadarbība starp dalībvalstīm;
<P>
4. Mums jāizstrādā standarti, kas aizsargātu patērētājus pret krāpšanu, azartspēļu atkarību un citiem ar tām saistītajiem riskiem;
<P>
5. Mums rūpīgāk jāizpēta šī joma; un visbeidzot -
<P>
6. Eiropas Parlaments pilnībā atbalsta Padomes uzsāktās iniciatīvas un procesus, un mēs mudinām arī Komisiju tos atbalstīt.
<P>
Es domāju, ka kopumā šis ziņojums palīdzēs azartspēļu nozarei atkal kļūt par politikas jomu, kāda tā arī ir. Šis ir līdzsvarots ziņojums un, neraugoties uz to, ka šis ir jutīgs jautājums, tas patiesībā guva ievērojamu atbalstu komitejā. To pieņēma ar 32 balsīm par un10 pret. Iekšējā tirgus un patērētāju aizsardzības komitejas mazākums izvirzīja alternatīvu rezolūciju. Es ziņojumā mēģināju iekļaut iespējami vairākus viņu paustos viedokļus, taču politiskās atšķirības ir tik pamatīgas, ka visus šos viedokļus nebija iespējams iekļaut. Es gribētu pateikties saviem kolēģiem par atbalstu, un es ceru, ka rīt manu ziņojumu atbalstīs vairākums.
<SPEAKER ID="202" NAME="Jacques Barrot">
Komisijas priekšsēdētāja vietnieks. - (FR) Priekšsēdētājas kundze, Schaldemose kundze, Komisija atzinīgi vērtē šo Eiropas Parlamenta patstāvīgo ziņojumu. Tā augstu vērtē Iekšējā tirgus un patērētāju aizsardzības komitejas un jūsu, Schaldemose kundze, kas esat šīs komisijas referente, paveikto darbu, un tā sevišķi atzinīgi vērtē integritātes jautājumā veiktos pētījumus.
<P>
Kā mans kolēģis McCreevy kungs savās iepriekšējās runās uzsvēra, dalībvalstu pašreizējās pieejas ir pārāk atšķirīgas, lai no tām varētu radīt likumdošanas iniciatīvu. Pēdējās diskusijas Konkurētspējas padomē skaidri parādīja, ka dalībvalstis nespētu vienoties par kādu no šīm iniciatīvām.
<P>
Turklāt Līgums piedāvā dažus pamatprincipus. Tiesas 2007. gada marta spriedums - spriedums Placanica lietā - vēl nesen skaidri apliecināja, ka ar sportu saistītās derības sniedz pakalpojumus, kas atbilst Līguma 49. pantā minētajiem pakalpojumiem. Dalībvalstīm azartspēļu jomā ir tiesības pieņemt tiesību aktus valsts mērogā. Ja tās vēlas ierobežot azartspēļu darbības, tad tām ir jāveic pētījumi, lai pamatotu šos ierobežojumus, piemēram, attiecībā uz atkarību vai krāpšanu.
<P>
Ja ir pierādīts, ka šādi pasākumi ir nepieciešami, Līgums prasa tos veikt tā, lai tie neradītu diskrimināciju konkrētās valsts operatoru un citu dalībvalstu operatoru starpā.
<P>
Komisija gatavojas pildīt savu pienākumu, izmeklējot ikvienu tai iesniegto sūdzību, un tā uzsāks jebkuras nepieciešamās procedūras, ja izrādīsies, ka ir pārkāpti Līguma noteikumi.
<P>
Ir cerīgi piezīmēt, ka sekojot pienākumu neizpildes procedūras piemērošanai, dažas dalībvalstis, tostarp Francija, Ungārija un Itālija, ir bijušas spiestas ciešāk saskarties ar Komisiju un ir apņēmušās grozīt savus tiesību aktus. Komisija, protams, strādā pie tā, lai dalībvalstīm palīdzētu rast risinājumus, lai tās ņemtu vērā pienākumu neizpildes procedūras.
<P>
Komisija 2006. gadā ir publicējusi pētījumu par azartspēļu tirgus tiesiskajiem un ekonomiskajiem aspektiem. Šajos apstākļos Komisija uzskata, ka pašlaik nav nepieciešams daudz vairāk iesaistīties valstu tiesību aktu pētījumu veikšanā, ne arī plašāku jautājumu, piemēram, atkarību, krāpšanas vai citu peļamu darbību izpētē. Tomēr šis ziņojums sniedz dažus sevišķi noderīgus skaidrojumus.
<SPEAKER ID="203" NAME="Priekšsēdētāja">
Ar to mēs noslēdzam šo darba kārtības punktu. Balsojums notiks rītdien.
<P>
Rakstiskas deklarācijas (Reglamenta 142. pants)
<SPEAKER ID="995" NAME="Lasse Lehtinen  " AFFILIATION="PSE">
rakstveidā. - (FI) Rītdien mēs redzēsim, ka daudzām Eiropas daļām vēl ir politiskā griba saglabāt savu ārkārtīgi svarīgo azartspēļu monopolu, un tas attiecas arī uz Somiju. Ir svarīgi, lai Eiropas Parlaments atbalstītu Somijas Nacionālo loteriju, Somijas Azartspēļu automātu asociāciju un Somijas azartspēļu operatoru Fintoto, jo Komisijas uzsāktās pienākumu neizpildes procedūras vēl aizvien ir diskutējams jautājums. Eiropas sporta kustībai un pasākumiem iedzīvotājiem vistuvākajā līmenī ir svarīgi, lai dalībvalstis saglabātu savas valsts azartspēļu sistēmas.
<P>
Tās ir arī Somijas sporta dzīves galvenā sastāvdaļa, tās īpašā iezīme, jo šeit sabiedrības brīvprātīgais darbs ir augstākā līmeņa sporta galveno atbalsts. Ja valstij šajā nozarē ir monopols, tad vieglāk ir arī cīnīties pret azartspēļu blakusparādībām. Ieņēmumi no tiešsaistes azartspēlēm ir tikai 5 % no kopējā azartspēļu ieņēmumu apjoma, taču šī nozare ārkārtīgi strauji attīstās. Tādēļ ir svarīgi, lai pat interneta laikmetā dalībvalstis saglabātu savas līdzšinējās tiesības. Mums jāatceras, ka pēc Lisabonas līguma pieņemšanas ES būs pilnvaras zināmos sporta veidos. Tas palīdzēs cīnīties pret tādām profesionālā sporta blakusparādībām kā rasisms, dopings un huligānisms.
<SPEAKER ID="994" NAME="Zita Pleštinská  " LANGUAGE="SK">
Bruto ienākumi no tiešsaistes esazartspēlēm 2004. gadā sasniedza EUR 2 - 3 miljardus. Saskaņā ar iepriekš minētā SICL pētījuma datiem pašlaik tas līdzinās 5 % no visa ES kopējā azartspēļu tirgus apjoma. Šīs pakalpojumu nozares straujā izaugsme nākotnē ir nenovēršama, un tādēļ mums vajadzīgi skaidri un pārredzami noteikumi.
<P>
Schaldemose kundzes ziņojumā aplūkota atšķirīga pieeja Eiropas azartspēļu nozarei, un tāpēc es nevaru to atbalstīt. Tajā nav atšķirības starp azartspēļu operatoriem, kam ir atļauja un kas darbojas saskaņā ar tiesību aktiem, un operatoriem, kas darbojas bez atļaujām un nelikumīgi.
<P>
Tāpēc ir svarīgi sākt ar to, ka vairākumam ES dalībvalstu pieder azartspēļu nozares. Es piekrītu, ka katrai dalībvalstij jāturpina noteikt interneta azartspēļu prasības. Kamēr nav skaidru pierādījumu par spēlētāju apdraudējumu, nelikumīgi iegūtu līdzekļu legalizēšanu vai korupciju sportā, mēs nevaram uzskatīt, ka visas šīs firmas nodarbojas ar noziedzīgām darbībām. Šajā nozarē ir arī nopietnas firmas, kuras izmanto vislabākās tehnoloģijas un darbojas saskaņā ar tiesību aktu prasībām.
<P>
Es drīzāk esmu pret, nevis par tiešsaistes azartspēlēm. Tomēr, manuprāt, vispārējs aizliegums izraisītu šo darbību un nelikumību pieaugumu un pilnīgu noteikumu neesību. Es uzskatu, ka mūsu ar kolēģiem kopīgi sagatavotais nostājas projekts piedāvā godīgāku un skaidrāku alternatīvu referentes ziņojumam.
