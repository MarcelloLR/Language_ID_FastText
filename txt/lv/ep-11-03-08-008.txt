<CHAPTER ID="008">
Starptautiskās Sieviešu dienas 100. gadadiena
<SPEAKER ID="115" NAME="Priekšsēdētājs">
Man ir patiess prieks par iespēju vadīt šo Parlamentu kopā ar savām sieviešu dzimuma kolēģēm. Sešas no viņām ieņem Parlamenta priekšsēdētāja vietnieku vietas, divas ir kvestores un man blakus sēž Sieviešu tiesību un dzimumu līdztiesības komitejas priekšsēdētāja vietniece. Es to uzskatu par īpašu godu un privilēģiju.
<P>
Es atsāku sēdi. Nākamais darba kārtības punkts ir debates par Starptautiskās sieviešu dienas 100. gadadienu. Sāksim ar īsu filmu, kurā sniegts šīs ievērojamās dienas vēstures īss kopsavilkums. Lūdzu, sāciet projicēšanu.
<P>
(Filmas projicēšana)
<P>
Dārgie viesi, dāmas un kungi! Divu minūšu garā filmā nav iespējams attēlot visus pēdējo 100 gadu notikumus. Šajā laikā mēs faktiski esam pārveidojuši Eiropu un varam lepoties, salīdzinot Eiropu ar citām pasaules vietām, tomēr vienlaikus mēs apzināmies, ka vēl ir daudz darāmā. Politikā joprojām ir pārāk maz sieviešu, un arī šeit, Eiropas Parlamentā, mūsu sieviešu dzimuma deputātes veido tikai 35 % no kopējā deputātu skaita. Kaut arī jāatzīst, ka šis skaitlis ir nedaudz augstāks nekā valstu parlamentos, tomēr tas joprojām nav pietiekami. Par laimi, mūsu Parlamenta galvenajās lēmumu pieņemošajās komitejās tas ir ievērojami virs 40 %, un mēs esam ļoti apmierināti ar šo rezultātu. Tas pats attiecas arī uz komiteju priekšsēdētājiem.
<P>
Tomēr pēc trim gadiem, pēc nākamām vēlēšanām, Eiropas Parlamenta sastāvs būtībā būs atkarīgs no valstu parlamentiem un veida, kādā tiek ievēlēti Eiropas Parlamenta deputāti. Mūsu valstu parlamentiem ir jānodrošina, lai sieviešu skaits Eiropas Parlamentā palielinātos. Un šodien mēs aicinām tos nodrošināt tādu sistēmu, kā arī aicinām valstu parlamentu deputātus izveidot atbilstošu tiesisko regulējumu un pieņemt lēmumus, kas veicinātu Eiropas Parlamentā ievēlēto sieviešu skaita palielināšanos.
<P>
Mēs varam rādīt piemēru arī sieviešu nodarbinātības jomā. 59 % no Eiropas Parlamentā nodarbināto skaita ir sievietes, turklāt vairāk nekā 50 % no šīm sievietēm ir iesaistītas būtisku jautājumu izskatīšanā. Man ir plaša pieredze šajā jomā, un es varu lepoties, ka laikā, kad vadīju savas valsts valdību, aptuveni 50 sievietes ieņēma augstākos ministru un valsts svarīgāko dienestu vadītāju posteņus. Šis rekords nebija pārspēts ne pirms tam, nedz arī aptuveni 12 gados pēc tam.
<P>
Es, būdams Eiropas Parlamenta priekšsēdētāja amatā, esmu aicinājis iesaistīt vairāk sieviešu Eiropas Komisijā un citos augsta ranga amatos Eiropas Savienībā. Mēs varam lepoties arī ar to, ka sieviete ieņem Augstās pārstāves ārlietu un drošības jautājumos amatu.
<P>
Situācija ir mainījusies arī Eiropas uzņēmumos, nodrošinot īpaši labvēlīgus apstākļus ne tikai sievietēm, bet arī pašai uzņēmējdarbības videi. Mums ir jārūpējas par to, lai vienādus darbus veicošas sievietes un vīrieši ar vienādām prasmēm saņemtu vienādu atlīdzību. Šajā jomā mums joprojām ir daudz darāmā.
<P>
Mēs ļoti labi apzināmies, ka sievietes arī ir spējīgas cīnīties par demokrātiju un cilvēktiesībām. Es vēlētos izteikt savu cieņu mūsu Eiropas Parlamenta deputātēm, kā arī atcerēties par Ziemeļāfrikas un Tuvo un Vidējo Austrumu sievietēm, kas izrāda patiesu drosmi cīņā par demokrātiju. Atcerēsimies arī to, ka savulaik Saharova balvu ieguva tādas ievērojamas sievietes kā Aung San Suu Kyi, Leyla Zana un "Sievietes baltā”. Tādēļ es vēlētos kārtējo reizi atgādināt, ka mums nav pieņemama sievietes cieņas aizskaršana jebkādas tiesību sistēmas, reliģijas vai kultūras vārdā. Mums nav pieņemams, ka sievietēm ir mazāk tiesību nekā vīriešiem, vai tas būtu Eiropā vai kādā citā vietā pasaulē. Mēs protestēsim, ja sieviešu tiesības tiks nepamatoti pārkāptas.
<P>
Dāmas un kungi! Pirms 218 gadiem, 1793. gada 3. novembrī, Olympia de Gouges Eiropā tika nocirsta galva par sieviešu un sieviešu dzimuma pilsoņu tiesību deklarācijas teksta sarakstīšanu. Tas bija vienīgais iemesls. Simts gadus vēlāk, 1906. gadā, sievietēm tika piešķirtas balsstiesības. Pirmā valsts, kas to paveica, bija Somija. Atcerēsimies šo notikumu. Turpmākā gadsimta laikā mēs panācām milzīgu progresu sieviešu un vīriešu līdztiesības jomā. Es vēlētos uzsvērt man personīgi ļoti svarīgu apziņu, respektīvi, ka 8. marts ir svētku diena visām sievietēm. Tā ir! Tomēr šīs svētku dienas galvenais uzdevums ir atgādināt mums visiem par pašu svarīgāko šodienas Eiropas uzdevumu, proti, nepieciešamību nodrošināt sieviešu un vīriešu līdztiesību arī visas atlikušās 364 dienas gadā. Principi, kurus ievērojam 8. martā, ir jāpiemēro arī visas atlikušās 364 dienas gadā. Tas ir mūsu galvenais izaicinājums. Nepietiek tikai ar to, ka atzīmējam 8. martu, bet par šo jautājumu ir jādomā arī pārējās gada dienās. Paldies par uzmanību!
<SPEAKER ID="116" NAME="Enikő Győri" LANGUAGE="HU">
Priekšsēdētāja kungs! Laikā, kad tika izveidota Starptautiskā sieviešu diena, sieviešu līdztiesība bija pilnīgi jauna un revolucionāra ideja. Kopš tā laika dzimumu līdztiesība ir kļuvusi par mūsdienīgas sabiedrības vienu no pamatprincipiem. Tā sakņojas cilvēka neatņemamā cieņā, kas piemīt vienādā apjomā gan vīriešiem, gan sievietēm. Tomēr, tāpat kā ar visiem citiem sasniegumiem, nepietiek tikai ar vienkāršu paziņojumu. Cilvēka cieņa, tostarp īpaši sievietēm piemītošā cieņa, dažādos laikos un vietās ir bijusi aizskarta ļoti dažādos veidos. Pievēršot galveno uzmanību un sniedzot atbildes reakcijas, mums tas ir jāņem vērā.
<P>
Tas ir zīmīgi, ka šī pieminēšana notiek pēc debatēm par ziņojumu par "Sieviešu nabadzības izpausmēm Eiropas Savienībā”. Nabadzība un Eiropas Savienība. Pirms kāda laika tā varētu likties mazticama asociācija. Tomēr ekonomikas krīze īpaši smagi ietekmēja mazāk aizsargātās grupas. Īpaši lielais sieviešu īpatsvars šajā kategorijā nosaka nepieciešamību pēc īpašiem uzdevumiem, nemaz nerunājot par daudzu sieviešu likteni, kas ārpus Eiropas, globālā līmenī, piešķir nabadzībai sievišķīgus sejas vaibstus. Svētā Asīzes Franciska vārdiem runājot: Nabadzības kundze. Sievietes ar maziem bērniem, kas bēg no kara vai bada, ģimenes bez tēva dzīvo graustos, sievietes un jaunas sievietes piespiestas nodarboties ar prostitūciju - tas viss ir novērojams arī Eiropas Savienībā.
<P>
Ungārijas prezidentūras prioritātēs ir iekļauti vairāki pasākumi, kuru veiksmīga ieviešana varētu pozitīvi ietekmēt sieviešu nodarbinātības palielināšanos. Būtiskākais no tiem ir stratēģija "Eiropa 2020” ar tās nodarbinātības politikas mērķiem, lai veicinātu atgūšanos no ekonomikas krīzes un samazinātu nabadzību. Sieviešu nodarbinātība veicina sieviešu cieņas ievērošanu. Tā ļauj viņām pašām pieņemt lēmumus un brīvi veidot savu dzīvi.
<P>
Nozīmīgajā iniciatīvā "Platforma cīņai pret nabadzību” tiek uzsvērts, ka pasākumiem, kas tiek veikti ar mērķi samazināt nabadzību, ir jāņem vērā arī sieviešu un vīriešu atšķirīgā situācija.
<P>
Ungārijas prezidentūra par nozīmīgu sasniegumu uzskata EPSCO padomes vakar pieņemto lēmumu par Eiropas Dzimumu līdztiesības pakta līdz 2020. gadam atjaunošanu. Papildus ekonomiskās politikas pasākumiem mums nevajadzētu aizmirst par sievietes īpašo nozīmi sabiedrībā. Mums ir jāsniedz sievietēm iespēja līdzsvarot karjeru ar ģimenes dzīvi un nodrošināt izvēles iespējas. Lai sasniegtu šo mērķi, mēs plānojam pārskatīt direktīvu par pasākumu ieviešanu, lai veicinātu drošības un veselības aizsardzības darbā uzlabošanu strādājošām grūtniecēm, sievietēm, kas strādā pēcdzemdību periodā, vai strādājošām sievietēm, kas baro bērnu ar krūti; atbilstošais progresa ziņojums tiks iesniegs izskatīšanai EPSCO padomes jūnija sanāksmē.
<P>
Ungārijas prezidentūras prioritātēs ietilpst izpratnes veicināšana par ģimenes lomu sociālo, ekonomisko un demogrāfisko problēmu risināšanas kontekstā. Tādēļ mēs organizēsim demogrāfijas nedēļu, kurā piedalīsies NVO un kuras laikā notiks ģimenes lietu ministru neformāla tikšanās. Tās mērķis būs diskutēt par līdzekļiem, kurus vajadzētu izmantot dzimstības veicināšanai. Īpaša nozīme tajā visā, protams, ir sievietēm un sieviešu izvēlei.
<P>
Īpaša uzmanība ir jāpievērš situācijai, kurā ir nonākušas sievietes no mazāk aizsargātām grupām, kas minētas Eiropas pamatprincipos dalībvalstu veidotajām romu integrācijas stratēģijām, kuras plānots apstiprināt Eiropas Padomes jūnija sanāksmē un kurās nozīmīgu devumu Eiropas Parlamentā ir sniegusi Járóka kundze un pārējās iesaistītās personas, referenti un palīgi. Mēs gaidām, ka arī Padomē mēs paziņosim par saviem plāniem uzsvērt romu tautības sieviešu būtisko nozīmi ģimenes apvienošanā, kas būtu labs pamats, kuru izmantot, meklējot risinājumus romu tautības iedzīvotāju problēmām.
<P>
Nobeigumā, dāmas un kungi, es vēlētos nedaudz novirzīties no tēmas. Vēsturiskā pieredze parāda, ka spēcīga pilsoniskā sabiedrība nevar pastāvēt bez sieviešu aktīvas iesaistes. Kā Buzek kungs jau minēja, starp Kairas Tahrira laukumā protestējošajiem bija arī sievietes. Arī viņas vēlas piedalīties notiekošo pārmaiņu veidošanā. Eiropas Savienībai vajadzētu veicināt viņu centienus: devīgi, bez ideoloģiskiem stereotipiem, atklāti un ar līdzjūtību.
<SPEAKER ID="117" NAME="José Manuel Barroso" LANGUAGE="FR">
Priekšsēdētāja kungs, Győri kundze, cienījamie deputāti! Šodien mēs pieminam to sieviešu balsis, kuras 1911. gada 19. martā atskanēja no Vācijas, Austrijas, Dānija un Šveices, pakāpeniski pieaugot skaitā un turpinoties, lai aizsargātu sieviešu balsstiesības un tiesības uz labākiem darba apstākļiem.
<P>
Šodien mēs godinām cīņas un panākumu gadsimtu, no kura mēs visi esam ieguvuši. Kāda gan būtu mūsu demokrātija, jo īpaši Eiropas demokrātija, šeit Eiropas Parlamentā, ja sievietes pilnīgi nebūtu iesaistītas sabiedriskajā dzīvē? Kur būtu mūsu sabiedrība un mūsu ekonomika bez sieviešu talantu pienesuma?
<P>
Daudzos aspektos Eiropas sievietes ir paraugs pārējai pasaulei. Vieta, kuru Eiropas sievietes ieņem mūsu sabiedrībā, ir iedvesmas avots sievietēm visā pasaulē. Šajā saistībā es vēlētos pieminēt Ziemeļāfrikas sievietes, kuras, drosmīgi cīnoties plecu pie pleca ar vīriešiem, dara visu iespējamo, lai pretotos diktatūrai un ieviestu demokrātiju. Eiropas sieviešu aktīvā ietekme Eiropas Savienības ekonomiskajā un politiskajā dzīvē ir viņu apņēmīgās cīņas rezultāts. Mēs esam priecīgi par Eiropas integrāciju, kuras viens no pamatprincipiem ir vīriešu un sieviešu līdztiesība, kas ir arī pilnīgi atzīta Lisabonas līgumā. Gadu gaitā pieņemtie svarīgie tiesību akti par vienādu attieksmi un dzimumu līdztiesību Eiropas politikā ļauj mums virzīties uz egalitāru sabiedrību un darba tirgu.
<P>
Tomēr mums ir jābūt šokētiem par lietām, kas joprojām ir neapmierinošas, nepieņemamas vai pat neciešamas. Es runāju par sieviešu nodarbinātības vidējo rādītāju 62,5 % apmērā iepretim 80 % vīriešu nodarbinātībai, kā arī neatbilstību starp pieaugošo sieviešu skaitu, kas ieguvušas augstāko izglītību, un viņu karjeras iespējām - tas joprojām nav apmierinošs rādītājs, kurš ir jāmaina. Pārāk liela sieviešu nodarbinātība slikti atalgotos un nedrošos darbos un pārāk maza nodarbinātība atbildīgos amatos. Atšķirības sieviešu un vīriešu darba samaksā sasniedz 18 %, kā rezultātā 22 % sieviešu vecumā virs 65 gadiem riskē saņemt līdzekļus zem nabadzības sliekšņa, jo tām nav adekvātas pensijas - tas nav apmierinošs rādītājs, kurš ir jāmaina. Saskaņā ar aprēķiniem Eiropas Savienībā no 20 līdz 25 % sieviešu vismaz vienu reizi dzīvē ir bijušas pakļautas fiziskai vardarbībai. Tas nav pieņemami un ir jāmaina.
<P>
Šodien mēs atjauninām savu apņemšanos turpināt kopīgi strādāt, lai padarītu dzimumu līdztiesību par realitāti. No tā iegūsim mēs visi - sociālās un ekonomiskās kohēzijas, ilgtspējīgas izaugsmes vai konkurētspējas ziņā.
<P>
2010. gada septembrī Komisija pieņēma stratēģiju, kurā ir noteiktas piecas prioritārās rīcības jomas 2010.-2015. gadam: līdztiesība darba tirgū, vienādas ekonomiskās neatkarības iespējas vīriešiem un sievietēm, vienāds atalgojums, vienādas iespējas vadošos amatos un līdztiesības veicināšana ārpus ES teritorijas.
<P>
Komisija turpinās atbalstīt sievietes visās zemeslodes daļās, kur tās katru dienu cīnās par tiesībām izglītoties un strādāt un cīnās par demokratizāciju un brīvībām, kā arī politiskajām un pilsoņu tiesībām. Komisija darīs visu iespējamo, lai nodrošinātu, ka šie mērķi kļūst par realitāti. Tomēr mums nevajadzētu aizmirst, ka likumdošana, lai cik labi tā būtu ieviesta, nav absolūts risinājums. Jāmainās ir arī uzvedībai un attieksmei.
<P>
Godātie deputāti! Šodien mēs pieminam sieviešu cīņu par līdztiesību. Šodien Eiropā mēs varam teikt, ka ES nebūtu iespējama bez Eiropas sievietēm, bez visām Eiropas sievietēm! Viņas sniedz būtisku ieguldījumu mūsu projektā, pamatojoties uz vērtībām, kurās ietilpst arī dzimumu līdztiesības vērtības.
<SPEAKER ID="118" NAME="Eva-Britt Svensson" LANGUAGE="SV">
Priekšsēdētāja kungs! "Persona nepiedzimst par sievieti, bet par tādu kļūst.” Šis citāts parāda, ka mūsu priekšstati par sievietēm un vīriešiem nosaka mūsu dzīves izvēles - izvēles, kuras ir atkarīgas no mūsu dzimuma, mūsu interesēm, prasmēm, pūlēm utt. Dzimumu stereotipi vīriešus un sievietes ievieto atšķirīgās grupās, un simts gadus ilgā cīņa par līdztiesību nav sagrāvusi šos dzimumu stereotipus.
<P>
Tomēr mēs atsakāmies gaidīt vēl simts gadus, jo tieši šo dzimumu stereotipu un šo normu dēļ cita starpā 97 % lielo uzņēmumu vadībā ir vīrieši, sievietes cieš no atalgojuma diskriminācijas un nedrošiem darbiem, ja tām vispār ir darbs, un faktiski sievietes ir tās, kuras ir atbildīgas par neapmaksātajiem mājas darbiem. Tieši sievietes uzņemas galveno atbildību par bērniem. Sievietes ir pakļautas vardarbībai, tostarp tuvās attiecībās, seksuālai vardarbībai un tiek pārdotas kā prece seksa tirdzniecībā. Mēs varam novērot nabadzības feminizāciju. Tas sakņojas dažādajās, sabiedrībā pastāvošajās normās.
<P>
Šīs simts gadu cīņas laikā ir panākts būtisks progress. Ja es salīdzinātu savas iespējas pieņemt atšķirīgus dzīves lēmumus ar manas mātes un vecmāmiņas iespējām, es varu saskatīt panākto progresu, tomēr joprojām ir daudz veicamu darbu. Tādēļ cīņa turpināsies katru gada dienu, ne tikai 8. martā.
<P>
(Aplausi)
<SPEAKER ID="119" NAME="Lívia Járóka" LANGUAGE="HU">
Priekšsēdētāja kungs, dāmas un kungi! Šodien mēs pieminam Starptautiskās sieviešu dienas simto gadadienu par godu strādājošo sieviešu demonstrācijai par iespējām saņemt vienādu atalgojumu Ņujorkā 19. gadsimta vidū. Vairāk nekā pirms 150 gadiem, 1857. gadā, izvirzītais mērķis panākt vienādu atalgojumu par vienādu darbu ir aktuāls arī mūsdienās. Eiropas Savienībā sievietes saņem par 15 % mazāk nekā vīrieši, manā mājas valstī Ungārijā šis skaitlis ir 16,5 %, un, kaut arī vairāk nekā puse no pasaules iedzīvotājiem ir sievietes, tās saņem tikai 10 % no pasaules ienākumiem.
<P>
Papildus nepieciešamībai novērst atšķirības algu apmēros atkarībā no dzimuma, ir jāatrisina arī jautājums par sieviešu nozīmes ģimenē atbilstošu nostiprināšanu un vienādas attieksmes principu ievērošanu. Mēs nedrīkstam pieļaut, ka bērna esamība rada nabadzības risku Eiropā vai ka neizdevīgāka situācija rodas tikai tāpēc, ka persona ir sieviete vai māte. Neatkarīgi no tā, vai tas tiek paveikts ar iniciatīvu ANO vai Eiropas Savienībā, līdztiesība starp vīriešiem un sievietēm daudzviet joprojām nav pilnīga. Mēs nepievēršam pietiekamu uzmanību situācijām, kad sievietes dzīvo tuvu nabadzības robežai, vairāku diskrimināciju fenomeniem, kā arī vardarbības ģimenē un vardarbības pret sievietēm apkarošanā.
<SPEAKER ID="120" NAME="Britta Thomsen" LANGUAGE="DA">
Priekšsēdētāja kungs, dāmas un kungi! Šodien paliek 100 gadi kopš pirmās Starptautiskās sieviešu dienas atzīmēšanas. Pirms simts gadiem cīņa bija par sievietes tiesībām balsot un citiem aspektiem - lietām, kas mūsdienās mums liekas pašsaprotamas. Tomēr joprojām ir jāpaiet ilgam laikam, lai mēs sasniegtu pilnīgu līdztiesību, un es vēlētos uzsvērt būtisko nozīmi, kāda ir sieviešu iesaistei visu līmeņu lēmumu pieņemšanas procesā. Sievietēm ir jābūt iesaistītām politikā, tomēr tām ir jābūt iesaistītām arī uzņēmējdarbības vidē. Mums jānodrošina arī tas, lai sievietes strādātu bankās.
<P>
Mēs nedrīkstam liegt pusei sabiedrības piedalīties būtisku ekonomisku lēmumu pieņemšanā. Tā nav demokrātija. Mums ir jāizmanto viss talantu potenciāls. Uz spēles ir likta arī mūsu konkurētspēja. Tādēļ es vēlētos īpaši atzīmēt komisāres Reding iniciatīvu "Sievietes mūsu uzņēmuma valdē - solījums Eiropai”. Tas ir apsveicami, ka ES kārtējo reizi rādīs piemēru attiecībā uz līdztiesību, tomēr mums ir nepieciešama saistoša likumdošana, ja mēs vēlamies, lai valdes locekļu kvotas būtu vairāk nekā tikai simboliska politika, un es ceru, ka jums ir drosme to izdarīt. Paldies!
<SPEAKER ID="121" NAME="Silvana Koch-Mehrin" LANGUAGE="DE">
Priekšsēdētāja kungs, dāmas un kungi! Cilvēku līdztiesības princips ir iekļauts Apvienoto Nāciju Organizācijas Vispārējās cilvēktiesību deklarācijas pirmajos divos pantos. Tajā ir teikts: "Visi cilvēki piedzimst brīvi un vienlīdzīgi savā cieņā un tiesībās. Viņiem ir saprāts un sirdsapziņa, un viņiem citam pret citu jāizturas brālības garā.” Cik skaisti uzrakstīts teikums! Tomēr simts gadus pēc pirmās Starptautiskās sieviešu dienas mēs joprojām neesam nodrošinājuši to dzīvē - joprojām nekas neliecina par pilnīgu vienlīdzību starp vīriešiem un sievietēm.
<P>
Tomēr Eiropā mēs esam sasnieguši ļoti daudz. Mūsdienās mūsu galvenais uzdevums vairs nav sieviešu brīvība juridiskā ziņā. Mēs lielā mērā esam panākuši šo brīvību. Es vēlētos pateikties feministiem, gan vīriešiem, gan sievietēm, par padarīto darbu. Šobrīd mūsu galvenais uzdevums ir rīcības brīvība, lai vīrieši uzņemtos atbildību par darba un ģimenes dzīves savietojamību un lai ierasta parādība būtu sievietes vadošos amatos gan uzņēmējdarbībā, gan politikā.
<P>
Ir patiesi fantastiski redzēt, kā Ziemeļāfrikas atbrīvošanas kustības raugās uz mums, Eiropas sievietēm. Tās skatās uz mums, gaidot, ka uzņemsimies vadību. Mums ir svarīgi no redzes loka neizlaist savu mērķi: brīvību dzīvot savu dzīvi atbilstoši saviem priekšstatiem. Tad mēs pieņemsim, ka līdztiesība ir pašsaprotama, un Starptautiskā sieviešu diena no atceres dienas kļūst par brīvības svinēšanas dienu.
<SPEAKER ID="122" NAME="Rebecca Harms" LANGUAGE="DE">
Priekšsēdētāja kungs, dāmas un kungi! Šobrīd esošai situācijai nevajadzētu ļaut mums atpūsties, bet gan vajadzētu iedrošināt mūs kārtējo reizi vienoties par patiesas līdztiesības ieviešanu. Šai 100. gadadienai vajadzētu sniegt mums, sievietēm, iespēju atskatīties pagātnē uz paveikto.
<P>
Manuprāt, rezultāts būtu šāds: līdztiesībai kā galvenajam pamata principam jābūt iekļautai konstitūcijās un cilvēktiesību deklarācijās. Tomēr mums ir nepieciešami likumi un regulas, kas ļauj ieviest šos principus praksē. Es uzskatu, ka tam ir jāizmanto arī kvotas.
<P>
Apskatot Eiropas iestādes, mēs varam konstatēt, ka tajās situācija nav labāka kā uzņēmējdarbības vides vadībā. Gandrīz neviena sieviete nav pārstāvēta augstākās vadības līmenī. Reding kundze un Barroso kungs, ja mēs vēlamies to panākt, mums patiesi ir nepieciešami strikti kvotu noteikumi. Es no jums gaidu godīgu izvērtējumu par sieviešu līdztiesību Eiropas iestādēs, jo tas ļaus jums apzināties šo kvotu nozīmīgumu.
<P>
(Aplausi)
<P>
Es uzskatu, ka tas ir nožēlojami, ka joprojām sievietes neatkarīgi no to kvalifikācijas nepiedalās vadības lēmumu pieņemšanā un stratēģisku politiku plānošanā. Ar kvotām mēs varētu sasniegt šo uzdevumu.
<P>
Reding kundze, mēs aicinām jūs šajā Starptautiskās sieviešu dienas 100. gadadienā izteikt patiesu apņemšanos darīt visu iespējamo, lai veicinātu kvotu reālu pieņemšanu attiecībā uz sieviešu skaitu vadībā, kā tas jau ir ieviests Norvēģijā, Spānijā un Francija. Es esmu neizpratnē, kāpēc šis jautājums netika izskatīts Barroso kunga runā.
<SPEAKER ID="123" NAME="Marina Yannakoudakis">
ECR grupas vārdā. - Priekšsēdētāja kungs! Pagājušā nedēļā Apvienotajā Karalistē lords Davies uzrunāja valdību par iespējām palielināt sieviešu dalību uzņēmumu valdēs. Viņa ziņojumā bija iekļauti brīvprātīgie mērķi uzņēmumiem. Nevar nepiekrist, ka mums ir nepieciešamas vairāk sieviešu uzņēmumu valdēs. Tomēr es nepiekrītu tam, ka ir nepieciešamas kvotas, lai sasniegtu šo mērķi. Tas ir tik protežējoši! Gandrīz tikpat protežējoši, cik rozes došana sievietēm, ienākot šajā telpā. Es savu rozi atdevu vīrietim.
<P>
Tomēr pozitīvi ir tas, ka Apvienotajā Karalistē ir panākts reāls progress, lai novērstu atšķirības darba samaksā. Jaunākie skaitļi liecina, ka atšķirības sieviešu un vīriešu darba samaksā pilna laika nodarbinātības gadījumā ir samazinājies līdz 10 %, kas ir zemākais rādītājs kopš uzskaites sākšanas.
<P>
Visbeidzot Starptautiskajā sieviešu dienā es vēlos izrādīt cieņu mātes stāvoklim. Patiesa līdztiesība ir tiesības izvēlēties un nebūt nosodītai par šīm izvēlēm. Būt par valdes priekšsēdētāju, ķirurgu slimnīcā, uz pusslodzi strādājošu aprūpes asistentu, automašīnu mehāniķi vai mājsaimnieci un māti - sievietei ir tiesības pašai izvēlēties.
<P>
(Aplausi)
<SPEAKER ID="124" NAME="Ilda Figueiredo" LANGUAGE="PT">
Priekšsēdētāja kungs! Mēs atbalstām sieviešu cīņu par brīvībām, sociālo progresu un mieru laikā, kad mēs pieminam Starptautiskās sieviešu dienas 100. gadadienu. Sievietes ir cīnījušās un daudz sasniegušas šajos 100 gados, tomēr tas joprojām nav bijis pietiekami, lai novērstu pastāvošo nevienlīdzību un diskrimināciju attiecībā uz tiesībām iegūt darbu, atšķirības darba samaksā, kuras atspoguļojas pensijās, sarežģījumi karjeras izaugsmē un profesionālo sasniegumu jomā, kā arī šķēršļi vadošu un ar lēmumu pieņemšanu saistītu amatu ieņemšanai ekonomiskās, sociālās un politiskās jomās; šai situācijai ir tendence pasliktināties ekonomikas un sociālās krīzes laikā.
<P>
Kaut arī mātes stāvoklis ir sociāla funkcija, kas ir nepieciešama sabiedrības attīstībai, diskriminācija pret strādājošajām mātēm turpinās, un tas ir pilnīgi apkaunojoši, tik ilgi jau dzīvojot 21. gadsimtā. Mēs vēlamies kārtējo reizi atgādināt par mūsu grupas solidaritāti ar šīm sievietēm šajā cīņā. Mēs turpināsim pieprasīt izskaust nevienlīdzību un diskrimināciju, pārtraukt jebkādu vardarbību pret sievietēm un likvidēt ar dzimumu saistītus stereotipus. Tam nepieciešama ne tikai neoliberālu politiku pārtraukšana, bet arī nopietna apņemšanās pieņemt alternatīvas politikas, kas lēmumu pieņemšanas un ES politikas centrā nostatītu cilvēktiesību un dzimumu līdztiesības jautājumus.
<SPEAKER ID="125" NAME="Mara Bizzotto" LANGUAGE="IT">
Priekšsēdētāja kungs, dāmas un kungi! Ir sasniegti daudzi uzdevumi, tomēr dažas cīņas pat nav vēl sāktas. Šobrīd aktuāls ir jautājums par sievietēm no citām kultūrām, kas Eiropā un citur pasaulē dzīvo apstākļos, kuri liedz tām pieprasīt pat minimālus cieņas un cilvēcīguma standartus.
<P>
Mēs nevaram atzīmēt šo svētku dienu, neizceļot arābu un musulmaņu pasaulē dzīvojošo sieviešu problēmas, jo tādējādi mēs turpināsim ignorēt problēmu, ar kuru viņas šobrīd saskaras, bet drīz tā var kļūt arī par mūsu problēmu. Mēs nevaram ignorēt krīzi, kas no gada uz gadu arvien vairāk pieaug Eiropā, mūsu pilsētās un mūsu skolās, kurās aug mūsu bērni.
<P>
Jau ilgstoši ir novērojama pieaugoša tendence vardarbības gadījumiem pret musulmaņu sievietēm viņu pašu ģimenē. Tādēļ jau kādu laiku esmu uzstājusi, un to daru arī šodien, lai Eiropa ieviestu mērķtiecīgas politikas pret radikālā islāmisma izplatību, pret piespiedu laulībām, goda tiesībām, sieviešu dzimumorgānu izkropļošanu un vardarbību ģimenē.
<P>
Mums, Eiropas vīriešiem un sievietēm, ir jācīnās par Eiropā un ārpus tās dzīvojošām sievietēm, kurām nav balsstiesību un kuras apspiež islāma fundamentālisma ļaunums.
<SPEAKER ID="126" NAME="Nicole Sinclaire" AFFILIATION="NI">
Priekšsēdētāja kungs! Es arī vēlētos godināt sievietes visā pasaulē un sievietes, kuras jau vairāk nekā 100 gadu cīnās par līdztiesību. Jaunzēlande sievietēm piešķīra balsstiesības 1893. gadā. Godinot savas valsts paveikto, ir jāpiemin 1970. gads, kad leiboristu partijas politiķe Barbara Castle ierosināja Rietumvalstīs pirmo likumu par vienādu samaksu. Un, protams, tā bija Apvienotā Karaliste, kurā bija pirmā Eiropas sieviete premjerministre.
<P>
Tomēr es uzskatu, ka Eiropas Parlaments ir zaudējis saikni ar realitāti. Es esmu pret jebkādu diskrimināciju, pat pozitīvu, jo tā nenovēršami noved pie upuru radīšanas. Sievietēm vajag nevis protežēšanu ar kvotu palīdzību, bet gan likvidēt barjeras viņu progresam. Dalībvalstīm vajadzētu vairāk pievērsties jautājumiem, kas saistīti ar nepieciešamību uzlabot bērnu aprūpi.
<P>
ES Tiesa nesen pieņēma lēmumu par automašīnu apdrošināšanu, kurā netiek izmantotas tradicionālas, pārbaudītas un apzinīgas riska novērtēšanas metodes. Par spīti ES nostājai attiecībā uz pozitīvu diskrimināciju par labu sievietēm šis gadījums ir paraugs politiski korektajām euro pļāpām, kurā neliels lēmums faktiski padara sieviešu dzīvi grūtāku un dārgāku. Veselais saprāts Eiropas Savienībā ir sveša lieta.
<SPEAKER ID="127" NAME="Priekšsēdētājs">
Debates tiek slēgtas.
