<CHAPTER ID="013">
Apsveikšana
<SPEAKER ID="032" NAME="Priekšsēdētāja">
Šodien mēs ar lielu prieku sveicam mūsu Parlamentā delegāciju no Afganistānas Islāma Republikas parlamenta. Šī delegācija ieradās vizītē mūsu Parlamentā pagājušajā decembrī Strasbūrā, un mums ir patiess prieks to sveikt arī Briselē.
<P>
(Aplausi)
<P>
Dāmas un kungi, es vēlos paust mūsu dziļo un patieso līdzjūtību jūsu asamblejai un Afganistānas tautai par 2007. gada 6. novembra teroristu uzbrukumu, kurā gāja bojā seši jūsu parlamenta deputāti un apmēram 100 Afganistānas pilsoņi. Starp upuriem bija Sayed Mustafa Kazemi, kurš bija Afganistānas pagājušā gada delegācijas Strasbūrā loceklis.
<P>
Jūsu vizītes mērķis ir sākt regulāru dialogu, kurš mums ļaus ātrāk nonākt pie Afganistānas politiskās un sociālās situācijas labākas izpratnes, kā arī dos mums iespēju apspriest atbalstu saistībā ar jūsu valsts vajadzībām.
<P>
Esmu pārliecināta, ka jūs visi šo vizīti uzskatāt par mūsu kopējiem centieniem sekmēt demokrātiskas vērtības un cilvēktiesību pilnīgu ievērošanu pasaulē.
<P>
Es vēlētos paust mūsu atzinību par jūsu vizīti, kā arī mūsu apņemšanos stiprināt šo sadarbību starp mūsu valdībām.
<P>
Cik man zināms, jūs jau esat nodibinājuši rezultatīvus kontaktus ar Eiropas Parlamentu, un es jums novēlu jūsu misijas konstruktīvu turpinājumu, patīkamu uzturēšanos un labu ceļojumu atpakaļ uz jūsu valsti.
<SPEAKER ID="033" NAME="Gyula Hegyi" AFFILIATION="PSE">
Priekšsēdētājas kundze, mans jautājums ir saskaņā ar Reglamenta 9. panta 2. punktu, kas attiecas uz vienmērīgu Parlamenta darba noriti.
<P>
Mēs esam informēti par to, ka Winston Churchill un SDM ēkas Strasbūrā satur azbestu. Pēdējais ziņojums "ir apstiprinājis augstāku azbesta satura līmeni” mūsu darba vietās nekā iepriekš uzskatīja. Azbests ir viens no bīstamākajiem kancerogēniem un var apdraudēt cilvēka dzīvību. Tādēļ mums būtu jāpieprasa pienācīga informācija par riska novērtējumu un detalizētu informāciju saistībā ar atbrīvošanos no azbesta Eiropas Parlamenta ēkās, ietverot attiecīgo grafiku un drošības pasākumus. Eiropas Parlamenta deputātu, darbinieku un apmeklētāju veselībai un drošībai jābūt absolūtai prioritātei.
<SPEAKER ID="034" NAME="Priekšsēdētāja">
Hegyi kungs, tas noteikti nav procedūras jautājums, taču tā kā esat ierosinājis tik būtisku jautājumu, es vēlētos sacīt, ka ģenerālsekretārs jau ir iesniedzis paziņojumu par iespējamo azbesta esību mūsu ēkās.
