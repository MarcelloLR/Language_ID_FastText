<CHAPTER ID="014">
Komisija: budžeta shēma un prioritātes 2009. gadam (debates)
<SPEAKER ID="066" NAME="Priekšsēdētājs">
Nākamais darba kārtības punkts ir Jutta Haug Budžeta komitejas vārdā sagatavotais ziņojums par 2009. gada budžetu, III iedaļu - Komisija: budžeta shēma un prioritātes 2009. gadam.
<SPEAKER ID="067" NAME="Jutta Haug">
referente. - (DE) Priekšsēdētāja kungs, komisāre Danuta Hübner, dāmas un kungi, šī gada budžeta procedūra ir īpaša, jo tā ir pēdējā procedūra, kurā ir jāievēro līdz šim izmantotie noteikumi. No nākamā gada mēs savu budžetu veidosim saskaņā ar Lisabonas līguma noteikto procedūru.
<P>
Tas nozīmē, ka Parlamentam būs uzmanīgāk jākoncentrējas, jo mums sava politiskā griba budžeta posteņos un budžeta skaitļos būs jāizsaka vienā vienīgā lasījumā. Mēs vairs nevarēsim panāktos kompromisus labot un grozīt vai arī labot kļūdas otrajā lasījumā.
<P>
Pirmajam un patiešām vienīgajam lasījumam līdz gada beigām ir jāpaliek un jākalpo kā praktiskam pamatam sarunās ar Padomi. Tādēļ ir svarīgi uzsvērt, ka līdz ar 2009. gada budžeta procedūru mēs kopā ar Padomi un Komisiju plānojam veikt sagatavošanās darbus, lai nodrošinātu, ka budžeta procedūra tiek īstenota atbilstoši Lisabonas līgumam.
<P>
Tomēr mūsu pašreizējā budžeta procedūra jau tagad ir nedaudz citādāka. Pēc Parlamentāro reformu darba grupas ierosinājuma Budžeta komiteja ir nolēmusi, ka turpmāk, atbildot uz Komisijas ikgadējo politikas stratēģiju, tā mūsu parastās pamatnostādnes plenārsēdei neiesniegs rezolūcijas sākotnējā priekšlikuma formā, bet tā vietā iesniegs mūsu priekšlikumu par budžeta sistēmu un prioritātēm 2009. gadam. Grupas ir atbildīgas par rezolūciju par ikgadējo politikas stratēģiju, kurā tiks skartas visas politikas jomas. Mēs Budžeta komitejā koncentrējamies uz galvenajām budžeta problēmām, kuras mēs uzskatām par īpaši svarīgām, un esam tās izklāstījuši 11 punktos.
<P>
Īpašu uzmanību es vēlos vērst uz trim aspektiem. Pirmkārt, ir skaidrs, ka mūsu budžets ir ļoti precīzs, t.i. variēšanas iespēju ir maz. Naudas rezerves atsevišķām pozīcijām ir ļoti nelielas. Mēs nevaram finansēt tādas politiskās prioritātes, kam nekavējoties būtu nepieciešami budžeta grozīšanas pasākumi, piemēram, praktiskas lomas spēlēšana klimata politikā, ar to nepakļaujot riskam iepriekšējās prioritātes. Tas pats attiecas uz izaugsmes un nodarbinātības finansēšanu ilgtspējīgas Eiropas labā.
<P>
Ja ņemam, piemēram, 1A pozīciju, tad redzam, ka nekādos apstākļos ar pieejamajiem līdzekļiem nevaram finansēt jaunas iestādes. Mums būs jāpieturas pie mūsu vecā, taču vienkāršā un vislielākajā mērā pamatotā principa "jauni uzdevumi, jauna nauda”.
<P>
Otrkārt, ir skaidri redzams, ka 4. pozīcijā pastāvīgi trūkst finansējuma. Situācija šeit nemainās gadu no gada. Mēs sagaidām, ka Komisija mums iesniegs provizorisko budžeta projektu, kurā vajadzības būtu izanalizētas un kurš būtu reālistisks. Mēs vēlamies beidzot izmantot elastīguma instrumentu tam mērķim, kam tas tika ieviests, proti, neparedzētām vajadzībām. Mēs nevēlamies, lai līdz gada beigām tas tiktu daļēji vai pat pilnībā aprīts.
<P>
Treškārt, mēs esam stingri nolēmuši pirms Parlamenta vasaras brīvdienām Komisiju informēt par mūsu nodomiem attiecībā uz paraugprojektiem un sagatavošanas darbībām. Mēs sagaidām, ka Komisija mums atstās pietiekamas naudas rezerves, lai mēs ar šo parlamentāro instrumentu varētu manevrēt provizoriskajā budžeta projektā, un ka tas attieksies uz visām pozīcijām.
<P>
Mēs esam pamanījuši, ka tā paraugprojektus un sagatavošanas darbības nav iekļāvusi tabulās, kas pievienotas 2009. gada Ikgadējai politikas stratēģijai.
<P>
Nobeigumā, mēs esam nolēmuši nepārkāpt finanšu sistēmas robežas, taču esam labi informēti par ierobežojumiem un problēmām, un tādēļ ceram uz labu sadarbību ar Padomi un Komisiju.
<SPEAKER ID="069" NAME="Danuta Hübner">
Komisijas locekle. - Priekšsēdētāja kungs, es vēlos sākt ar informāciju Jutta Haug un citiem šī Parlamenta deputātiem par to, ka Komisija ir ne tikai izskatījusi šo ziņojumu, bet arī piekrīt lielam skaitam tā punktu attiecībā uz budžeta disciplīnas un pareizas finanšu pārvaldības principiem.
<P>
Mēs augstu vērtējam šo iespēju apmainīties ar viedokļiem 2009. gada budžeta procedūras agrīnā stadijā. Tāpat es pilnībā piekrītu viedoklim, kas izteikts jūsu rezolūcijas projektā, ka mums būtu jāsāk apsvērt Lisabonas līguma ietekmi uz budžeta procedūru.
<P>
Komisija ir arī ņēmusi vērā Parlamenta nepārtraukto atbalstu budžeta pieņemšanai, balstoties uz aktivitātēm, un tā priekšlikumu jau pirms vasaras piedāvāt idejas paraugprojektiem un sagatavošanas darbībām. Tas neapšaubāmi uzlabos raitas un laicīgas īstenošanas iespējas.
<P>
Komisija ir arī ļoti pateicīga par Parlamenta detalizēto 2009. gada ikgadējās politikas stratēģijas analīzi, kas pagājušajā martā bija intensīvu debašu temats. Ikgadējā politikas stratēģija ir konsekventa rekomendāciju sistēma provizoriskā budžeta projekta un Komisijas likumdošanas un darba programmas sagatavošanai, lai gan tā nenosaka gala rezultātu, kura sasniegšanā tiks ņemtas vērā Eiropas Parlamenta un Padomes prioritātes.
<P>
Pamatojoties uz to, Komisija pieņems 2009. gada provizorisko budžeta projektu. Attiecībā uz politikas attīstību un programmu īstenošanu, 2009. gads ir trešais pašreizējā plānošanas perioda gads, un tam ir jābūt konsolidācijas gadam. Tādēļ Komisija ikgadējā politikas stratēģijā finanšu plānošanas jomā nav ierosinājusi nekādas būtiskas izmaiņas. Tomēr, tā ir ierosinājusi trīs galvenās prioritātes, kurām būs ierobežota ietekme uz finanšu līdzekļu piešķiršanu 2009. gadā.
<P>
Pirmkārt, mūsu politikas par integrētu ārējo robežu apsaimniekošanu ietvaros budžetā ir iekļauta Frontex stiprināšana, kā to jau 2008. gadā nolēma budžeta iestāde. Otrkārt, lai turpinātu ES jauno Vidusāzijas stratēģiju, ko 2007. gada jūnijā pieņēma Padome, Komisija ierosina 2009. gadā palīdzību šim reģionam izvirzīt priekšplānā, tajā pašā laikā kopējo piešķirto līdzekļu apjomu attiecīgajā periodā saglabājot iepriekšējā līmenī. Treškārt, saskaņā ar Bali programmu, Komisija ir ierosinājusi stiprināt atbalstu videi un dabas resursu ilgtspējīgai izmantošanai attīstības valstīs. Izsakot šos priekšlikumus, Komisija ir centusies rūpīgi ierobežot ietekmi uz pieejamajām naudas rezervēm, un turpinās to darīt, arī prezentējot savu provizorisko budžeta projektu.
<P>
Es beidzu savu runu, uzsverot kādu svarīgu punktu. 2008. gada budžeta procedūras laikā tika panākta vienošanās par vairākām kopīgām deklarācijām attiecībā uz izpildvaras un centrālajām iestādēm un detalizēto informāciju, kam būtu jābūt pieejamai budžeta iestādei. Komisija šos nosacījumus īstenos 2009. gada budžeta procedūras laikā, un esmu pārliecināta, ka tas Parlamentam sniegs skaidrāku priekšstatu par pieejamajiem resursiem.
<SPEAKER ID="070" NAME="László Surján">
PPE-DE grupas vārdā. - (HU) Paldies, ka devāt man vārdu, priekšsēdētāja kungs. Es esmu pārliecināts, ka Jutta Haug ziņojums saņems Parlamenta atbalstu, un es viņu apsveicu ar paveikto darbu. Tagad es vēlētos izteikt dažas domas.
<P>
Pirmkārt, Parlaments ar sasietām rokām cenšas izstrādāt budžetu, kas būtu atbilstošs jaunajām problēmām. Mēs par tām tikko dzirdējām. Mēs atbalstām izaugsmes un darba vietu radīšanas palielināšanu, jo tas būs viens no galvenajiem elementiem vāji attīstīto reģionu attīstībā, vai vismaz tam vajadzētu tādam būt. Es priecājos, ka Komisijai ir šis drošais pārstāvis ar atbildību par reģionālo attīstību.
<P>
Ļoti būtisks šī ziņojuma punkts ir par to, ka Eiropas pilsoņiem ir jāsaņem informācija par to, kā tiek tērēta viņu nauda un ka mēs esam apņēmušies šo naudu tērēt tā, lai gūtu pēc iespējas lielāku labumu.
<P>
Mēs gaidām Lisabonas līguma ratificēšanu un tādēļ nevaram uzvesties tā, kā ceram to darīt gada beigās, kad pēkšņi, izsakoties frāzēs, līgums, kurš regulēs mūsu darbu, stāsies spēkā tikpat maģiski kā trusis tiek izcelts no cilindra. Mums pie tā ir jāstrādā. Eiropas Tautas partija balso par šo ziņojumu un cer, ka grozītie priekšlikumi tiks atbalstīti, īpaši tie, kas attiecas uz mazajiem un vidējiem uzņēmumiem.
<P>
Tomēr, es nevaru Jutta Haug pilnībā piekrist par to, ka apspriešana notiek īstajā laikā. Iepriekšējam budžetam būs jābūt sagatavotam, un mēs par to varam vienoties tikai tad, ja laimīgas sagadīšanās pēc mēs jau iepriekš būsim prasījuši posteņus, kurus atbalsta arī Komisija. Mums būs kārtīgi jāpārdomā, kā mēs to nākotnē darīsim, lai Parlaments drīzāk varētu Komisiju informēt par savu viedokli. Paldies par uzmanību!
<SPEAKER ID="071" NAME="Göran Färm">
PSE grupas vārdā. - (SV) Priekšsēdētāja kungs, kā Jutta Haug jau minēja, šis ir pēdējais budžets, kurš jāpieņem saskaņā ar veco modeli, vismaz tad, ja jaunais līgums tiek ratificēts, taču šis ir arī budžets, kas ir kā ievads ilgtermiņa budžeta reformai. Tajā pašā laikā, mēs, protams, esam arī ceļā uz vidēja termiņa pārskatīšanu. Ņemot to vērā, ir dabiski, ka mēs budžeta jautājumus skatām no ilgtermiņa perspektīvas.
<P>
Mēs uzskatām, un arī rezolūcijā tas ir svarīgs punkts, ka svarīgas, jaunas politiskās prioritātes ir jāapstiprina arī budžetā. Piemēram, pašlaik mums noteikti trūkst līdzekļu 1. pozīcijā, kas ir ilgtspējīga izaugsme, utt., kā arī 4. pozīcijā. Tādēļ mēs no Komisijas gaidām drosmīgu priekšlikumu par vidējā termiņa pārskatīšanu, taču mums darbs ir jāsāk jau ar nākamā gada budžetu.
<P>
Ir daži īpaši svarīgi jautājumi, par ko vēlamies runāt. Pirmkārt, es domāju par klimata un enerģētikas politiku. Es esmu Rūpniecības, pētniecības un enerģētikas komitejas budžeta referents, un mums ir, piemēram, galvenais Stratēģiskais enerģētikas tehnoloģiju plāns, SET plāns, mums ir arī pasākumi energoefektivitātei un tā tālāk, un tam visam ir nepietiekami budžeta līdzekļi.
<P>
Otra lieta, par ko es domāju, ir 4. pozīcija, it īpaši viss, kas notiek Balkānos. Pagājušajā gadā mums bija lielas debates par investīcijām Kosovā. Šīm investīcijām ir jāturpinās, un tām ir jābūt ilgtermiņa. Turklāt, tās ir jāveic vienlaicīgi ar papildu atbalsta atrašanu, lai palīdzētu Serbijai un Bosnijai tuvināties ES.
<P>
Trešā lieta, uz ko mēs vēlētos koncentrēties, ir budžeta kvalitāte. Dažreiz mums ir bijuši, piemēram, pārāk daudzi paraugprojekti un sagatavošanas darbības. Tagad mums vairāk būtu jākoncentrējas uz to, lai nodrošinātu, ka šāda veida pasākumi patiešām tiek veiksmīgi īstenoti. Viena no lietām, par ko šeit domāju, ir tas, ko es pats esmu ierosinājis attiecībā uz kara plosīto Balkānu kultūras mantojuma saglabāšanu. Mums tagad ir jānodrošina, ka tās tiešām kļūst par ilgstošām investīcijām.
<P>
Ceturtā joma, par ko es domāju, ir pārtikas krīze. Mēs pašlaik atrodamies situācijā, kad augošās pārtikas cenas tiešām var ietekmēt ES budžetu. Mēs to nedrīkstam ignorēt.
<P>
Mans secinājums ir tāds, ka mainīgā sabiedrībā mums ir jābūt gataviem mainīt arī ES budžetu.
<SPEAKER ID="072" NAME="Anne E. Jensen">
ALDE grupas vārdā. - (DA) Priekšsēdētāja kungs, kā daudzi jau ir minējuši, 2009. gads ES daudzējādā ziņā būs interesants. Eiropas Parlamenta vēlēšanas un jaunās Komisijas iecelšana, kā arī paredzētā Lisabonas līguma stāšanās spēkā praktisko darbu pie 2009. gada budžeta padarīs samērā sarežģītu. Tādēļ mēs šī gada budžetam ļaujam būt kā jauno noteikumu pārbaudei, lai mēs varētu gūt kādu pieredzi. Nākotnē mums budžeta pieņemšanas process būtu jāsāk agrāk gada sākumā un labāk tajā jāiesaista tehniskās komitejas. Bez tam, es vēlētos pateikties referentei Jutta Haug par lieliskajām iniciatīvām šajā jomā.
<P>
Šodien mēs apspriežam pirmos paziņojumus attiecībā uz ES 2009. gada budžetu. Protams, ir svarīgi, ka starp politiskajām prioritātēm gan pirms, gan pēc to īstenošanas Komisijas gada likumdošanas programmā pastāv cieša saikne, tādējādi nodrošinot, ka ES budžets ir kā viens integrēts politiskais instruments. Taču šeit mēs sastopamies ar problēmu, jo daudzgadu finanšu sistēma daudzos jautājumos ir ļoti ierobežota. ES šobrīd ir vienota enerģētikas un klimata politika, tomēr nav vienota finansējuma šīs politikas atbalstam. Pētniecību, inovācijas, izglītību un transportu finansējošā budžeta sadaļa ir acīmredzami nepietiekama. Līdzīgi arī tieslietu un patvēruma sniegšanas politikas un kultūras un veselības aprūpes politikas sistēmas ir pārlieku ierobežotas. Turklāt, ES ārpolitikai arī nepārtraukti trūkst līdzekļu - tādas prioritātes kā Kosova un Palestīna norāda uz problēmām, ar ko saskaramies. Tādēļ tagad mums ir svarīgi apspriest gaidāmo vidējā termiņa budžeta pārskatīšanu, lai nodrošinātu to, lai ES arī pēc 2009. gada varētu turpināt finansēt svarīgas politiskās prioritātes. Mums ir jābūt elastīgiem un jānodrošina labākas iespējas no jauna noteikt prioritātes šajā sistēmā.
<SPEAKER ID="073" NAME="Zbigniew Krzysztof Kuźmiuk">
UEN grupas vārdā. - (PL) Priekšsēdētāja kungs, komisāres kundze, UEN grupas vārdā es šajās debatēs par 2009. gada budžeta prioritātēm vēlētos vērst jūsu uzmanību uz šādiem jautājumiem.
<P>
Pirmkārt, ja visas dalībvalstis ratificē Lisabonas līgumu, tad 2009. gadā pilnvaras tiks nodotas no dalībvalstīm ES, tādējādi Eiropas Savienībai radot jaunas atbildības jomas. Manuprāt, tas būtiski ietekmēs Eiropas Savienības budžeta izdevumu sadaļu.
<P>
Otrkārt, saskaņā ar ekspertu prognozēm, 2009. gads ļoti iespējams būs piektais gads pēc kārtas, kad nepārtraukti palielināsies pārtikas produktu cenas. Tas radīs aizvien lielākas sociālās problēmas nabadzīgākajās dalībvalstīs un arī tajās valstīs, kurām Eiropas Savienība sniedz palīdzību pārtikas formā. Eiropas Savienības 2009. gada budžetam ir jāsniedz lielāks atbalsts lauksaimniecības produkcijas ražošanas pieaugumam Eiropā un lauksaimniecības produkcijas eksportam no Eiropas Savienības.
<P>
Visbeidzot, trešā lieta, par ko vēlos runāt, attiecas uz klimata pārmaiņu novēršanu, kas ir viena no 2009. gada budžeta prioritātēm. Tas dalībvalstu ekonomikām uzliks papildu slogu, taču diemžēl nesniegs nekādus atvieglojumus saistībā ar to attīstības kavēšanos. Tas jaunās dalībvalstis nostādīs īpaši grūtā situācijā un var novest pie nopietnām un kaitīgām ekonomiskām un sociālām sekām šajās valstīs.
<SPEAKER ID="074" NAME="Esko Seppänen">
GUE/NGL grupas vārdā. - (FI) Priekšsēdētāja kungs, komisāres kundze, referente Jutta Haug savā darbā parāda milzīgas tehniskās prasmes un profesionalitāti. Mūsu grupa atbalsta ziņojuma aicinājumu uz solidaritāti Eiropas Savienībā un uz līdzsvaru reģionālajā attīstībā, un vēlas budžetā redzēt lielāku atklātību un skaidrību.
<P>
Ir svarīgi 2009. gada laikā īpašu uzmanību veltīt nākamo gadu budžeta sistēmas vidēja termiņa pārskatīšanai, lai gan jauno sarunu iznākums vēl nebūs nekādā veidā ietekmējis nākamā gada budžetu. Mūsu grupa vienmēr ir teikusi, ka Eiropas Savienības budžetam trūkst instrumentu ES sociālās dimensijas izveidei. Tas ir viens no iemesliem, kādēļ mēs decembrī nevarējām pieņemt budžeta priekšlikuma projektu.
<P>
Mūsu grupa uzskata, ka Eiropas Savienības virzība uz militarizāciju turpināsies, ja tiks pieņemts Lisabonas līgums. Tas Eiropas Savienības darbam pievienos jaunus elementus: drošības un aizsardzības politiku un ilgstošu strukturālu sadarbību. Mēs vērojam, kā Padome nepārtraukti Eiropas Savienības budžetam ierosina jaunas apropriācijas un kā Parlaments ir gatavs tās pieņemt. Mēģinājums Atēnu finansēšanas mehānismu iekļaut vienotajā budžetā ir secinājums, ko iespējams izdarīt no tā, ar kādu apņēmību Padome strādā pie Eiropas Savienības militarizācijas, un no tās konsekventajiem aicinājumiem budžetā iekļaut vairāk militāru apropriāciju.
<P>
Mēs arī norādām, ka nākamā gada budžetā nav skaidras budžeta politikas attiecībā uz izmaksām, kas Eiropas Savienībai radīsies saistībā ar Kosovu, un uz to, kā tās tiks apmaksātas. Dažām dalībvalstīm neskaidri iezīmējas neparedzētas izmaksas. Tās paredzētas Eiropas kontekstā unikālas etniskās kopienas nacionālās neatkarības veicināšanai.
<SPEAKER ID="075" NAME="Margaritis Schinas" AFFILIATION="PPE-DE">
(EL) Priekšsēdētāja kungs, šodien mēs sākam darbu pie 2009. gada budžeta ar tā dažādajām īpašajām īpatnībām. Tas ir pēdējais pašreizējā Parlamenta sasaukuma un Barroso vadītās Komisijas budžets. Visticamāk, ka šis būs pirmais budžets, kas būs pa vidu starp pašreizējo un jauno likumdošanas sistēmu. Šo budžetu ievadīs Lisabonas līgums, un, kā jums zināms, tas Eiropas Parlamentu iesaista daudzās būtiskās kompetences jomās.
<P>
Situācijā, kad ir daudz kompetences jomu, parasti ir arī daudz pienākumu. Šajā kontekstā es vēlētos par 2009. gada budžetu minēt četras lietas. Pirmā ir par to, ka budžetam ir jādod pievienotā vērtība Kopienas līmenī, nevis tikai jāiezīmē kādas ēras beigas. Es atzinīgi vērtēju komisāres teikto. Piemēram, Frontex stiprināšana ir kvalitatīvs elements, kas parāda, ka pat pēdējā Komisijas un Parlamenta piecu gadu ilgā pilnvaru laika gadā mēs varam risināt jaunas problēmas.
<P>
Otra lieta, ko vēlos teikt, ir, ka tam ir jābūt attīstības budžetam, nevis tādam, kas finansē mikroprogrammas un pieticīgas prioritātes. Apkārtējās ekonomikas krīzes nospiedošajā atmosfērā mums ir jākoncentrējas uz problēmām, kam nepieciešami attīstības risinājumi.
<P>
Trešā lieta attiecas uz to, ka katrai jaunai politikas prioritātei mums ir nepieciešamas arī jaunas finansēšanas iespējas. Vienkārši sakot, jauni mērķi nozīmē arī jaunu naudu.
<P>
Visbeidzot, 2009. gads būs vēlēšanu gads - es ar to vēršos pie Komisijas. Kad jūs mums prezentēsiet provizorisko budžeta projektu, tad dariet to vienkāršā un saprotamā veidā. Ir laiks Eiropas pilsoņiem spēt vienkārši izprast budžetu, kas patiesībā ir par viņiem.
<SPEAKER ID="076" NAME="Costas Botopoulos" AFFILIATION="PSE">
(EL) Priekšsēdētāja kungs, dāmas un kungi, šodienas debates par Jutta Haug ziņojumu, manuprāt, ir pirmais būtiskais solis ceļā uz budžeta procedūras politizēšanu. Vienādi vai otrādi, 2009. gads Eiropai un mūsu Parlamentam būs ļoti pilns politiskais gads: notiks Parlamenta vēlēšanas, es ceru, ka tiks ieviests jaunais Lisabonas līgums un pašā Parlamentā arī būs samērā daudz pārmaiņu. Visu šo notikumu starpā arī budžets piedzīvos būtiskas pārmaiņas. Tieši tam politiskā ziņā mūs gatavo šis ziņojums.
<P>
Ļaujiet man koncentrēties uz četriem būtiskiem procedūras un ziņojuma punktiem. Pirmkārt, ir svarīgi laicīgi rīkoties, lai sagatavotos jaunajai situācijai. Nākamajam budžetam, kurš, kā mēs visi teicām, būs pirmais pēc jaunās procedūras pieņemtais budžets, būs jābalstās uz jau nostiprinātiem pamatiem, lai tas varētu atbilstoši darboties.
<P>
Es vēlētos uzsvērt otro punktu, jo Eiropas Parlamenta Sociālistu grupa to ir prasījusi jau daudzus gadus: procedūras atvēršana citām komitejām. Šeit ļoti būtiska ir referentes iniciatīva. Mēs par politikas prioritātēm esam debatējuši ne tikai ar Budžeta komiteju, bet arī ar citām komitejām.
<P>
Treškārt, mums gan tagad, gan katru turpmāko gadu ir jācenšas šī Parlamenta politikas prioritātes atspoguļot saskaņā ar budžetā noteikto. Šajā gadījumā es uzskatu, ka galvenais jautājums ir jautājums par milzīgo nabadzību, lauksaimniecību, attīstību un tehnoloģijām.
<P>
Ceturtkārt un visbeidzot, un tad es beigšu savu runu, priekšsēdētāja kungs, tas ir paraugprogrammu svarīgums. Tās mums dod tik ļoti svarīgo priekšstatu par to, kas ES notiks tuvāko gadu laikā.
<SPEAKER ID="077" NAME="Pedro Guerreiro" AFFILIATION="GUE/NGL">
(PT) Priekšsēdētāja kungs, starp svarīgajiem aspektiem, kas ietekmēs 2009. gada budžetu, ir arī plānotā Kopienas budžeta pārskatīšana. Konkrētā šīs pārskatīšanas forma vēl ir jānosaka, taču mēs esam nobažījušies par dažiem jau noteiktajiem pārskatīšanas mērķiem.
<P>
Turklāt, kas attiecas uz Komisijas un Padomes pieņemtajām pamatnostādnēm, ir skaidrs, ka atkārtosies 2007. un 2008. gada notikumi, proti, izdevumi atkal nespēs iekļauties daudzgadu finanšu sistēmas noteiktajos ierobežojumos, kas jau tāpat ir nepietiekami, lai apmierinātu patiesas sociālās kohēzijas vajadzības Eiropas Savienībā. Bez tam, ir arvien vairāk pazīmju, ka asignējums izdevumiem sociālai kohēzijai vispār netiks izmantots. Tajā pašā laikā asignējums ES ārējām aktivitātēm, proti, intervencei karadarbības zonās, ko mēs noraidām, tiek palielināts.
<P>
Īsumā, prioritātēm, kurām piekrītam, līdzekļi ir nepietiekami, un prioritātēm, kuras mēs noraidām, to ir vairāk.
<SPEAKER ID="078" NAME="Reimer Böge" AFFILIATION="PPE-DE">
(DE) Priekšsēdētāja kungs, dāmas un kungi, es vēlos sākt ar stingru atbalstu referentes vārdiem un ar griešanos pie Parlamenta speciālistu komitejām ar aicinājumu patiešām koncentrēties uz projektiem ar pievienoto vērtību visai Eiropai, kad tās sāks, cerams, stingri apsvērt paraugprojektus un sagatavošanas darbības.
<P>
Vēršoties pie Komisijas un Padomes, ļaujiet piebilst, ka debašu gaitā mēs beidzot vēlamies sagaidīt atbildi uz jautājumu par to, kā mēs beidzot varētu atjaunot mūsu ārpolitikas un drošības politikas veselību, kas jau vairākus gadus cieš no hroniska finansējuma trūkuma, kā mēs šajā jomā varētu pārtraukt ikgadējos strīdus, no kuriem nevienam nav nekāda labuma un kas kaitē arī Komisijai un Padomei.
<P>
Komisāre teica, ka viņa provizoriskajā budžeta projektā atsauksies uz Bali iznākumu atbilstoši jaunas Āzijas stratēģijas formulēšanai. Taču es vēlētos uzzināt, kad Komisija plāno iesniegt priekšlikumus par Reformu līguma ietekmi uz budžetu laika periodā līdz 2013. gadam. Jeb varbūt mums ir jāgaida līdz nākamajam finanšu plānošanas periodam? Galu galā, mēs šeit saskaramies ar jauniem imigrācijas politikas, klimata pārmaiņu, enerģētikas politikas, tiesiskās sadarbības un ārpolitikas un drošības politikas aspektiem. Par šīm tēmām mēs neko neesam dzirdējuši.
<P>
Ļaujiet piebilst, ka šajā budžeta procedūrā mums ir jāizveido jaunā Līguma īstenošanas sistēma, ko izmantot pēc tā ratificēšanas, kas nozīmē, ka mums ar atbilstošu rūpību un jutīgumu ir jāņem vērā nepieciešamība sakārtot nolīgumus gan attiecībā uz ratifikācijas procesu, gan uz tiesisko pamatu. Tas ir pats svarīgākais. Šeit jāmin trīs aspekti. Kur mums ir nepieciešami pagaidu nolīgumi, lai nodrošinātu atbilstošu pāreju no vecā līguma un jauno? Kur mums ir nepieciešami pārejas nolīgumi, lai nodrošinātu tiesisko drošību? Un kur mums ir vajadzīgs nedaudz vairāk laika, lai saskaņā ar atbilstošajām likumdošanas procedūrām sagatavotu nākamos nolīgumus?
<P>
Es vēlos pateikt pavisam skaidri - arī nākamajai Francijas prezidentūrai - ka visi nolīgumi, ko varam panākt attiecībā uz šiem trim aspektiem, būs atkarīgi no rezultātiem, un mums ir jāsaglabā zināms elastīgums, lai mēs visu jau no paša sākuma neiekaltu kā akmenī un pēc tam mums nevajadzētu to visu atkal ar lielām mokām grozīt.
<SPEAKER ID="079" NAME="Jan Mulder" AFFILIATION="ALDE">
(NL) Priekšsēdētāja kungs, vispirms es vēlētos Jutta Haug novēlēt bon courage šajā svarīgajā uzdevumā, kuru viņa uzņemas jau otro reizi. 2008. gads galu galā būs ļoti svarīgs gads, ne tikai tādēļ, ka mums ir jāizstrādā parastais budžets 2009. gadam, kā daudzi runātāji to jau ir teikuši, bet arī tādēļ, ka mums ir jāizstrādā procedūra, kā vienoties par 2010. gada budžetu saskaņā ar jauno Līgumu. Šis gads ir laiks, kad Parlamentam ir konkrēti jāparāda, ko tas var izdarīt un ko nevar.
<P>
Vēl arvien trūkst skaidrības attiecībā uz lauksaimniecību. Rūpīgi izlasot Līgumu, šķiet, ka šoreiz Padome cenas un kvotas var noteikt vienpusēji. Kā tas saskan ar mūsu jaunajām budžeta pilnvarām lauksaimniecības jomā II kategorijā? Ir paredzēts, ka mums ir vienādas pilnvaras. Šī jautājuma noskaidrošanai ir jābūt prioritātei. Pārtikas un enerģētikas politikām ir jāpaliek nozīmīgām, un varbūt mēs šo jautājumu varam atrisināt ar 5% naudas rezervēm, ko mums sniedz Iestāžu nolīgums. Es aicinu Komisiju to apdomāt.
<SPEAKER ID="080" NAME="Ville Itälä" AFFILIATION="PPE-DE">
(FI) Priekšsēdētāja kungs, komisāres kundze, es vēlētos pateikties referentei Jutta Haug par viņas izcilo darbu un sadarbību. Viņa patiesi parāda profesionālismu, un šajā svarīgajā brīdī darbs pie budžeta noteikti ir mērķēts uz veiksmīgu iznākumu gada beigās, ja šī sadarbība turpināsies.
<P>
Vai mūsu budžets ir pietiekami atklāts, lai mēs spētu iegūt sabiedrības uzticību, kad 2009. gadā notiks vēlēšanas? Tomēr, tajā pašā laikā, mēs gatavojamies arī laikam pēc Lisabonas līguma stāšanās spēkā, un tas īpaši attiecas, piemēram, uz ārpolitiku, un mums ir sevi jāsagatavo arī tam laikam, kad Parlaments parādīs savu vēlmi dot ieguldījumu šajā jaunajā pieejā ārpolitikai.
<P>
Kamēr šis projekts vēl tikai tiek izstrādāts, es vēlos teikt ko svarīgu. Es ceru, ka Komisija sagatavos iniciatīvu, kuru tālāk varētu attīstīt referente. Tā attiecas uz Baltijas jūras stratēģiju. Esmu dzirdējis, ka Komisija strādā pie šādas stratēģijas, un tāpat esmu dzirdējis, ka Zviedrija savas prezidentūras laikā ir ieplānojusi Baltijas jūras stratēģiju padarīt par vissvarīgāko prioritāti.
<P>
Šai stratēģijai nebūs nekādas jēgas, ja tai nebūs finansējuma. Pašlaik mums šur un tur ir daudzi un dažādi paraugprojekti. Visa šī Baltijas politika ir kā krāsaina lupatu sega gan attiecībā uz tās finansēm, gan arī politiskā ziņā. Tādēļ mums ir nepieciešama atsevišķa Baltijas jūras stratēģija, lai mēs varētu īstenot pareizu vides politiku, pareizu transporta politiku un arī pareizu enerģētikas politiku, jo zinām, ka no Krievijas uz Vāciju caur Baltijas jūru stiepsies gāzes vads. Tādēļ mums ir nepieciešama šī iniciatīva, un es ceru, ka Komisija ko darīs lietas labā.
<SPEAKER ID="081" NAME="Valdis Dombrovskis" AFFILIATION="PPE-DE">
(LV) Priekšsēdētāja kungs, godātie kolēģi! 2009. gada Eiropas Savienības budžetu no procedūras viedokļa var uzskatīt par sagatavošanos diviem būtiskiem jautājumiem. Pirmkārt, līdz ar Lisabonas līguma ratifikāciju ir ievērojami mainījusies Eiropas Savienības budžeta procedūra un ir jāveic nepieciešamie sagatavošanās darbi, lai nodrošinātu skaidrību un sekmīgu darbu pie 2010. gada Eiropas Savienības budžeta. Otrkārt, ir jāaktivizē darbs pie Eiropas Savienības budžeta pārskatīšanas, ieskaitot jautājumus par kopējās lauksaimniecības politikas reformu un Lielbritānijas kompensāciju, lai nodrošinātu veiksmīgu finanšu perspektīvas vidustermiņa pārskatu. Eiropas Komisijas piedāvātās 2009. gada politikas prioritātes - ekonomiskās izaugsmes un nodarbinātības veicināšana, cīņa ar klimata izmaiņām un ilgtspējīga attīstība - ir atbalstāmas, tomēr tām ir jānodrošina arī nepieciešamais atbalsts no ES budžeta. Diemžēl ierobežotais budžeta apjoms finanšu perspektīvas noteiktajos limita ietvaros nozīmē, ka jauno prioritāšu finansēšanai nepieciešamie līdzekļi būs jāmeklē esošā budžeta ietvaros un jāveic līdzekļu pārdale. Iespējams, būs jāmaina atsevišķu ES budžeta līdzekļu apguves ierobežojumi. Piemēram, struktūrfondiem pašreiz spēkā esošais ierobežojums, ka energoefektivitātes pasākumiem drīkst novirzīt tikai 3 % no attiecīgās darbības programmas līdzekļiem, jaunajām dalībvalstīm liedz pārskatīt savas struktūrfondu apguves prioritātes atbilstoši jaunajām Eiropas enerģētikas stratēģijas un klimata izmaiņu prioritātēm. Paldies par uzmanību!
<SPEAKER ID="082" NAME="Ingeborg Gräßle" AFFILIATION="PPE-DE">
(DE) Priekšsēdētāja kungs, komisāres kundze, dāmas un kungi, es vēlos izteikt savu viedokli par diviem no prioritārajiem punktiem, proti, par mūsu referentes kritiku par to, ka ES budžeta izstrādē nav pietiekamas atklātības, un par Komisijas personāla politiku.
<P>
Būdama budžeta referente, es aicinu Komisiju pievērsties budžeta atklātības jautājumam un ierosināt priekšlikumus nākamajai budžeta sistēmas plānotajai reformai. Pašreizējā budžetā iekļautā informācija ir absolūti neatbilstoša, un šie skaitļu saraksti faktiski mums itin nekam neder. Līdz šim Komisija izstrādāja daudz pavaddokumentu, kas tikai samazina paša budžeta vērtību. Kādēļ gan pašā budžetā jau no sākuma neiekļaut vairāk informācijas, kas novērstu dažu pieprasīto ziņojumu nepieciešamību un būtu labi gan Komisijai, gan Parlamentam. Balstoties uz iepriekš minēto, es strādāšu pie nākamās budžeta reformas, un aicinu kolēģus deputātus jau tagad atbalstīt sagatavošanas aktivitātes, jo es vēlētos veikt vairākus pētījumus par šo tematu.
<P>
Otra lieta, ko vēlos teikt, ir šāda: savā decembra rezolūcijā par 2007. gada budžetu Parlaments prasīja progresa ziņojumu par personāla pārbaudēm, vēloties to saņemt līdz 2008. gada 30. aprīlim. Es pieņemu, ka dažu dienu laikā mēs šo ziņojumu saņemsim. Šī Parlamenta pieprasītā pārbaude tagad ir izvērtusies par vienu no Barroso Komisijas lielākajiem veiksmes stāstiem. Komisijas priekšsēdētājs sevi uzskata par reformētāju, taču viņu par tādu varēs turpināt uzskatīt tikai tad, ja viņš no šīs pārbaudes izdarīs kādus secinājumu pirms šīs Komisijas pilnvaru termiņa beigām. Tas nozīmē, ka viņam ir jāsāk kritiska decentralizācijas pārskatīšana un jāsper pirmie soļi šajā virzienā.
<P>
Viņš to ir parādā ne tikai nodokļu maksātājiem un Parlamentam, bet arī saviem darbiniekiem, kuri pašlaik pārāk daudz laika un prasmes tērē iekšējai administrācijai un birokrātijai. Komisija to ir parādā arī pati sev, jo, ņemot vērā problēmas, ar ko saskaras ES, un svarīgos uzdevumus, ko tā ir uzņēmusies, mēs uzskatām, ka tai šo uzdevumu izpildē var veikties tikai tad, ja tā uzsāks arī atbilstošus pasākumus un pārmaiņas pašā administrācijā, ņemot vērā arī 2009. gada budžetu, kurā, kā jums zināms, nav nekādu jaunu posteņu.
<SPEAKER ID="083" NAME="Péter Olajos" AFFILIATION="PPE-DE">
(HU) Paldies, priekšsēdētāja kungs! Būdams viens no tiem, kas sagatavoja 2009. gada budžetu, es vēlētos pateikties Jutta Haug un Laszlo Surjan par lielisko sagatavošanas darbu. Lai spētu sasniegt labu gala rezultātu, mums savā darbā bija jābūt disciplinētiem un saskanīgiem, jo bieži mums bija jāpēta jauni virzieni. Un mēs varam būt samērā pārliecināti par vides aizsardzības jautājumiem, kas iekļauti ikgadējās politikas stratēģijas noteiktās daļās. Es atzinīgi vērtēju visas trīs Komisijas iniciatīvas. Būdams Vidusāzijas delegācijas loceklis, es īpaši atzinīgi vērtēju Eiropas Savienības jauno Stratēģiju attiecībā uz Vidusāziju un palielināto atbalstu šim reģionam. Es atzinīgi vērtēju arī tās nodomu attīstības valstīs veicināt ilgtspējīgas attīstības praksi, it īpaši bioloģiskās daudzveidības un enerģētikas jomās. Tas nav tikai mūsu morāls pienākums. Tas ir mūsu pašu interesēs. Esmu pārliecināts, ka kopā ar kolēģiem deputātiem mēs spēsim atbalstam izvirzīt daudzus pētniecības projektus, jo tieši to sagaida mūsu pilsoņi. Liels paldies.
<SPEAKER ID="084" NAME="Danuta Hübner">
Komisijas locekle. - Priekšsēdētāja kungs, es vēlētos vēlreiz pateikties Jutta Haug par ziņojumu un arī visiem runātājiem par izteiktajiem komentāriem: ne tikai par tiem, kas tiešā veidā saistīti ar 2009. gada budžetu, bet arī par tiem komentāriem, kas bija plašāki, jo tas ir ļoti noderīgi mūsu politiskās darba kārtības un budžeta nākotnes reformu apsvēršanas kontekstā.
<P>
Kas attiecas uz Baltijas jūras stratēģiju, es vēlētos atbildēt uz divām ļoti konkrētām lietām, kas tika minētas. Pirmkārt, par Baltijas jūras stratēģiju: Komisija strādā pie šīs stratēģijas, un man ir tas prieks vadīt starpdienestu darbu pie šīs stratēģijas. Ir plānots, ka tā ietilps Zviedrijas prezidentūras darba kārtībā, kas nozīmē, ka tas būs 2009. gada otrajā pusē. Tomēr, pašlaik mēs esam konsultāciju, reģiona situācijas apzināšanas un ideju apsvēršanas posmā. Kas attiecas uz iespējamo ietekmi uz budžetu, šodien par to vēl ir pāragri runāt.
<P>
Kas attiecas uz jauno Līgumu un tā ietekmi uz politisko darba kārtību, viens jautājums ir Lisabonas līguma ietekme uz institucionālām pārmaiņām un jaunajām tiesiskajām sistēmām.
<P>
Cita lieta ir politiskā darba kārtība, un, kā jums zināms, gan Padome, gan Komisija pašlaik pārdomā un ļoti konkrēti strādā galvenokārt pie tiesiskajām sistēmām un jaunajām institucionālajām problēmām. Tomēr, pēc prasības veikt budžeta pārskatīšanu, kā jums zināms, notiek arī politiskās darba kārtības apsvēršana. Es domāju, ka līdz šī gada beigām vai arī pašā 2009. gada sākumā Komisija nāks klajā ar jauno politisko darba kārtību, un tikai tad varēs apsvērt un atbilstošā veidā un ar attiecīgo atbildību risināt jautājumus par ietekmi uz budžetu.
<P>
Kas attiecas uz atklātību, es esmu ņēmusi vērā visus jūsu komentārus par pārbaudes rezultātiem un nodošu tās tālāk komisārei Grybauskaitė, un, manuprāt, arī visai kolēģijai, un es vēlētos apstiprināt jūsu tikko teikto.
<P>
Kas attiecas uz 2009. gadu, es saprotu, ka mēs tagad esam informēti par pamatnostādnēm, ko ar abām rokām atbalstīja budžeta iestāde. Provizoriskais budžeta projekts balstīsies uz pareiziem aprēķiniem par nepieciešamību sasniegt visas tās prioritātes, par kurām jau esam vienojušies un kuras vēl ir tikai priekšā. Nav šaubu, ka, lai sasniegtu šādus rezultātus, Komisijai būs nepieciešama laba un nepārtraukta sadarbība ar jums. Es vēlētos teikt arī to, ka laba sadarbība būs būtiska arī ilgtermiņa problēmu kontekstā - gan institucionālo, gan politiskās darba kārtības problēmu gadījumā. Liels paldies par debatēm.
<SPEAKER ID="085" NAME="Jutta Haug">
referente. - (DE) Priekšsēdētāja kungs, es izsaku pateicību visiem, kas šajās debatēs uzstājās. Protams, esmu pateicīga arī par laba vēlējumiem un uzslavām, ko saņēmu. Ļaujiet pateikties arī komisāres kundzei.
<P>
Ja esmu pareizi sapratusi, Komisija mūs pilnībā atbalsta un sola provizorisko budžeta projektu, kurā būs ņemts vērā viss, ko mēs vēlamies. Mēs atkal esam izskaidrojuši savas prioritātes. To nav maz, un tās nav arī mazas: klimata pārmaiņu risināšana, izaugsmes un nodarbinātības radīšana, sociāla Eiropa, pētniecība, apmācības, izglītība, palīdzība pasaules nabadzīgākajām valstīm, mūsu uzdevumu izpilde pasaulē. Īstenībā nav viegli to visu finansēt.
<P>
Es vēlos, kaut Padome būtu klausījusies, jo tad tā būtu redzējusi, ka, paldies dievam, visas vai vismaz gandrīz visas parlamentārās grupas šajā jautājumā ir vienotas. Par to es visiem izsaku pateicību.
<SPEAKER ID="086" NAME="Reimer Böge" AFFILIATION="PPE-DE">
(DE) Priekšsēdētāja kungs, komisāre Danuta Hübner tikko teica, ka gan Komisija, gan Padome jau strādā pie jautājumiem, kas saistīti ar Lisabonas līguma transponēšanu. Tas ir brīnišķīgi! Tomēr, būdams Budžeta komitejas priekšsēdētājs, es, manuprāt, visu deputātu vārdā vēlētos uzstāt, lai attieksme pret Parlamentu būtu līdzvērtīga, nevis kā pret otrās šķiras iestādi, tostarp arī attiecībā uz oficiālu un neoficiālu dokumentu nosūtīšanu par visu, kas nākamajos mēnešos tiks kopīgi apspriests un pārrunāts. Ja mēs nevaram būt par to droši, tad procedūras beigās, gada beigās saskarsimies ar lielām problēmām.
<P>
Komisijas un Padomes interesēs ir nodrošināt absolūti vienādu attieksmi arī informācijas politikā attiecībā uz dokumentiem un apspriežamajiem jautājumiem.
<SPEAKER ID="087" NAME="Danuta Hübner">
Komisijas locekle. - Priekšsēdētāja kungs, es tikai vēlos ļoti skaidri pateikt, ka es nespēju iedomāties, ka šīs trīs iestādes varētu nestrādāt kopā. Pieņemu, ka tāpat ir arī tad, ja runājam par Parlamenta darbu kopā ar Komisiju un Padomi.
<P>
Šis ir mūsu kopējais Līgums, mūsu kopējais sasniegums un mūsu kopējais uzdevums. Es varu nodot jūsu vārdus tālāk priekšsēdētājam Barroso kungam, taču esmu pārliecināta, ka visi zina par šo atbildību.
<SPEAKER ID="088" NAME="Priekšsēdētājs">
Debates ir slēgtas.
<P>
Balsojums notiks otrdien, 2008. gada 22. aprīlī.
<P>
Rakstiski paziņojumi (142. pants)
<SPEAKER ID="999" NAME="Nathalie Griesbeck  " AFFILIATION="ALDE">
rakstveidā. - (FR) Lisabonas līgums, kurš stāsies spēkā nākamā gada 1. janvārī, noteiks Parlamenta prerogatīvu bezprecedenta palielināšanu. Pirms šī gada beigām mums būs jāparaksta iestāžu nolīgums, kurā būtu ņemta vērā koplēmumu procedūras paplašināšana un obligāto un neobligāto izdevumu vienādošana.
<P>
Šajā kontekstā mēs vēlētos uzsvērt, ka esam izlēmuši savu viedokli aizstāvēt 2007. - 2013. gada finanšu sistēmas vidēja termiņa pārspriešanas laikā un ar politikas pārorientācijas palīdzību, kuru mēs vēlamies sasniegt, balstoties uz budžetu, kas pilnībā atbilstu mūsu ambīcijām un negrautu solidaritātes principus, kas mums ir tik svarīgi. Lai gan mums vienmēr būs jārūpējas par to, lai mūsu politikas padarītu efektīvākas, mums būs arī jānodrošinās pret jebkādiem iespējamiem centieniem renacionalizēt KLP un reģionālās politikas.
<P>
Mums ir svarīgi spēt veicināt arī jaunu un lietderīgu politiku rašanos, izmantojot Parlamenta rīcībā esošos budžeta instrumentus elastīguma instrumenta, paraugprojektu un sagatavošanas darbību formā.
<P>
Turklāt, Eiropas Komisijai ir jāuzlabo budžeta atklātība, lai mēs varētu atbilstoši uzraudzīt sabiedrisko līdzekļu izmantošanu.
<SPEAKER ID="089" NAME="Gábor Harangozó  " AFFILIATION="PSE">
rakstveidā. - Mums vajadzētu sagatavoties pārmaiņām, kam jānotiek 2009. gadā līdz ar Lisabonas līguma stāšanos spēkā un Eiropas Parlamenta vēlēšanām, jo tas viss ļoti lielā mērā ietekmēs budžetu. Jaunievēlētajam Parlamentam un ieceltajai Komisijai patiesi būs jāstrādā ar jaunām budžeta procedūrām.
<P>
Tādēļ ir svarīgi 2009. gadam sagatavot atklātu un dzīvotspējīgu budžeta sistēmu un prioritātes. Cita starpā ir svarīgi nodrošināt, ka budžets ar pietiekamiem finanšu resursiem atbilst prioritātēm. Šajā sakarībā es priecājos atzīmēt, ka mūsu referente Jutta HAUG uzsvaru liek uz solidaritātes principa nozīmīgumu kā vienu no Eiropas politikas stūrakmeņiem, it īpaši attiecībā uz kohēziju un strukturālajām politikām.
<P>
Ar priekšā stāvošajiem, jaunajiem izaicinājumiem un jauno līdzsvaru starp visām trim iestādēm ir vēl svarīgāk nodrošināt saskaņotību starp politikas prioritātēm un pieejamajiem finanšu resursiem. Arvien lielākas kļūst bažas, ka jaunu prioritāšu noteikšana attiecībā uz konkurētspēju, klimata pārmaiņām vai ilgtspējīgu attīstību notiks uz citu prioritāšu budžetu rēķina. Jaunu prioritāšu noteikšana nākotnē nekādā gadījumā nedrīkst traucēt citu politisko prioritāšu, piemēram, solidaritātes, sasniegšanu.
<SPEAKER ID="090" NAME="Monica Maria Iacob-Ridzi  " AFFILIATION="PPE-DE">
rakstveidā. - (RO) Es vēlētos uzsvērt noteiktus aspektus attiecībā uz pantu, kas šajā ziņojumā no jauna apstiprina solidaritātes principa nozīmīgumu.
<P>
Kohēzijas politika turpina saņemt vienu trešdaļu no Eiropas Savienības gada budžeta. Tomēr, mēs nevaram ignorēt to, ka šī joma ir kļuvusi aizvien mazāk svarīga salīdzinājumā ar to, cik lielā mērā ekonomiskajai izaugsmei un nodarbinātībai ir kļuvusi svarīgāka konkurētspējas politika. Piemēram, salīdzinājumā ar 2007. gadu, budžeta līnija 1a, kas paredzēta konkurētspējai, ir piedzīvojusi rekordlielu palielinājumu par 18,4%, savukārt līnija 1b, kas paredzēta kohēzijas jomai, ir saņēmusi tikai 3,1% lielu palielinājumu.
<P>
Turklāt, mums ir jāņem vērā arī Lisabonas līguma ieviešanas ietekme uz kohēzijas politiku. Struktūrfondi, kuri pašlaik ietilpst neobligātajos izdevumos un par kuriem budžeta procedūrā pēdējais vārds ir sakāms Parlamentam, kļūs par Ministru padomes un Parlamenta koplēmuma objektu. Tomēr, ir zināms, ka katru gadu Padome strādā pie būtiskas Eiropas līdzekļu samazināšanas kohēzijas politikai.
<P>
Šī iemesla dēļ es uzskatu, ka ir ļoti svarīgi sasniegt Lisabonas līguma mērķus, tomēr neignorējot būtiskās atšķirības, kas vēl arvien pastāv starp Eiropas reģioniem.
