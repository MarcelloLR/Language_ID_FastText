<CHAPTER ID="023">
Kuģu radītais piesārņojums un sankciju ieviešana par pārkāpumiem (debates)
<SPEAKER ID="205" NAME="Priekšsēdētājs">
Nākamais jautājums ir Luis de Grandes Pascual ziņojums Transporta un tūrisma komitejas vārdā par priekšlikumu Eiropas Parlamenta un Padomes direktīvai, ar kuru groza Direktīvu 2005/36/EK par kuģu radīto piesārņojumu un sankciju ieviešanu par pārkāpumiem - C6-0142/2008 -.
<SPEAKER ID="206" NAME="Luis de Grandes Pascual">
referents. - (ES) Priekšsēdētāja kungs, Komisijas priekšsēdētāja vietniek, transporta komisār Tajani kungs, Padomes priekšsēdētāj, dāmas un kungi, personīgi es nevaru iedomāties lieliskāku noslēguma akordu šī Parlamenta pilnvaru termiņa beigām kā šī priekšlikuma pieņemšanu direktīvai par kuģu radīto piesārņojumu un sankciju, arī kriminālatbildības, ieviešanu par piesārņošanas pārkāpumiem, ko, kā es ceru, visi atbalstīs.
<P>
Vienprātība, ko mēs esam sasnieguši, liek domāt, ka priekšlikumam ir plašs atbalsts un ka tas tiks pieņemts rītdien pirmajā lasījumā. Līdzās milzīgajām pūlēm, ko ieguldījušas visas trīs iestādes sarunu posmā, tā panākta galvenokārt tāpēc, ka mēs piekrītam, ka Kopienai ir jārīkojas, lai apkarotu nopietnus pārkāpumus, kas vērsti pret vidi.
<P>
Ir, protams, taisnība, ka dalībvalstīm sākotnēji bija šaubas, ņemot vērā, ka pieņemšanai iecerētais pasākums - pilnvaru piešķiršana Kopienai krimināltiesību jomā - nebūs Līgumu reformas rezultāts, bet gan tiks panākts ar tiesību aktu, kas turklāt nav apstrīdams un ir ārkārtīgi nozīmīgs.
<P>
Tas viss izriet no nepieciešamības risināt jūras transportā tik plaši izplatītas problēmas kā kuģu radītās piesārņojošo vielu nelegālās noplūdes satraucošais pieaugums. Lai gan mums pašlaik jau ir starptautiski noteikumi, lai to mazinātu - Marpol 73/78 konvencija - mēs arvien vairāk redzam uzkrītošus trūkumus attiecībā uz piemērošanu un ievērošanu, tāpat ir arī novērots, ka pašlaik spēkā esošās civiltiesiskās atbildības sistēmas, kas darbojas kuģu radīto piesārņojumu gadījumos, nav pietiekami iedarbīgas.
<P>
Pārkāpumi noteiktās Eiropas piekrastu joslās ir tik bieži, ka dažas par jūras transportu atbildīgās personas drīzāk izvēlas piekopt nelegālo piesārņošanas praksi, jo viņiem ir lētāk samaksāt administratīvo sodu nekā ievērot attiecīgo tiesību aktu. Šāda rīcība ir pārvērtusi sākotnējo principu "piesārņotājs maksā” par "maksā, lai piesārņotu”.
<P>
Patiešām, ieviešot kriminālatbildības sankcijas par radīto seku nopietnību un sociālo kaitējumu salīdzinājumā ar administratīvajiem sodiem, Eiropas Savienība mēģina atturēt potenciālos piesārņotājus no jebkādiem pārkāpumiem.
<P>
Reforma ir rezultāts sarunām ar Padomi, ko pārstāv Čehijas prezidentūra, kura, jāpiebilst, ir pelnījusi uzslavu, jo tai nav trūcis politisku grūtību visā tās darbības posmā; tas ir strukturālas reformas direktīvas variants, kas neietekmē Parlamenta pilnvaru pamatus un pilnībā ievēro subsidiaritātes principu, jo direktīva nosaka sankciju pasākumu principu atbilstīgi nosacījumiem, kas doti Tiesas nolēmumā, vienlaikus atļaujot dalībvalstīm noteikt sankciju veidus.
<P>
Turklāt tas konsolidē starpību starp nelielu noplūdi un lieliem pārkāpumiem, un atbilstīgajām sankcijām, kas par tiem pienākas. Tiktāl mums ir veicies. Mums vienkārši bija jāatkārto debatēs panāktie nolīgumi un Direktīvas 2005/35/EK un Padomes pamatlēmuma 2005/667/JHA pieņemšana, bet saskaņā ar jauno tiesisko pamatu, jo iepriekš minētie nolēmumi rada iespējamību, ka Kopienas likumdevējs var lemt par pasākumiem attiecībā uz dalībvalstu krimināltiesībām.
<P>
Galvenais jauninājums, ko esam pievienojuši šim priekšlikumam par grozījumu, kas ļaus mums pavirzīties uz priekšu mūsu cīņā pret vides pārkāpumiem jūras transporta nozarē, ir prasība - ko referents aizstāvēja kopš pašas pirmās dienas - lai atkārtotas nelielas noplūdes, kas rada ūdens piesārņojumu, arī var tikt uzskatītas par kriminālu pārkāpumu.
<P>
Man patīkami redzēt, ka es neesmu bijis šajā cīņā viens, jo Parlaments man sniedza savu atbalstu ar Transporta un tūrisma komitejas locekļu starpniecību; Komisija un Padome galu galā saprata mana priekšlikuma nozīmi un svaru.
<P>
Ļaujiet man izteikt sirsnīgu pateicību ēnu referentiem, kas man ir palīdzējuši manos centienos un sniedza atbalstu smagajās sarunās ar Padomi un Komisiju; es vēlos izteikt atzinību Juridiskās komitejas un Vides, sabiedrības veselības un pārtikas nekaitīguma komitejas atzinuma sagatavotājiem par viņu ieguldījumu. Mēs galu galā panācām kompromisa risinājumu attiecībā uz datumu, kurā šī direktīva stāsies spēkā, kas būs nākamajos 12 mēnešos.
<P>
Dāmas un kungi, es uzskatu, ka šodien mums visiem ir iemesls būt apmierinātiem, jo līdz ar šī tiesību akta pieņemšanu un trešā jūrniecības dokumentu kopuma pieņemšanu marta sākumā Eiropas Savienība ir nostiprinājusi savu vadošo stāvokli jūrniecības drošībā. Es esmu pārliecināts, dāmas un kungi, ka mēs būsim par paraugu citiem.
<SPEAKER ID="207" NAME="Antonio Tajani" LANGUAGE="IT">
Priekšsēdētāja kungs, godājamie deputāti, Komisija nevar nebūt priecīga par iznākumu, ko mēs redzam, un kas vedīs pie jaunas direktīvas pieņemšanas, ar kuru tiks grozīta iepriekšējā direktīva.
<P>
Tas aizpildīs tiesisko vakuumu, kas radās pēc Tiesas nolēmuma, ar kuru tika anulēts Pamatlēmums Nr. 2005/667, kas noteica kriminālsodu raksturu, tipu un līmeni par piesārņojuma vielu nelegālu iepludināšanu jūrā. Līdz ar direktīvas pieņemšanu varēs efektīvāk cīnīties pret tiem, kas ir atbildīgi par jūru piesārņošanu. Tāpēc teksts, kuru Parlaments gatavojas pieņemt, ir svarīgs papildinājums trešajam jūrniecības drošības dokumentu kopumam, ko parakstīja gan Parlamenta, gan Padomes priekšsēdētāji jūsu pēdējās plenārsēdes beigās.
<P>
Kompromisa teksts, par kuru pašlaik notiek diskusija, mazliet atšķiras no Komisijas sākotnējā priekšlikuma, lai gan man ir jāsaka, ka būtiskie punkti ir palikuši nemainīti: pirmkārt, sankciju kriminālais raksturs, kuras ir jāuzliek par nelegālām izplūdēm, un, otrkārt, iespēja saukt pie atbildības visus, kas ir atbildīgi par šādām noplūdēm, arī juridiskas personas.
<P>
Šī iemesla dēļ Komisija atbalsta tekstu, kaut arī tajā nav paredzēta atšķirīga rīcība attiecībā uz nelieliem pārkāpumiem un atkārtotiem nelieliem pārkāpumiem. No otras puses es varu atzinīgi vērtēt to, ka Padome un Parlaments ir uzskatījuši par vēlamu, ka par izplūdēm, kas nerada ūdens kvalitātes pasliktināšanos, netiek obligāti uzsākta krimināllietas izskatīšana. Turklāt vēl vairāk nekā Parlaments es ļoti vēlos redzēt, ka nelielas izplūdes tiek krimināli sodītas; lai gan tās var nebūt ļoti nopietnas, tieši tāpēc, ka tās tiek atkārtotas, tās var radīt jūras vides reālu piesārņojumu.
<P>
Panāktais kompromiss attiecībā uz jautājumu par atkārtotiem nelieliem pārkāpumiem dod konkrētāku "atkārtošanas” definīciju, un tāpēc Komisija, kas, es vēlreiz atkārtoju, priecājas par panākto iznākumu darbam, ko veica Komisijas personāls un Parlamenta deputāti, to var pieņemt. Tādējādi es uzskatu, ka mēs varam šodien teikt, ka mums ir laime raidīt vēsti par mūsu jūru piesārņojuma samazināšanu.
<SPEAKER ID="208" NAME="Marios Matsakis">
Vides, sabiedrības veselības un pārtikas nekaitīguma komitejas atzinuma referents. - Priekšsēdētāja kungs, tiesiskais vakuums, ko bija radījis attiecīgais Eiropas Kopienu Tiesas nolēmums, noteica apspriežamā direktīvas grozījuma nepieciešamību. Ir neticami, ka kļūda tiesiskā pamatā ir aizkavējusi tik svarīgas direktīvas īstenošanu un bez šaubām ir kaitējusi mūsu jūras videi. Mācību var gūt un tā jāgūst visiem iesaistītajiem, lai turpmāk izvairītos no šādiem gadījumiem.
<P>
Galvenais jautājums šajā brīdī ir steidzami grozīt priekšlikuma direktīvu un sākt to īstenot tik ātri, cik vien iespējams. Vienīgi tad mēs varam paredzēt, ka tiks nodrošināta kontrole pār plaši izplatīto problēmu, kas saistīta ar kuģu radīto piesārņojuma vielu nelegālu noplūdes gadījumu skaita un apjoma palielināšanos, un tikai tad mūsu uzdevumam cīnīties par mūsu jūru tīrību būs īstas cerības uz panākumiem.
<P>
Nobeigumā es vēlos pateikties referentam par teicami veikto darbu pie šī ziņojuma.
<SPEAKER ID="209" NAME="Eva Lichtenberger">
Juridiskās komitejas atzinuma projekta sagatavotāja. - (DE) Priekšsēdētāja kungs, jūras piesārņošana nonāk uzmanības centrā vienīgi tad, ja ir bijis kāds dramatisma pilns negadījums. Tad notiek nopietnas debates par draudiem mūsu okeāniem, ko rada šī nepārtrauktā piesārņošana. Diemžēl pārējā laikā šis temats tiek vienmēr pilnībā ignorēts. Mums jāuztver nopietni pastāvīgie un atkārtotie likuma pārkāpumi, kas dod tikpat nozīmīgu un tikpat dramatisku ieguldījumu ne tikai mūsu okeānu, bet arī mūsu piekrastu apdraudēšanā.
<P>
Es vēlos pateikties saviem kolēģiem deputātiem, ar kuriem mēs kopā varējām apspriest jautājumu, lai izvēlētos konsekventu pieeju mūsu okeānu aizsardzībai. Es esmu no iekšzemes valsts, bet, neskatoties uz to, es kā eiropiete jūtos atbildīga par okeānu aizsardzību pret nepārtraukto piesārņošanu, ko rada lēts uzņēmējdarbības aprēķins, un par trešā jūrniecības dokumentu kopuma principu integrēšanu, kas ir steidzami vajadzīga, kā to ir piedāvājusi Juridiskā komiteja.
<SPEAKER ID="210" NAME="Georg Jarzembowski" LANGUAGE="DE">
Priekšsēdētāja kungs, Komisijas priekšsēdētāja vietnieka kungs, Eiropas Tautas partijas (Kristīgo demokrātu) un Eiropas Demokrātu grupa atbalsta direktīvas grozījuma versiju, par kuru ir notikušas referenta sarunas ar Padomi, kura ievieš sankcijas pret kuģu radītu piesārņojumu. Mēs vēlamies apsveikt viņu no sirds par viņa darbu. Mēs vēlētos arī apsveikt priekšsēdētāja vietnieku, jo bez Komisijas palīdzības nebūtu bijis iespējams vienoties ar Padomi pirmajā lasījumā. Šī mums ir liela diena, jo mēs varam nobeigt svarīgu lietu kopu šī pilnvaru posma beigās.
<P>
Mums vienmēr jāatceras, ka jaunās regulas kļuva nepieciešamas tāpēc, ka Eiropas Kopienu Tiesa savos spriedumos no 2005. gada līdz 2007. gadam ir beidzot skaidri norādījusi, ka likumdošana, kurā ietilpst arī krimināltiesības, ir atļauta, pamatojoties uz pirmo pīlāru. Mums ir vajadzīga šī likumdošana, lai aizsargātu jūras no kuģu un kapteiņu, kuģu īpašnieku un citu rīcības. Līdz šim civiltiesiskās atbildības likumdošana nav bijusi pietiekami preventīva.
<P>
Ir daudz lētāk iepludināt nelegāli kaut ko jūrā. Tas, bez šaubām, nevar būt pareizi! Tāpēc mums ir vajadzīgas efektīvas sankcijas. Es vēlos pateikties referentam par šo trīspusējo vienošanos, kas ir panākta trīs iestāžu starpā. Ir skaidrs, ka nopietns kuģu radīts piesārņojums ir jāklasificē un jāsoda kā kriminālpārkāpums, un neliels kuģu radīts piesārņojums var tikt uzskatīts kā noteikumu pārkāpums, tādējādi ir radīta nopietnības atšķirība abos darbības gadījumos. Tomēr - un šis trešais punkts ir ļoti svarīgs - atkārtoti nelieli kuģu radīti piesārņojumi tagad ir jāuzskata par kriminālpārkāpumu, jo tie palielina kopējo okeānu piesārņošanu, un tas nav sīkums.
<P>
Mums jāraida skaidri signāli par šo, un mēs aicinām dalībvalstis - un es ceru, ka atradīsies kāds, kas nodos šo aicinājumu Padomei - īstenot un piemērot šo direktīvu nekavējoties. Mēs savus okeānus varam aizsargāt vienīgi ar preventīvām kriminālām sankcijām.
<SPEAKER ID="211" NAME="Silvia-Adriana Ţicău">
PSE grupas vārdā. - (RO) Arī es vēlos apsveikt de Grandes Pascual kungu. Es arī vēlos pieminēt, ka jūras piesārņojums patiešām ir temats, par kuru mums jārunā biežāk. Diemžēl es varu citēt Melnās jūras piemēru, kur tikai pēdējos divos gados vien augstā piesārņojuma dēļ ir četrkārtīgi palielinājies aļģu daudzums tieši ļoti augstās nitrātu koncentrācijas dēļ.
<P>
Acīmredzot jūras transports ir diemžēl atbildīgs par daļu no šī piesārņojumu. Šī direktīva patiesībā ir domāta rīcībai pret kuģu nelegālām noplūdēm, kas notiek vai nu nolaidības vai tīša nodoma, vai neuzmanības dēļ. Praktiski direktīva saskaņo kuģu radīto piesārņojumu definīcijas, kuru izraisītāji ir fiziskas vai juridiskas personas, reakcijas apmēru un soda sankciju raksturu, ko var piemērot katra šāda pārkāpuma gadījumā, ko veikušas personas.
<P>
Es gribu arī pieminēt, ka ir jau ticis pieņemts saskaņotu tiesisku pasākumu kopums Eiropas līmenī drošības pastiprināšanai jūrā un kuģu radīta piesārņojuma novēršanai. Šie tiesību akti attiecas uz un ir jāievēro karoga valstīm, kuģu īpašniekiem un klasifikācijas uzņēmumiem, kā arī ostu un piekrastes valstīm.
<P>
Tomēr ir svarīgi mums padarīt stingrāku pašreizējo sankciju sistēmu par nelegālām noplūdēm no kuģiem, papildinot attiecīgo likumdošanu. Mums ir jāuzsver, ka šis tiesību akts bija nepieciešams tieši tāpēc, ka pašreizējās preventīvās regulas netika piemērotas pareizi. Diemžēl arī MARPOL 73/78 konvencija nestājās spēkā kā pienākas. Tāpēc es uzskatu, ka ir svarīgi, lai mums būtu šis tiesību aktu kopums. Es arī uzskatu, ka pats fakts, ka atzinumus sniedza gan Juridiskā komiteja, gan Lūgumrakstu komiteja, izceļ šī temata nozīmi.
<SPEAKER ID="212" NAME="Marusya Ivanova Lyubcheva" AFFILIATION="PSE">
(BG) Pats par sevi ir saprotams, ka likumdevēja un izpildvaras līmenī Eiropas Komisija un Eiropas Parlaments ir parādā Eiropas pilsoņiem, kurus galu galā ietekmē piesārņojums, kas ir radies mūsu jūras akvatorijos.
<P>
Es skatos uz šo jautājumu no iepriekšējās regulas redzes punkta un kā tā tika īstenota, lai aizsargātu vidi, jūras un attiecīgās piekrastes. Es vēlos atkārtot, ka regula un direktīvas grozījumi ir nepieciešami, bet arvien vēl nepietiekami. Vissvarīgākā lieta ir, cik efektīvi tie tiks pildīti.
<P>
Nevar pieņemt par normālu to, ka atkritumus var izgāzt jūrā un samaksāt sodu, kas izmaksā lētāk nekā direktīvas prasību ievērošana. Tas ir galvenais iemesls, kāpēc uzmanība ir jākoncentrē uz pārraudzību. Mūsdienās ir pietiekami daudz tehnoloģisku iespēju, kā nodrošināt, lai ūdeņi un piekrastes var atrasties ilgtermiņa politikas aizsardzībā, kura nosaka visas floras un faunas izmantošanu un aizsardzību.
<P>
Es atbalstu priekšlikumu grozīt direktīvu, jo es uzskatu, ka ir sevišķi svarīgi radīt īpašu speciālista posteni Eiropas Jūras drošības aģentūrā, kura darbības mērķis būs šīs direktīvas īstenošana.
<SPEAKER ID="213" NAME="Antonio Tajani" LANGUAGE="IT">
Priekšsēdētāja kungs, godājamie deputāti, šo debašu nobeigumā mums ir jābūt pateicīgiem, es domāju, par iestāžu sadarbību starp Parlamentu, Padomi un Komisiju, ko Jarzembowski kungs uzsvēra savā runā. Es vēlētos pateikties referentam par paveikto darbu.
<P>
Šoreiz iestādes ir parādījušas pat šī parlamentāro pilnvaru termiņa beigās, ka tās spēj strādāt partnerībā un nonākt pie risinājuma pirmajā lasījumā, un es uzskatu, ka tā ir vēsts, ko mēs sūtām pilsoņiem Eiropas vēlēšanu priekšvakarā.
<P>
Tā ir vēl viena vēsts jūtīgajā transporta jomā, un tā kā šīs būs vienas no pēdējām debatēm, kurās piedalās Parlamenta Transporta un tūrisma komiteja, es izmantoju šo iespēju, lai pateiktos visiem šīs komitejas locekļiem par darbu, ko viņi veikuši sadarbībā ar Eiropas Komisiju un mani, lai nāktu ar praktiskiem risinājumiem vairākās svarīgās lietās, no kurām dažas ir vilkušās mēnešiem ilgi. Tas bija iespējams, pateicoties Parlamenta deputātu inteliģencei un arī darbam, ko mēs esam veikuši, lai panāktu mūsu personāla efektīvu sadarbību, kas rāda, ka tad, kad birokrātijai ir skaidri noteikti uzdevumi, kad ir mērķi, kuri jāsasniedz, tā nav pilsoņiem šķērslis, bet kopā ar politiku efektīvs instruments, kā apmierināt pilsoņu vajadzības.
<P>
Es uzskatu, ka šodien un, protams, arī rīt balsošanā Parlaments vēlreiz apliecinās savu efektivitāti un vēlmi vienmēr strādāt cilvēku labā. Tādējādi šajās debatēs un balsojumā Komisija, Parlaments un Padome aizpilda juridisko vakuumu un ļauj dalībvalstīm, sākot ar rītdienu, labāk vērsties pret tiem, kas piesārņo mūsu jūras: vēl viens Eiropas iestāžu solis, lai nostiprinātu Eiropas cilvēku tiesības un brīvības.
<SPEAKER ID="214" NAME="Luis de Grandes Pascual">
referents. - (ES) Priekšsēdētāja kungs, es runāšu ļoti īsi, par ko godājamie deputāti šajā vakara stundā būs pateicīgi. Tajani kungs, liels paldies vēlreiz, jo jūs esat parādījis, kā jūs to izdarījāt trešajā jūras dokumentu kopumā, ka jūsu stimuls un politiskā prasme ir devusi vienošanos ar Padomi un ļāvusi Parlamentam un Komisijai panākt vienošanos šoreiz šī parlamentāro pilnvaru termiņa beidzamajās dienās.
<P>
Es uzskatu, ka mums jāapsveic pašiem sevi. Es, protams, esmu pateicīgs atzinumu sagatavotājiem gan no Juridiskās komitejas, gan Vides, sabiedrības veselības un pārtikas nekaitīguma komitejas par viņu ciešo sadarbību.
<P>
Ļaujiet man vēlreiz atkārtoti pateikties ēnu referentiem par smago darbu un sadarbību; es esmu pārliecināts, ka nolīguma pieņemšana pirmajā lasījumā rītdien par tik svarīgu regulu, kas noteikti pabeigs trešās jūras dokumentu paketes darbu, ir panākums Parlamentam un Eiropas Savienības trim iestādēm; tas vēlreiz apliecina koplēmuma procedūras noderīgumu, kas ļauj mums uzturēt konstruktīvu dialogu visu Eiropas Savienības pilsoņu labā.
<SPEAKER ID="215" NAME="Priekšsēdētājs">
Paldies jums, komisār, ne tikai par jūsu kā komisāra, bet arī kā Eiropas Parlamenta deputāta darbu.
<P>
Debates ir slēgtas.
<P>
Balsojums notiks rīt, otrdien, 2009. gada 5. maijā.
