<CHAPTER ID="017">
Vienas minūtes uzstāšanās (Reglamenta 150. pants)
<SPEAKER ID="178" NAME="Íñigo Méndez de Vigo" AFFILIATION="PPE">
(ES) Priekšsēdētāja kungs! Priekšsēdētāju konference 2008. gada 14. februārī - it kā pasniedzot Valentīna dienas dāvanu - izlēma, ka starpgrupu sanāksmes notiks tikai ceturtdienās.
<P>
Kopš tā laika mēs esam centušies šo jautājumu atrisināt. Mums tas nav izdevies. Tagad starpgrupu sanāksmes notiek nepiemērotos datumos. Tām gandrīz nekad nav pieejamas telpas un nekad nav pieejama mutiskā tulkošana.
<P>
Es šodien uzstājos ne tikai kā Nabadzības un cilvēktiesību starpgrupas priekšsēdētājs. Mani ir pilnvarojis šā Parlamenta starpgrupu vairākums, tāpēc es runāju to Parlamenta deputātu vārdā, kuri ir šo starpgrupu sastāvā. Es oficiāli prasu Priekšsēdētāju konferencei atkārtoti apsvērt un atsaukt 2008. gada 14. februāra lēmumu, atgriežoties pie iepriekšējās kārtības, kas starpgrupām nodrošināja brīvību.
<P>
Ja tas tā nenotiks, es vēlos pieklājīgi norādīt, ka mēs šo jautājumu ierosināsim Parlamenta plenārsēdē, kurā izlems, kam šeit ir teikšana, un tas ir Parlaments.
<SPEAKER ID="179" NAME="Evgeni Kirilov" AFFILIATION="S&amp;D">
(BG) Šodien ir 85. gadadiena Angoras līgumam starp Bulgāriju un Turciju. Līgums attiecas uz gandrīz 350 000 Trāķijas bulgāru īpašumtiesībām, kurus pagājušā gadsimta sākumā piespiedu kārtā izdzina no Turcijas. Daži no viņiem joprojām ir dzīvi, savukārt viņu pēcnācēju skaits ir gandrīz 800 000.
<P>
Abas valstis šo jautājumu par konfiscēto trāķiešu īpašumu ir vairākkārt apsvērušas, tai skaitā augstākajā līmenī un darba grupās, taču nekas nav panākts. Turcija šos cilvēkus uzskata par pārvietotām personām, taču vairāki fakti un dokumenti, tai skaitā 1926. gada Nāciju savienības protokols par bēgļu aizdevumu Bulgārijai, pierāda viņu bēgļu statusu.
<P>
Premjerministrs Erdoğan ierosināja, ka cilvēkiem, kuriem ir īpašumtiesības apliecinoši dokumenti, būtu jāgriežas Turcijas tiesās. Šādi dokumenti ir, bet ir nepieņemami tos pieprasīt no cilvēkiem, kas ir gājuši bojā vai tik tikko paglābušies no nāves. Savā 2008. gada 21. maija rezolūcijā Eiropas Parlaments aicināja Turciju uzlabot dialogu ar Bulgāriju šajā jautājumā. Es patiešām ceru, ka labā griba dominēs labu kaimiņattiecību vārdā.
<SPEAKER ID="180" NAME="Ramon Tremosa i Balcells" AFFILIATION="ALDE">
Priekšsēdētāja kungs! Kā jūs jau, iespējams, zināt, piena nozarē ir skaidra asimetrija saistībā ar tirgošanās iespējām starp lauksaimniekiem un piena izplatīšanas nozari. Šāda asimetrija un piena cenu nepastāvība pēdējo dažu gadu laikā ir palielinājusies, samazinot piena ražotāju peļņu un samazinot nozares paredzamību.
<P>
Lai risinātu šo problēmu es pilnībā atbalstu Eiropas Piena uzraudzības aģentūras izveidi, lai nodrošinātu labvēlīgākas vienošanās par piena apjomiem un cenām. Šī aģentūra, ko uzraudzīs Eiropas Komisija, regulāri noteiktu tirgus vajadzības un pētītu piena ražošanas izmaksu attīstību. Šāda sistēma piena nozarei nodrošinātu lielāku stabilitāti, ļaujot samazināt pašreizējās valsts subsīdijas.
<SPEAKER ID="181" NAME="Michael Cramer" AFFILIATION="Verts/ALE">
(DE) Priekšsēdētāja kungs! Piektdien, 15. oktobrī, Rheinische Post publicēja plašu ziņojumu par transporta komisāru Siim Kallas, kurš it kā esot sacījis, ka ātrgaitas dzelzceļa līnija starp Parīzi un Bratislavu esot īpaši svarīga Eiropas austrumu un rietumu ass un ka Komisija uzskata, ka tās būvniecība ir ārkārtīgi svarīga. Viņš arī paziņoja, ka Štutgarte 21 ir galvenais elements šajā būtiskajā līnijā.
<P>
Vai tas ir joks? Projekta koordinators Péter Balázs ir vairākkārt apgalvojis, ka, lai gan šis dzelzceļš ietilpst Eiropas transporta tīkla projektos, stacijas ir katras valsts jautājums. Ņemot vērā ierobežoto finansējumu, kas paredzēts šā Eiropas transporta tīkla izstrādei, stacijas un ar tām saistītā infrastruktūra ir jāfinansē pašvaldību, reģionālajām un valstu iestādēm.
<P>
Es aicinu komisāru Kallas apstiprināt Komisijas līdzšinējo nostāju, sniedzot paziņojumu presei, un skaļi un skaidri paziņot, ka Eiropas Savienība nenodrošinās līdzfinansējumu pazemes stacijai Štutgartē.
<SPEAKER ID="182" NAME="Marisa Matias" AFFILIATION="GUE/NGL">
(PT) Priekšsēdētāja kungs! Briseles pašreizējais lozungs ir taupība, taupība, taupība. Diemžēl tās rezultāti ir skaidri redzami. Stabilitātes un izaugsmes plāni nav nekas cits kā vien darba ņēmēju un pensionāru kolektīva apzagšana, t. i., zagšana no Eiropas sabiedrības. Nez kādēļ visā Eiropā notiek neredzēti vispārēji streiki. Sākumā Grieķijā, Spānijā un Francijā. Novembrī jau ir plānoti streiki Itālijā, un 24. novembrī - Portugālē. Turklāt tas ir tikai sākums.
<P>
Es vēlos jautāt: cik vēl vispārējie streiki, cik vēl demonstrācijas, cik vēl balsis ir vajadzīgas, lai sāktos piekāpšanās, Briseles vienprātības lūzums un cieņa pret cilvēkiem? Šie pasākumi neapkaro krīzi, bet ir to pasliktinājuši, un es, priekšsēdētāja kungs, vēlos pieprasīt citus - godīgākus - pasākumus. Es vēlos jautāt: ko īsti mēs gaidām?
<SPEAKER ID="183" NAME="Nikolaos Salavrakos" AFFILIATION="EFD">
(EL) Priekšsēdētāja kungs! Saskaņā ar Grieķijas preses un oficiālu Grieķijas valdības avotu ziņojumiem, no kuriem neviens nav ticis apstrīdēts, ir satraucoši pieaudzis tādu ārvalstnieku skaits, kas bez dokumentiem šķērso Grieķijas ziemeļu robežas. Ņemot vērā Frontex īstenoto rīcību, būtiski ir samazinājies to ārvalstnieku skaits, kas ierodas, izmantojot ziemeļaustrumu robežu. Tomēr līdzvērtīgi rezultāti nav panākti uz ziemeļu sauszemes robežas, ko šķērso tūkstošiem ārvalstnieku, radot jaunu problemātisko apgabalu. Šķiet, ka ārvalstnieku apcietināšanas gadījumu skaits robežpilsētā Orestiadā gada laikā ir pieaudzis par 640 % salīdzinājumā ar 80 % samazinājumu salās.
<P>
Saistībā ar šo situāciju es Parlamentam ierosinu pieņemt ārkārtēju rezolūciju: pirmkārt, izveidojot Frontex punktu Evrosas upes Turcijas pusē, otrkārt, nosodot Turciju, kas no Eiropas Savienības saņem īpaši dāsnu finansējumu imigrācijas jomā, bet nepilda savas saistības saskaņā ar Ankaras protokolu, un, treškārt un visbeidzot, pārskatot nelikumīgas imigrācijas problēmu, kas ir Eiropas problēma.
<SPEAKER ID="184" NAME="Csanád Szegedi" AFFILIATION="NI">
(HU) Dāmas un kungi! Šodien es vēlos runāt par sarkano dūņu katastrofu Ungārijā. Pirmkārt, vēlos pateikties visiem, kas šajā laikā palīdzēja cietušajiem un viņu radiniekiem. Šajā katastrofā traģiskākais ir tas, ka varēja novērst visus notikumus, kas diemžēl prasīja arī vairākas dzīvības. Eiropas Savienības pienākums ir novērst šādas katastrofas. Lai to varētu, ir būtiski pārskatīt privatizācijas līgumus, kas noslēgti Centrāleiropas reģionā un kas nav nekas kā tikai laupīšana, piešķirot pilnvaras aizdomīgām bijušo komunistu finansistu aprindām. Turklāt atbilstības gadījumā ir jānacionalizē uzņēmumi, kas ir nelikumīgi atņemti cilvēkiem. Šie finansisti vairs neņem vērā darba ņēmējus, un pat vides katastrofas neaptur viņu naudas grābšanas tieksmes. Tāpēc es lūdzu Eiropas Savienības palīdzību.
<SPEAKER ID="185" NAME="Alf Svensson" AFFILIATION="PPE">
(SV) Vides un klimata jautājumi attiecas uz mums visiem. Kā mēs zinām, tie ir globāli jautājumi. Ir acīmredzams, ka ES jānodrošina vadošā nozīme, cīnoties par mūsu dzīves apstākļu aizsardzību.
<P>
Vides speciālisti apgalvo, ka pēc rūpniecības nākamais būtiskākais klimatu ietekmējošs apstāklis un nākamais lielākais emisiju avots ir visi primitīvie pavardi un plītis, ko izmanto būdiņās un uzslietās mājelēs Āfrikā, Āzijā un Dienvidamerikā.
<P>
Dažas valstis, kas pievērš uzmanību vides aizsardzībai, to beidzot ir sapratušas. Šobrīd ir par nelielu naudu pieejamas vienkāršas, ar saules baterijām darbināmas plītis, kas novērš 95 % no šādām toksiskajām emisijām, kuras rada, sadegot melnajām oglēm, mēsliem un cita veida kurināmajam.
<P>
Aprēķini arī pierāda - un tas noteikti ir svarīgākais punkts, kas jānorāda - ka gandrīz divi miljoni cilvēku mirst priekšlaicīgā nāvē, jo ir spiesti elpot minētās gāzes.
<P>
Es ceru, ka ES kopā ar Amerikas Savienotajām Valstīm, kas parādījušas, ka apzinās šo problēmu, izrādīs aktīvu interesi par šiem ārkārtīgi svarīgajiem veidiem, kā glābt cilvēkus un vidi.
<SPEAKER ID="186" NAME="Iosif Matula" AFFILIATION="PPE">
(RO) Pēdējā laikā veikti konkrēti pasākumi, lai nostiprinātu Eiropas Savienības energoapgādes drošību, dabasgāzes piegādei izmantojot vairākus avotus ar mērķi izvairīties no jaunas gāzes krīzes Eiropā. Es runāju par Aradas-Szegedas gāzes cauruļvadu, kas savieno Rumāniju un Ungāriju un kas ir saņēmis arī Eiropas finansējumu.
<P>
Tas nozīmē ne tikai to, ka šis ieguldījums ir bijis veiksmīgs, bet tas ir arī piemērs sadarbībai starp ES valstīm.
<P>
Eiropas līmeņa starpsavienojumi, kā arī kopējā infrastruktūra gāzes transportēšanai abos virzienos līdz 2014. gadam un gāzes atradnes, ļauj reģiona valstīm iegūt lielāku neatkarību enerģētikas jomā. Jaunas gāzes krīzes gadījumā Eiropas valstis spēs palīdzēt cita citai.
<P>
Vēl viens aspekts, kas ir tikpat svarīgs, ir tas, ka gāzes cenu noteiks reģionālā līmenī, nevis sarunās ar vienīgo piegādātāju. Es ceru, ka Aradas-Szegedas cauruļvada pabeigšana stimulēs ne tikai Nabucco cauruļvada projektu, bet arī AGRI projektu, ko izmantos dabasgāzes transportēšanai uz Eiropu caur Azerbaidžānu, Gruziju un Rumāniju.
<SPEAKER ID="187" NAME="Alexander Mirsky" AFFILIATION="S&amp;D">
(LV) Paldies, priekšsēdētāja kungs! Es gribu pievērst uzmanību interesantam momentam mūsu darbā. Ceturtdienās gandrīz visi Eiroparlamenta deputāti dodas prom no Strasbūras plkst. 13.30. Kā mēs visi labi zinām, uz šo laiku ir pasūtīts speciāls vilciens. Paskaidrojiet, lūdzu, kur ir loģika? Kāpēc plkst. 16.00 mēs vienmēr plenārsēdēs balsojam par cilvēktiesībām? Kāpēc jūs plānojat balsojumus, ja zināt, ka 95 % deputātu nav piedalījušies sēdē? Tā ir pilnīga muļķība. Es esmu pārliecināts, ka mana runa netiks dzirdēta. Tas arī ir ļoti skumji, priekšsēdētāja kungs. Paldies!
<SPEAKER ID="188" NAME="Daciana Octavia Sârbu" AFFILIATION="S&amp;D">
(RO) Rumānijā, kas ir Eiropas Savienības dalībvalsts, netiek ievērota demokrātija, un to dara valdības partija, nebaidoties no sekām. Deputātu palātas, kas ir viena no Rumānijas parlamenta divām palātām, priekšsēdētājs saskaitīja 80 parlamenta deputātus, kas atradās sēžu zālē, un paziņoja, ka skaitīšanas rezultāts ir 170.
<P>
Tobrīd notika balsojums par tiesību aktu, kas ir ārkārtīgi svarīgs lielam Rumānijas pilsoņu skaitam. Tas bija jaunā pensiju likuma projekts, kas paredzēja pārmērīgi palielināt pensionēšanās vecumu, nosakot vienādu pensionēšanās vecumu sievietēm un vīriešiem, kā arī veicot pārrēķinu, kurš reāli samazināja pensijas apmēru lielam pensionāru skaitam.
<P>
Lai gan opozīcija bija pilnīgi pret šādiem grozījumiem un neatradās sēžu zālē balsojuma laikā, palātas varēja atmaskot minēto krāpšanu. Tomēr, ja opozīcija un prese nebūtu protestējusi pret šādu rīcību katru dienu kopš to īstenoja, Rumānijas prezidents šodien būtu šo likumu izsludinājis oficiāli.
<SPEAKER ID="189" NAME="Olle Schmidt" AFFILIATION="ALDE">
Priekšsēdētāja kungs! Zviedrijas valdība saņēma juridisko atzinumu lietā par Dawit Isaak, kurš deviņus gadus ir ticis turēts apcietinājumā Eritrejā. Dawit Isaak ir zviedru žurnālists, kurš ir apcietināts par vārda brīvības izmantošanu.
<P>
Saskaņā ar juridisko atzinumu, kura pamatā ir Eiropas Cilvēktiesību konvencija, un Eiropas Cilvēktiesību tiesas praksi, Zviedrijas, ES dalībvalstu un ES pienākums ir izmantot visus pieejamos diplomātiskos un tiesiskos līdzekļus, lai Dawit Isaak nodrošinātu viņa pamattiesības. Eritreja ir viena no pasaules nabadzīgākajām valstīm un ir atkarīga no Eiropas Savienības atbalsta. Mums ir jāpieprasa Dawit Isaak tūlītēja atbrīvošana apmaiņā pret finansiālu atbalstu.
<P>
Rīt Eiropas Parlamentu apmeklēs Dawit Isaak brālis, lai tiktos ar Parlamenta priekšsēdētāju un komisāru Piebalgu, kā arī lai juridisko atzinumu nodotu Eiropas iestādēm. Es ceru, ka tas Eiropas iestādēm uzliks pienākumu izdarīt uz Eritrejas prezidentu lielāku spiedienu, lai Dawit Isaak tiktu atbrīvots, tādējādi glābjot viņa dzīvību.
<SPEAKER ID="190" NAME="Joe Higgins" AFFILIATION="GUE/NGL">
Priekšsēdētāja kungs! Septembrī es nedēļu pavadīju Kazahstānā Eiropas Apvienotās kreiso grupas delegācijas sastāvā. Kazahstānā prezidents Nazarbayev īsteno totalitāru diktatūru, sistemātiski apspiežot cilvēktiesības.
<P>
Mēs tikāmies ar daudzām grupām, kas cīnās par cilvēktiesībām, politiskām un darba ņēmēju tiesībām. Mēs uzklausījām asinis stindzinošas liecības par ārkārtējas nežēlības briesmīgo režīmu daudzos Kazahstānas cietumos, daudziem nesen atbrīvotiem cietumniekiem aprakstot apcietināto baiso pazemošanu un sistemātisko sišanu, brutālu izvarošanu un citas mocības.
<P>
Ņemot vērā iepriekš minēto, ir apkaunojoši, ka Kazahstānai piešķīra Eiropas Drošības un sadarbības organizācijas (turpmāk - EDSO) priekšsēdētāja amatu 2010. gadam, un šīs valsts galvaspilsētā Astanā decembrī notiks liels EDSO valstu vadītāju samits. Apkaunojoši, ka prezidents Nazarbayev, kurš ir atbildīgs par šādiem murgiem, nākamajā nedēļā ieradīsies oficiālā vizītē Eiropas Savienībā un viņu uzņems Parlamenta priekšsēdētājs Buzek, Komisijas priekšsēdētājs Barroso un citas augstas amatpersonas. Viņu, protams, uzņems tādēļ, ka ES uzņēmumi Kazahstānā slēdz lielus naftas un gāzes darījumus, taču es pieprasu, lai šie vadītāji ierosina jautājumu par cilvēktiesību baisajiem pārkāpumiem un pieprasa prezidentam Nazarbayev rīkoties tā, lai to varētu pārbaudīt un lai tas tiktu pārtraukts.
<SPEAKER ID="191" NAME="Oriol Junqueras Vies" AFFILIATION="Verts/ALE">
(IT) Priekšsēdētāja kungs! Pēdējo dažu nedēļu laikā vairāk nekā 30 mapučes uzsāka bada streiku, lai protestētu pret savas zemes militarizāciju, saistībā ar to viņus pakļauj dubultai civilajai un militārajai jurisdikcijai un pretterorisma tiesību aktu piemērošanai, kuri stājušies spēkā kopš militārās diktatūras ieviešanas. Neraugoties uz iepriekš minēto, šā Parlamenta divas vairākuma grupas nav piekritušas steidzamam humānam priekšlikumam.
<P>
Pašlaik bada streiks ir beidzies, taču joprojām ir bada streika izraisītāji-pamatcēloņi, ko pagājušā gada aprīlī atzina ANO Deklarācijas par pamatiedzīvotāju tiesībām referents.
<P>
Čīlei ir jāievēro Starptautiskā Deklarācija par pamatiedzīvotāju tiesībām un Starptautiskās Darba organizācijas 169. konvencija par tiesībām uz iepriekšēju apspriešanos un brīvu un informētu piekrišanu no šo cilvēku puses attiecībā uz tiesību aktiem, kas skar viņu tiesības un intereses. Eiropas Parlamentam ir jāizmanto visi iespējamie politiskie instrumenti, lai nodrošinātu, ka Čīles valdība ņem vērā starptautiskos tiesību aktus un nolīgumus ar Eiropas Savienību.
<SPEAKER ID="192" NAME="Dimitar Stoyanov" AFFILIATION="NI">
(BG) Es vēlējos paust savu viedokli par paredzētajām debatēm Bulgārijas Nacionālajā asamblejā attiecībā uz referendumu, kas notiks par Turcijas iestāšanos Eiropas Savienībā. Tomēr mani aizkaitināja mana kolēģa deputāta no šā Parlamenta otras puses, proti, Kirilov kunga paziņojums, kurā viņš faktiski vārdu pa vārdam atkārtoja manas partijas priekšsēdētāja Volen Siderov runu Bulgārijas Nacionālajā asamblejā pirms dažām dienām.
<P>
Tomēr es vēlētos papildināt Kirilov kunga minēto. Kolēģi deputāti! Šiem cilvēkiem, kurus izraidīja no Trāķijas austrumu daļas, nav viņu īpašumu dokumentu. Viņi pat savus bērnus pameta nāves nolemtībai, jo jaundzimušo raudāšana viņus nodeva turkiem, kuri ieradās viņus vajāt un nogalināt.
<P>
Turcija ir valsts, kas lepojas ar savu genocīdu vēsturi, jo 1913. gada genocīds, kurā noslepkavoja 50 000 bulgārus un 300 000 bulgāri bija spiesti pamest Trāķijas austrumu daļu, bija ģenerālmēģinājums armēņu genocīdam, ko turki neatzīst. Tāpēc "uzbrukuma” vēstījums ir šāds: "jā” referendumam par Turcijas pievienošanos Eiropas Savienībai un "nē” Turcijas dalībai Eiropas Savienībā.
<SPEAKER ID="193" NAME="Theodoros Skylakakis" AFFILIATION="PPE">
(EL) Priekšsēdētāja kungs! Jean-Claude Juncker vakar sacīja, ka mēs kopš 2008. gada uz Grieķijas valdību esam izdarījuši spiedienu, lai tā atbilstīgi rīkotos, bet mēs neesam publiski norādījuši uz šādām problēmām, jo Eurogrupa ir neoficiāla struktūra. Komisija ir atklājusi, ka Grieķijas 2009. gada deficīts pārsniegs 15 % salīdzinājumā ar 2009. gada maija prognozēm par 5 %.
<P>
Es sev jautāju: kā var nepamanīt IKP 10 procenta punktus? Finanšu ministri par tiem noteikti zināja, kad tikās ECOFIN padomē, kura pretēji Eurogrupai ir kompetenta iestāde. Tāpēc problēma nebija šādas prognozes neiespējamība, bet gan atbilstība politiskiem kritērijiem. Tomēr Grieķijas pilsoņiem kā Eiropas nodokļu maksātājiem noteikti ir tiesības to zināt. Mums galu galā ir vajadzīgs vairāk neatkarīgu iestāžu, kas uzrauga finanšu kritērijus, kā arī - galvenais - noteikumu godīgu un automātisku piemērošanu visiem.
<SPEAKER ID="194" NAME="Crescenzio Rivellini" AFFILIATION="PPE">
(IT) Priekšsēdētāja kungs, dāmas un kungi! ES un Ķīnas samits, kas 6. oktobrī notika Briselē beidzās spriedzes apstākļos, kad tika atcelta galīgā preses konference lakonisku loģikas iemeslu dēļ. Tomēr tas notika tādēļ, ka bija nevienprātība par juaņas valūtas kursu, kas eiro zonā bija noteikts pārmērīgi zems.
<P>
Eiropas Savienība ir aicinājusi Ķīnas premjerministru palielināt savas valūtas vērtību un pārtraukt negodīgās komercprakses, kas gadiem ilgi ir veicinājušas tarifu "karus”, uzsverot iepriekš minēto kā pamatnosacījumu pirms tiek risināts jautājums saistībā ar Ķīnas atzīšanu par tirgus ekonomiku.
<P>
Kopš jūnija Ķīnas valūtas kurss ir palielinājies par 2,15 % attiecībā pret dolāru, bet ir samazinājies par 9,4 % attiecībā pret eiro. Eksportam no eiro zonas tās ir nelabvēlīgas ziņas noteikti arī tādēļ, ka, šķiet, ka Eiropa ir vienīgā vara, kurai nav mehānismu savas valūtas devalvēšanai.
<P>
ES un Ķīnas attiecībās mēs atrodamies nelabvēlīgākā pozīcijā līgumisko attiecību starp darba ņēmējiem, izejmateriālu izmaksu, kā arī Ķīnas protekcionisma un pārgalvīgu komerciālo politikas virzienu dēļ. Tāpēc nav iespējams konkurēt, ja eiro vērtība ir pārāk augsta. Pēc divām nedēļām mēs mēģināsim risināt šos jautājumus, tiekoties ar Eiropas delegāciju.
<SPEAKER ID="195" NAME="Vasilica Viorica Dăncilă" AFFILIATION="S&amp;D">
(RO) Laikā, kad jautājums par pārtikas produktu pārvadāšanas samazināšanu lielos attālumos kļūst aizvien steidzamāks, veicinot vietējo ražošanu un pielāgojoties tirgus prasībām, Eiropas Savienībā ir īpaši svarīgi sekmēt aitas gaļas ražošanu.
<P>
Ir nepieņemami, ka ES tirgus saņem aitas gaļu no vietām, kas atrodas tūkstošiem kilometru attālumā, par nesamērīgām cenām, kamēr mūsu pašu ražotāji ir spiesti savus ražojumus pārdot par smieklīgām cenām un pamest šo nozari.
<P>
Rumānijā ir piektais lielākais aitu skaits no visām Eiropas Savienības dalībvalstīm, taču aitu ganāmpulku skaits ir samazinājies par vairāk nekā 40 %. Tomēr aitas gaļas eksports ir mūsu ekonomikas svarīga sastāvdaļa.
<P>
Ņemot vērā šos faktorus, kā arī to, ka ilgtermiņā varētu rasties nopietnas sociālās, ekonomiskās un ekoloģiskās sekas, kas beigtos ar senas tradīcijas izzušanu, Rumānija atbalsta Īrijas rīcību un ar nepacietību gaida gan no Komisijas, gan no Padomes piemērotus atbalsta pasākumus, kuri apturēs pieaugošo samazinājumu Eiropas Savienības aitas gaļas nozarē.
<SPEAKER ID="196" NAME="Kriton Arsenis" AFFILIATION="S&amp;D">
(EL) Priekšsēdētāja kungs! Mēs 2008. gadā saskārāmies ar nopietnāko pārtikas krīzi. Graudaugu cenas strauji pieauga un tādēļ daudzi cilvēki cieta izsalkumu, jo īpaši Āfrikā. Vienlaicīgi mēs graudaugu produktu ražošanā sasniedzām augstākos līmeņus. Šajā paradoksā vainoja biodegvielas. Galu galā atklājās, ka vainīgas bija kredītiestādes, kas - kad bija beigušas spēlēties ar Nasdaq un kad īpašuma tirgus burbuļi bija pārplīsuši - pievērsās valdības parādam un galveno pārtikas produktu cenām, lai iesaistītos spekulācijās.
<P>
Šo spēļu dēļ miljoniem iedzīvotāju visā pasaulē kļuva nabagi. Mēs vairs nevaram ļaut šādiem uzņēmumiem rīkoties nesodītiem, un tagad mums šiem uzņēmumiem ir jānosaka skaidrs darbības reglamentējums Eiropas un pasaules līmenī.
<SPEAKER ID="197" NAME="Ilda Figueiredo" AFFILIATION="GUE/NGL">
(PT) Šodien ir Eiropas diena pret cilvēku tirdzniecību. Šim jautājumam ir pievēršama mūsu uzmanība pilnībā, un mums būtu jāpieprasa, lai tiek darīts vairāk, nevis tikai banālu paziņojumu pasludināšana attiecībā uz šo traģēdiju, kas pašlaik tikai ES katru gadu skar tūkstošiem cilvēku. Viņi ir mūsdienu verdzības upuri, kurus dzen izsalkums un nabadzība, kas skar vairāk nekā 1 miljardu cilvēku visā pasaulē. Tā ir kapitālisma ekspluatēšanas un koloniālisma un neokoloniālisma tumšākā puse, par kuru liela atbildība ir jāuzņemas vairākām Eiropas lielvalstīm.
<P>
Tādējādi ir simboliska saikne starp vakardienu, kas nosaukta par Starptautisko nabadzības izskaušanas dienu, un šodienu, kura ir Eiropas diena pret cilvēku tirdzniecību. Nabadzības un cilvēku tirdzniecības apkarošanai ir vajadzīgi pasaules līmeņa pasākumi, kas ietver neoliberāļu politikas pārtraukšanu un stingru apņemšanos īstenot makroekonomikas politikas virzienu sociālo dimensiju, lai nodrošinātu politiku, kura pamatojas uz attīstību un sociālo progresu, kā demonstrācijās, ko esam Eiropā redzējuši, pieprasa sabiedrība un darba ņēmēji.
<SPEAKER ID="198" NAME="Franz Obermayr" AFFILIATION="NI">
(DE) Priekšsēdētāja kungs, dāmas un kungi! Pašlaik, kad ir pagājuši 67 gadi, kopš tika gāzts diktators Benito Mussolini, Dienvidtirolē joprojām tiek saglabāti, uzturēti un plaši atjaunoti fašistu pieminekļi. Dienvidtiroles iedzīvotājiem tie katru dienu atgādina par pārciesto netaisnību. Tas neatbilst vienotajai 21. gadsimta Eiropai. Pirms vairākiem gadiem Eiropas komisārs Franco Frattini ierosināja Eiropas tiesību aktu, kas aizliegtu visus nacistu simbolus. Šādas tiesību aktu loģiskās sekas būtu tādas, ka saistībā ar rīcību pret nacistu simboliem būtu aizliegti arī fašistu pieminekļi Dienvidtirolē un tie tiktu noņemti. Frattini kunga priekšlikumam nebija atbalsta, tagad ir laiks jaunam mēģinājumam.
<P>
Komisijai būtu nepārprotami skaidri jānorāda, ka minoritāšu tiesību pārkāpums ir ES vērtību pārkāpums. Lisabonas Līguma 2. pants paredz turpmāku skaidrojumu. Turklāt mums jāizskata, cik labi ir aizsargātas minoritātes, un ir oficiāli jāpieņem saistošas sankcijas.
<SPEAKER ID="199" NAME="Czesław Adam Siekierski" AFFILIATION="PPE">
(PL) Eiropas Savienība ir 2010. gadu pasludinājusi par Eiropas gadu cīņai pret nabadzību un sociālo atstumtību. 2010. gada 17. oktobrī notika 23 pasākumi par godu Starptautiskajai nabadzības izskaušanas dienai, ko pasludināja ANO. Šajā dienā visā pasaulē notika īpaši pasākumi, lai solidarizētos un izrādītu līdzjūtību sociāli atstumto personu vajadzībām.
<P>
Starptautiskās nabadzības izskaušanas dienas galvenais mērķis ir sabiedrības informēšana par vajadzību izskaust nabadzību pasaulē, jo īpaši jaunattīstības valstīs, un uzsvērt faktu, ka nabadzības apkarošana ir mūsu prioritāte. Ir arī svarīgi pievērst lielāku uzmanību nabadzības cēloņiem un sekām Eiropā. Es atkārtoju - Eiropā. Tādēļ tik svarīga ir Eiropa Savienības programma par pārtikas bezmaksas sadali starp nabadzīgākajiem iedzīvotājiem, kura gadā izmaksātu 500 miljonu eiro. Iniciatīva atzīmēt Starptautisko nabadzības izskaušanas dienu ir īpaši lietderīga, jo palīdz mums apzināties nabadzības līmeni pasaulē un noskaidrot problēmas cēloņus un risinājumus. Paldies!
<SPEAKER ID="200" NAME="Sergio Gutiérrez Prieto" AFFILIATION="S&amp;D">
(ES) Priekšsēdētāja kungs! Starptautiskajā dienā pret cilvēku tirdzniecību sociālajai ekspluatācijai tika norādīts uz dažiem skaitļiem, kas mums kā politiskiem vadītājiem liek rīkoties.
<P>
Vairāk nekā 90 % prostitūcijas Eiropā pamatā ir šantāža un piespiedu izvēle. Reaģējot uz minētajiem skaitļiem, mums sev jājautā, vai mēs darām visu nepieciešamo, lai aizsargātu tūkstošiem sieviešu godu un integrāciju, kuru tiesības ir aizsargātas arī Pamattiesību hartā, ko mēs pieņēmām, ratificējot Lisabonas Līgumu.
<P>
Mēs nerunājam par "vecāko profesiju pasaulē”, bet gan par vienīgo verdzības veidu, ko mums vecajā Eiropā nav izdevies izskaust. Tādas valstis kā Spānija šajā jomā pieliek īpašas pūles, tiesājot cilvēku tirgoņus, vairojot sabiedrības informētību un veicinot par upuriem kļuvušo sieviešu reintegrācijas plānus. Tā nav pietiekama rīcība. Eiropai ir jābūt vienotai rīcības un apņemšanās zonai.
<P>
Nākamajā direktīvā par cilvēku tirdzniecību ir iespēja rīkoties saistībā ar pieprasījumu pēc šīs nozares, izmantojot izglītību, savukārt piegādes jomā, piemēram, apgrūtinot sludinājumu ievietošanu dažādos masu saziņas līdzekļos, kā arī palielinot divpusējo sadarbību ar trešām valstīm, lai cīnītos pret ļaunumu tā saknē.
<P>
Mums ir iespēja. Es vēlos tam pievērst Parlamenta uzmanību, lai tas saglabā vadošo pozīciju pilsoņu tiesību jomā.
<SPEAKER ID="201" NAME="Marc Tarabella" AFFILIATION="S&amp;D">
(FR) Priekšsēdētāja kungs! Saskaņā ar Eiropas Pārtikas nekaitīguma iestādes (turpmāk - EFSA) statūtiem tā ir neatkarīga zinātnisko konsultāciju iestāde par riskiem, kas saistīti ar pārtikas ķēdi. Priekšsēdētāja kungs, dāmas un kungi! Vēlos sacīt, ka to apšaubu, un es neesmu vienīgais.
<P>
Paanalizēsim vienu konkrētu piemēru: daudzas valstis, piemēram, Dānija un Francija ir aizliegušas bisfenola A izmantošanu barošanas pudelītēs, jo liels skaits pētījumu apliecināja tā kaitīgumu. Tomēr EFSA turpina atļaut tā izmantošanu produktos, kas paredzēti patēriņam, neiedomājami pārkāpjot piesardzības principu.
<P>
EFSA ir arī apstiprinājusi katru pieteikumu par ģenētiski modificēto organismu (turpmāk - ĢMO) izmantošanu, kas tai iesniegts. Lai gan pavisam kopā ir bijuši 125 šādi iesniegumi. Vai jums tas neliekas dīvaini? Par šo jautājumu atbildīgais komisārs Dalli pagājušajā nedēļā atturējās no komentāriem par EFSA saistībā ar bisfenola A jautājumu, un Padome ir pieprasījusi informāciju par to, kā aģentūra ir darbojusies kopš 2008. gada.
<P>
Tāpēc es vismaz pieprasu maksimāli ātri rīkot EFSA kopēju uzklausīšanu, piedaloties Parlamenta Lauksaimniecības un lauku attīstības komitejai, Vides, sabiedrības veselības un pārtikas nekaitīguma komitejai un Iekšējā tirgus un patērētāju aizsardzības komitejai. Mums ir jākliedē ar EFSA saistītās šaubas, lai nodrošinātu atbilstošāku aizsardzību sabiedrībai un tās apdraudētajai veselībai.
<SPEAKER ID="202" NAME="Cătălin Sorin Ivan" AFFILIATION="S&amp;D">
(RO) Mana runa ir paredzēta Eiropas Parlamenta priekšsēdētājam - Jerzy Buzek.
<P>
Tā kā viņš pirms dažiem mēnešiem bija Rumānijā un piedalījās Rumānijas parlamenta plenārsēdē, kā arī atbalstīja Liberālās partijas (turpmāk - PDL) valdību un tās veicinātos taupības pasākumus, es vēlos priekšsēdētājam Buzek sacīt, ka nu jau vairāk kā mēnesi Rumānijai vairs nav parlamenta. Nu jau vairāk nekā pirms mēneša Rumānijas parlamentā pārtrauca rīkot sanāksmes un pieņemt lēmumus, jo tika krāpnieciski pieņemts pensiju likums, kā minēja mana kolēģe Daciana Sârbu.
<P>
Ņemot vērā to, ka Rumānijas prezidentam Traian Băsescu šajā jautājumā nav nekādas nostājas, nemaz neminot šādu prakšu noliegšanu, jo PDL tās nemitīgi atbalsta, krāpšanai kļūstot par Rumānijas parlamentā izmantotu praksi, esmu ļoti ieinteresēta uzzināt, vai Buzek kungs joprojām atbalsta PDL un Rumānijas iestādes un vai viņš arī šodien dotos uz Rumānijas parlamentu, lai atbalstītu Boc valdību.
<SPEAKER ID="203" NAME="Slavi Binev" AFFILIATION="NI">
(BG) Es uzskatu, ka Eiropas Savienība un mēs visi cenšamies, lai Eiropa izkļūtu no lejupslīdes. Dažas valstis no tās izkļūst, bet diemžēl dažās kaut kāda iemesla dēļ lejupslīde palielinās. Es uzskatu, ka Eiropas tirgus atjaunošana un konsolidēšana ir viena no visu dalībvalstu prioritātēm.
<P>
Tādēļ esmu patiesi nobažījies saistībā ar Eiropas Savienības nodomu piešķirt Pakistānai beznodokļu tirdzniecības režīmu. Es apzinos, ka Pakistāna ir cietusi zaudējumus dabas katastrofu dēļ, bet es neuzskatu, ka tas ir piemērots pamatojums, lai apdraudētu Eiropas tirdzniecību, jo īpaši tekstilrūpniecībā.
<P>
Es aicinu jūs Bulgārijas Apģērbu un tekstilizstrādājumu ražotāju un eksportētāju asociācijas vārdā, kuras locekļi iesniedza man pieprasījumu palīdzēt glābt šo Bulgārijas nozari. Bulgārija ir maza valsts, un lejupslīde tajā pašlaik ir īpaši spēcīga. Pakistānas piekļuve Eiropas tirgum apdraudēs Bulgārijas tekstilizstrādājumu un apģērbu ražošanas nozari.
<P>
Priekšsēdētāja kungs un kolēģi deputāti! Lejupslīdes laikā, manuprāt, Eiropas tirgus aizsardzībai jābūt divreiz prioritārākam jautājumam, savukārt beznodokļu tirdzniecība ar Pakistānu nav ceļš, pa kuru mums jāiet, lai Eiropa izkļūtu no lejupslīdes.
<SPEAKER ID="204" NAME="Ioan Enciu" AFFILIATION="S&amp;D">
(RO) Es vēlos uzsvērt īpaši nopietno ekonomikas un sociālo situāciju, kādā atrodas Rumānija. Rumānijas pieņemtie atveseļošanās pasākumi nav efektīvi un būtībā ir antisociāli. Tie ir uzbrukums cilvēka pamattiesībām, jo īpaši veselības aizsardzības un izglītības nozarē, kā arī uzbrukums tiesībām uz apmierinošu dzīves līmeni. Kāda ir šo pasākumu ietekme? Inflācija 8 % līmenī, lielākais IKP samazinājums visā Eiropas Savienībā, valsts ekonomikas paralīze, kā arī neredzēti protesti ar policistu, skolotāju, pensionāru, Finanšu ministrijas ierēdņu un visu arodbiedrību konfederāciju iesaistīšanos. Šī valdība rīkojas pret Rumānijas cilvēku interesēm un iedragā Rumānijas iedzīvotāju kā Eiropas pilsoņu statusu. Eiropas Komisijas rīcībā ir piemēroti instrumenti un mehānismi, kas pieejami dalībvalstu finanšu politikas jomas uzraudzībai un pielāgošanai. Komisijai ir jāpauž nostāja attiecībā uz taupības pasākumiem, ko īstenojusi Rumānijas valdība un kuri pārkāpj cilvēka pamattiesības.
<SPEAKER ID="205" NAME="Zigmantas Balčytis" AFFILIATION="S&amp;D">
(LT) Šā gada 10. oktobrī uz "Lisco Gloria” izcēlās ugunsgrēks, kad prāmis devās no Kielas uz Klaipēdu. Lai gan nebija nāves gadījumu, šis negadījums norādīja uz lielām problēmām saistībā ar to cilvēku drošības nodrošināšanu, kuri ceļo ar prāmi. Iesaistīto personu sniegtā informācija liecina, ka prāmja apkalpe nebija gatava glābšanas darbiem un pasažieriem bija jārūpējas vienam par otru. Turklāt izglābto pasažieru skaits bija lielāks nekā oficiālajā pasažieru sarakstā reģistrētais pasažieru skaits, kas rada nopietnas bažas par pasažieru vispārējās drošības nodrošināšanu un iespējamiem terorisma draudiem. Pēc 11. septembra Eiropas Savienībā pievērsa lielu uzmanību to pasažieru drošībai, kuri ceļo ar gaisa kuģiem. Šis negadījums norāda uz faktu, ka līdzīga kontroles sistēma, kādu īsteno gaisa kuģiem, ir jāievieš kuģiem un ka jānodrošina nepārtraukta neatkarīga profesionalitātes pārbaudīšana gan attiecībā uz kuģa tehnisko stāvokli, gan personālu, kas atbildīgs par pasažieru drošību.
<SPEAKER ID="206" NAME="Katarína Neveďalová" AFFILIATION="S&amp;D">
(SK) Pagājušajā nedēļā es vadīju Eiropas Parlamenta novērotāju delegāciju Kirgizstānas parlamentārajās vēlēšanās. Mēs rīkojām daudzas sanāksmes ar politisko partiju un pilsoņu organizāciju pārstāvjiem, kā arī tikāmies ar pagaidu prezidenti Roza Otumbayeva.
<P>
Neskatoties uz to, ka mūsu misijas laikā mēs tikām pārliecināti, ka valsts noteikti virzās uz režīma maiņu, proti, uz parlamentāro demokrātiju, un ka drošības situācija ir stabilizējusies, neilgi pēc mūsu aizbraukšanas no Bišekas atsākās nemieri, un politiskās partijas sāka apstrīdēt vēlēšanu rezultātus. Tas notika, neraugoties uz starptautisko organizāciju paziņojumiem, ka vēlēšanas Kirgizstānā bija notikušas samērā korekti. Valstī, kur sociālo standartu līmenis ir patiesi nožēlojams un kur tūkstošiem cilvēku ir nācies pamest savas mājas, ir atsākusies cīņa par vienīgā vadītāja amatu, un valsts sāk mainīt virzienu, kurā tā dodas.
<P>
Es uzskatu, ka ir jāaicina Eiropas Savienība un Eiropas Parlaments palielināt savu ieinteresētību Centrālāzijas reģionā, kur pašlaik ir īpaši nestabila situācija. Tas attiecas ne tikai uz Kirgizstānu, bet arī uz nesenajiem nemieriem Tadžikistānā un, nemaz neminot netālo Afganistānu. Ir svarīgi palielināt mūsu ieinteresētību un klātbūtni šajā reģionā, lai nākotnē mums visiem nodrošinātu labklājību.
<SPEAKER ID="207" NAME="Ivailo Kalfin" AFFILIATION="S&amp;D">
(BG) Es vēlētos pievērst jūsu uzmanību svarīgiem jautājumiem, kas saistīti ar kiberdrošību. Ņemot vērā interneta straujo izplatīšanos, ar to saistīto risku novēršana ir daudz efektīvāka par atgūšanos no kaitējuma, ko radījusi interneta ļaunprātīga izmantošana. Lai to paveiktu, vajadzīgas vismaz vairākas darbības.
<P>
Pirmkārt, kibertelpai vajadzīga aizsardzība, kas ir dinamiska un kas neizveido statiskas sienas, bet paļaujas uz elastību un visaptverošu inovāciju. Otrkārt, tiesību aktos, kas reglamentē internetu, jāizmanto informācijas tehnoloģiju piedāvātās iespējas, un tie nedrīkst šīs iespējas ierobežot. Treškārt, ir vajadzīga īpaši efektīva horizontālā koordinācija starp dažādām iestādēm, kas iesaistītas kiberdrošības jomā. Ceturtkārt, starptautiskās sadarbības un koordinācijas jomā ir vajadzīgi aktīvi un efektīvi mehānismi, lai panāktu kiberdrošību.
<P>
Tādēļ vēlos mudināt Eiropas Komisiju izrādīt īpašu apņemšanos un apņēmību, turpmākās likumdošanas iniciatīvās, paredzot Eiropas kiberdrošības stratēģijas izstrādi un īstenošanu, kā arī amatu vai mehānismu izveidi, lai sekmētu visu ar šo jautājumu saistīto kopienu un valstu politikas virzienu horizontālo koordināciju.
<SPEAKER ID="208" NAME="Priekšsēdētājs">
Ar to tiek pabeigtas debates par šo darba kārtības punktu.
