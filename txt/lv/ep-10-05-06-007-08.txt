<CHAPTER ID="007-08">
8. Komisijas Baltā grāmata "Adaptācija klimata pārmaiņām - iedibinot Eiropas rīcības pamatprincipus” (
<SPEAKER ID="093" NAME="Vittorio Prodi" LANGUAGE="IT">
Priekšsēdētāja kungs, dāmas un kungi! Klimata pārmaiņas ir reāli draudi, kuriem mums ir jābūt gataviem stāties pretī, neskatoties uz to atšķirīgajām sekām mūsu valstīs. Ekosistēmu degradācija izraisīs smagu triecienu mūsu ekonomikai un Eiropas pilsoņu veselībai. Mēs jau iepriekš esam aicinājuši uz klimata diplomātiju un taisnīgumu: tagad mums tas ir jāizveido, runājot vienā balsī.
<P>
Es esmu pārliecināts, ka Eiropas Savienībai ir jāsaglabā vadība cīņā pret klimata pārmaiņām un ka jebkura kavēšanās šādas rīcības īstenošanā būtiski palielinās vides, sociālās un ekonomiskās izmaksas. Mums vispirms ir jāatzīst vietējo un reģionālo varas iestāžu galvenā loma un vajadzība ar tām sadarboties, lai saskaņotu tehnoloģiskā progresa veicinātos vides un ekonomiskos jauninājumus.
<P>
Pieņemot balto grāmatu, mēs aicinām Komisiju un dalībvalstis veicināt publiskā un privātā sektora partnerības, lai palīdzētu finansēt visas ar adaptācijas politiku saistītās iniciatīvas. Ir jārūpējas par katru mūsu teritorijas kvadrātmetru, lai saglabātu augsni un ūdeni un tādējādi novērstu eroziju un apgādātu ūdens nesējslāņus, tostarp ar virszemes ūdeņu tiešu atkārtotu ievadīšanu. Lai adaptācija būtu iespējama, būs vajadzīga sistēmiska pieeja, kas ietver atjaunojamo energoresursu izmantošanu.
<P>
Es vēlētos sirsnīgi pateikties visiem saviem kolēģiem, kuri deva savu ieguldījumu šī ziņojuma tapšanā.
<P>
(Aplausi)
