<CHAPTER ID="006">
2012. gada budžeta pamatnostādnes - pārējās iedaļas (debates)
<SPEAKER ID="011" NAME="Priekšsēdētāja">
Tagad turpinām sēdi. Pirmais darba kārtības punkts ir ziņojums, ko Budžeta komitejas vārdā iesniedza José Manuel Fernandes, par 2012. finanšu gada budžeta procedūras pamatnostādnēm, I iedaļa - Eiropas Parlaments, II iedaļa - Padome, IV iedaļa - Tiesa, V iedaļa - Revīzijas palāta, VI iedaļa - Eiropas Ekonomikas un sociālo lietu komiteja, VII iedaļa - Reģionu komiteja, VIII iedaļa - Eiropas Ombuds, IX iedaļa - Eiropas Datu aizsardzības uzraudzītājs, X iedaļa - Eiropas Ārējās darbības dienests (Α7-0049/2011).
<SPEAKER ID="012" NAME="José Manuel Fernandes" LANGUAGE="PT">
Priekšsēdētājas kundze! Vispirms vēlos sveikt jūs, priekšsēdētājas kundze, komisāra kungu un visus savus šeit klātesošos kolēģus deputātus. Sākumā vēlos arī pateikties visiem tiem, kuri piedalījās šā ziņojuma sagatavošanā, jo īpaši ēnu referentiem no dažādām politiskām grupām.
<P>
Ieguldītā darba rezultātā tika panākta plaša vienprātība, ko parāda pagājušās nedēļas balsojums Budžeta komitejā, kurā šis ziņojums tika apstiprināts ar 34 balsīm pret 1, vienam balsotājam atturoties. Šo ziņojumu centāmies izstrādāt pēc iespējas tuvāku pašreizējai situācijai un atbilstošu tam ekonomikas, finanšu un sociālajam stāvoklim, kuru pašlaik cenšamies pārvarēt, ņemot vērā pašlaik piedzīvoto krīzi, un vienlaikus arī atbilstošu tam, ko Eiropas sabiedrība vēlas saņemt no Eiropas Savienības un tās iestādēm.
<P>
Mūsu rīcībā būs budžets ar daudziem ierobežojumiem, taupības budžets, bet vienlaikus arī tāds budžets, kurā jānodrošina iestādēm un Parlamentam pietiekami līdzekļi, lai uzturētu Eiropas projektu un lai attaisnotu Eiropas sabiedrības cerības.
<P>
Mūsu mērķis ir panākt izcilību likumdošanas jomā, un būtu ļoti slikti, ja pietrūktu līdzekļu tā sasniegšanai - tā būtu briesmīga mūsu laikmeta zīme, un tā nestu mums zaudējumus, kuri Eiropas sabiedrībai tik un tā būtu jāuzņemas.
<P>
Lai to visu sasniegtu, būs nepieciešami atbilstoši resursi. Lisabonas līgums mums paredz jaunas pilnvaras. Tomēr, ņemot vērā pašreizējo stāvokli, esam par dabisko pieaugumu, kas nozīmē to, ka esam par tādu līdzekļu pieaugumu, kas ir vienāds ar inflācijas apmēru.
<P>
Esam ņēmuši vērā arī komisāra kunga ieteikumu, ko viņš savā vēstulē nosūtīja Parlamentam un citām iestādēm. Tādēļ tad, kad tas būs attiecīgi nepieciešams, sagatavosim grozījumu vēstuli vai budžeta grozījumus, lai ņemtu vērā tās saistības, piemēram, ko Eiropas Savienība ir uzņēmusies attiecībā pret Horvātiju vai kas rodas, astoņām jaunajām dalībvalstīm pievienojoties Lisabonas līgumam.
<P>
Lai panāktu ietaupījumus budžetā, mums vairāk nekā jebkad, protams, ir jāievēro labas vadības un taupības princips, efektivitātes un lietderīguma princips. Šo principu rezultātā būs jāpanāk lielāka stingrība, vienkāršība un pārredzamība budžeta izveidošanā. Ievērojot šos principus, mēs jau varēsim veiksmīgi noteikt līdzekļu samazinājumus, ne tikai prognožu līmenī, ko pašlaik izstrādājam, bet vēlamies arī panākt reālus ietaupījumus 2012. finanšu gada budžeta īstenošanā.
<P>
Tādējādi mēs spēsim izpildīt savus pienākumus. Vēlamies arī - un šo koncepciju esam ieviesuši - sasniegt nulles budžetu, kurā katrs izdevumu postenis būtu pamatots un kurā mainīgās izmaksas ir labi zināmas; gadījumā, kad tas ir pamatoti, varētu tikt veikta arī šo izdevumu lietderības analīze.
<P>
Protams, neapdraudēsim jau sāktos projektus, jo tas ne tikai būtu solis regresa virzienā, bet arī radītu zaudējumus. Runāju par tādiem projektiem kā, piemēram, Konrāda Adenauera ēkas paplašināšana, Eiropas vēstures nams; šādus projektus šajā ierobežotajā budžetā ir paredzēts turpināt. Tieši šā iemesla dēļ mēs arī ierosinām, lai turpmākie budžeti būtu daudzgadu budžeti, lai jau no paša sākuma varētu izmantot tiesības uz kopēju plānošanu; kopēju plānošanu, kas tiek veikta saskaņā ar daudzgadu finanšu shēmu un atbilstoši tai.
<SPEAKER ID="013" NAME="Janusz Lewandowski">
Komisijas loceklis. - Priekšsēdētājas kundze! Vēlos paust savus vislabākos novēlējumus Starptautiskajā sieviešu dienā. Atzinīgi vērtēju referenta Fernandes kunga noteiktos principus, saistībā ar stingrības ievērošanu budžeta izstrādē, jo īpaši attiecībā uz Eiropas Savienības administratīvā budžeta izstrādi. Manuprāt, šis ir tas virziens, kas patiešām ir jāizvēlas pašreizējos Eiropas Savienības ekonomiskajos apstākļos.
<P>
Tieši tādēļ lūdzu savus kolēģus Komisijā būt sevišķi uzmanīgiem pret administratīvo izdevumu palielināšanu, un varam apsolīt, ka mūsu izdevumu pieaugums nepārsniegs 1 %. Ņemot vērā, ka ir zināmas līgumsaistības, tas nozīmētu samazinājumus 2012. gadā tādās jomās kā informācijas tehnoloģijas, sanāksmes, konferences un misiju izmaksas, kā arī pētījumu un publikāciju jomā.
<P>
Esmu nosūtījis vēstuli citu iestāžu vadītājiem, un, lūk, šeit ir viņu sniegtā atbilde. Manuprāt, šāds virziens patiešām jāizvēlas 2011. gadā attiecībā uz administratīvajiem izdevumiem. Esam saņēmuši norādes no Padomes, ka arī tā plāno ieviest lielus ierobežojumus.
<P>
Tas pats princips ir jāpiemēro attiecībā uz turpmāko paplašināšanos. Uzskatu, ka brīdī, kad formāli tiek izlemts par pievienošanās datumu, budžetā jāiekļauj prognozētās izmaksas grozījumu vēstules vai budžeta grozījumu veidā. Taču izmantošu šo gadījumu, lai jums atgādinātu, ka administratīvās izmaksas veido mazāk nekā 6 % no Eiropas Savienības budžeta, tādēļ tā ir diezgan pamatota proporcionālā daļa.
<P>
Attiecībā uz darbības izdevumiem Eiropas budžetā ir izstrādāta sava iekšējā loģika. Programmas ar laiku sasniedz pabeigtības stadiju, un šobrīd savu pabeigtības stadiju ir sasniegušas visas ievērojamākās programmas, kas tika sāktas 2007. gadā. No vienas puses, mums ir ārkārtīgi svarīgi ierobežot administratīvos izdevumus, bet, no otras puses, ir jāizprot Eiropas budžeta iekšējās dinamikas loģika, jo pretējā gadījumā radīsies daudz tā saukto "RAL” (reste à liquider), kas veido milzīgus neiztērētu naudas līdzekļu, neizmantotu saistību apjomus, un tas neatbilst pamatotas budžeta procedūras ievērošanas principiem.
<P>
Tādēļ vēlreiz atzinīgi vērtēju tos principus, ko varam sastapt Fernandes kunga ziņojumā. 30. martā notiks debates, pamatojoties uz šīm pamatnostādnēm, un ceru uz tikšanos mūsu trialoga sanāksmē 30. martā.
<SPEAKER ID="014" NAME="Monika Hohlmeier" LANGUAGE="DE">
Priekšsēdētājas kundze, dāmas un kungi! Pirmkārt, vēlos paust nožēlu un nosodījumu par to, ka šeit nav klātesošs ne ģenerālsekretārs, ne arī abi Eiropas Parlamenta atbildīgie priekšsēdētāja vietnieki. Parasti prasām no Komisijas, lai tās atbildīgie locekļi būtu klātesoši; un tas pats ir jāprasa arī no mūsu visvecākā pārstāvja.
<P>
Otrkārt, vēlos runāt par Parlamenta ēku pārvaldības jautājumu. Atzinīgi vērtēju faktu, ka KAD projektā Luksemburgā ir sasniegts progress, šķiet, ka tā izmaksas tiek kontrolētas un ka tiek ievērots plānotais laika grafiks. Pēc KAD paplašināšanas projekta pabeigšanas, kad viss personāls atradīsies vienā ēkā, tiks panākta lielāka efektivitāte un sinerģija, kā arī samazinātas ikgadējās izmaksas, jo tiks slēgti astoņi biroji. Ir būtiski svarīgi, lai šis mērķis tiktu īstenots, jo zināma daļa no šiem līdzekļiem mums ir nepieciešama citiem mērķiem, kā norādīja Fernandes kungs.
<P>
Manuprāt, Eiropas vēstures nams ir nozīmīgs projekts, jo tas piesaistītu daudz apmeklētāju, kuriem ļoti efektīvi varētu piedāvāt ieskatu par Eiropas Savienības pastāvēšanas nozīmīgumu, tās centieniem un mērķi Eiropas vēstures kontekstā.
<P>
Treškārt, vēlos lūgt, lai Luksemburgā nodarbinātais personāls tiktu pārcelts uz Briseli. Tā kā šiem darbiniekiem bieži ir jāstrādā Briselē, viņi nepārtraukti ceļo no turienes uz šejieni un otrādi, radot problēmas arī deputātiem. Tas attiecas tikai uz nelielu skaitu apakšjomu, un efektivitātes iemeslu dēļ tik tiešām jāapsver to pārcelšanas iespēja.
<P>
Ceturtkārt, manuprāt, pozitīvi ir tas, ka Eiropas Parlaments budžetā paredz tikai mērenas paplašināšanās iespējas. EĀDD nedrīkst uztvert faktu, ka citas jomas paplašinās tikai mērenā apjomā, kā iemeslu, lai pats masveidīgi paplašinātos. Aicinu citas iestādes neradīt liekus izdevumus šajos ekonomiski un finansiāli grūtajos laikos.
<SPEAKER ID="015" NAME="Derek Vaughan">
S&D grupas vārdā. - Priekšsēdētājas kundze! Vēlos pateikties komisāra kungam. Vēlos arī pateikties referentam ne tikai par viņa ziņojumu, bet arī par izmantoto pieeju pārējo budžeta sadaļu sagatavošanā. Viņam ir taisnība, ka ir jāpanāk līdzsvars starp prasību nodrošināt to, lai Eiropas Parlamenta un pārējās sadaļās būtu pietiekami daudz līdzekļu atbilstošai funkciju īstenošanai, un nepieciešamību budžeta izdevumu palielinājumu saglabāt iespējami minimālā apjomā.
<P>
Sevišķi atzinīgi vērtēju viņa priekšlikumu saglabāt izdevumu palielinājumu inflācijas likmes apjomā. Manuprāt, sākotnējais priekšlikums par 5,2 % ir daudz par lielu. Protams, lai sasniegtu mērenus ietaupījumus, ko cenšas panākt referents un citi šajā Parlamentā, jānodrošina arī šo ietaupījumu noteikšana budžeta ietvaros. Tādēļ esmu piedāvājis sadarboties ar referentu, lai nodrošinātu, ka šādi ietaupījumi tiek atrasti. Manuprāt, ir iespējams atrast potenciālos ietaupījumus ne tikai tādos komisāra jau pieminētajos posteņos kā politika ēku jomā un paplašināšanās noteikumi, bet arī, piemēram, prognozētās izmaksas birojam ārpus Eiropas, kas, manuprāt, ir greznība, ko pašlaik nevaram atļauties.
<P>
Beidzot jāsaka, ka mums arī ir cieši jāsadarbojas ar citām iestādēm, jo īpaši ar Reģionu komiteju un Eiropas Ekonomikas un sociālo lietu komiteju, kuras, kā man zināms, arī ir ārkārtīgi norūpējušās par savu budžetu 2012. finanšu gadam. Mums jānodrošina, ka tās, tāpat kā mēs, varētu atbilstoši veikt savas funkcijas, un vienlaikus arī turpmāk jāierobežo viņu tēriņu palielinājumi. Tādēļ varu teikt, ka Sociālistu un demokrātu grupa ārkārtīgi vēlas sadarboties ar referentu; mēs patiešām atbalstām šo pamatnostādņu priekšlikumus un nākamajā nedēļā ceram debatēt par prognozēm.
<SPEAKER ID="016" NAME="Priekšsēdētāja">
Vēlos atbildēt uz Hohlmeier kundzes komentāru. Pittella kungs - atbildīgais priekšsēdētāja vietnieks budžeta jautājumos atrodas šeit, Parlamentā, un klausās debates.
<SPEAKER ID="017" NAME="Alexander Alvaro" LANGUAGE="DE">
Priekšsēdētājas kundze! Pateicos jums, Fernandes kungs, par izcili sagatavoto ziņojumu. Budžeta labas vadības principi ir efektivitāte, taupība un mums uzticēto finanšu resursu atbildīga izmantošana. Tomēr jautājums, kas sarunās par budžetu tiek aktualizēts katru reizi no jauna un no kā mums jāizvairās arī šeit, ir alkatība un vēlme turēties pie vecajiem paradumiem. Ir jāizšķir starp alkatību un nepieciešamību.
<P>
Nav šaubu, ka darba apjoma palielinājums, kas noteikts Lisabonas līgumā un kas ir vajadzīgs Lisabonas līguma izpildei, ir nepieciešamība. Uzmanīgi jāatrod līdzsvars starp darbu politiskajās grupās un komitejās un administratīvajos amatos. Kā jau novēroja mans kolēģis deputāts, būtu pozitīvi, ja ģenerālsekretārs apmeklētu šo sesiju, lai uzklausītu to, kas mums ir sakāms. Vaughan kunga pieminētās jaunās nodaļas šādā formā nav nepieciešamas, ja šajā Parlamentā saprātīgi izmantosim sinerģijas rezultātus. Mums ir ārkārtīgi daudz kompetentu cilvēku dažādos ģenerāldirektorātos, un esmu pārliecināta, ka varēsim tos efektīvi apvienot.
<P>
Attiecībā uz vēstures namu piekrītu Hohlmeier kundzei, ka ir svarīgi, lai šādiem projektiem jau no paša sākuma tiktu izstrādāts biznesa plāns. Tas nav jāuztver kā vēlmju piepildījuma šovs, kurā ikviens saņem to, ko vēlas; mums jāpārvalda savi resursi gudri un pamatojoties uz saprātīgu budžetu.
<P>
Beidzot vēlos papildināt, ka mēs nedrīkstam kļūdīties, neieguldot nākotnē tikai maldīgas vēlmes dēļ ietaupīt naudas līdzekļus. Investīcijas, ko ieguldīsim šodien, piemēram, IT resursos, var sniegt mums ievērojamus naudas līdzekļu ietaupījumus nākamajos gados, un tieši tādēļ taupība nedrīkst kļūt par pašmērķi. Tai jābūt saprātīgai un pamatotai, domājot par nākotni.
<SPEAKER ID="018" NAME="Helga Trüpel" LANGUAGE="DE">
Priekšsēdētājas kundze, komisār Lewandowski, dāmas un kungi! Jautājums, par kuru pašlaik debatējam, ir Parlamenta budžets 2012. finanšu gadam, un vēlos uzsvērt, ka, no Zaļo un Eiropas Brīvās apvienības grupas viedokļa raugoties, ir jāatrod pareizais līdzsvars starp ierobežotiem un attaisnotiem izdevumu palielinājumiem, kas galvenokārt rodas jauno Lisabonas līgumā noteikto pilnvaru un pienākumu rezultātā, kā arī starp pašdisciplīnu un savu izdevumu ierobežošanu laikā, kad publiskie līdzekļi ir pieejami ierobežotā apmērā. Ārpasaulei Parlamenta budžets joprojām šķiet kaut kas līdzīgs Eiropas Parlamenta "priekšapmaksas zvanu kartei”, un tam joprojām ir simboliska nozīme. Ko darīt ar taupības politiku - nepieciešamību pēc šādas politikas -, jo tā ietekmēs mūs tiešā veidā?
<P>
Fernandes kungs izmanto tādus vārdus kā konsolidācija, mērenība un savu izdevumu ierobežošana. Tomēr līdz šim esam dzirdējuši maz reālu priekšlikumu par to, kādos posteņos ir paredzēts samazināt izdevumus un kādos samazinātie resursi tiks atjaunoti. Protams, ir pienācis laiks aicināt ievērot lielāku efektivitāti Parlamenta administrēšanā, un, manuprāt, ir iespējami zināmi uzlabojumi.
<P>
Tagad vēlos pievērsties jautājumam par Eiropas vēstures namu - būtībā es pilnīgi atbalstu šo ideju. Tomēr, manuprāt, šim projektam nepieciešams skaidrs biznesa plāns. Ja ir vēlēšanās piešķirt šim projektam prioritāti - vēlreiz vēlos ar šiem vārdiem uzrunāt tieši Fernandes kungu -, ja tādi jēdzieni kā pašdisciplīna un konsolidācija tiek minēti patiešām nopietni, tad mums jābūt gataviem ierosināt izdevumu samazinājumus arī citās jomās.
<P>
Ja prioritātes tiek noteiktas politiskās gribas rezultātā, tad ir pilnīgi skaidrs, ka citām jomām ir jāpiešķir otršķirīgas prioritātes statuss, lai izstrādātu konsolidētu budžetu. Runāt par konsolidāciju, nesniedzot attiecīgos ieteikumus, nozīmē slēpt patiesību. Šis darbs būs efektīvs tikai tad, ja attiecīgās personas ir gatavas pateikt, kurās jomās tiks ieviesti samazinājumi - jo īpaši jauno prioritāšu gadījumā. Tieši to es domāju, norādot uz Eiropas Parlamenta "priekšapmaksas zvanu karti” - ierobežoti līdzekļu palielinājumi, kā arī nepārprotama savu izdevumu ierobežošana.
<SPEAKER ID="019" NAME="James Elles">
ECR grupas vārdā. - Priekšsēdētājas kundze! Vēlos apsveikt referentu ar viņa, manuprāt, ārkārtīgi līdzsvaroto ziņojumu, jo īpaši ar tā mērķi panākt līdzekļu konsolidāciju un taupības budžeta izstrādi.
<P>
Viņa izvirzītie principi - izcilība likumdošanas jomā, labas vadības principi, precizitāte un vienkāršība un izmaksu samazināšanas plānu iesniegšana - jāpiemēro ne tikai visām citām iestādēm, bet arī pašas Komisijas budžetam.
<P>
Tomēr, analizējot referenta sniegtos tehnoloģiskos aspektus, ietaupījumus jācenšas panākt ne tikai ilgākā termiņā, bet arī īstermiņa, kad jāspēj piedāvāt izmaksu samazināšanas pasākumus.
<P>
Viens īpašs aspekts, kas manā grupā rada bažas, ir drošība. Šķiet, ka tiek likts pārāk liels uzsvars uz cilvēkiem, kuri apmeklē mūsu iestādes. Mēs tiem nenodrošinām ne pietiekami brīvu piekļuvi šīm iestādēm, ne iespējas tajās pārvietoties. Vēlos ierosināt, ka tad, kad priekšsēdētāja vietnieki nonāks līdz šim konkrētajam punktam, tiem būtu jāņem par paraugu ASV kongress, kurā cilvēku drošība tiek nodrošināta, ieejot ēkā, bet pēc tam tiem ir atļauts brīvi tajā pārvietoties. To īstenot palīdz profesionāls drošības dienests.
<SPEAKER ID="020" NAME="Marta Andreasen">
EFD grupas vārdā. - Priekšsēdētājas kundze! Ir apkaunojoši, ka pašreizējās ekonomikas krīzes apstākļos šā Parlamenta budžetā 2012. finanšu gadam jau tiek piedāvāts pieaugums 5 % apmērā. Vēl pagājušajā nedēļā atkal par EUR 1500 mēnesī tika palielināts atalgojums deputātu asistentiem. Netiek veikti nekādi mēģinājumi novērst šo neiedomājamo izšķērdību, ko rada trīs pašreizējā Parlamenta darbavietas. Vēl ļaunāk - šobrīd Eiropas Parlaments ir iesaistījies EUR 60 miljonu vērtā ēkas atjaunošanas projektā, kas tiks izmantota kā Eiropas vēstures nams, it kā mums Eiropā trūktu muzeju. Vai Eiropas Savienība vēlas pārrakstīt vēsturi? Un kā lai vērtē Ārējās darbības dienesta rīcību, kurš cita starpā gatavojas pieņemt darbā 50 ierēdņus, kas saņems par 20 % lielāku algu nekā Lielbritānijas premjerministrs un kam būs nepieciešama jauna ēka, kura maksās EUR 10,5 miljonus gadā.
<P>
Priekšsēdētājas kundze, britu nodokļu maksātāju vārdā, lūdzu jūs izbeigt šo cilvēku apzagšanu.
<SPEAKER ID="021" NAME="Angelika Werthmann" AFFILIATION="NI">
(DE) Priekšsēdētāja kundze, dāmas un kungi! Fernandes kunga izstrādātajā budžeta projektā 2012. finanšu gadam ir ievērots izmaksu lietderīguma un konsolidācijas princips. Kā Eiropas pilsoņu pārstāvjiem mums Parlamentā ir jāsniedz komentāri par šo projektu. Izmaksu lietderība ir būtiski nozīmīga.
<P>
Tomēr papildu izdevumi, kas rodas Horvātijas pievienošanās, EĀDD un trīs jauno finanšu uzraudzības iestāžu izveides rezultātā, ietekmē Eiropas Savienības budžetu. Faktiski jaunu izdevumu rezultātā ne vienmēr rodas - un nekādā ziņā tam nav obligāti jārodas - budžeta palielinājums. Iespējamos ietaupījumus var atrast visās Savienības iestādēs, piemēram, personāla un ēku apsaimniekošanas politikā vai administrācijā. Vēlos no jauna ierosināt prasību par audita veikšanu daudzajās aģentūrās un sinerģijas izmantošanu starp dažādām dalībvalstīm.
<SPEAKER ID="022" NAME="Giovanni La Via" AFFILIATION="PPE">
(IT) Priekšsēdētājas kundze, komisāra kungs, dāmas un kungi! Pirmkārt, vēlos apsveikt Fernandes kungu par viņa izcili paveikto darbu.
<P>
Nav viegli runāt par iestāžu budžetiem un resursu pārvaldību, jo īpaši tad, ja jācenšas debatēt par to izmantošanas efektivitāti vienlaikus ar nepieciešamību īstenot taupīgu konsolidāciju, kas dalībvalstīm un Eiropas Savienībai ir jāpaveic tik sarežģītos apstākļos, kādi tie ir šodien. Tieši tādēļ atbalstu viņa aicinājumu ievērot izcilību likumdošanas jomā un stabilas finanšu pārvaldības vērtības - galvenie principi, kas savā darbībā būtu jāievēro visām iestādēm.
<P>
Tik tiešām krīzes periodā, kad mūsu primārajam mērķim jābūt Eiropas ekonomikas restartēšanai, pašām iestādēm ir pirmajām jārāda pozitīvs piemērs. Pozitīvs piemērs nenozīmē tikai stingrību, bet drīzāk gan lielāku administratīvo efektivitāti, lai nodrošinātu resursu taisnīgāku un labāku izmantošanu, kas ļautu visām iestādēm strādāt gan lietderīgi, gan efektīvi, lai rezultātā tās spētu sasniegt galvenos mērķus, ko Eiropa pati ir sev pēdējos gados izvirzījusi.
<P>
Runājot konkrētāk par Parlamenta budžetu, tāpat kā Fernandes kungs uzskatu, ka 2012. gada budžetam jābūt līdzekļu konsolidācijas budžetam, ņemot vērā, ka tas varētu būt turpmākais atskaites punkts, nevis tikai kārtējās debates par nākotnes daudzgadu finanšu shēmu.
<P>
Tomēr, manuprāt, daļa resursu ir jāizmanto tādēļ, lai ieviestu nepieciešamos uzlabojumus, kas ļautu deputātiem veikt savus pienākumus, sniedzot kvalitatīvus pakalpojumus.
<P>
Tādēļ uzskatu, ka ir jāietaupa uz vispārējos pakalpojumu rēķina, bet papildus ir arī jācenšas ietaupīt īpašuma politikas jomā, racionāli izmantojot mums jau pieejamās telpas un izstrādājot vidējā un ilgtermiņa plānu, kā rezultātā mēs varētu veikt ēku izdevumu iepriekšēju plānošanu, kā arī pārredzamāku un racionālāku lēmumu pieņemšanu šajā jomā.
<SPEAKER ID="023" NAME="Jens Geier" AFFILIATION="S&amp;D">
(DE) Priekšsēdētājas kundze, Lewandowski kungs, dāmas un kungi! Protams, mums jādebatē par izmaksām, no kurām ir jāizvairās vai kuras ir jāietaupa šajā budžetā. Tomēr vēlos aicināt jūs visus būt nedaudz objektīvākiem, automātiski reaģējot uz debatēm saistībā ar šīm iestādēm. Kādēļ tā? Pirmkārt, tas ir tādēļ, ka šajās debatēs pastāvīgi ir iesaistīta Budžeta kontroles komiteja un tā arī pievērš uzmanību veidiem, kā ir iespējams uzlabot sadarbību starp iestādēm un to pienākumu izpildi, un arī tādēļ, ka šogad gaidām, ka Eiropas Revīzijas palāta sagatavos speciālu ziņojumu par šīm iestādēm, un tad tai būs objektīvāks pamats debatēm, kas pašlaik ir nedaudz nepārdomātas, jo īpaši saistībā ar jautājumu par to, kā šīs iestādes tiek pārvaldītas un kā mēs varētu panākt šos ietaupījumus.
<P>
Runājot par ietaupījumiem, vēlos pāriet pie savas nākamās tēmas - mūsu ēku apsaimniekošanas politikas. Faktiski, runājot par Eiropas Savienības politiku ēku jomā, noteikti varam ietaupīt resursus. Es personīgi apšaubu, vai jaunu ēku būvniecība Eiropas Parlamenta vajadzībām Briselē patiešām ir laba doma, jo šī stratēģija būtu pamatota tikai tad, ja nekustamā īpašuma cenas Briselē nepārtraukti pieaugtu. Šķiet, ka pašreizējais tirgus stāvoklis to nespēj nodrošināt. Ja nekustamā īpašuma cenas tirgū nepalielinās, tad, protams, telpu nomāšana ir pamatotāka iespēja nekā to iegāde, jo īpaši tad, ja ar vaļējām acīm pastaigājaties pa Eiropas kvartālu un redzat, cik daudz biroja telpu šajā rajonā faktiski ir pieejams.
<P>
Šis fakts tālāk liek man domāt par Eiropas vēstures namu. Manuprāt, šajā jautājumā ir nepieciešama lielāka leģitimitāte, jo nepietiek ar to, ka līdz pat šai dienai visas iniciatīvas Eiropas vēstures nama izveidei vienkārši ir pamatotas ar šā Parlamenta Prezidija lēmumiem un tām nav demokrātiskās leģitimitātes. Tas jāmaina. Galvenokārt mums ir jāzina, kā tiks finansētas šīs iestādes darbības izmaksas un papildu izmaksas.
<SPEAKER ID="024" NAME="Anne E. Jensen" AFFILIATION="ALDE">
(DA) Priekšsēdētājas kundze! Arī es vēlos pateikties Fernandes kungam par viņa izcili sagatavoto ziņojumu un vēlos arī īpaši pateikties komisāram Lewandowski par viņa vēstuli iestādēm saistībā ar šā gada administratīvo izdevumu iegrožošanu. Manuprāt, šī vēstule ir ārkārtīgi piemērota un palīdzēs radīt nostāju, kuru ievērojot, manuprāt, mums būs vieglāk pieprasīt ietaupījumu īstenošanu, un es uzskatu, ka tā jāattiecina uz visām iestādēm. Tā jāattiecina uz Reģionu komiteju, Ekonomikas un sociālo lietu komiteju un Tiesu, kuras izdevumi, protams, krasi palielinās. Tā ir jāattiecina arī uz Revīzijas palātu. To ir nedaudz grūtāk piemērot mazām iestādēm, piemēram, Eiropas Ombudam un Eiropas Datu aizsardzības uzraugam, un tas, protams, mums ir jāņem vērā.
<P>
Tomēr, manuprāt, Parlamentam ir jāuzņemas īpaša atbildība, lai parādītu, ka varam ievērot atturību. Lisabonas līgumā mums ir uzticēti jauni uzdevumi, kas paredz papildu izdevumus, tomēr nākamajam 2012. finanšu gadam jākļūst par līdzekļu konsolidācijas gadu. Esam runājuši par paplašināšanos. Izdevumus, kas ir saistīti ar Horvātijas pievienošanos, iekļausim budžeta grozījumos. Daudzi arī minēja jautājumu par Eiropas vēstures nama izveidošanu. Manuprāt, tā ir izcila doma izveidot šo Eiropas vēstures namu mūsu apmeklētāju dienesta ietvaros. Daudzi jaunieši pietiekami labi nezina tos vēsturiskos notikumus, kuru rezultātā tika izveidota Eiropas Savienība, un ir teikts - ja nezināsim savu vēsturi, tad tai ir lemts atkārtoties. Manuprāt, ir ārkārtīgi svarīgi izstāstīt neseno Eiropas vēsturi, un tādēļ mēs atbalstīsim šo Eiropas vēstures nama projektu.
<P>
Un pēdējais, bet ne mazāk svarīgais punkts, ko vēlos pateikt, ir tas, ka mūsu izdevumi, protams, ir ārkārtīgi lielā mērā saistīti ar faktu, ka mums ir vairāki amati, kas rada lielas izmaksas. Mums tās ir jāizpēta sīkāk. Diemžēl nevaram neko darīt, lai samazinātu mūsu lielākās izmaksas. Tās rada fakts, ka mums ir jāpārvietojas starp Strasbūru un Briseli. Ja Eiropas Padome patiešām uzskata, ka ir jāpanāk ietaupījumi, Eiropas valstu vadītājiem šis jautājums ir jārisina. Pateicos, priekšsēdētājas kundze!
<SPEAKER ID="025" NAME="Hynek Fajmon" AFFILIATION="ECR">
(CS) Priekšsēdētājas kundze! Visa Eiropas Savienība un tās dalībvalstis 2012. gadā, protams, joprojām izjutīs ieilgušās ekonomikas un finanšu krīzes sekas. Tādēļ Eiropas Parlamentam sava budžeta izstrādes stratēģija ir jāpielāgo šim faktam. Mums jācenšas panākt maksimālu budžeta disciplīnu un taupību. Esmu gandarīts, ka šis fakts ir parādīts ziņojumā un ka tas ir ziņojumā uzsvērts. Tomēr taupība nedrīkst nozīmēt to, ka izdevumi pieaug atbilstoši inflācijas apjomam. Mūsu mērķim ir jābūt Parlamenta izdevumu uzturēšanai tādā pašā līmenī kā šajā gadā. Jādara viss iespējamais, lai panāktu ietaupījumus un labāk izmantotu jau esošos Parlamenta rīcībā esošos resursus. Tas jāattiecina uz visām Eiropas Parlamenta darbības jomām, sākot no administratīvo ēku racionālas izmantošanas, līdz labākai informācijas tehnoloģiju izmantošanai un cilvēkresursu politikai. Šeit ir atrodami iespējamie ietaupījumi, un mums jābūt pietiekami drosmīgiem, lai tos īstenotu.
<SPEAKER ID="026" NAME="Claudio Morganti" AFFILIATION="EFD">
(IT) Priekšsēdētājas kundze, dāmas un kungi! Vispārējo ekonomisko grūtību periodā būtisks Eiropas iestāžu uzdevums ir rādīt piemēru citiem.
<P>
Šajā ziņojumā uzmanība pamatoti tiek pievērsta efektivitātes kritēriju izpildei un izmaksu un pakalpojumu pārvaldībai. Tādēļ domāju, vai nevajadzētu veikt īstu un tūlītēju dažu ārpakalpojumu darbības lietderīguma pārbaudi. Īpaši vēlos norādīt uz Parlamenta informācijas tehnoloģiju un iekšējās drošības dienestiem, daļēji arī saistībā ar nesenajiem notikumiem, par kuriem mēs visi esam informēti, - zādzībām pasta nodaļā, kas notika pagājušajā mēnesī.
<P>
Turklāt kritiku ir pelnījis arī Eiropas Ārējās darbības dienests. Izveidots, faktiski neradot nekādas izmaksas, lai neizšķiestu resursus un uzlabotu Eiropas Savienības ārējo attiecību dienesta lietderīgumu, tas ir cietis neveiksmi abās frontēs - politiskā un ekonomiskā. Manuprāt, Eiropas Parlamentam noteikti jāievēro stingra nostāja šajā jomā.
<SPEAKER ID="027" NAME="Philip Claeys" AFFILIATION="NI">
(NL) Priekšsēdētājas kundze! Flandrijā man vairāki vēlētāji jautāja, kā ir iespējams, ka mēs kā Eiropas Parlamenta deputāti joprojām saņemam EUR 1 500 mēnesī papildu personāla algošanai ekonomisko problēmu un nenoteiktības periodā un tieši tādā brīdī, kad vienkāršajiem cilvēkiem ir jāsavelk ciešāk savas jostas. Pašlaik mēs faktiski tērējam vēl vairāk nekā iepriekš.
<P>
Vēlētāju jautājumi un komentāri ir pilnīgi pamatoti. Mums kā Eiropas Savienības iestādei būtu jārāda piemērs. Mums būtu jānosaka izdevumi atbilstoši iespējām, un šobrīd mums nav citas izvēles kā nonākt pie nevēlamā secinājuma, ka šis Fernandes kunga ziņojums ir garām palaista iespēja. Tiekam aicināti - un pamatoti - budžeta izstrādē ievērot atbildīgu nostāju un atturību. A ievilkumā ir minēts, citēju, ka "jāizmanto stingras pārvaldības procedūras, lai panāktu ietaupījumus” - citāta beigas.
<P>
Tātad diemžēl šajā ziņojuma nav norādīts, kuros posteņos konkrēti ir jāievieš līdzekļu samazinājumi. Protams, ir pilnīgi jaunas jomas, kurās tos ir iespējams ieviest - domāju par Ekonomikas un sociālo lietu komiteju un Reģionu komiteju, kā arī pārvietošanās starp Briseli un Strasbūru, kas maksā EUR 200 miljonu gadā. Aicinu ne tikai Komisiju un Padomi, bet arī Parlamentu izpildīt savu uzdevumu un sakārtot visus šos aspektus, lai analizētu, uz kādu izdevumu rēķina varam ietaupīt, un tad izveidot faktisko plānu, kurā apspriešanai tiktu piedāvāta virkne izdevumu, un mēs varētu īstenot šos ietaupījumus.
<SPEAKER ID="028" NAME="Ville Itälä" AFFILIATION="PPE">
(FI) Priekšsēdētājas kundze! Arī es vēlos pateikties referentam par teicami līdzsvaroto, izcili izstrādāto ziņojumu. Ikviens šobrīd šeit runā par taupību, un tas ir apsveicami. Jāievēro budžeta disciplīna un efektivitāte un stingri jāpilda mūsu galvenais uzdevums, nevis jāpārsniedz šā uzdevuma robežas, kur sākas likumdošanas darbs.
<P>
Lielākā daļa apgalvo, ka mums jābūt pieticīgiem, bet tik un tā runā par to, uz kā rēķina nevajadzētu taupīt. Ir jārunā par konkrētiem pasākumiem, kas ļautu mums panākt šos ietaupījumus. Ietaupīt varēsim tad, ja pārstāsim ceļot starp trim darbavietām. Mēs, protams, zinām, cik to būs grūti īstenot politiskā ziņā.
<P>
Vēlos aktualizēt kādu jautājumu, proti, drošības jēdzienu, ko šeit pieminēja Elles kungs. Gada laikā esam piedzīvojuši bankas aplaupīšanu, ir tikusi aplaupīta ēdnīca un arī pasta nodaļa. Neviens zaglis līdz šim vēl nav noķerts. Drošība šeit ir gandrīz joka līmenī.
<P>
Ir skaidri redzams, kur esam kļūdījušies - Parlamenta deputāti iekļūst ēkā vietā, kas netiek pienācīgi kontrolēta. Ir jāievieš elektroniskais paraksts. Pašlaik mums ir tikai saraksti un birojs, kurā strādā daudz cilvēku un kurā tiek pierakstīti vārdi un tie ievadīti datorā. Tā ir naudas izšķiešana - mums jāpanāk ietaupījumi un jāievieš labāka, uzticamāka drošības sistēma. Tas ir tikai jāizdara, tomēr deputāti visu laiku saka "nē” un nepiekrīt elektronisko parakstu izmantošanai, lai gan tādā veidā mēs iegūtu gan ievērojamus ietaupījumus, gan labāku drošības sistēmu.
<P>
Nesaprotu, kādēļ šī sistēma efektīvi darbojas ASV kongresā; tajā visi piekrīt šai sistēmai, bet šeit nezināmu iemeslu dēļ to nav iespējams īstenot. Ceru, ka tagad pievērsīsimies jomām, kurās ir tik tiešām iespējams panākt ietaupījumus.
<SPEAKER ID="029" NAME="Jaroslav Paška" AFFILIATION="EFD">
(SK) Priekšsēdētājas kundze! Uzskatu, ka politiski ir ārkārtīgi svarīgi, lai 2012. gada budžeta pamatnostādnēs būtu ņemti vērā tie ekonomiskie un politiskie apstākļi, kādos tas tika izstrādāts.
<P>
Laikā, kad dalībvalstis ir spiestas taupīt un mūsu pilsoņiem ir jāuzņemas finanšu un politiskās krīzes sekas, nevaram gaidīt, ka tiks ieviests lielāks budžeta pieaugums, nekā tas bija pagājušā gadā. Tieši pretēji - mums jāmeklē tādas darbības jomas, kurās varam ietaupīt pilsoņu nodokļos samaksātos līdzekļus, nepasliktinot darba kvalitāti.
<P>
Manuprāt, mūsu darba organizācijā ir zināmas brīvas iespējas, ko tiešā veidā varam izmantot. Trīs Eiropas Parlamenta galveno biroju ēkas un regulārā vairāku tūkstošu darbinieku un Parlamenta deputātu kursēšana no Briseles uz Strasbūru 12 reizes gadā ir sabiedrībai labi zināms fakts. Dāmas un kungi, šāda publisko līdzekļu izšķiešana nerada neko vairāk kā nicinājumu pret šā stāvokļa patieso būtību.
<P>
Visas runas par izmaksu samazināšanu izrādīsies nepatiesas, ja netiks izbeigta šī izrāde ar kursēšanu turp un atpakaļ, lai noturētu Parlamenta debates.
<SPEAKER ID="030" NAME="Sidonia Elżbieta Jędrzejewska" AFFILIATION="PPE">
(PL) Priekšsēdētājas kundze! Sākšu ar pateicību Fernandes kungam par izstrādātajām pamatnostādnēm Eiropas Parlamentam un pārējām iestādēm. Manuprāt, viņa izstrādātajās pamatnostādnēs prasība ietaupīt vai drīzāk gan nepieciešamība ietaupīt, ko mēs visi apzināmies, ņemot vērā pašreizējo Eiropas Savienības ekonomikas stāvokli, ir apvienota ar pienācīgu apstākļu garantēšanu labu tiesību aktu izstrādei.
<P>
Šobrīd jāuzsver - nedrīkstam aizmirst, ka Lisabonas līgums un gaidāmā paplašināšanās paredz jaunus uzdevumus Eiropas Parlamentam. Tādēļ ir pilnīgi būtiski, lai pilsoņu labā tiktu ieviesti risinājumi, kas atvieglotu pareizu un laikus veiktu Eiropas Parlamenta darbību.
<P>
Jāuzsver, ka es arī turpmāk ceru uz sadarbību ar referentu, nodrošinot, ka Eiropas Parlamenta izstrādātais budžets 2012. gadam būs ne tikai tāds budžets, kam ir raksturīga finansiālā disciplīna, bet arī budžets, kurā netiek apsvērts tikai nākamais gads vai turpmākie divi vai trīs gadi, bet gan tāds budžets, ar kura palīdzību varētu tikt ieviesti modernizācijas instrumenti, kas atvieglo Eiropas Parlamenta darbu, kā arī investīcija, kas, cerams, nākotnē radīs ietaupījumus.
<SPEAKER ID="031" NAME="Jan Kozłowski" AFFILIATION="PPE">
(PL) Priekšsēdētājas kundze! Vēlos apsveikt Fernandes kungu ar viņa izcili izstrādāto ziņojumu. Arī es uzskatu, ka 2012. gada budžets ir jāizstrādā atbilstoši realitātei un jāpielāgo pašreizējam ekonomikas stāvoklim. Tā kā man ir daudzu gadu reģionālā budžeta pārvaldības pieredze un esmu Budžeta komitejas loceklis, īpašu nozīmi piešķiru disciplīnai, sākot izdevumu plānošanu. Tomēr, manuprāt, mums jāizvairās no neīstiem ietaupījumiem, kuru rezultātā var palēnināties ekonomiskā aktivitāte un samazināties ekonomikas konkurētspēja. Pieaugoši nodarbinātības rādītāji un augstas kvalitātes, ilgtspējīgu darbavietu izveide ir priekšnosacījums ekonomikas izaugsmei un krīzes seku pārvarēšanai. Eiropas Savienības budžetam jāveicina nodarbinātības pieaugums. Noteicošais faktors izaugsmes panākšanai ir nevis izdevumu samazināšana, bet gan efektivitātes pieaugums un Eiropas līdzekļu sasaiste ar stratēģisku un izmērāmu rezultātu gūšanu. Paldies!
<SPEAKER ID="032" NAME="Giovanni Collino" AFFILIATION="PPE">
(IT) Priekšsēdētājas kundze, dāmas un kungi! Esmu pateicīgs Fernandes kungam par viņa ieguldīto darbu un uzmanības pievēršanu iespējamiem ietaupījumiem, ko ir iespējams panākt mūsu administratīvajos izdevumos. Personāla un ēku politika ir divas galvenās jomas, kurās ir koncentrēti administratīvie izdevumi, kā ir skaidri parādīts šajā ziņojumā.
<P>
Ņemot vērā gaidāmo Horvātijas pievienošanos Eiropas Savienībai un turpmākās prasības attiecībā uz personālu, nepieciešama un pamatota būs personāla procedūru pārvaldība, jo īpaši ievērojot mobilitāti. Ja, no vienas puses, šāda cilvēkresursu politikas izvēle sniedz lielāku elastību, tad, no otras - tās īstenošanai būs nepieciešamas plašākas Eiropas Savienības personāla mācības.
<P>
Attiecībā uz politiku ēku jomā tekstā ir skaidri minēts centralizācijas princips. Stingrā politika, ko piemērojam budžetu izstrādei - sākot no dalībvalstu budžetiem - vidējā termiņā liek mums arī apsvērt, cik vēlama ir trīs Parlamenta darbavietu saglabāšana, kas, protams, ir sarežģīts jautājums, tomēr mēs nedrīkstam to neņemt vērā.
<SPEAKER ID="033" NAME="Gianni Pittella" AFFILIATION="S&amp;D">
(IT) Priekšsēdētājas kundze, dāmas un kungi! Ļoti uzmanīgi klausījos šajās debatēs un varu jums apliecināt, ka Prezidija priekšlikums ir stingrības, pārredzamības un saprātīgas administrācijas paraugs, un īpaši vēlos uzsvērt trīs punktus.
<P>
Pirmais punkts ir tas, ka mūsu priekšlikumā ierosinātais palielinājums nepārsniedz vidējo inflācijas likmi Eiropas Savienībā. Otrkārt, piekrītu bažām, kas saistītas ar politiku ēku jomā drošības un personāla vajadzībām, un pašlaik esam piesardzīgi un tālredzīgi šīs politikas izstrādes procesā. Trešais punkts ir panāktā vienošanās par EUR 1500 pieaugumu, un šādu summu Budžeta komiteja ir iekļāvusi rezervēs.
<P>
Budžeta komiteja ir atļāvusi izmantot šo rezervi, tie nav naudas līdzekļi, kas nonāks Parlamenta deputātu kabatās - ir vērts noskaidrot šo pārpratumu un nepatiesību -, bet tie ir paredzēti asistentiem, kuri palīdzēs deputātiem labāk veikt savus pienākumus, kādi tiem ir paredzēti Lisabonas līgumā.
<SPEAKER ID="034" NAME="Indrek Tarand" AFFILIATION="Verts/ALE">
Priekšsēdētājas kundze! Vēlos norādīt uz vienu nelielu jomu, kurā mēs varētu ietaupīt līdzekļus, - programmatūra. Pašlaik maksājam Bilam Geitsam milzīgu naudas summu gadā par Windows programmatūras lietošanu. Viņš var būt jauks cilvēks, kurš ziedo daudz naudas labiem mērķiem, bet, ja mēs šajā Parlamentā drošāk izmantotu atklātā pirmkoda programmatūru, tas būtu solis virzienā uz tīrāku, lētāku un modernāku pārvaldību.
<SPEAKER ID="035" NAME="Paul Rübig" AFFILIATION="PPE">
(DE) Priekšsēdētājas kundze! Vēlos jautāt komisāram Lewandowski kungam, kāda ir konkrētā procedūra, lai pievienotos euro drošības tīklam vai, citiem vārdiem sakot, lai piekļūtu Eiropas iestāžu 2012. gadā piedāvātajiem naudas līdzekļiem? Vai Komisija iesniegs priekšlikumu, ja kāda valsts izteiks vēlēšanos izmantot šo drošības tīklu? Vai Eiropas Parlamentam ir pilna ietekme šā koplēmuma pieņemšanā un vai šis jautājums arī šonedēļ tiks iekļauts dienas kārtībā saistībā ar drošības tīkla paplašināšanu?
<P>
Otrkārt, vēlos komentēt sekretariāta atalgojuma pieaugumu EUR 1500 apjomā. Vēlos lūgt visus deputātus, kuri neizmanto pilnīgi sekretariāta atalgojumam paredzētos līdzekļus, publiski norādīt, cik daudz naudas līdzekļu viņi paši ietaupa - galu galā šī joma nav aizsargāta pret ļaunprātīgu līdzekļu izmantošanu. Iespējams, ir daži deputāti, kuriem vispār nav vajadzība izmantot šo sekretariāta atalgojumu, jo viņi ārkārtīgi reti apmeklē Parlamentu. Šādos gadījumos šie līdzekļi netiks pilnīgi iztērēti. Tikai tie, kuri īpaši daudz strādā, varētu izmantot pilnu atalgojumu. Visiem pārējiem šie naudas līdzekļi jāatdod atpakaļ nodokļu maksātājiem.
<SPEAKER ID="036" NAME="Milan Zver" AFFILIATION="PPE">
(SL) Priekšsēdētājas kundze, komisāra kungs! Arī es sākšu, apsveicot Fernandes kungu ar viņa izcili izstrādāto ziņojumu. Tomēr piekrītu tiem deputātiem, kuri apgalvoja, ka ietaupījumi ir nepieciešami, jo īpaši ietaupot uz budžeta rēķina.
<P>
Fakts ir tāds, ka Eiropas budžets jau vairākus desmitus gadu tiek sašaurināts. Paraugoties uz IKP, ko Eiropas Savienībā esam radījuši, redzam, ka tā apjoms pastāvīgi samazinās. Nesen komisāra kungs teica, ka pašā finanšu perspektīvas perioda sākumā Eiropas Savienības iekšzemes kopprodukts bija aptuveni 1,3 %. Šis rādītājs šodien gandrīz nesasniedz 1,12 %. Tomēr vienlaikus Eiropas valstu budžeti ir ievērojami pieauguši.
<P>
Piemēram, pēdējo desmit gadu laikā, tēlaini izsakoties, pieticīgais Apvienotās Karalistes budžets ir pieaudzis par 100 %, kas ir divas ar pusi reizes vairāk nekā Eiropas Savienības budžets. Vēlos dzirdēt komisāra komentāru, jo īpaši par to, vai viņam, iespējams, nenāksies sastapties ar grūtībām 2012. gada budžeta īstenošanā šā konkrētā Eiropas budžeta samazinājuma dēļ salīdzinājumā ar dalībvalstu budžetiem.
<SPEAKER ID="037" NAME="José Manuel Fernandes" LANGUAGE="PT">
Priekšsēdētājas kundze! Vēlos pateikties visiem saviem kolēģiem deputātiem par viņu sniegto ieguldījumu. Vēlos norādīt, ka mūsu mērķis pašlaik ir pieņemt šīs pamatnostādnes. Tomēr mēs jau esam tikuši tālāk par pamatnostādnēm un izvirzījuši konkrētu mērķi - vēlamies panākt neitrālu pieaugumu, kas nozīmē to, ka 2012. gada budžets palielināsies tikai inflācijas apmērā.
<P>
Labi apzinos, ka mums ir piešķirtas jaunas pilnvaras. Labi apzinos arī to, ka mums ir nepieciešami resursi šo pilnvaru īstenošanai, bet ir arī jāņem vērā labas vadības principi un jāpanāk ietaupījumi, ievērojot taupības, efektivitātes un lietderības principus.
<P>
Šie principi netiks piemēroti, lai akli panāktu ietaupījumus - ietaupījumus, kas nākotnē kļūs par izmaksām. Mēs panāksim tādus ietaupījumus, kuru rezultātā netiek apdraudēts mūsu izvirzītais mērķis - mērķis panākt izcilību likumdošanas jomā.
<P>
Esmu drošs, ka šis budžets būs arī saskaņots budžets - tajā pašreizējā krīzes perioda kārtējās vajadzības būs saskaņotas ar prasībām, ko šis laiks izvirza par pienākumu visām iestādēm, - efektīvi reaģēt uz iedzīvotāju vajadzībām, uz visas Eiropas sabiedrības vajadzībām.
<P>
Vēl tikai viens teikums par pārpratumu, kāds joprojām pastāv, - deputātiem paredzētie budžeta līdzekļi nav palielināti, un tos nav paredzēts palielināt arī nākamajā gadā. Summa, uz kuru visi norāda - kura nav paredzēta deputātiem un kura attiecas uz iespēju pieņemt darbā vēl vienu asistentu, tika noteikta 2010. gadā, un budžetā šajā ziņā nav veikti nekādi grozījumi - 2011. gada budžetā pieaugums nav paredzēts.
<SPEAKER ID="038" NAME="Priekšsēdētāja">
Debates tiek slēgtas.
<P>
Balsošana notiks trešdien, 2011. gada 9. martā, plkst. 11.30.
<P>
Rakstiskas deklarācijas (Reglamenta 149. pants)
<SPEAKER ID="040" NAME="Nessa Childers" AFFILIATION="S&amp;D">
rakstiski. - Kā vēlēti sabiedrības pārstāvji, visi šajā plenārsēžu zālē esošie apzinās tos daudzos upurus, kādi mūsu vēlētājiem un valstu valdībām pēdējo trīs gadu laikā bija jānes. Izglītības, veselības, transporta un citu pirmās nepieciešamības pakalpojumu jomā tika samazināts finansējums visā Eiropas Savienībā. Ir svarīgi, lai Eiropas Parlamenta rīcībā būtu nepieciešamie budžeta līdzekļi, lai pienācīgi īstenotu Eiropas iedzīvotāju tam piešķirtās pilnvaras. Tomēr ir arī nepieciešams, lai parlamentārieši pārstāvētu tos pašus Eiropas iedzīvotājus, nodrošinot, ka līdzekļi netiek vieglprātīgi izšķiesti, ka nevajadzīgi netiek palielinātas cenas un ka vērtību radītu tirgus, kur piegādātāji un uzņēmēji cīnās par katru pēdējo eiro. Esmu pārliecināts, ka gan mani šajā plenārsēžu zālē esošie kolēģi, gan tie, kuri strādā visās Eiropas iestādēs, visos nākamajos gados ņems vērā šos principus.
