<CHAPTER ID="021">
Dublinas sistēmas novērtējums (debašu turpināšana) 
<SPEAKER ID="192" NAME="Priekšsēdētājs">
Atsāksim debates par Lambert kundzes ziņojumu par Dublinas sistēmas novērtējumu.
<SPEAKER ID="193" NAME="Inger Segelström" AFFILIATION="PSE">
(SV) Priekšsēdētāja kungs! Tā ir milzīga temata maiņa, bet, ja mēs neatrisināsim krīzi Gruzijā, mums būs vajadzīga pat vēl labāka patvēruma un bēgļu politika Eiropā.
<P>
Es vēlētos sākt ar pateicību Lambert kundzei par ļoti rūpīgi izstrādāto ziņojumu. Es arī atbalstu Roure kundzes un Lefrançois kundzes iesniegtos grozījumus. Dublinas sistēma un pirmās ierašanās valsts izvēle cilvēkiem, kuri ieceļo ES, patiešām ir jānovērtē, jo īpaši attiecībā uz tām problēmām, ko tas ietver tām valstīm, kuras uzņem bēgļus. Šeit es domāju Vidusjūras reģiona valstis, bet tāpat arī Zviedriju, kas ir Eiropas Savienības valsts, kura ir uzņēmusi vislielāko bēgļu skaitu no Irākas. ES ir jāuzņemas lielāka kopīgā atbildība, citādi Dublinas regulai nav jēgas.
<P>
Pirms gada Pilsoņu brīvību, tieslietu un iekšlietu komiteja devās faktu vākšanas vizītē uz Vidusjūras reģionu. Situācija bija drausmīga! Tā nebija uzlabojusies, Zviedrijai sākot nosūtīt bēgļus un patvēruma meklētājus atpakaļ uz Grieķiju, kura kādu laiku bija ļoti pārslogota. Tādēļ Eiropas Tautas partijas un Eiropas Demokrātu grupa Eiropas Parlamentā pieņēma direktīvu par nelegālo imigrantu atgriešanu, kurā bija ietverti necilvēcīgi noteikumi, piemēram, deportācija pēc līdz 18 mēnešiem ilgas gaidīšanas, kas ir īpaši smagi bērniem. Kopējā Eiropas Savienības patvēruma un bēgļu politika ir nepieciešama, bet es uzskatu, ka tā virzās nepareizajā virzienā, un es par to esmu noraizējusies. Es esmu noraizējusies par to, ka mēs nepiekrītam un neesam gatavi pievērst vairāk uzmanības bērniem.
<P>
Tomēr ir viena lieta, kurai mēs esam pievērsuši uzmanību, un tā ir komisāra Barrot runa šodien par Dublinas noteikumu piemērošanas pagaidu apturēšanu. Kā zviedriete es vēlētos izmantot šo izdevību, lai izceltu Södertälje pašvaldību Stokholmas dienvidos. Södertälje ir uzņēmusi vairāk bēgļu no Irākas nekā ASV un Kanāda kopā! Manuprāt, Södertälje ir jāiekļauj tajā sava veida izvērtējumā, uz kuru atsaucās komisārs. Paldies jums!
<SPEAKER ID="194" NAME="Jacques Barrot">
Komisijas priekšsēdētāja vietnieks. - (FR) Priekšsēdētāja kungs! Šīs debates nepārprotami ir ļoti svarīgas, un tās tika pārtrauktas, bet tā gadās. Jebkurā gadījumā es arī esmu pārliecināts, ka patiesi saskaņotu patvēruma tiesību nodrošināšana Eiropai būs izcila atbilde uz tām problēmām, kuras tika minētas iepriekšējās debatēs.
<P>
Es gribu īsi atbildēt uz atsevišķiem komentāriem. Tā ir taisnība, ka pašreizējā situācija nav "taisnīga”, ka patvēruma meklētāji, kas ir atkarīgi no tās dalībvalsts, pie kuras viņi vēršas, ne vienmēr saņem vienu un to pašu atbildi. Kundze, jums ir taisnība, izceļot to, kā atsevišķas valstis ir bijušas daudz atvērtākas un dāsnākas nekā citas. Tāpēc mums ir vajadzīga šī saskaņošana. Mums ir arī jāizskata daudzi aktuāli jautājumi, piemēram, problēma ar nepilngadīgajiem bez pavadības. Mums ir arī jāaplūko patvēruma meklētāju aizturēšanas problēma, un pavisam noteikti mums tas ir jādara saistībā ar šo tekstu pārskatīšanu, ne obligāti tāpēc, lai nomainītu Dublinas sistēmu, bet lai pilnveidotu šo Eiropas Savienības atbildi patvēruma meklētājiem.
<P>
Mums ir jāpaliek uzticīgiem Eiropas tradīcijai par demokrātisku un humānistisku uzņemšanu. Tāpēc, priekšsēdētāja kungs, dāmas un kungi, mums šīs debates ir likušās ārkārtīgi noderīgas. Tās noteikti sniedz mums vielu pārdomām un es, protams, atgriezīšos Parlamentā, lai iepazīstinātu ar tiem priekšlikumu tekstiem, kurus mēs pašlaik plānojam sagatavot, ņemot vērā lieliskos novērojumus, kas ir bijuši šajās debatēs.
<P>
Tāpēc man sirsnīgi jāpateicas Parlamentam un jums, priekšsēdētāja kungs, un es ceru, ka līdz šā gada beigām es varēšu atgriezties ar priekšlikumu projektu tekstiem, kas mums nodrošinās iespēju ievērojami uzlabot šo situāciju attiecībā uz patvēruma tiesībām Eiropā.
<SPEAKER ID="195" NAME="Priekšsēdētājs">
Es vēlos vēlreiz atvainoties komisāram par šo debašu pārtraukšanu. Diemžēl prioritātes bija noteiktas tādā veidā, ka mēs bijām spiesti atkāpties no parastās procedūras un pārtraukt šīs konkrētās debates.
<SPEAKER ID="196" NAME="Jean Lambert">
referente. - Priekšsēdētāja kungs! Es arī vēlētos paust lielu pateicību komisāram par to, ko viņš tikko teica un par viņa sniegtajiem apliecinājumiem. Es domāju, ka no tā, ko šovakar teica visas puses Parlamentā, ir skaidrs, ka ir nepieciešamība ne tikai pēc efektīvas, bet arī augstas kvalitātes sistēmas, kuras pamatā ir kopēja atbildība: kā minēja mana kolēģe Segelström kundze, ir jābūt kopējai atbildībai, vai arī šī sistēma ir bezjēdzīga.
<P>
Es domāju, ka Padomei ir ļoti, ļoti skaidri jāsadzird šis vēstījums, jo viņi, Padome, ir valdības, kuras ir atbildīgas par savu pienākumu izpildi. Tā ir taisnība, ka dažas dalībvalstis, piemēram, Zviedrija, ir ļoti labas savu pienākumu izpildē. Citas nav. Tas nozīmē, ka pasākumi, kurus Komisija var veikt, lai atbalstītu tās šo pienākumu izpildē - piemēram, ANO Augstā komisāra Bēgļu lietu pārvaldes izmantošana un ideja par Patvēruma atbalsta biroju -, kļūst ļoti svarīgi, ja tie ir pienācīgi finansēti. Tas, es domāju, arī ir kaut kas, par ko mums visiem, kuri iesaistīti budžeta sistēmā, ir jāpadomā.
<P>
Tomēr mana kolēģa Busuttil kunga vārdā es teiktu, ka daži no mums joprojām ir jāpārliecina, ka spiediens uz atsevišķām dalībvalstīm ir īslaicīgs, nevis sistemātisks, un tāpēc atbildēm, kuras mēs sniedzam, iespējams, ir jābūt sistemātiskākām - ja vien mēs, protams, neparedzam straujas izmaiņas situācijā pasaulē, kam tādā gadījumā būtu ietekme uz bēgļu plūsmām. Tāpēc es vēlreiz vēlētos pateikties komisāram un maniem kolēģiem par viņu sirsnīgajiem vārdiem. Mēs redzēsim, ko mēs varam darīt, lai nodotu šo vēstījumu Padomei, un mēs ļoti gaidām tos priekšlikumus, kurus vēlāk šajā gadā iesniegs Komisija.
<SPEAKER ID="197" NAME="Priekšsēdētājs">
Debates ir slēgtas.
<P>
Balsojums notiks otrdien.
