<CHAPTER ID="008">
Balsojumu skaidrojumi
<P>
Mutiski balsojumu skaidrojumi
<SPEAKER ID="111" NAME="Filip Kaczmarek" AFFILIATION="PPE">
(PL) Priekšsēdētāja kungs, es balsoju par rezolūciju par Eiropas stratēģiju Donavas reģionam, jo, manuprāt, Eiropas Savienībai ir vajadzīgas šādas reģionu stratēģijas. Esmu pārliecināts, ka šādu stratēģiju īstenošana var ļoti labvēlīgi ietekmēt reģionu attīstību un tātad arī reģionu iedzīvotāju dzīvi, uzlabojot viņu dzīves kvalitāti. Tas jau arī ir mūsu - Parlamenta un Eiropas Savienības - darbības mērķis, proti, Eiropas Savienības iedzīvotāju dzīves uzlabošana. Tādēļ es balsoju par šīs rezolūcijas pieņemšanu.
<SPEAKER ID="112" NAME="Bernd Posselt" AFFILIATION="PPE">
(DE) Priekšsēdētāja kungs, es atzinīgi vērtēju šo stratēģiju Donavas reģionam, kas ir fundamentāla stratēģija Eiropai. Tā apvieno ES dibinātājvalsti Vāciju ar divām visjaunākajām dalībvalstīm - Bulgāriju un Rumāniju. Tā apvieno nākamo dalībvalsti Horvātiju ar valsti, kas cenšas iegūt kandidātvalsts statusu, proti, Serbiju. Es esmu gandarīts par nodomu tajā iekļaut arī Čehiju, Melnkalni un dažas citas valstis, kuras vēsturiski un ģeogrāfiski ir piederīgas šai valstu grupai, kaut arī tieši neatrodas pie Donavas.
<P>
Es tomēr gribētu lūgt, lai šajā stratēģijā netiktu aizmirsta Bavārija. Ja Bavārija būtu neatkarīga, tā noteikti būtu otrā lielākā valsts aiz Rumānijas, kas atrodas pie Donavas. Bavārijai ir īpašas intereses par stratēģiju Donavas reģionam. Tādēļ es esmu pateicīgs un gandarīts, ka mēs steidzinām šīs stratēģijas pieņemšanu.
<P>

<SPEAKER ID="113" NAME="Daniel Hannan" AFFILIATION="ECR">
Priekšsēdētāja kungs, mēs atkal pieredzam to, ka Eiropas Savienībai forma ir svarīgāka par saturu, rosīšanās ir svarīgāka par iznākumu. Mēs tikko balsojām par virkni rezolūciju, kurās tika nosodīti cilvēktiesību pārkāpumi Ķīnā. Bet ko Eiropas Savienība dara reālajā pasaulē? Mēs izolējam Taivānu, mēs esam principā piekrituši pārdot ieročus Pekinas komunistiskajam režīmam, mēs ar to sadarbojamies, lai radītu konkurentu amerikāņu GPS sistēmas monopolam, ko prezidents Chirac kungs ir nosaucis par "tehnoloģisko imperiālismu”.
<P>
Skat, kā liekulība kļūst par valdošo principu! Mēs vārgā balsī runājam par cilvēktiesībām, bet tai pašā laikā novirzām naudu kustībai "Hamas”. Mēs atsakāmies sadarboties ar Kubas disidentiem, kas vēršas pret Fidel Castro, mēs ignorējam demokrātijas principus paši savās mājās, kad referendumos nenobalso tā, kā mēs gribam, bet pārliecinām sevi, ka tomēr esam labie, jo pieņemam rezolūcijas par cilvēktiesībām!
<P>
Mēs gatavojamies neparastai izrādei - mūsu ārlietu pārstāves baroneses Ashton sūtīšanai uz Irānu, Kubu un citām līdzīgām valstīm, lai pateiktu tām, ka demokrātija tajās vēl nav sasniegusi vēlamo līmeni, bet tai pašā laikā baronese nekad visas savas karjeras laikā nav izvirzījusi savu kandidatūru tautas nobalsošanai.
<P>
Nobeidzot savu runu, es gribētu apsveikt drosmīgos Masačūsetsas štata iedzīvotājus, kas pretojās tam, ka valdība nepamatoti aplika viņus ar pārmērīgiem nodokļiem. Tie bija Masačūsetsas iedzīvotāji, kas uzsāka revolūciju, tā iebilstot uzskatam, ka tautu var aplikt ar nodokļiem bez tās piekrišanas. Mums atkal vajadzīga šāda revolūcija - šeit Eiropā.
<SPEAKER ID="114" NAME="Mirosław Piotrowski" AFFILIATION="ECR">
(PL) Priekšsēdētāja kungs, es gribu izteikt gandarījumu par to, ka Eiropas Parlaments ir pieņēmis rezolūciju saistībā ar uzbrukumiem kristiešu minoritātēm. Eiropas Parlamenta deputāti nedrīkst klusēt, kad visā pasaulē notiek uzbrukumi kristiešu minoritātēm, jo šis jautājums skar Eiropas Savienības tautu pamatus un saknes. Ja gribējām, lai mūsu balss skan ticami, mums šodien vajadzēja pieņemt divus Eiropas Konservatīvo un reformistu grupas izvirzītos grozījumus, tā distancējoties no Eiropas Cilvēktiesību tiesas nolēmuma par krucifiksu aizvākšanu no skolu klasēm Itālijā. Diemžēl tas nenotika. Mums jāatceras kristietības lielā nozīme Eiropas vēsturiskās un kultūras identitātes veidošanā un jāveicina, kā arī jāaizsargā šīs vērtības pasaulē un Eiropas Savienībā.
<SPEAKER ID="115" NAME="Priekšsēdētājs">
Piotrowski kungs, es ļāvu jums runāt, kaut arī jums nebija tiesību to darīt, jo pieļaujami ir balsojumu skaidrojumi par Eiropas stratēģiju Donavas reģionam, nevis par rezolūcijām, kas pieņemtas steidzamības kārtā. Tomēr jūs savu esat pateicis; tādēļ turpmākai zināšanai es paziņoju, ka par rezolūcijām, kas pieņemtas steidzamības kārtā, balsojumu skaidrojumi netiks pieņemti. Es arī daru zināmu reģistrētajiem runātājiem, ka balsojumu skaidrojumi var būt tikai par Eiropas stratēģiju Donavas reģionam.
<P>

<P>
Mutiski balsojumu skaidrojumi
<P>
Rezolūcijas priekšlikums
<SPEAKER ID="118" NAME="Ryszard Czarnecki" AFFILIATION="ECR">
(PL) Priekšsēdētāja kungs, arī es gribētu runāt par kristiešu diskriminēšanu Āfrikā un Āzijā, bet es, protams, runāšu par mūsu stratēģiju ārkārtīgi svarīgā jautājumā. Atcerēsimies, ka Donava ir otrā garākā upe Eiropā pēc Volgas. Donava plūst cauri 10 Eiropas valstīm, bet tās baseinā atrodas 17 valstis. Eiropas Savienībai tas, protams, uzliek zināmu atbildību, zināmu pārbaudījumu, jo dažas no šīm valstīm patlaban skar ļoti smaga krīze. Es runāju arī par Eiropas Savienības dalībvalstīm. Eiropas Savienība ar šo stratēģiju apliecina zināmu solidaritāti ar šīm valstīm. Es ceru, ka tā būs arī citos gadījumos.
<SPEAKER ID="119" NAME="Bogusław Liberadzki" AFFILIATION="S&amp;D">
(PL) Priekšsēdētāja kungs, es balsoju par Eiropas stratēģiju Donavas reģionam. Kādēļ? Tādēļ, ka tā parāda, ka Eiropas Savienība ir atvērta īpašiem reģioniem, reģioniem, kam ir kopīgas iezīmes, piemēram, gara upe, kas plūst tiem cauri. Es arī gribētu izteikt gandarījumu par to, ka netika pieņemti Eiropas Konservatīvo un reformistu grupas izvirzītie grozījumi. Tādējādi mūsu rezolūcija ir kļuvusi skaidrāka. Es gribētu, lai pēc šīs rezolūcijas mēs pievērstos arī citiem iezīmīgiem reģioniem, ieskaitot varbūt arī Oderas koridoru.
<P>
Rakstiski balsojumu skaidrojumi
<SPEAKER ID="994" NAME="Maria Da Graça Carvalho  " LANGUAGE="PT">
Es atzinīgi vērtēju Eiropadomes 2009. gada 18. un 19. jūnija secinājumus, kuros tā prasa Eiropas Komisijai izstrādāt Eiropas stratēģiju Donavas reģionam līdz 2011. gadam. Es balsoju par šeit iesniegto rezolūcijas priekšlikumu. Donavas reģionu ir skāruši vairāki pārbaudījumi, un stratēģija šim reģionam uzlabos sakaru un komunikāciju sistēmas, saglabās vidi un veicinās izaugsmi, darbavietu rašanos un drošību. Ir svarīgi, ka Komisija pēc iespējas labāk izmanto iepriekšējās darbības pieredzi, ko tā guva, izstrādājot stratēģiju Baltijas jūrai, un ka tās stratēģija pamatojas uz dalībvalstu un reģionu valdību un iedzīvotāju apņēmību pārvarēt pašreizējās kopējās grūtības. Ir arī svarīgi šo stratēģiju aplūkot līdzās stratēģijai "ES 2020” un Komisijas ziņojumam "Reģioni 2020. gadā”, lai risinātu lielākās problēmas, ar kurām patlaban saskaras Eiropa, piemēram, globalizāciju, demogrāfiskās tendences, klimata pārmaiņas, kā arī elektroenerģijas lietošanu un piegādi. Es arī mudināšu Parlamentu sākt viedokļu apmaiņu par Eiropas kohēzijas politikas nākotni un domāt par jaunām iespējamām stratēģijām citiem reģioniem, lai pielāgotu tos izmaiņām un globālajam spiedienam.
<SPEAKER ID="993" NAME="Vasilica Viorica Dăncilă  " LANGUAGE="RO">
Manuprāt, paplašinot Eiropas stratēģiju Donavas reģionam, tiks atvieglota ES ārējā darbība tuvākajās kaimiņzemēs, jo uzmanības centrā nonāks ES iespēja palīdzēt Dienvidaustrumu Eiropā un Austrumeiropā nodrošināt stabilitāti, īstenojot īpašus projektus, kuros atbalstīta šo reģionu ekonomiskā un sociālā attīstība. Fakts, ka dalībvalstis, kas robežojas ar Donavu, ir apņēmušās ES līmenī popularizēt priekšlikumu par šīs stratēģijas veidošanu Donavas reģionam, apstiprina šo dalībvalstu spējas dot īpašu ieguldījumu nozīmīgāko iniciatīvu veicināšanā, kuras spēj nodrošināt Eiropas integrācijas procesa turpinājumu.
<SPEAKER ID="125" NAME="Ioan Enciu  " LANGUAGE="RO">
Es balsoju par Eiropas Parlamenta kopīgo rezolūciju par Donavu, kurā ierosināts šim reģionam ļoti steidzamā kārtā izstrādāt Eiropas stratēģiju. Šī stratēģija sniegs ievērojamu atbalstu reģionu sadarbībai, un tai būs šādi mērķi: upju transporta attīstība un modernizēšana pa ūdensceļu Reina/Mēza-Maina-Donava, kā arī autoceļu un dzelzceļu attīstība un modernizēšana Donavas reģionā; atjaunojamo energoresursu izstrāde un prasmīga lietošana, lai samazinātu oglekļa emisijas un palielinātu energoapgādes drošību; vides aizsardzība, īstenojot projektus, kas paredz atjaunot un aizsargāt reģiona ekosistēmas; prasmīga ES līdzekļu apgūšana un ieguldījumu piesaiste, tūrisma veicināšana. Visi šie mērķi ir minēti stratēģijā "ES 2020”.
<P>
Šai stratēģijai būs labvēlīga ietekme uz Rumāniju, jo īpaši uz valsts sasaisti ar Eiropas transporta tīkliem, uz Donavas deltas nacionālā mantojuma aizsardzību, kā arī uz Donavas baseina apvidu un citu apgabalu sociālo un ekonomisko attīstību.
<SPEAKER ID="126" NAME="Diogo Feio  " LANGUAGE="PT">
Man ir stingra pārliecība, ka Eiropas Savienības pilnvērtīga attīstība var notikt vienīgi tad, ja visiem ES reģioniem tiek izstrādāta atbilstoša attīstības politika, kurā ir ievērotas to atšķirības, vajadzības un raksturīgās iezīmes.
<P>
Es uzskatu, ka teritoriālā kohēzija nozīmē atšķirīgu stratēģiju veidošanu atšķirīgiem reģioniem, ilgtspējīgas attīstības veicināšanu, ņemot vērā vides prasības un tās potenciāla ekonomisku izmantošanu.
<P>
Es zinu, ka makroreģionālo stratēģiju mērķis ir reģionālās attīstības līdzsvarota veicināšana ES, izmantojot esošos līdzekļus.
<P>
Pēdējais, bet ne mazāk svarīgais faktors ir tas, ka es atzīstu Donavas stratēģisko, teritoriālo, vides un kultūras nozīmību Centrāleiropā. Visu šo iemeslu dēļ es balsoju par priekšlikumu rezolūcijai par Eiropas stratēģiju Donavas reģionam.
<SPEAKER ID="127" NAME="José Manuel Fernandes  " LANGUAGE="PT">
Šī rezolūcija atbalsta stratēģiju Donavas reģionam, ņemot vērā saskaņotu un teritoriālu pieeju šai svarīgajai upei, un sekmē ilgstošu un integrētu attīstību reģionā, kas plešas pāri 14 Eiropas valstīm.
<P>
Ierosinātā stratēģija ļaus piemērot saskaņotu un integrētu politiku, ar kuru varēs panākt sinerģētisku iedarbību, veicināt kohēziju un nostiprināt ekonomikas izaugsmi un konkurētspēju, tai pašā laikā aizsargājot vidi.
<P>
Ar šo stratēģiju ES ir iecerējusi sasniegt un saskaņot šādus mērķus: modernizēt ostas, uzlabot upes piemērotību kuģošanai (izmantojot kravas koridorus, savstarpējos sakarus un dažāda veida transportlīdzekļus Ziemeļjūrā), uzlabot ūdens kvalitāti, aizsargāt visu Donavas baseinu, un pēdējais, bet ne mazāk svarīgais mērķis ir aizsargāt ekosistēmas, kas iekļautas Natura 2000 tīklā.
<P>
Tādēļ Komisija drīz sāks plašu apspriešanās procesu ar visām Donavas krastos esošajām valstīm, lai minētā stratēģija tiktu sakārtota līdz šā gada beigām un atbilstu nākamajai daudzgadu finanšu shēmai.
<SPEAKER ID="128" NAME="João Ferreira  " LANGUAGE="PT">
Mēs piekrītam izveidot stratēģiju Donavas reģionam, ņemot vērā agrākās apspriešanās un sadarbību starp valstīm un reģioniem, kas atrodas upes tecēšanas virzienā. Šāda stratēģija šajos reģionos veicinās ekonomisko un sociālo, kā arī teritoriālo kohēziju, nepakļaujot riskam nevienu. Stratēģija pieprasa veikt Donavas ekoloģiskā statusa pilnveidošanu un plaša dabas resursu krājumu saglabāšanas un atjaunošanas plāna izstrādi.
<P>
Turklāt priekšlikumam par Donavas daudzkultūru vides un kultūras dialoga uzlabošanu un kultūras un vēsturiskā mantojuma aizsardzību ir pozitīva stratēģija. Kā jau ziņojumā teikts, mēs uzskatām, ka šīs stratēģijas īstenošana nedrīkst aizskart reģionālo valsts pārvaldes iestāžu un vietējo pašvaldību pienākumus un ka tai jābūt pamatotai uz šī reģiona valstu un apgabalu sadarbību.
<SPEAKER ID="992" NAME="Jacek Olgierd Kurski  " AFFILIATION="ECR">
rakstiski. - (PL) Mūsu sagatavotā stratēģija Donavas reģionam, par kuru mēs šodien balsojām, ļauj veicināt reģionu un pārrobežu sadarbību. Donavas baseinā atrodas 10 Eiropas valstis - Vācija, Austrija, Slovākija, Ungārija, Horvātija, Serbija, Bulgārija, Rumānija, Moldova un Ukraina, no kurām lielāka daļa ir Eiropas Savienības valstis vai valstis, kas cenšas kļūt par dalībvalstīm. Tādēļ Donavas reģions ir nozīmīgs, jo tajā tiek īstenotas dažādas programmas, kas ir daļa no ES kohēzijas politikas, kā arī programmas kandidātvalstīm un tām valstīm, kuras ir iekļautas Eiropas kaimiņattiecību politikas plānā. Šodien mēs esam pieņēmuši galvenajos vilcienos aprakstītu atbalsta plānu Donavas baseina apgabalam, bet tas, vai programma paliks tikai uz papīra vai kļūs par modeli, ko piepildīs ar konkrētu saturu, būs atkarīgs no tā, vai atradīsies papildu līdzekļi, kuri neietekmēs vai nesamazinās kopējo fondu, kas paredzēts kohēzijas politikas īstenošanai atsevišķās valstīs. Es ceru, ka kohēzijas stratēģija Donavas reģionam sekmēs labklājības, kā arī stabilas un ilgtspējīgas attīstības uzplaukumu un radīs jaunas darbavietas un drošību reģionā.
<SPEAKER ID="129" NAME="Petru Constantin Luhan  " LANGUAGE="RO">
Es balsoju par attīstības stratēģijas izstrādi Donavas reģionam, kas mums ļaus prasīt Komisijai izstrādāt šo dokumentu cik ātri vien iespējams, ņemot vērā apspriešanos ar ekspertiem šajā jomā un nosakot pieejamos finanšu resursus, kā arī iekļaujot valstis, kas nav ES dalībvalstis. Šai stratēģijā uzmanība jāpievērš aspektiem, kas attiecas uz vides aizsardzību un ūdens kvalitāti, ekonomikas iespējām un Eiropas transporta tīkliem. Rezolūcijā par Eiropas stratēģiju Donavas reģionam ir uzsvērts, ka ļoti svarīgas ir plašas apspriešanās ar vietējiem dalībniekiem. Eiropas Komisijai tās jāorganizē tā, lai pilsoņu intereses būtu pārstāvētas pēc iespējas precīzāk.
<P>
Piedevām rezolūcijā teikts, ka jebkura stratēģija, kas attiecas uz makroreģioniem, jāiekļauj kohēzijas politikā, kas ir koordinējoša politika Eiropas Savienības līmenī. Turklāt būs jāizanalizē šīs stratēģijas radītie uzlabojumi Eiropas teritoriālās kohēzijas politikā. TEN-T (Eiropas transporta tīkls) stratēģija, kurā Donava minēta 18. punktā, manuprāt, ir jāsasaista ar jauno teritoriālo un ekonomiskās attīstības stratēģiju, lai attīstība abās notiktu saskaņoti.
<SPEAKER ID="130" NAME="Nuno Melo  " LANGUAGE="PT">
Donavas reģions tā atrašanās vietas dēļ ir stratēģiski nozīmīgs, un izšķiroši svarīgas ir ciešākas attiecības starp visām reģiona valstīm, jo īpaši tām, kuras vēl nav ES dalībvalstis. Stratēģija Donavas reģionam būs atbalsts integrācijas procesam saistībā ar turpmāko ES paplašināšanos. Tādējādi ļoti svarīga ir visu to ieteikumu īstenošana, kas apstiprināti šajā rezolūcijas priekšlikumā, lai ierosinātā ES stratēģija Donavas reģionam taptu līdz 2010. gada beigām.
<SPEAKER ID="131" NAME="Andreas Mölzer  " AFFILIATION="NI">
rakstiski. - (DE) Stratēģija Donavas reģionam ir saprātīgs modelis ES veikto pasākumu koordinēšanai šajā tuvējā reģionā. Programma, kas jāizstrādā Komisijai, risinot jautājumus, kuri attiecas uz pašu upi, piemēram, ūdens kvalitātes un ekoloģiskās situācijas uzlabošana, papildus varētu radīt arī ar ekonomiskiem un administratīviem jautājumiem saistītas sinerģijas. Iesniegtajā ziņojumā ir izvirzīti daži labi priekšlikumi attiecībā uz tikko minēto, un tādēļ es balsoju par to.
<SPEAKER ID="132" NAME="Wojciech Michał Olejniczak  " AFFILIATION="S&amp;D">
rakstiski. - (PL) Es atbalstīju rezolūciju par Eiropas stratēģiju Donavas reģionam. Teritoriālā kohēzija Lisabonas līgumā ir minēta kā viena no Eiropas Savienības prioritātēm. Donavas reģiona stratēģijas īstenošana skar daudzas atbalstāmas jomas, piemēram, sociālo politiku, kultūru un izglītību, vides aizsardzību, infrastruktūru un ilgtspējīgu ekonomisko attīstību. Fakts, ka šī stratēģija un tās risinājumi šajās jomās atstāj lielu ietekmi, ir pierādījums tam, ka reģionālās stratēģijas ir jāveido un jāīsteno. Donavas reģionam ir vajadzīga stratēģija, atbalsts un mūsu rīcība, jo reģionā ietilpst daudzas Eiropas valstis. Sešas no tām ir Eiropas Savienības valstis, bet pārējās ir iespējamās kandidātvalstis. Arī reģiona ietekme ir svarīgs faktors tām valstīm, kuras nav tieši ar to saistītas.
<P>
Doma, par funkcionālu reģionu - makroreģionu -veidošanu sākās Baltijas jūras reģiona stratēģijas veidošanas laikā. Donavas reģiona stratēģijas, tāpat kā citu ES plānoto makroreģionālo stratēģiju galvenais mērķis ir integrācijas pastiprināšana, izmantojot sadarbību reģionu un vietējā līmenī. Ir ļoti svarīgi, lai valdības, vietējās pašvaldības, nevalstiskās organizācijas un pilsoņi strādātu kopā ar Eiropas Savienību, izstrādājot un īstenojot pieņemtos risinājumus, jo kopā ar mums viņi veido Eiropas Savienību.
<SPEAKER ID="133" NAME="Artur Zasada  " AFFILIATION="PPE">
rakstiski. - (PL) Būtu jāatbalsta ikviena ES iniciatīva, kuras mērķis ir koordinēt un nostiprināt reģionālās iniciatīvas un kura veicina ekonomiskās sadarbības palielināšanu, transporta infrastruktūras pilnveidošanu un labāku vides aizsardzību. Stratēģija Donavas reģionam apstiprina, ka pieaug makroreģionālās pieejas nozīme Eiropas Savienības reģionālajā politikā. Pateicoties šodien pieņemtajam dokumentam, tiks nostiprinātas attiecības starp vecajām, jaunajām un varbūtējām nākamajām ES dalībvalstīm, no vienas puses, un Centrāleiropas un Melnās jūras reģiona valstīm, no otras puses. Es uzskatu, ka ne pārāk tālā nākotnē līdzīgā veidā tiks apstiprināta ideja par Oderas upes koridoru. Tas savienotu Baltijas jūru ar Adrijas jūru no Zviedrijas caur Poliju, Čehiju, Slovākiju un Ungāriju līdz Horvātijai.
<SPEAKER ID="134" NAME="Priekšsēdētājs">
Zasada kungs, tas nav iespējams. Es jau paskaidroju, ka balsojumu skaidrojumi par rezolūcijām, kas pieņemtas steidzamības kārtā, nav paredzēti. Balsojumu skaidrojumi var attiekties tikai uz Eiropas stratēģiju Donavas reģionam. Es atvainojos, bet šis nav mans lēmums.
