<CHAPTER ID="007-14">
14. Lamfalussy procesa turpinājums - uzraudzības struktūra nākotnē (
<P>
- Pirms balsošanas par pielikuma 2. punkta c apakšpunktu.
<SPEAKER ID="115" NAME="Ieke van den Burg">
līdzreferente. - Priekšsēdētāja kungs, ņemot vērā pašreizējos notikumus, mēs esam nostiprinājuši mutisko grozījumu par noguldījumu garantiju sistēmām, un grozījuma teksts skan šādi: "Lamfalussy 3. līmeņa komitejas var pieņemt lēmumus, izmantojot godīgu ..” Atvainojiet, šis nav pareizais teksts.
<P>
Šis grozījums attiecas uz kvalificētu balsu vairākumu 3. līmeņa komitejās. Šis teksts ir izstrādāts, ņemot vērā veicamos pasākumus, lai garantētu to, ka uzņēmējas dalībvalstis ir noteicējas attiecībā uz grupu uzraudzību, un grozījuma teksts skan šādi: "Lamfalussy 3. līmeņa komitejas var pieņemt lēmumus, izmantojot godīgu un atbilstošu kvalificēta balsu vairākuma sistēmu, kurā tiek ņemts vērā katras dalībvalsts finanšu sektora un IKP relatīvais izmērs, kā arī finanšu sektora sistēmiskā nozīme dalībvalstī.” Pārējais teksts paliek nemainīgs.
<SPEAKER ID="116" NAME="Priekšsēdētājs">
Ieke van den Burg kundze, iespējams, es kļūdos, bet man liekas, ka jūs lasījāt nepareizo tekstu.
<SPEAKER ID="117" NAME="Ieke van den Burg">
līdzreferente. - Priekšsēdētāja kungs, es runāju par otro tekstu. Tas patiešām attiecās uz noguldījumu garantiju sistēmām. Mēs mēģinājām nostiprināt pašreizējo tekstu, nosakot, ka šie noteikumi Eiropas Savienībā "tiek nekavējoties pārskatīti, lai izvairītos no atšķirībām starp garantiju līmeņiem dalībvalstīs, kas tā vietā, lai paaugstinātu drošību un noguldītāju uzticēšanos, varētu vēl vairāk pastiprināt svārstības un graut finansiālo stabilitāti”. Turpmāk tekstā teikts, ka tiem būtu arī jāgarantē finanšu iestādēm līdzvērtīgi konkurences apstākļi. Es vēlreiz atvainojos.
<P>
(Parlaments pieņēma abus mutiskos grozījumus.)
<P>
- Pirms balsošanas par 8. grozījumu.
<SPEAKER ID="119" NAME="Daniel Dăianu">
līdzreferents. - Priekšsēdētāja kungs, atbildot uz ES dalībvalstu izmisīgajiem centieniem glābt banku sistēmu, kas nav pietiekami saskaņoti, mēs uzskatām, ka ir iemesls ierosināt šādu grozījumu. Tas skan šādi: "tā kā banku darbība Eiropā aizvien vairāk iegūst pārrobežu raksturu un pieaug nepieciešamība saskaņoti vērsties pret nelabvēlīgiem triecieniem, kā arī efektīvi risināt jautājumus, kas saistīti ar sistēmiskiem riskiem, ir nepieciešams, lai atšķirības dalībvalstu režīmu starpā tiktu pēc iespējas vairāk samazinātas; tā kā nepieciešams veikt turpmākus pētījumus papildus pētījumiem, ko šajā jomā jau veikusi Komisija, un pēc iespējas drīzāk izdarīt grozījumus Direktīvā 94/19/EK, lai visā Eiropas Savienībā nodrošinātu vienādu banku noguldījumu aizsardzības līmeni, saglabātu finansiālo stabilitāti un noguldītāju uzticību, un izvairītos no konkurences traucējumiem.”
<P>
(Parlaments pieņēma mutisko grozījumu.)
