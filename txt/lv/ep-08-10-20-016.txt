<CHAPTER ID="016">
Erasmus Mundus programma (2009.-2013. gads) (debates)
<SPEAKER ID="144" NAME="Priekšsēdētājs">
Nākamais punkts ir ziņojums, ko Kultūras un izglītības komitejas vārdā iesniedza M. De Sarnez, par priekšlikumu Eiropas Parlamenta un Padomes lēmumam, ar ko ievieš rīcības programmu, kas vajadzīga, lai uzlabotu augstākās izglītības kvalitāti un veicinātu starpkultūru izpratni, sadarbojoties ar trešām valstīm (Erasmus Mundus) (2009.-2013. gads - C6-0228/2007 - 2007/0145)COD)]
<SPEAKER ID="145" NAME="Marielle De Sarnez">
referente. - (FR) Priekšsēdētāja kungs! Šovakar mēs diskutējam par Erasmus Mundus programmu (2009.-2013. gads), par kuru mēs beidzot esam vienojušies ar Padomi. Šo programmu varēs ieviest 2009. janvārī, tā atbalstot studentus akadēmiskajā gadā, kas sāksies septembrī. Es vēlos pateikties visiem saviem kolēģiem, kas sagatavoja atzinumus Nodarbinātības un sociālo lietu komitejai, Sieviešu tiesību un dzimumu līdztiesības komitejai, Attīstības komitejai un Ārlietu komitejai, kā arī saviem kolēģiem no Kultūras un izglītības komitejas. Es, protams, vēlos pateikties Eiropas Komisijai. Es vēlos pateikties arī Erasmus Mundus apvienības priekšsēdētājam un izpildaģentūrām, kuras mums palīdzēja ar savām profesionālajām zināšanām un, galvenais, ar savu pieredzi.
<P>
Piecus gadus pēc programmas Erasmus Mundus pieņemšanas esmu priecīgs par iespēju jums piedāvāt šo otrās paaudzes programmu, kuras mērķis ir uzlabot augstākās izglītības kvalitāti Eiropā, dodot iespēju vistalantīgākajiem studentiem no Eiropas valstīm un trešām valstīm apgūt augsta līmeņa kopīgas programmas vismaz trīs universitātēs un izmantot viesmīlību un nozīmīgas stipendijas.
<P>
Iepriekšējās programmas dati runā paši par sevi - laika posmā no 2004. līdz 2008. gadam tika izvēlēti un apstiprināti 103 maģistrantūras kursi, Erasmus Mundus stipendijas saņēma vairāk nekā 6 000 studentu, tika piesaistīti vairāk nekā tūkstotis pasniedzēju no trešām valstīm, lai lasītu lekcijas Eiropas universitātēs, un šajā programmā piedalījās vairāk nekā 400 augstākās izglītības iestādes Eiropā un citās valstīs.
<P>
Jaunā programma paredz trīs pasākumus. Pirmkārt, ir paredzēts šo programmu attiecināt arī uz doktorantūras studijām un dot iespēju studentiem no Eiropas saņemt stipendiju arī zemāka līmeņa studiju programmā. Otrkārt, tiks skatīts jautājums par partnerību ar augstākās izglītības iestādēm trešās valstīs, un, treškārt, tiks īstenota informatīva kampaņa starptautiskā mērogā. Šīs programmas budžets ir 950 miljoni eiro. Salīdzinājumam, pirmās programmas budžets bija tikai 230 miljoni eiro.
<P>
Parlaments šajā programmā ir veicis dažus ļoti būtiskus uzlabojumus, un, lai izteiktu atzinību, es jums tos nosaukšu. Pirmkārt, tagad studentu atlases procesā tiks ņemti vērā akadēmiskās izcilības kritēriji, un tas attiecas arī uz partnerībām. Otrkārt, lai nodrošinātu pēc iespējas sabalansētāku pārstāvību, tiks ņemta vērā studentu dzimtenes atrašanās vieta. Treškārt, tiks ņemti vērā sieviešu un vīriešu vienlīdzības principi, un tiks ierobežota diskriminācija. Ceturtkārt, būs jānovērš administratīvie šķēršļi un procedūras, īpaši saistībā ar vīzām. Dalībvalstīm būs jāveic nepieciešamie pasākumi, lai vienkāršotu vīzu izsniegšanu studentiem no trešām valstīm, kuri dodas no vienas dalībvalsts uz citu. Mums tas šķiet īpaši svarīgi, lai gan šajā jautājumā bija diezgan grūti vienoties ar Padomi.
<P>
Vēl tiks veicināta svešvalodu apguve uzņēmējā universitātē. Doktorantūras studiju programmas tiks piedāvāta vismaz trīs dažādās Eiropas valstīs. Tas veicinās pētniecības jomu paplašināšanu un disertāciju daudzveidību un nodrošinās plašākas mobilitātes iespējas. Stipendijas būs labāk pielāgotas attiecīgajam mērķim un tiks noteiktas atbilstoši mācību maksai, kā arī aptuveniem studentu izdevumiem studiju laikā. Darbs tika veikts, cieši sadarbojoties ar Dānijas Pastāvīgo pārstāvniecību un Dānijas Izglītības ministrijas ekspertu, tādēļ mums izdevās vienoties par visiem pieņemamu kompromisu. Tiks veicināta valsts un privātā sektora sadarbība ar universitātēm, un īpaša uzmanība tiks pievērsta iespējām mazināt intelektuālā darbaspēka aizplūšanu. Otrajā pasākumā līdzekļi tiks izmantoti atbilstoši attīstības mērķiem un ārējo attiecību instrumentiem. Universitātēs pieejamā informācija būs saprotamāka. Visbeidzot, novērtējuma ziņojumam, kas ir jāsagatavo divu gadu laikā, ir jābūt detalizētam un sadalītam pēc pasākumiem un ģeogrāfiskajām teritorijām.
<P>
Dāmas un kungi! Nobeigumā vēlos norādīt, ka Erasmus Mundus ir ļoti laba programma, un šajos grūtajos laikos tā veido pozitīvu priekšstatu par Eiropu. Tāpēc es ceru, ka Parlaments to pieņems, tādējādi īstenojot daudzu Eiropas un citu valstu studentu, universitāšu pasniedzēju un pētnieku vēlmes.
<SPEAKER ID="146" NAME="Ján Figeľ">
Komisijas loceklis. - Priekšsēdētāja kungs! Es priecājos par iespēju būt šeit un vēlos vēlreiz pateikties par ļoti spēcīgo politisko atbalstu izglītības jomā, proti, saistībā ar Erasmus Mundus otro programmu nākamajiem pieciem gadiem. Manuprāt, ļoti labs veids, kā apliecināt šo atbalstu, ir panākt vienošanos jau pirmajā lasījumā.
<P>
Es īpaši vēlos pateikties referentei Mariella De Sarnez, kā arī Kultūras un izglītības komitejai un citām komitejām, īpaši Ārlietu komitejai un Attīstības komitejai, kas piedalījās paplašinātā sadarbībā.
<P>
Kā norādīja referente, šī ir pasaules līmeņa kvalitātes programma. Tā veicina starpkultūru sapratni un kontaktu veidošanu starp iedzīvotājiem, un kopš šīs programmas ieviešanas ir izveidotas vairāk nekā simts kopīgās maģistrantūras studiju programmas Eiropā. Studentiem un universitāšu pasniedzējiem ir piešķirtas vairāk nekā 7 000 stipendiju. Un, manuprāt, pateicoties Parlamentam un Padomei, kas palielināja budžetu, mēs varēsim nodrošināt arvien pieaugošo pieprasījumu un interesi par šo programmu. Programmas otrajā posmā paredzēts arī turpmāk īstenot esošos pasākumus, kā arī ieviest jaunus. Ir jauni aspekti, kas ļauj šo programmu izvērst līdz doktorantūras studiju līmenim un dod iespēju trešo valstu universitātēm iesaistīties šajā kopīgajā programmā. Šajā programmā studentiem no Eiropas paredzēts piešķirt stipendijas pilnā apmērā studijām apvienotajās maģistrantūras un doktorantūras kursu programmās.
<P>
Kā minējām iepriekš, tas attiecas arī uz Erasmus Mundus External Windows vai sadarbības logiem. Partnerības, kas dibinātas saistībā ar šo pasākumu, turpinās darbību - tās ļaus nodot zināšanas un nodrošināt studentu un pasniedzēju apmaiņu visos augstākās izglītības līmeņos. Protams, arī turpmāk tiks ņemtas vērā attiecīgo valstu vajadzības un prioritātes, tādējādi veicinot to attīstību.
<P>
Nobeigumā vēlos teikt, ka esmu gandarīts, ka Parlaments un Padome atbalstīja šo mūsu ierosināto programmas struktūru, un es atzinīgi vērtēju arī būtisku ieguldījumu šajā jomā, piemēram, saistībā ar vīzām, nelabvēlīgā situācijā esošām grupām vai minimālām prasībām jaunajiem doktorantūras studiju kursiem.
<P>
Visbeidzot es vēlos apsveikt Parlamentu par paveikto darbu, jo tas nenācās viegli. Mēs, Komisija, pilnībā atbalstām šo vienošanos, kas ir atspoguļota kompromisa grozījumos, ko iesniedza M. De Sarnez, D. Pack, L. Novak, C. Prets un H. Trüpel. Tiklīdz oficiālā likumdošanas procedūra tiks pabeigta, mēs aicināsim iesniegt priekšlikumus, lai veiksmīgi turpinātu esošos studiju kursus un izveidotu jaunas programmas.
<SPEAKER ID="147" NAME="Samuli Pohjamo">
Ārlietu komitejas atzinuma sagatavotājs. - (FI) Priekšsēdētāja kungs! Kā Ārlietu komitejas atzinuma referents es vēlos apskatīt šo programmu no ārpolitikas viedokļa. Šai programmai tiek izmantoti Eiropas kaimiņattiecību un partnerattiecību instrumenta un pirmspievienošanās palīdzības instrumenta līdzekļi.
<P>
Ārlietu komitejas grozījumi tika iesniegti, lai programmas uzdevumos tiktu iekļautas šīs politikas prioritātes. Šī komiteja visiem arī atgādināja, ka Parlamentam ir tiesības uzraudzīt kopīgās palīdzības ieviešanu, un aicināja uzlabot vīzu izsniegšanas politiku. Daudzi komitejas ierosinātie grozījumi ir pieņemti, par ko es vēlos pateikties referentei M. De Sarnez un Kultūras un izglītības komitejai. Es arī vēlos uzsvērt iestāžu nolīguma par pareizu finanšu pārvaldību un Lēmuma 1999/468/EK, īpaši šī lēmuma 8. panta, nozīmi, kas paredz, ka Komisijai ir jāapspriežas ar Eiropas Parlamentu.
<P>
Visbeidzot es vēlos visiem vēlreiz atgādināt par Eiropas Savienības vērtībām un ārpolitikas mērķiem saistībā ar šīs programmas īstenošanu un nepieciešamību trešās valstīs nodrošināt vairāk informācijas par šo programmu.
<SPEAKER ID="148" NAME="Alessandro Battilocchio" LANGUAGE="IT">
Priekšsēdētāja kungs, dāmas un kungi! Vispirms es vēlos pateikties referentei M. De Sarnez, kas sagatavoja lielisku kopsavilkuma ziņojumu, neskatoties uz to, ka Komisija un īpaši Padome ne vienmēr ir atbalstījusi Parlamenta lūgumus.
<P>
Attīstības komiteja manu ziņojumu apstiprināja vienprātīgi. Daži mūsu komentāri tika pieņemti, taču atsevišķi punkti vēl ir jāuzlabo. Taču mēs nolēmām piekāpties, jo uzskatām, ka svarīgāk ir tas, lai visa pakete tiktu pieņemta pirmajā lasījumā, kas nodrošinātu to, ka šī programma tiek ieviesta nākamā gada 1. janvārī.
<P>
Lieliski, ka studentiem paredzētos līdzekļus ir izdevies palielināt četras reizes, taču es vēlos norādīt, ka liela daļa šo līdzekļu bija paredzēti attīstībai - instrumentam sadarbībai attīstības jomā (DCI) un Kotonū Nolīgumam. Tāpēc es lūgšu, lai tiktu nodrošināta pilnīga atbilstība vispārējam tiesiskajam regulējumam, īpaši saistībā ar DCI. Pagaidām es vēlu veiksmi tiem jauniešiem no Eiropas un visas pasaules, kuri draudzības vārdā un ar mērķi dalīties, izglītoties un attīstīties, piedalīsies šajā ārkārtas izglītības programmā.
<SPEAKER ID="149" NAME="Teresa Riera Madurell">
Sieviešu tiesību un dzimumu līdztiesības komitejas atzinuma sagatavotāja. - (ES) Priekšsēdētāja kungs, komisāra kungs! Sieviešu tiesību un dzimumu līdztiesības komiteja uzskata, ka šīs programmas pirmajā posmā piedalījās salīdzinoši neliels skaits sieviešu. Studentes sievietes bija 44 % no visiem studentiem, taču to skaits no dažādām valstīm bija ļoti atšķirīgs, un universitātes pasniedzējas sievietes bija tikai 22 %, kas, mūsuprāt, nav pieņemami.
<P>
Tāpēc šajā otrajā posmā mums ir divi uzdevumi. Pirmkārt, atkal aizstāvēt vienlīdzīgas tiesības uz izglītību, lai veidotu taisnīgu un demokrātisku sabiedrību, un, otrkārt, palielināt sieviešu dalību, lai netiktu izniekots talants zinātnes un kultūras jomā. To var panākt, piemērojot tādus atlases kritērijus, kas neierobežo dzimumu līdztiesību, programmas komitejās iesaistot vienādu skaitu abu dzimumu pārstāvju un vērtējuma ziņojumā norādot rezultātus atbilstoši dzimumam.
<P>
Mēs zinām, ka situācija daudzās valstīs liedz uzlabot sieviešu vienlīdzība, taču mēs uzskatām, ka Komisijai ir nopietnāk jāiesaistās šajā jautājumā.
<P>
Es apsveicu referenti.
<SPEAKER ID="150" NAME="Ljudmila Novak">
PPE-DE grupas vārdā. - (SL) Diskusijās par Erasmus Mundus programmu piedalījās daudzas komitejas, tāpēc referentei bija grūti panākt kompromisu risinājumus. Eiropas Tautas partijas (Kristīgo demokrātu) un Eiropas Demokrātu grupa, vēlas, lai šī programma tiktu pieņemta pēc iespējas drīz - pirmajā lasījumā -, lai to varētu īstenot jau nākamgad.
<P>
Lai nodrošinātu attīstību pasaules mērogā, ir jānodrošina dažādu zināšanu un zinātnisko sasniegumu apmaiņa un jāiedrošina jaunie zinātnieki aktīvi iesaistīties. Šī programma veicina izcilību un paredz, ka abiem dzimumiem ir jābūt vienlīdzīgi pārstāvētiem, un tā arī dod iespēju šajā procesā piedalīties cilvēkiem ar īpašām vajadzībām.
<P>
Mēs vēlamies piesaistīt jaunus zinātniekus no trešām valstīm, taču tādējādi mēs nedrīkstam veicināt intelektuālā darbaspēka aizplūšanu no tām valstīm, kurās jau šobrīd trūkst apmācīta personāla, kas vajadzīgs, lai mazinātu nabadzības slogu. Pārāk bieži mēs ar vienu roku dodam palīdzību, bet ar otru ņemam atpakaļ daudz vairāk nekā esam iedevuši.
<P>
Ar šo programmu Eiropas Tautas partijas (Kristīgo demokrātu) un Eiropas Demokrātu grupa ļoti atbalsta plānu samazināt administratīvos šķēršļus un uzlabot vīzu izsniegšanas kārtību, lai vislabākie studenti un pētnieki varētu nodoties studijām un pētniecībai attiecīgajā jomā un lai viņiem nebūtu jāsaskaras ar administratīviem šķēršļiem, kas viņiem traucē uzsākt studijas.
<SPEAKER ID="151" NAME="Lissy Gröner">
PSE grupas vārdā. - (DE) Priekšsēdētāja kungs, komisāra kungs, dāmas un kungi! Atbalstot Erasmus Mundus programmu, Eiropas Parlaments dod labu piemēru krīzes apstākļos. Satuvināšanās izglītības rezultātā un Eiropas Savienības veidošana par izcilības centru studijām ārzemēs ir sociālās demokrātijas tradicionālās prasības.
<P>
Taču 950 miljonu eiro budžets šobrīd šķiet nepietiekams, īpaši, salīdzinot ar simtiem miljardu eiro, kas tiek tērēti neveiksmīgu banku pārvaldībai.
<P>
Izcilības mērķis, kas ir šīs programmas pirmā posma pamatā, ir jāīsteno arī turpmāk. Šīs jaunās programmas uzdevums ir arī veicināt starpkultūru izpratni un sadarbību ar trešām valstīm un veicināt šo valstu attīstību augstākās izglītības jomā. Būtiskākie jaunie punkti, salīdzinot ar pirmo iniciatīvu, ir kopīgās doktorantūras studiju programmas, lielākas stipendijas un intensīvāka sadarbība ar trešo valstu universitātēm.
<P>
Progress ir redzams visās trijās jomās. Maģistrantūras un doktora studiju programmu mērķis ir veicināt Eiropas augstākās izglītības izcilību pasaulē. Arī šajā jomā ir panākts progress. Ir ņemti vērā pieaugošie izdevumi par studentiem no trešām valstīm un, pateicoties mūsu referentes spējām risināt sarunas, ir uzlaboti pamatkritēriji, kurus Parlaments vēlējās iekļaut Erasmus Mundus III programmā.
<P>
Padome atbalsta mūsu mērķus par sabalansētu dažādu ģeogrāfisko teritoriju un abu dzimumu pārstāvību un šķēršļu mazināšanu vīzu izsniegšanas jomā. Mums tas izdevās attiecībā uz Jaunatnes programmu, un tas ir jāpanāk arī ar Erasmus programmu.
<SPEAKER ID="153" NAME="Hannu Takkula">
ALDE grupas vārdā. - (FI) Priekšsēdētāja kungs, komisār J. Figel'! Vispirms es vēlos pateikties mūsu lieliskajai referentei M. De Sarnez par šo Erasmus Mundus programmu. Es piekrītu komisāram, ka šī programma ir svarīga - tā ir kā paraugs. Tas ir viens no veiksmes stāstiem, ko Eiropas Savienībai ir izdevies radīt, saskatīt un īstenot, un, manuprāt, šī uzlabotā programma būs plašāka un gūs vēl lielākus panākumus.
<P>
Tagad mēs piedāvājam šajā programmā iesaistīties arī studentiem no trešām valstīm un ar šīs programmas palīdzību uzlabot savas zināšanas un iemaņas, lai pēc tam atgrieztos savā dzimtenē un veicinātu tās uzplaukumu. Ir būtiski pievērst uzmanību sadarbībai attīstības jomā un sociāliem aspektiem, jo Eiropas pieejai ir jābūt tādai, lai mēs arī varētu dalīties ar citiem kontinentiem, tādējādi veicinot attīstību ne tikai Eiropā, bet visā pasaulē, kura mums visiem ir kopīga.
<P>
Jaunie pētnieki, jaunie studenti un pasniedzēji būs priekšpulkā, kad mēs veidosim Eiropu saskaņā ar Lisabonas stratēģijas mērķiem. Jaunrade, pētījumi, pievienotās vērtības veidošana ir tas, kas mums vajadzīgs, lai nodrošinātu ilgtspējīgu ekonomisko izaugsmi turpmākajās desmitgadēs.
<P>
Šajā programmā īpaša uzmanība pievērsta vienlīdzības jautājumam. Ir svarīgi nodrošināt vienlīdzību, un tikpat svarīgi ir arī nodrošināt iespēju invalīdiem pilnvērtīgi iesaistīties šajās programmās. Daudzās runās izskanēja bažas par līdzšinējām problēmām birokrātijas un vīzu politikas jomā, un, cerams, mums izdosies novērst šīs problēmas, tādējādi nodrošinot ļoti drīzus šīs programmas rezultātus. Tā šī programma varēs veiksmīgi darboties.
<P>
Paldies, priekšsēdētāja kungs un De Sarnez kundze. Ir paveikts lielisks darbs, un tas ir jāturpina.
<SPEAKER ID="154" NAME="Mikel Irujo Amezaga">
Verts/ALE grupas vārdā. - (ES) Komisāra kungs, De Sarnez kundze! Es domāju, ka par jūsu vēlmi panākt vienprātību par grozījumiem visi izteica pateicību un atzinību komitejā, un tas pats notiek šeit.
<P>
Savā runā jūs minējāt, ka viens no daudzajiem šīs programmas mērķiem ir veidot pozitīvu tēlu. Mūsuprāt, šis ziņojums ir attaisnojies, jo ir panākts līdzsvars starp to, kas sākotnējā priekšlikumā nodēvēts par izcilību, un to, kas patiesībā ir sadarbība attīstības jomā. Manuprāt, grozījumos ir skaidri atspoguļota vajadzība pēc šīs izcilības, lai mazinātu intelektuālā darbaspēka aizplūšanu. Šajā jautājumā mums ir izdevies panākt vispārēju vienprātību, un mēs uzskatām, ka tas noteikti ir pozitīvs šī ziņojuma iznākums. Pozitīvi vērtējamas ir arī diskusijas par lielāku kontroli jautājumā par stipendiju piešķiršanu, kas sākotnēji bija mūsu grupas ierosināts grozījums, ko pieņēma. Tāpēc es vēlreiz vēlos pateikties De Sarnez kundzi un apsveikt komiteju par šo ziņojumu.
<SPEAKER ID="155" NAME="Koenraad Dillen" AFFILIATION="NI">
(NL) Priekšsēdētāja kungs! Rīt es noteikti balsošu pret šo ziņojumu, jo Erasmus Mundus programma, kāda tā ir šobrīd, man šķiet pilnīgi nepieņemama. Ir nepieņemami tas, ka pārāk lielas priekšrocības tiek dota studentiem no trešām valstīm, salīdzinot ar studentiem no Eiropas.
<P>
Galu galā, skaitļi runā paši ar sevi. Kopš šī programma tika uzsākta 2004. gadā, tajā ir piedalījušies aptuveni 4 150 studentu no trešām valstīm. Stipendija vienam studiju kursam ir 21 000 eiro, un diviem gadiem - 42 000 eiro. Tas nozīmē, ka kopējās izmaksas par studentiem no trešām valstīm ir vismaz 161 850 000 eiro.
<P>
Aptuveni 200 studentu no Eiropas Savienības, kuri piedalījās šajā programmā, saņēma stipendijas studijām ārpus Eiropas aptuveni tikai 3 100 eiro apmērā. Tātad kopējas izmaksas ir tikai 620 000 eiro.
<P>
Man nav pieņemama šāda diskriminācija, tāpēc es uzskatu, ka šo programmu nevajadzētu izvērst.
<SPEAKER ID="156" NAME="Manolis Mavrommatis" AFFILIATION="PPE-DE">
(EL) Priekšsēdētāja kungs, komisāra kungs! Vispirms es vēlos apsveikt referenti par lieliski paveiktu darbu un par citu komiteju darba veiksmīgu saskaņošanu. Trešo valstu studentiem tika piešķirtas 4 424 stipendijas, un laika posmā no 2004. līdz 2008. gadam šajā programmā piedalījās 323 universitātes. Tas mums ļauj apjaust šīs programmas apjomus.
<P>
Jaunajai Erasmus Mundus programmai būs jānodrošina arvien pieaugošā prasība pēc mobilitātes, tajā pašā laikā saglabājot šīs programmas standartus. Man šķiet ļoti svarīgi, lai stipendijas tiktu piešķirtas Eiropas pēcdiploma un doktorantūras studentiem, lai uzlabotu mobilitāti Eiropā un trešās valstīs, ja līdz šim šajā jomā tika noteikti laika ierobežojumi.
<P>
Es arī piekrītu referentei, ka, nosakot stipendiju apmēru, ir jāņem vērā mācību maksa, studiju izmaksas kopumā un izdevumi, kas saistīti ar studenta apmešanos mērķa valstī. Visbeidzot, Komisijai būtu jāizvērtē iespēja piešķirt īpašas piemaksas tādām valstīm, kā Grieķija, Austrija, Slovākija un Eiropas Savienības jaunās dalībvalstis kopumā, kuras nav pietiekami plaši pārstāvētas Erasmus Mundus asociācijās. Tas palīdzēs veidot saskaņotāku politiku, lai stiprinātu izglītības mobilitāti Eiropas Savienībā.
<SPEAKER ID="157" NAME="Christa Prets" AFFILIATION="PSE">
(DE) Priekšsēdētāja kungs, komisāra kungs! Es ļoti atzinīgi vērtēju to, ka pēc pieciem gadiem (šīs programmas ilgums) mēs jau varam ieraudzīt uzlabojumus, kas ļauj mums programmu pilnveidot gan attiecībā uz finansēm, gan uz tās saturu.
<P>
Parasti Parlaments nesteidzas kādu ziņojumu pieņemt jau pirmajā lasījumā, taču, manuprāt, šis ziņojums ir ļoti labi sagatavots, un mēs to ļoti spēcīgi atbalstām, tāpēc ir svarīgi to pieņemt šajā pirmajā lasījumā un nepieļaut, ka šis projekts tiek apturēts. Studenti nesaprastu, kāpēc ir vajadzīgs otrais lasījums. Manuprāt, ir ļoti svarīgi veicināt starpkultūru izpratni un sadarbību ar trešām valstīm, nevis, kā tikko norādīja daži Parlamenta deputāti, izvēlīgi sarindot skaitļus atkarībā no tā, ko tie mums nozīmē. Apmaiņa vienmēr ir devusi labumu, un mēs no tās vienmēr esam bijuši ieguvēji. No tās iegūst visi. Meklēt tajā trūkumus ir aprobežoti un mazliet nožēlojami.
<P>
Ir svarīgi arī aktīvāk informēt par šo programmu, izplatīt informāciju tajās valstīs, kuras iesaistās pārāk maz, un vienkāršot dažas lietas. Ir ļoti svarīgi un būtiski panākt vienošanos jautājumā par vīzu izsniegšanas kārtību, kā arī to, lai, piemēram, visas valstis vienotos par reģistrācijas maksu. Lai vēl vairāk uzlabotu šo projektu, vajag vairāk salīdzinošu datu, un šī sistēma ir jāvienkāršo. Lai šis projekts gūtu vēl lielākus panākumus, tajā ir jāiesaista pēc iespējas vairāk valstu.
<P>
Mēs nudien varam lepoties par darbu, kas paveikts šo piecu gadu laikā, un turpmāk mēs noteikti paveiksim vēl vairāk. Tas ir atbilstoši apmaiņas un Eiropas starpkultūru dialoga gada (2008. gads) tematikai, par kuru nedrīkst spriest tikai dažādās diskusijās, bet kas ir jāīsteno praksē.
<SPEAKER ID="158" NAME="Ramona Nicole Mănescu" AFFILIATION="ALDE">
Priekšsēdētāja kungs, es vēlos apsveikt De Sarnez kundzi par šo ļoti visaptverošo ziņojumu un tā cēlajiem mērķiem. Ir ļoti svarīgi, lai šī programma palīdzētu augsti kvalificētiem studentiem un pasniedzējiem iegūt Eiropas Savienībā kvalifikāciju un pieredzi, kas atbilstu darba tirgus pieprasījumam, kā arī iesaistīties īpašā partnerībā pēc atgriešanās dzimtenē, kur viņus iedrošinātu dalīties pieredzē un zināšanās.
<P>
Es vēlos uzsvērt, ka, pateicoties lielākai mobilitātei starp Eiropas Savienību un trešām valstīm, Erasmus Mundus nodrošinās strukturētāku starptautisko sadarbību augstākās izglītības iestāžu starpā, kā arī uzlabos pieejamību Eiropas augstākās izglītības iestādēm un to pamanāmību visā pasaulē. Vēlos uzsvērt, ka šī programma būtu jāīsteno saskaņā ar akadēmiskās izcilības mērķiem; tajā vienlīdzīgi ir jābūt pārstāvētiem dažādiem reģioniem, lai nepieļautu situāciju, ka atsevišķas Eiropas valstis nemaz netiek pārstāvētas vai ka ir pārāk daudz studentu no Āzijas valstīm, kā dēļ tiek ierobežots, piemēram, Vidusjūras reģiona vai ĀKK valstu studentu skaits.
<SPEAKER ID="159" NAME="Rodi Kratsa-Tsagaropoulou" AFFILIATION="PPE-DE">
(EL) Priekšsēdētāja kungs, komisāra kungs! Vispirms es vēlos apsveikt jūs un izteikt atzinību par jūsu pūliņiem un par jūsu piedāvāto jauno programmu. Es vēlos apsveikt arī referenti De Sarnez kundzi un savus kolēģus, kuri strādāja, lai pilnveidotu šo priekšlikumu un panāktu izdevīgu vienošanos. Es vēlos izcelt šīs programmas nozīmīgumu attiecībā uz mobilitāti Eiropā, kas ļauj eiropiešiem iepazīt citas valstis un veicina modernās pasaules kultūru attīstību, kā arī palīdz risināt sarunas to starpā.
<P>
Es arī vēlos atgādināt Parlamentam, ka šī programma var darboties kā papildprogramma diviem būtiskiem, jauniem mūsu rīcībā esošiem instrumentiem, un mums ir jāizmanto visas iespējas, nedublējot darbības. Šie instrumenti ir Eiropas un Vidusjūras reģiona valstu universitāte un Eiropas Inovāciju un tehnoloģiju institūts.
<P>
Es arī vēlos norādīt, ka ir jāņem vērā kvalitatīvais novērtējums un analīze, kā arī rādītāji, kuri dažreiz ir pozitīvi un dažreiz - negatīvi. Mums ir jāpievērš uzmanība valstīm, kuras nepiedalās šajā programmā, un jānoskaidro, kāpēc tas tā ir, jo metodes, kas tiek izmantotas, lai piemērotu, ieviestu un novērtētu Erasmus programmu, dažādās universitātēs būtiski atšķiras.
<P>
Tāpēc ir žēl, ka nenoteiktības un izglītības iestāžu nepareizas pieejas vai birokrātijas dēļ, kas pastāv dažādās valstīs, šīs iespējas netiek izmantotas.
<SPEAKER ID="160" NAME="Silvia-Adriana Ţicău" AFFILIATION="PSE">
(RO) 2004. gadā ārzemēs mācījās 2,5 miljoni studentu, taču 70 % šo studentu mācījās tikai sešās valstīs. 2007. gadā 1,84 % Eiropas Savienības NKP tika ieguldīts pētniecības un jauninājumu jomā. Lūk, vēl daži skaitļi - 81 % līdzekļu, kas tika ieguldīti zinātnē un attīstībā, tika izmantoti rūpniecības nozarē, lai gan pasākumos inovāciju jomā iesaistījās tikai 42 % rūpniecības uzņēmumu. Tādēļ, lai veidotu konkurētspējīgu ekonomiku, ir vajadzīgi pētnieki un cilvēki ar maģistra un doktora grādu.
<P>
Erasmus programma ir jāturpina. Šī programma ir jāpaplašina, un tajā ir jāiekļauj arī doktorantūras līmeņa studijas. Ir jāpiešķir vairāk līdzekļu tām Eiropas valstīm, kuras piedalās šajā programmā. Es vēlos norādīt, ka jaunajā Erasmus Mundus programmā ir būtiski apgūt svešvalodas. Visbeidzot es vēlos norādīt, ka vairāk līdzekļu ir jāpiešķir arī tai Erasmus programmas daļai, kas attiecas uz jauno uzņēmēju sagatavošanu.
<SPEAKER ID="161" NAME="Zita Pleštinská" AFFILIATION="PPE-DE">
- (SK) Komisāra kungs, līdz ar dzelzs priekškara krišanu jauniešiem 27 Eiropas valstīs pavērās plašas iespējas, īpaši izglītības jomā. Apmaiņas braucieni un doktorantūras studiju kursi slavenās Eiropas universitātēs nojauc komunikācijas barjeras, tāpēc es ar interesi klausījos referentes un komisāra Figel' kunga detalizētajā ziņojumā.
<P>
Es atceros savus studiju gadus, kad man kā Slovākijas pilsonim piedāvāja studēt Budapeštas Universitātes Arhitektūras fakultātē. Es apskaudu citus studentus, kuriem bija iespēja gūt darba pieredzi Parīzē. Man neizsniedza Francijas vīzu. Paldies Dievam, mūsu bērniem šādas problēmas nav aktuālas.
<P>
Tāpēc es piekrītu tiem, kuri apgalvo, ka ir jāvienkāršo vīzu izsniegšanas kārtība studentiem no trešām valstīm, proti, studentiem no Ukrainas, Baltkrievijas, Gruzijas un Moldovas, kuri vēlas uzzināt, kā viņu vienaudži dzīvo Eiropas Savienībā. Tas būtu nepārprotams signāls tām valstīm, ar kurām Eiropas Savienība vēlas sadarboties.
<SPEAKER ID="162" NAME="Marusya Ivanova Lyubcheva   -" AFFILIATION="PSE">
(BG) Priekšsēdētāja kungs, komisāra kungs! Ir jāpaplašina Erasmus Mundus programmas darbības joma, padarot to par efektīvu līdzekli, lai uzlabotu augstākās izglītības līmeni Eiropas Savienības dalībvalstīs un citās valstīs. Darba tirgū ir būtiska cilvēku mobilitāte, savukārt vienotā izglītības un ekonomikas zonā ir jābūt mobilitātei attiecībā uz izglītību.
<P>
Es vēlos apsveikt komisāru un referenti par darbu, ko viņi ir ieguldījuši, lai iegūtu papildinātās programmas īstenošanas rezultātus Šī programma ir iemesls un iespēja veidot līdzīga satura programmas, lai veicinātu šo procesu un turpmāk palīdzētu universitāšu beidzējiem un doktorantūras studiju programmu studentiem, kā arī atbilstu prasībām izglītības jomā saskaņā ar Eiropas Savienības ekonomikas prioritātēm. Integrācija izglītības jomā būs garants vispārējai attīstībai. Šobrīd šī programma ir īpaši vajadzīga, jo pēdējā laikā daudzās valstīs interese par doktorantūras studijām ir mazinājusies, un ir mainījusies augstākās izglītības ieguves un sniegšanas kārtība.
<P>
Paldies!
<SPEAKER ID="163" NAME="Mihaela Popa" AFFILIATION="PPE-DE">
(RO) Kad mēs runājam par Erasmus Mundus, mēs domājam par domāšanas veida maiņu, kas notiek mobilitātes un viedokļu apmaiņas, kā arī daudzvalodības un, kā komisārs minēja, savstarpējo attiecību rezultātā.
<P>
Programma Erasmus Mundus studentiem, doktorantūras studiju programmas studentiem un pasniedzējiem ir ļoti svarīga, jo mēs dzīvojam mobilā Eiropā, kur katra valsts tiecas saglabāt savu identitāte, taču tajā pašā laikā tā cenšas izzināt un izprast apkārtējos. Ir svarīgi, lai attiecīgā informācija būtu laikus pieejama un studenti varētu izmantot visas Eiropas Savienības sniegtās iespējas.
<P>
Tāpēc esmu sagatavojis šī ziņojuma projekta grozījumus, lūdzot ieviest mobilitātes sistēmu maģistrantūras studiju programmām un izveidot Erasmus Mundus programmas Eiropas informatīvo portālu. Galvenokārt šī programma ir svarīga, lai atklāti veicinātu Eiropas Savienības pamatvērtības. Es lūdzu ievērot cilvēktiesības un sociālo daudzveidību, vairot iecietību un mieru, kā mums ļoti trūkst.
<SPEAKER ID="164" NAME="Dumitru Oprea" AFFILIATION="PPE-DE">
(RO) Runājot par mobilitāti Erasmus programmā, šorīt Rumānijas pilsētas Iaşi radiostacijas reklamēja neparastus pasākumus, kas notiks trešdien. Universitātes vadība un visi kopienas jaunieši universitātes lekciju telpā uzņems vairāk nekā 100 jauniešu no vairāk nekā 17 valstīm un sveiks viņus atbilstoši savām tradīcijām - cienājot ar maizi un sāli. Kas var būt labāks par šādiem pasākumiem, kur jaunieši no visas Eiropas satiekas multikulturālā un daudzvalodīgā vidē? Es atbalstu, ka šī programma tiek paplašināta attiecībā uz studentiem, kuri zina visvairāk svešvalodu, jo uzskatu, ka Eiropa no tā tikai iegūs.
<SPEAKER ID="165" NAME="Czesław Adam Siekierski" AFFILIATION="PPE-DE">
(PL) Jauniešu apmaiņas braucieni ir viens no veiksmīgākajiem Eiropas Savienības projektiem. Tas ir vislabākais veids, kurā ieguldīt līdzekļus, jo šāda apmaiņa dod nenovērtējamu ieguldījumu vienotības un sadarbības veicināšanai pasaulē.
<P>
Runājot par Erasmus Mundus programmas otro redakciju, es vēlos minēt valstis, uz kurām doties iegūt izglītību. Es runāju par jaunattīstības valstīm vai Balkānu valstīm. Manuprāt, ir jāpalielina stipendijas un jāiedrošina Eiropas iedzīvotāji doties uz šīm valstīm. Programmas dalībnieki, kuri dotos apmaiņas braucienos uz mazāk populārām valstīm, varētu labāk iepazīt attiecīgās valsts tradīcijas, kultūru un politiku. Tā viņi labāk izprastu atšķirības starp dažādām valstīm un to iedzīvotājiem. Zināšanas par cilvēkiem dažādās valstīs parasti ir virspusējas, un to pamatā ir negatīvi stereotipi.
<P>
Manuprāt, ir jāveicina apmaiņas braucieni uz Baltkrieviju, Ukrainu un Gruziju. Apmeklējot mūsu augstākās izglītības iestādes, studentiem no šīm valstīm būtu iespēja izglītoties atbilstoši Rietumvalstu standartiem. Tā viņiem būtu iespēja apzināt mūsu demokrātijas principus. Tas viņiem varētu būt kā paraugs.
<P>
Eiropas Savienība dara iespējamo, lai šajās valstīs atbalstītu prorietumnieciskus politiķus. Tie, kas šobrīd ir studenti, rīt var būt elite. Viņi varētu izmantot to, ko iemācījušies mūsu augstākās izglītības iestādēs, lai ieviestu pārmaiņas savā dzimtenē.
<SPEAKER ID="166" NAME="Tadeusz Zwiefka" AFFILIATION="PPE-DE">
(PL) Priekšsēdētāja kungs, Eiropā ļoti trūkst amatnieku, zinātnieku un augsti kvalificētu speciālistu. Tāpēc es ļoti atzinīgi vērtēju Erasmus Mundus programmas nākamo posmu, lai sagatavotu šādus speciālistus. Ņemot vērā pašreizējo Eiropas augstākās izglītības iestāžu popularitāti pasaulē, šis ir vispiemērotākais brīdis, lai ieviestu šo programmu. Diemžēl tās nav pārāk pieprasītas atšķirībā no situācijas, kāda bija pirms dažiem desmitiem gadu.
<P>
Taču es vēlos uzsvērt dažus juridiskos jautājumus saistībā ar Erasmus Mundus programmu. Dažās valstīs divkārši sertifikāti netiek likumīgi atzīti. Tāpēc ir jāizdara izmaiņas valstu tiesību aktos, lai ļautu cilvēkiem iegūt vēlamo izglītību. Vēl viens svarīgs jautājums ir saistīts ar to, ka, manuprāt, šīs programmas atbalsta saņēmēji būtu jākontrolē. Eiropas Savienībā ierodas studenti no trešām pasaules valstīm, taču diemžēl dažas no tām vēl nav demokrātiskas valstis. Es zinu, ka Baltkrievija mums sūta nevis vispiemērotākos cilvēkus, bet tikai tos, kurus atbalsta A. Lukashenko diktatūra un vietējā VDK.
<SPEAKER ID="167" NAME="Jamila Madeira" AFFILIATION="PSE">
(PT) Priekšsēdētāja kungs, dāmas un kungi! Es vēlreiz atvainojos par kavēšanos. Šogad mēs atzīmējam Eiropas starpkultūru dialoga gadu. Ir skaidrs, ka ir jāiesaistās ikvienam un ka ir būtiski saprast izglītības, zināšanu un dažādu kultūru mijiedarbības nozīmi. Tādēļ dažādās vietās tiek īstenotas daudzas iniciatīvas saistībā ar šo Eiropas starpkultūru dialoga gadu.
<P>
Šajā kontekstā sava nozīme ir arī Erasmus Mundus programmai, un saistībā ar šo jauno perspektīvu tā jau ir iekļauta jaunajā regulējumā. Erasmus Mundus programma ir būtiska, lai Eiropas Savienībā veidotu izcilības centrus, kuri zināmā mērā mazinās intelektuālā darbaspēka aizplūšanu no Eiropas Savienības. Tā ir arī svarīga, lai Eiropas vērtības darītu zināmas trešo valstu iedzīvotājiem, kuri šeit studē un kuri vecajā Eiropas kontinentā saskaras ar kultūru un valodu daudzveidību, kas mūs patiesi interesē un kas mūs padara atšķirīgus no citiem pasaulē esošajiem standartiem.
<P>
Taču dialogs un starpkultūru sapratne nebija pilnīgi veiksmīga. Jautājums saistībā ar vīzām Erasmus Mundus studentiem un pēdējā laika problēmas saistībā ar vīzu saņemšanu un atjaunošanu, nereti veicina to, ka studenti Eiropas Savienībā dzīvo zināmā mērā nelegāli, proti, viņi apmeklē dažus kursus, izmantojot tūristu vīzas, kurām dažreiz ir beidzies derīguma termiņš.
<P>
Manuprāt, ir ļoti svarīgi nekavējoties rast risinājumu problēmai saistībā ar studentu vīzām, paātrinot vīzu izsniegšanu, uzlabojot pārredzamību un efektivitāti. Arī valodu prasmes ir būtiskas, jo tās ir vajadzīgas attiecīgās tautas kultūras izpratnei un savstarpējai līdzāspastāvēšanai arī ārpus akadēmiskās vides. Tāpēc mums ir pilnībā jānodrošina šis priekšnoteikums. Visbeidzot es vēlos pateikties De Sarnez kundzei par to, kā viņa vadīja šo procesu, un par viņas līdzsvaroto ziņojumu.
<SPEAKER ID="168" NAME="Ján Figeľ">
Komisijas loceklis. - (SK) Es vēlos izteikt atzinību par šīm ļoti aktīvajām debatēm, kurās vienprātīgi tika atbalstīta doma par mobilitātes paplašināšanu un uzlabošanu, citiem vārdiem sakot, atbalstīta Eiropa, kuras augstskolās gan Eiropas, gan arī ārzemju studenti tiek sagatavoti tā, lai viņi varētu strādāt plašākā starptautiskā vidē un uzņemtos lielāku atbildību. Šajā jautājumā man ir daži komentāri.
<P>
Kopumā es piekrītu, ka Erasmus Mundus ir ļoti svarīgs instruments ne tikai no mobilitātes viedokļa, bet arī, piemēram, lai ieinteresētu studentus studēt Eiropas universitātēs un izveidotu Eiropas augstākās izglītības telpu, proti, Boloņas procesu. Pēc dažiem gadiem rezultāti būs acīm redzami, jo šī programma aptver ne tikai visu Eiropu, bet arī citas valstis, un Eiropai ir ļoti svarīga nozīme attiecībā uz starptautisko mobilitāti pasaulē. Daļēji tas ir, piemēram, Erasmus Mundus nopelns (saskaņā ar Ķīnas oficiālajiem statistikas datiem), ka arvien vairāk studentu no Ķīnas dodas studēt uz Eiropas, nevis Amerikas Savienoto Valstu universitātēm.
<P>
75 % procenti universitāšu, kas Šanhajā tiek vērtētas visaugstāk, piedalās Erasmus Mundus programmā. Tas ir lielisks rādītājs, ņemot vērā to, ka programma darbojas tikai četrus gadus. Runājot par atlases kvalitāti, fakts, ka, piemēram, pēdējo četru gadu laikā uz katru vietu šajā programmā pretendē astoņi kandidāti (attiecība 8:1), ir lielisks pierādījums par atlasi, un tas arī liecina, ka šī programma ir ļoti pieprasīta un kvalitatīva. Iespēja tiek dota vienai no septiņām universitātēm vai konsorcijiem. Tātad no septiņiem iespējamiem variantiem tiek izvēlēts viens konsorcijs. Izcilības līmeni apliecina arī tas, ka 15 % tiek izvēlēti atkārtoti.
<P>
Runājot par informācijas apmaiņu, mēs darīsim visu iespējamo, lai to izplatītu tajās vietās, kur tās trūkst, un lai līdzsvarotu stipendiju sadali un dalību šajā programmā. Tas īpaši attiecas uz Eiropas Savienības jaunajām dalībvalstīm, un tas attiecas arī uz starptautisko arēnu. Kā zināms, mēs esam izveidojuši ļoti svarīgu tīmekļa vietni study-in-europe.org, kas būs noderīga visiem, kuri vēlas saņemt precīzāku informāciju. Mēs arī organizēsim speciālas informatīvas kampaņas.
<P>
Šīs programmas mērķis ir divpusēja mobilitāte, iespēja ieceļot Eiropas Savienībā un izceļot no tās, kas, manuprāt, ir būtisks kvalitatīvs jauninājums, kurš attaisnosies. Mūsu mērķis bija un ir ieviest kopīgus diplomus un kopīgas studiju programmas, lai veicinātu reformu procesu un iedrošinātu studentus mācīties Eiropas universitātēs. Visbeidzot es vēlos norādīt, ka četru gadu laikā Erasmus Mundus ir kļuvusi par vienu no kvalitatīvākajām un augstāk novērtētajām starptautiskajām programmām, un es uzskatu, ka ar laiku tas uzlabos Eiropas universitāšu popularitāti, un tās kļūs par vislabākajām universitātēm pasaulē. Tas ir mūsu sadarbības mērķis.
<P>
Liels paldies un lai izdodas īstenot šo programmu.
<SPEAKER ID="169" NAME="Marielle De Sarnez">
referente. - (FR) Priekšsēdētāja kungs, es vēlos pateikties visiem daudzajiem kolēģiem, kuri izteica savu viedokli. Es piekrītu visam viņu teiktajam un esmu gandarīta par plašo vienprātību šajā jautājumā.
<P>
Liels paldies Eiropas Komisijai par atbalstu šī ziņojuma izstrādes procesā. Liels paldies Kultūras un izglītības komitejai, tās priekšsēdētājam un komitejas sekretariātam, kas ļoti aktīvi piedalījās. Liels paldies visiem Kultūras un izglītības komitejas locekļiem. Liels paldies arī visiem, kuri uzstājās Attīstības komitejas, Ārlietu komitejas un Sieviešu tiesību un dzimumu līdztiesības komitejas vārdā.
<P>
Īsumā vēlos teikt, ka es pilnībā piekrītu visiem jūsu komentāriem. Programmā ir jāiesaista vairāk sieviešu un ir jānodrošina, lai līdzekļi tiktu izlietoti atbilstoši attīstības un ārējo attiecību mērķiem. Tādēļ Parlamentam ir apņēmīgi jāturpina iesāktais.
<P>
Ja mēs rīt no rīta pieņemsim lēmumu pirmajā lasījumā, un man šķiet, ka tā būs, tad tas būs mūsu nopelns. Saziņa ar Eiropas Komisiju, mūsu kolēģu ierosinātie grozījumi, mūsu diskusijas ar Kultūras un izglītības komitejas locekļiem, to komiteju darbs, kuras sagatavoja atzinumus - tas viss bija vajadzīgs, lai sagatavotu šo kvalitatīvo programmu. Par to esmu jums sirsnīgi pateicīga. Manuprāt, tā mēs būsim paveikuši svarīgu darbu, kas apliecina, ka Eiropa var vienlaicīgi izvirzīt augstas prasības un būt dāsna.
<SPEAKER ID="170" NAME="Priekšsēdētājs">
Debates tiek slēgtas.
<P>
Balsojums notiks otrdien.
<P>
Rakstiskas deklarācijas (Reglamenta 142. pants)
<SPEAKER ID="999" NAME="Alessandro Battilocchio  " AFFILIATION="PSE">
rakstiski. - (IT) Paldies, priekšsēdētāja kungs! Kā es jau norādīju iepriekš, Attīstības komiteja apstiprina Erasmus Mundus programmas mērķus un atbalsta šo priekšlikumu. Manā ziņojumā ir minēti priekšlikumi, kurus referente atbalstīja. Taču es lūdzu Komisiju nepieļaut agrākās kļūdas. Vēl pirms dažiem mēnešiem mēs vērsāmies Eiropas Kopienu Tiesā, lai nodrošinātu atbilstību DCI tiesību normām. Mūsu nostāja ir vienkārša un nepārprotama - līdzekļi, kas paredzēti attīstībai, ir jātērē tikai šim nolūkam. Mēs novērtējam komisāra J. Figeľ ieguldījumu šajā jomā un kontrolēsim turpmāko darbību, lai šis pamatnosacījums tiktu pilnībā ievērots.
<SPEAKER ID="998" NAME="Genowefa Grabowska  " AFFILIATION="PSE">
rakstiski. - (PL) Esmu Eiropas Parlamenta deputāte un jau daudzus gadus strādāju par pasniedzēju augstākās izglītības iestādēs, un es zinu, kādas priekšrocības sniedz augstākās izglītības iestāžu un studentu sadarbība. Tāpēc es pilnībā atbalstu šo ziņojumu un piekrītu referentes priekšlikumiem. Eiropas Savienības aizsāktā studentu apmaiņa ir strauji attīstījusies un kļuvusi par lielisku piemēru pārvalstiskai un ārkārtīgi efektīvai sadarbībai. Iespēju studēt citā Eiropas valstī ir izmantojuši jau vairāk nekā viens miljons studentu. Erasmus Mundus ir jauna studentu mobilitātes un akadēmiskās sadarbības programma. Studentiem no trešām valstīm arī turpmāk tiks piedāvāta iespēja piedalīties programmā un studēt Eiropā. Turklāt, pateicoties šai programmai, studentiem no Eiropas valstīm būs iespēja mācīties projektā iesaistītajās augstākās izglītības iestādēs visā pasaulē.
<P>
Eiropas Parlaments ir vienīgā demokrātiski vēlētā iestāde Eiropas Savienībā. Manuprāt, tā pienesums šai programmai uzlabo Eiropas Savienības tēlu un veicina tās popularitāti dalībvalstīs, universitātes pilsētiņās un iesaistītajās augstākās izglītības iestādēs.
<P>
Tāpēc es atbalstu visus priekšlikumus un idejas par kavēkļu un administratīvo šķēršļu nojaukšanu, kas ierobežo iespējas piedalīties šajā programmā un var atbaidīt potenciālos dalībniekus. Īpaši es aicinu pēc iespējas atvieglot vīzu izsniegšanas kārtību šīs programmas dalībniekiem. Manuprāt, tas ir tā vērts. Ļaut šajā programmā iesaistīties lielam skaitam studentu ir vislabākais ieguldījums, kādu mēs varējām veikt. Tā veidosies acīm neredzams intelektuālais kapitāls, uz kuru Eiropa vienmēr varēs paļauties.
<SPEAKER ID="171" NAME="Maria Petre  " AFFILIATION="PPE-DE">
rakstiski. - (RO) Visi piekritīs, ka Erasmus programmas pirmais posms bija veiksmīgs. Programmas otrā posma grozījumi ir lieliski, un priekšlikums iesaistīt trešās valstis ir ļoti laba doma. Tajā pašā laikā būtiski ir samazinājies programmā iesaistīto sieviešu skaits.
<P>
Manuprāt, mērķim nodrošināt augstākās kvalitātes izglītību, veicināt Eiropas universitāšu pasniedzēju personisko izaugsmi un ieguldījumus sociālās kohēzijas jomā, kā arī aktīvu pilsonību un vienlīdzību, pārvarot sociālos stereotipus dzimumu jomā, ir jābūt vienam no sadarbības programmas uzdevumiem. Es arī uzskatu, ka jānodrošina iespēja jaunām sievietēm, kuras dzīvo lauku rajonos un nabadzīgākos reģionos, kā arī personām ar mācīšanās grūtībām, piedalīties programmā.
<P>
Tas ir vienīgais veids, kā ilgtermiņā novērst jebkādu diskrimināciju un iedrošināt jauniešus un sievietes aktīvāk iesaistīties sociālajos, ekonomiskajos un politiskajos procesos savā valstī. Tādējādi šai programmai, kura paredzēta visiem jauniešiem, kas studē Eiropā un trešās valstīs, tiks nodrošināts īsts un noderīgs pamats.
