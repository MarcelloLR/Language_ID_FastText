<CHAPTER ID="003">
Eiropas Investīciju banka (EIB) - 2008. gada pārskats (debates)
<SPEAKER ID="007" NAME="Priekšsēdētājs">
Pirmais darba kārtības punkts ir Deutsch kunga ziņojums Budžeta kontroles komitejas vārdā par Eiropas Investīciju bankas 2008. gada pārskatu (2009/2166 (INI)).
<SPEAKER ID="008" NAME="Tamás Deutsch">
referents. - (HU) Priekšsēdētāja kungs, dāmas un kungi, prezident Maystadt, Eiropas Investīciju Banka - 2008. gada pārskats. Tāds ir mūsu pašreizējā darba kārtības jautājuma nosaukums. Tomēr šajā ziņojumā ir iekļauts vairāk nekā tikai analīze par Eiropas Investīciju bankas darbību pirms diviem gadiem.
<P>
Dāmas un kungi, mēs to dzirdam dienu no dienas, un es uzskatu, ka ir jāapstiprina, ka Eiropas Savienība ir nonākusi viena laikmeta beigās un jauna laikmeta sākumā. Lisabonas līguma stāšanās spēkā aptuveni pirms sešiem mēnešiem, no vienas puses, un globālā finanšu un ekonomikas krīze, tās ietekme un Eiropas Savienības reakcija, no otras puses, noteikti nozīmē to, ka esam nonākuši viena ES pastāvēšanas posma beigās un jauna sākumā.
<P>
Citiem vārdiem sakot, 21. gadsimta otrajā desmitgadē Eiropas Savienības dzīvē sākās jauns laikmets. Šis ziņojums tika sagatavots šajā jaunajā laikmetā, un es uzskatu, ka mums Eiropas Parlamentā un Eiropas Investīciju bankai būs jāreaģē uz šī jaunā laikmeta svarīgākajiem jautājumiem un problēmām. Šajā ziņojumā ir izklāstīta bankas darbība - finanšu iestādes darbība pirms diviem gadiem, un neparasti ir tas, ka varam teikt, ka, neraugoties uz globālās finanšu un ekonomikas krīzes apstākļiem, ir iespējams atzinīgi vērtēt bankas, finanšu iestādes darbību. Pirms diviem gadiem Eiropas Investīciju banka ātri un efektīvi reaģēja uz globālās finanšu un ekonomikas krīzes sākumu, pastiprinot aizdošanu - galvenokārt palielinot maziem un vidējiem uzņēmumiem paredzētos aizdevumus, kā arī ar visu tai pieejamo kapacitāti piedaloties Eiropas Savienības Ekonomikas atveseļošanas plāna īstenošanā.
<P>
Lisabonas līgums stājās spēkā pirms sešiem mēnešiem. Tas nodrošina līdzekļus un iespēju vēl vairāk nostiprināt Eiropas Investīciju bankas organizācijas, pārraudzības un pamatstruktūras atjaunošanas procesu. Šajā saistībā banka sasniedza ievērojamu progresu jau 2008. gadā pirms Lisabonas līguma stāšanās spēkā. Tikpat pamanāms ir tas, ka Eiropas Investīciju banka mērķtiecīgi gatavojas Eiropas Savienības finanšu plānam pēc 2014. gada, radot iespēju pievienoties makroreģionālo stratēģiju finansēšanai un atbalstot lauku attīstību, jaunos enerģijas avotus, videi draudzīgus ieguldījumus un infrastruktūras attīstību. Mūsuprāt, vēl viens svarīgs aspekts - un tādēļ tas ir iekļauts ziņojumā - ir tas, ka Eiropas Investīciju bankai vajadzētu piedalīties ES stratēģijā "Eiropa 2020”, kas vēl jāratificē un kurā galvenā uzmanība ir pievērsta darbavietu radīšanai. Patiesībā, tieši apsverot atbalstu darbavietu radīšanai, Eiropas Investīciju banka izlēma finansēt mazos un vidējos uzņēmumus.
<P>
Visbeidzot, es vēlētos pievērst jūsu uzmanību diviem jautājumiem. Es uzskatu, ka ir ļoti būtiski, lai Eiropas Investīciju banka turpinātu atbalstīt infrastruktūras nevienlīdzības likvidēšanu Eiropas Savienībā. Ir svarīgi atbalstīt programmas, kas palīdz līdzsvarot infrastruktūras standartus Eiropas Savienībā.
<P>
Pēdējais, bet ne mazāk nozīmīgais - pēdējos gados Eiropas Investīciju banka no Eiropas Parlamenta vienmēr ir saņēmusi savai darbībai vajadzīgo atbalstu. Pamatojoties uz sagatavošanās darbiem, kas veikti dažos pēdējos mēnešos, es uzskatu, ka līdzās konstruktīvajai kritikai, kas iekļauta ziņojumā, banka arī turpmāk no Eiropas Parlamenta saņems savai darbībai vajadzīgo atbalstu. Paldies par uzmanību, un es ar interesi gaidu debates.
<SPEAKER ID="009" NAME="Philippe Maystadt">
Eiropas Investīciju bankas prezidents. - (FR) Priekšsēdētāja kungs, dāmas un kungi! Iesākumā ļaujiet man pateikties jums par izrādīto godu, uzaicinot mani runāt plenārsēdē. Tas ir turpinājums tradīcijai, kas sākta pirms dažiem gadiem.
<P>
Iesākumā es vēlētos pateikties referentam Deutsch kungam par viņa ziņojuma augsto kvalitāti.
<P>
Jo īpaši es novērtēju to, ka Deutsch kungs, kā arī pārējie komitejas locekļi, Berman kungs un Kalfin kungs, pielika pūles, lai nāktu uz Eiropas Investīciju banku, lai uzdotu dažus ļoti konkrētus jautājumus. Es atzinīgi vērtēju šo izcilo sadarbību ar Parlamentu.
<P>
Patiesībā Eiropas Investīciju banka ir vienīgā starptautiskā finanšu iestāde, kas atbild brīvprātīgi un kas ir atbildīga parlamentāras iestādes priekšā. Es uzskata, ka tas ir lieliski - manuprāt, dialoga nostiprināšana ar Eiropas Parlamentu patiesībā ir ārkārtīgi svarīga, lai mēs varētu pildīt savus pienākumus, mūsu īpašo uzdevumu, kas ir būt par banku - bet ne vienkāršu banku -, kas īsteno Eiropas Savienības politikas jomas.
<P>
Kā jau norādīja Deutsch kungs, to mēs esam pūlējušies darīt, reaģējot uz krīzi.
<P>
Pēc Lehman Brothers sabrukuma, 2008. gada septembrī Ekonomikas un finanšu padome mums lūdza palielināt mūsu aizdevumu apjomu reālajai ekonomikai. Mēs sākām strādāt, pildot šo Padomes rīkojumu, un domāju, ka varam teikt, ka faktiski esam izpildījuši savas saistības, jo 2009. gadā mūsu aizdevumu apjoms tika palielināts no EUR 58 miljardiem līdz EUR 79 miljardiem, proti, tikai panākts 37 % palielinājums no mūsu aizdevumu apjoma Eiropas Savienībā.
<P>
Šis palielinājums galvenokārt attiecas uz trīs nozarēm, kuras Padome un Parlaments mums norādīja kā prioritāras.
<P>
Pirmā joma bija pielikt īpašas pūles attiecībā uz valstīm un reģioniem, kurus krīze bija skārusi vissmagāk. Šis palielinājums lielā mērā ir saistīts ar tā dēvētajiem konverģences reģioniem un sevišķi konkrētām valstīm, kas 2009. gadā pieredzēja īpašas grūtības. Tādējādi mēs nekad iepriekš nebijām tik daudz naudas aizdevuši tādām valstīm kā Ungārija, Lietuva un Rumānija. Turklāt tas arī izskaidro, kādēļ šogad mēs īpaši pievērsīsimies Grieķijai - pagājušajā nedēļā es biju Atēnās, un mēs vienojāmies ar Grieķijas valdību, ka ievērojami palielināsim mūsu aizdevumu apjomu Grieķijā, kas ir kā atbalsta un ieguldījuma zīme vispārējiem centieniem atveseļot Grieķijas ekonomiku.
<P>
Otrā joma, kurai tika piešķirta prioritāte, ir atbalsts maziem un vidējiem uzņēmumiem - mēs palielinājām mūsu aizdevumus bankām, lai tās turpinātu aizdot maziem un vidējiem uzņēmumiem, izmantojot jaunu produktu, kas mums ļaus labāk kontrolēt aizdoto līdzekļu faktisko izlietojumu. Pagājušajā gadā mēs bankām aizdevām vairāk nekā EUR 12 miljardus maziem un vidējiem uzņēmumiem.
<P>
Trešā joma, kurai mums lūdza piešķirt prioritāti, ir cīņa pret klimata pārmaiņām. Pagājušajā gadā mēs nodrošinājām gandrīz EUR 17 miljardus projektiem, kas tiešā veidā veicina siltumnīcefekta gāzu emisiju apjoma samazināšanu.
<P>
Varu teikt, ka 2009. gadā mēs sasniedzām to, kas no mums tika sagaidīts; citiem vārdiem sakot, mēs devām ieguldījumu Eiropas ekonomikas atveseļošanas plānā.
<P>
Protams, mums ir jāturpina šāda darbība, un es vēlētos ļoti īsi pieminēt trīs lielus uzdevumus, kuri mums būs jārisina turpmākajos mēnešos un gados.
<P>
Kā pareizi uzsvēra jūsu referents, pirmais ir turpināt dot ieguldījumu Eiropas Savienības prioritātēs. Tādēļ tas nozīmē, ka mums kā EIB ir jādod savs ieguldījums "Eiropa 2020” stratēģijas īstenošanā. Kā jums zināms, Komisija ir uzsākusi šo jauno stratēģiju, kas pašlaik tiek apspriesta ar Padomi un Parlamentu. EIB ir gatava dot ieguldījumu, jo īpaši izmantojot novatoriskus finanšu instrumentus, kas mums ļautu palielināt dažu līdzekļu piesaisti no Eiropas budžeta. Tādēļ tie ir Komisijas un bankas kopīgi instrumenti, ko mēs vēlētos ieviest.
<P>
Otrais lielais uzdevums ir EIB ārējo pilnvaru atjaunošana. Mums būs iespēja to apspriest ar Parlamentu. Komisija ir tikko iesniegusi priekšlikumu, kas pilnībā atbilst Camdessus kunga vadītās ekspertu komitejas ziņojumam. Šī priekšlikuma galvenais aspekts ir padarīt sistēmu vēl efektīvāku. Kā jums zināms, mēs gūstam labumu no Eiropas Savienības garantijas darbībām, kas ir iekļautas tās ārējās pilnvarās. Tādēļ mērķis ir tās izmantot, cik labi vien iespējams, un Komisija ierosina vienkāršot un saskaņot mūsu ārējās pilnvaras. Komisija arī ierosina atliktos EUR 2 miljardus piešķirt projektiem, kas veicina cīņu pret klimata pārmaiņām.
<P>
Tas ved pie trešā uzdevuma, kuru es vēlētos uzsvērt: vajadzības Eiropas Investīciju bankai, kā arī citām iestādēm, dot ieguldījumu, jo īpaši, lai pildītu Eiropas Savienības pausto apņemšanos Kopenhāgenā. Kā zināt, Eiropas Savienība uzņēmās būtiskas saistības, lai atbalstītu to, ko mēs dēvējam par ātro finansēšanu. Šajā saistībā mēs uzskatām, ka EIB, kas ir attīstījusi neapšaubāmu kompetenci šajos jautājumos, var dot būtisku ieguldījumu. Tādēļ mēs ierosinājām sadarboties ar citām valsts finanšu iestādēm, lai izveidotu tīklu, Eiropas platformu, kas varētu koordinēt un tādējādi optimizēt projektu finansēšanu jaunattīstības valstīs. Francijas Attīstības aģentūra un Vācijas KfW jau ir izrādījušas interesi par šo iniciatīvu, un es ceru, ka turpmākajās nedēļās kopā ar Komisiju mēs varēsim palīdzēt pabeigt šo instrumentu.
<P>
Tie, priekšsēdētāja kungs, dāmas un kungi, ir trīs galvenie uzdevumi turpmākajos mēnešos un gados, kuriem es vēlējos pievērst jūsu uzmanību.
<SPEAKER ID="010" NAME="Olli Rehn">
Komisijas loceklis. - Priekšsēdētāja kungs! Komisijas vārdā es vēlētos pateikties Deutsch kungam par izcilu ziņojumu, un arī sveikt prezidentu Philip Maystadt jūsu plenārsēdē un apsveikt viņu ar milzīgajiem centieniem, ko īstenojusi EIB, lai pretotos ekonomikas krīzei un atbalstītu ES atveseļošanas plānu.
<P>
Ārkārtējos apstākļos mēs bankai paudām ārkārtēju aicinājumu, un tā nekavējoties reaģēja, paātrinot aizdošanu līdz rekordlielam apjomam. Pateicoties tās teicamajam finanšu stāvoklim, banka spēja to izdarīt pat tādā laikā, kad bija grūti sagādāt finansējumu no tirgiem.
<P>
Palielinātie apjomi tika īpaši vērsti uz tām jomām, kuras mēs uzskatām - un es ticu, ka arī Parlaments piekrīt šim viedoklim, - par prioritārām, īpaši mazie un vidējie uzņēmumi, enerģētika un klimata pārmaiņas, kā arī ieguldījumi Eiropas Savienības konverģences reģionos, kurus ekonomikas lejupslīde skāra īpaši smagi. Turklāt EIB kopīgā iniciatīvā ar ERAB un Pasaules Banku spēja palielināt atbalstu finanšu sektoram Centrāleiropas un Austrumeiropas valstīs, kuras arī piedzīvo īpaši sarežģītu situāciju.
<P>
EIB būs jāveic ļoti svarīgs uzdevums stratēģijas "Eiropa 2020” īstenošanā, sniedzot atbalstu ieguldījumiem infrastruktūrā, videi draudzīgās tehnoloģijās, inovācijā un mazos un vidējos uzņēmumos.
<P>
Mēs arī sagatavojam pamatu, lai uzlabotu ES dotāciju vienotu izmantošanu, izmantojot EIB finanšu instrumentus gan Eiropas Savienībā, gan ārpus tās, tostarp konverģences reģionos, kur EIB var būt ļoti svarīga nozīme, lai uzlabotu struktūrfondu apguvi.
<P>
Attiecībā uz ārējo jomu es esmu ļoti apmierināts ar EIB ārējo pilnvaru vidusposma pārskatu, kas atbalstīts Camdessus kunga ziņojumā, kurā tika secināts, ka ES garantija Eiropas Investīciju bankai ir efektīvs un spēcīgs instruments ar lielu finanšu un politisko ietekmi.
<P>
Camdessus kunga ziņojumā ir arī ietverta virkne labu ierosinājumu par ES ārējās darbības labāku saskaņošanu ar ES politikas jomām un par to, kā uzlabot EIB un ERAB sadarbību, pamatojoties uz Parlamenta rezolūciju par EIB un ERAB 2007. gada pārskatiem.
<P>
Parlaments aicināja panākt labāku savstarpēju sapratni starp abām bankām. Es esmu ļoti apmierināts, redzot, ka EIB un ERAB ir panākušas vienošanos par sadarbību kopīgās sadarbības valstīs. Tas būs pamats tam, lai noslēgtu globālāku trīspusēju vienošanos ar Komisiju, aizstājot esošos reģionālos nolīgumus.
<P>
Vidusposma pārskata galvenais rezultāts ir tiesību akta priekšlikums, ko Komisija ir tikko iesniegusi Parlamentam un Padomei, lai veiktu EIB pilnvaru grozījumus uz atlikušo pašreizējā finanšu plāna laiku.
<P>
Es ticu, ka jums tas šķitīs pamatots un līdzsvarots priekšlikums, kurā ir ņemti vērā Parlamenta ieteikumi un bažas. Tā mērķis ir nostiprināt ārējo pilnvaru pievēršanu svarīgākajām politikas jomām, kurās EIB ir laba pieredze, īpaši attiecībā uz klimata pārmaiņām, sociālo un ekonomisko infrastruktūru un vietējā privātā sektora attīstību, taču arī vairāk uzsvērt EIB finansēšanas attīstības aspektus.
<P>
Tātad nobeigumā - mēs turpmākajos mēnešos sagaidām konstruktīvas un produktīvas diskusijas par šo priekšlikumu ar jums un ar Padomi. Mēs ceram, ka atkal varēsim pieredzēt, ka vienošanās tiek panākta pirmajā lasījumā, lai varētu nodrošināt juridisko stabilitāti ārējām pilnvarām, kas mums ļauj efektīvi un pilnvērtīgi īstenot ES ārpolitikas mērķus.
<SPEAKER ID="011" NAME="Edit Bauer">
Sieviešu tiesību un dzimumu līdztiesības komitejas atzinuma sagatavotāja. - (HU) Dāmas un kungi, savā atzinumā par šo ziņojumu Sieviešu tiesību un dzimumu līdztiesības komiteja norādīja, ka Eiropas Investīciju bankai bija labi rezultāti krīzes pārvarēšanā 2008. gadā.
<P>
Ko krīzes laikā var sagaidīt no investīciju bankas? Galvenokārt tā mēģina kompensēt komercbanku aizdošanas apjoma samazināšanos, radot likviditāti. Var teikt, ka EIB kopš 2008. gada ir nepārtraukti palielinājusi aizdevumu apjomu ar labvēlīgiem procentu noteikumiem un solījusi katru gadu darīt pieejamu papildu summu EUR 15 miljardu apmērā papildu līdzekļiem maziem un vidējiem uzņēmumiem 2009. un 2010. gadā.
<P>
Kāpēc tas ir tik svarīgi? Acīmredzot tāpēc, ka tie ir lielākie darbavietu radītāji, un pašlaik mūsu lielākās problēmas šeit, Eiropā, rada nodarbinātības jautājumi. Mums ir jārada darbavietas.
<P>
Šajā pašā saistībā banka veiksmīgi darbojās, pārstrukturējot noteiktas mērķa jomas. Banka lielā mērā bija pretimnākoša maziem un vidējiem uzņēmumiem un palīdzēja tiem atjaunot stabilitāti, cik ātri vien iespējams. Komiteja vēlētos ieteikt prezidentam Maystadt trīs jomas, kurās bankas darbības varētu kļūt efektīvākas vai pārredzamākas.
<P>
Pirmā ir tā, ka bankai vajadzētu pievērst vēl lielāku uzmanību valstīm, kuras krīze skārusi vissmagāk, tādējādi vēl vairāk palielinot Eiropas Savienības iekšējo kohēziju. Otrā ir tā, ka bankai vajadzētu ne vien noslēgt partnerības nolīgumus ar lielām komercbankām par mazo un vidējo uzņēmumu finansēšanu, bet partnerībās būtu arī jāietver reģionālās bankas un krājbankas, jo šīs finanšu iestādes vislabāk pārzina tirgus. Visbeidzot, trešais punkts, ko, mūsuprāt, finanšu iestādēm vajadzētu iekļaut partnerattiecībās, ir pienākums finansētajiem MVU izsniegt vismaz 20 % no ienākumiem, ko rada pilns 50 % EIB finansējums, citiem vārdiem sakot, lielāku procentuālo attiecību, nekā noteikts pašreizējos līgumos.
<P>
Kopumā varam teikt, ka EIB ir darbojusies veiksmīgi un ka tā joprojām rāda ceļu, nodrošinot atbilstošu reakciju uz krīzi, taču būs vajadzīgi turpmāki kopīgi centieni, lai Eiropas Komisija un Eiropas Investīciju banka varētu kopā virzīties uz priekšu, īpaši attiecībā uz darbavietu radīšanu.
<SPEAKER ID="012" NAME="Karin Kadenbach" LANGUAGE="DE">
Priekšsēdētāja kungs, Rehn kungs! Reģionālās attīstības komitejas vārdā es vispirms vēlētos izteikt pateicību par šo ziņojumu, un es arī vēlētos pateikties referentam.
<P>
Komiteja atzinīgi vērtē Eiropas Investīciju bankas (EIB) augsto kapitāla pietiekamības rādītāju. Mēs esam gandarīti, ka ekonomiskā un sociālā kohēzija un konverģence, kā arī īpaši ES kohēzijas politikas konverģences pīlārs ir EIB pamatmērķis. Mēs arī ļoti augstu vērtējam EIB sniegto ieguldījumu, lai sasniegtu konverģences mērķus, konverģences projektiem aizdodot EUR 21 miljardu, 41 % no kopējā EIB aizdevumu apjoma Eiropas Savienībā.
<P>
Turklāt es vēlētos uzsvērt pievienoto vērtību, ko rada pasākumu veikšana sadarbībā ar Komisiju, kā arī EIB stratēģiju, lai sniegtu papildu atbalstu un ietekmi struktūrfondu intervences pasākumiem.
<SPEAKER ID="013" NAME="Jean-Pierre Audy" LANGUAGE="FR">
Priekšsēdētāja kungs! Vispirms es vēlētos sveikt jūs, prezident Maystadt, un sacīt, ka man ir liels prieks jūs atkal redzēt, jo pirms kāda laika es strādāju pie līdzīga ziņojuma. Es arī vēlētos sveikt komisāru un pateikt referentam un citu grupu referentiem, ka viņi ir paveikuši milzīgu darbu, un es vēlētos sveikt arī viņus.
<P>
Priekšsēdētāja kungs, jāizsaka nožēla, ka Padomes sēdvieta ir tukša, jo EIB ir starpvaldību instruments. Tieši dalībvalstis ir EIB partneri. Turklāt es vēlreiz paužu atzinību par atdevi, ko prezidenta Maystadt un viņa kolēģi visos šajos jautājumos parāda Parlamentam.
<P>
Vispirms es vēlētos runāt par uzraudzību, kas ir man tuvs temats, jo es uzskatu, ka Eiropas Investīciju bankas uzdevumu būtība paredz to, ka tai jābūt ar konsultatīvu uzraudzību. Bankai tādas nav, jo tā ir starptautiska iestāde, kas nav pakļauta valstu revīzijas iestādēm.
<P>
Es esmu iesniedzis grozījumu, lai mūsu Eiropas Banku iestādei, kuru ceram izveidot, būtu tāda kompetence, kas tai ļautu veikt konsultatīvas uzraudzības uzdevumus. Komisār, es vēlētos, lai jūs atbalstītu šo ideju. Man ir teikts, ka dalībvalstis ir pret to. Dalībvalstis nespēs uzticēt uzdevumus EIB ilgtermiņā vai nodrošināt, lai tai būtu konsultatīva uzraudzība.
<P>
Nobeigumā es vēlētos paust viedokli par ieguldījumu un EIB nozīmi. Eiropas Savienība neiegulda pietiekami, un mēs šobrīd zinām, ka - vai mēs runājam par transporta tīklu starpsavienojumiem, enerģētiku, ātrvilcieniem, autoceļiem, universitātēm, ūdeni, kosmosu vai veselību - mums ir jāiegulda vairāk. Tomēr Eiropas Investīciju bankai ir taisnība - tā ir banka, kurai jāaizsargā savs trīskārša A novērtējums.
<P>
Tādēļ es ierosinu, lai 2020. gada stratēģijā mums vismaz būtu mērķis ieguldījumiem paredzēt EUR 1 triljonu. Tas ir iespējams, bet mums Eiropas Savienībā ir jābūt ieguldījumu budžetam un mums ir jāsadarbojas ar EIB, izmantojot novatoriskus instrumentus. Es ierosinu, ka Eiropas Savienībai jākļūst par bankas partneri, jo šāda rīcība veidotu labāku sinerģiju starp Eiropas Savienību un šo instrumentu, kas ir ārkārtīgi būtisks mūsu Eiropas nākotnei.
<SPEAKER ID="014" NAME="Cătălin Sorin Ivan">
S&D grupas vārdā. - (RO) Es domāju, ka jūs visi piekritīsiet, ka Eiropas Investīciju banka ir viens to tiem Eiropas projektiem, kuru varam aprakstīt kā veiksmīgu Eiropas projektu. Šajā saistībā vēlos banku arī apsveikt par to, ka krīzes laikā tai izdevās saglabāt savu AAA novērtējumu, kas ir lieliski.
<P>
Tomēr citā saistībā pašreizējā ekonomiskā situācija Eiropā nozīmē to, ka Eiropas Investīciju bankai ir jāveic ļoti plaša sava uzdevuma pārskatīšana. Es šeit minēšu tikai trīs svarīgākos punktus. Pirmkārt, izsniegtajiem aizdevumiem ir jāatbalsta "Eiropa 2020” darba kārtība. Otrkārt, izsniegtie aizdevumi ir jāizmanto, lai atbalstītu liela mēroga ieguldījumu projektus, lai Eiropas ekonomika varētu atsākt darboties. Visbeidzot, Eiropas Investīciju banka var atbalstīt un tai jāatbalsta daudz stabilākas un spēcīgākas Eiropas ekonomiskās sistēmas izveide.
<SPEAKER ID="015" NAME="Olle Schmidt">
ALDE grupas vārdā. - (SV) Priekšsēdētāja kungs, komisār, Maystadt kungs, es vēlētos no sirds pateikties referentam par interesantu un izcilu ziņojumu. Eiropas Liberāļu un demokrātu apvienības grupas vārdā es iesākumā vēlētos uzslavēt banku par tās teicamo darbu. Kad finanšu krīze bija sasniegusi vislielākos apmērus, Eiropas Investīciju banka (EIB) rīkojās ātri un apņēmīgi. Banka parādīja spēju atrisināt milzīgās problēmas, ar kurām tā saskārās, kad globālā ekonomikas krīze sasniedza Eiropas Savienības ekonomiku.
<P>
Tā palielināja naudas piedāvājumu un nodrošināja, lai tiktu ievērojami palielināti aizdošanas apjomi. Tas samazināja finanšu krīzes padziļināšanos un bija būtisks faktors, lai ļautu panākt jebkāda veida situācijas uzlabošanos. Ir jāuzsver EIB svarīgais uzdevums mazo un vidējo uzņēmumu atbalstīšanā, kas jau šeit ir pieminēti, un to uzsvērt nekad nav lieki. Šie ieguldījumi ļāva ievērojami mazināt krīzi. Protams, mazie uzņēmumi ir mūsu ekonomikas dzinējspēks. Tie veido 99 % no visiem mūsu uzņēmumiem Eiropā, un tajos tiek nodarbināti 100 miljoni cilvēku.
<P>
Tas, ka EIB ir izstrādāta stratēģija, lai nodrošinātu ilgtspējīgu ilgtermiņa izaugsmi Eiropas Savienībā, protams, ir ārkārtīgi svarīgi, un tas ir daudzkārt teikts; tikpat svarīga ir videi draudzīga attīstība, tostarp ieguldījumi Eiropas komunikāciju tīklu projektos. Labi funkcionējošs Eiropas Transporta tīkls ir viens no svarīgākajiem Eiropas izaugsmes iniciatīvas komponentiem; iespējams, vulkāna izvirdums Islandē mums ir bijusi kā mācība.
<P>
Atšķirību izlīdzināšana Eiropā ir vēl viens svarīgs EIB darba uzdevums. Stabilas un ekonomiski spēcīgas kaimiņvalstis ES ir ļoti izdevīgas. Šajā saistībā EIB darbu var uztvert kā īpaši svarīgu no stratēģiskā viedokļa.
<P>
Atvērtība, pārredzamība un cīņa pret krāpšanu ir sevišķi svarīgas jomas. Liberāļu ALDE grupā mēs esam gandarīti, ka EIB ir faktiski ievērojusi ieteikumus, kurus Parlaments ir izvirzījis tik daudzus gadus. Mēs uzskatām, ka tas ir ļoti labi. Šajā ziņā EIB var būt kā atvērtības atskaites punkts citām ES iestādēm.
<P>
Tātad, visbeidzot esmu nonācis līdz kādai EIB nepilnībai. Ir ļoti apbēdinoši, ka Eiropas Investīciju bankā joprojām pastāv liela nevienlīdzība. Sievietes vēl aizvien ir pārāk maz pārstāvētas, Maystadt kungs, īpaši EIB augsta līmeņa ierēdņu un direktoru vidū, un tās veido tikai aptuveni 20 % no darbiniekiem. EIB šajā jomā ir jāpanāk uzlabojumi. Par to mēs varam lasīt bankas 2008. gada decembra Daudzveidības stratēģijā. Tādēļ kopumā ir trīs labi aspekti un viens ne tik labs, vai pat varētu teikt - slikts aspekts.
<SPEAKER ID="016" NAME="Philippe Lamberts">
Verts/ALE grupas vārdā. - (FR) Priekšsēdētāja kungs, dāmas un kungi, Maystadt kungs, tautieši, mums ir vajadzīga tāda banka kā jums. Jā, mums tā ir vajadzīga laikā, kad privātās bankas kā nozare ir parādījušas, ka tās strādā pret vispārējam interesēm, ka tās vairs nedara savu darbu: nodrošināt sabiedrību ar kredītiem. Mums ir vajadzīgi valsts aizdošanas instrumenti un jo īpaši Eiropas līmenī. Tādēļ tikai šī iemesla dēļ es uzskatu - un mēs uzskatām -, ka EIB jāiegūst arvien lielāka nozīme.
<P>
Taču kāda, mūsuprāt, nozīme jums būtu jāiegūst? Protams, katalizatora. Tāda publiska banka kā EIB nevar reaģēt uz visām tirgus vajadzībām, taču tai jābūt par katalizatoru: katalizatoru, lai palīdzētu mūsu sabiedrībām un ekonomikai pārveidoties, lai tās varētu risināt divus mūsu laiku lielākos uzdevumus, kas ir ne vien mācīties dzīvot mūsu planētas fiziskajās robežās - tas ir, protams, klimata un resursu izsīkšanas jautājums -, bet arī risināt šo arvien lielāko sociālās kohēzijas problēmu gan Eiropas Savienībā, gan pasaulē kopumā, jo jums ir būtiska misija attīstības jomā.
<P>
No šī viedokļa raugoties, ļaujiet nosaukt tikai vienu skaitli. Ja aplūkojam ieguldījumus enerģētikas jomā, kurus finansējāt 2009. gadā, trīs ceturtdaļas tika ieguldītas 19. un 20. gadsimta tehnoloģijās un tikai viena ceturtdaļa tika ieguldīta atjaunojamā enerģijā.
<P>
Tādēļ uzdevums, kuru mēs nosakām jums, Maystadt kungs, un EIB, ir apvērst šo attiecību, lai nodrošinātu, ka 2010. gadā un pēc tam trīs ceturtdaļas jūsu ieguldījumu - un ilgtermiņā visi ieguldījumi - tiktu piešķirti šai pārveidošanai. Es uzskatu, ka šāda būs jūsu nozīme kā katalizatoram. Maystadt kungs, jūs bieži esat bijis labākais; mēs aicinām jūs nodrošināt, lai EIB patiešām būtu labākā globālā līmenī.
<SPEAKER ID="017" NAME="Ryszard Czarnecki">
ECR grupas vārdā. - (PL) Priekšsēdētāja kungs, visvairāk es vēlētos pateikties referentam Deutsch kungam par viņa ļoti labo darbu. Es domāju, ka aizdošanas apjoma palielināšana par ziņojumā minēto summu ir ļoti vērienīgs mērķis. Patiesībā es uzskatu, ka no Eiropas nodokļu maksātāju un Eiropas vēlētāju viedokļa Eiropas ieguldījumu pakts būtībā ir svarīgs vien tiktāl, cik tas kalpo par finanšu avotu maziem un vidējiem uzņēmumiem. Šajā sakarā jānovērtē lielākas finanšu saistības, jo tās ir samērā būtiskas šajā jomā. Atbalsts šai nozarei ir sevišķi vērtīgs, īpaši krīzes laikā.
<P>
Kā Centrāleiropas un Austrumeiropas pārstāvim un kā polim man jāatzīst, ka mums ir ārkārtīgi svarīgi, lai banka atbalstītu mūsu Eiropas reģiona pārveidošanu un mazinātu pašreizējo sadalījumu. Man ir arī prieks, ka banka izrāda būtisku apņemšanos attiecībā uz Eiropas fondiem. Arī tas mums netiešā veidā ir nozīmīgi.
<SPEAKER ID="018" NAME="Marta Andreasen">
EFD grupas vārdā. - Priekšsēdētāja kungs, kad es skatos uz projektiem, ko finansē EIB, mani pārsteidz, cik daudzos ir iesaistīti lieli uzņēmumi un cik maz projektos ir iesaistīti MVU, kuru atbalstam tie paredzēti. Vai tādiem uzņēmumiem kā General Motors, Electrolux un Arcelor Mittal patiešām vajag izmantot EIB, izņemot to piedāvāto atviegloto noteikumu dēļ? Un ko šādi aizdevumi ir devuši Eiropas ekonomikai? Vai tie ir radījuši darbavietas? Nē, tie ir eksportējuši darbavietas, dažkārt uz lētākām Eiropas valstīm un dažkārt vispār ārpus ES.
<P>
Electrolux ir EIB panākumu piemērs. Saņemot EUR 250 miljonus kapacitātes palielināšanai, tie uzcēla jaunas rūpnīcas Polijā, Rumānijā un Ungārijā. Tiklīdz rūpnīcas tika pabeigtas, viņi pārcēla turp ražošanu no Apvienotās Karalistes, liekot vairāk nekā 2000 cilvēkiem zaudēt darbu Spenimūrā, Anglijā, tādēļ es uzskatu, ka mēs visi varam piekrist, ka EIB ir ļoti svarīga nozīme Eiropas ekonomikā, īpaši attiecībā uz tirdzniecības bilanci - tā eksportē mūsu darbavietas un importē bezdarbu.
<SPEAKER ID="019" NAME="Andreas Mölzer" AFFILIATION="NI">
(DE) Priekšsēdētāja kungs, ir prieks gada pārskatā lasīt, ka Eiropas Investīciju banka (EIB) ir ātri reaģējusi uz krīzi, ievērojami palielinot pieejamos līdzekļus. Īpaši aizdošanai maziem un vidējiem uzņēmumiem (MVU) ir jāpaliek vienai no tās galvenajām prioritātēm un, ja iespējams, tā jāpaplašina. Tomēr ir svarīgi nodrošināt, lai attiecīgie uzņēmēji faktiski saņemtu aizdevumus.
<P>
Attiecībā uz pārraudzības un uzraudzības sistēmu es atbalstu priekšlikumu par Eiropas Banku iestādes izveidi. Tomēr, lai šī iestāde varētu efektīvi darboties, tai jāpiešķir tālejošas pilnvaras un tai arī jābūt pilnvarām pārraudzīt bankas, kas darbojas pāri valstu robežām.
<P>
Attiecībā uz Eiropas Investīciju bankas mērķiem es vēlētos, lai lielāka uzmanība tiktu pievērsta tās darbībai Eiropā. Tas ir steidzami nepieciešams, ņemot vērā pašreizējo finanšu un ekonomikas krīzi, un tas arī ļautu novērst pasākumu dublēšanos un interešu konfliktus ar Eiropas Rekonstrukcijas un attīstības banku.
<SPEAKER ID="020" NAME="Seán Kelly" AFFILIATION="PPE">
(GA) Priekšsēdētāja kungs, es piekrītu kolēģiem, kuri uzslavē EIB paveikto teicamo darbu.
<P>
Slavējot EIB, mēs to varam skatīt krasā pretstatā skumjajam, drūmajam un amorālajam stāstam par privātajām bankām ar to izšķērdīgajiem atalgojumiem un pārmērīgajām prēmijām, kā arī pilnīgu korporatīvas pārvaldības trūkumu. EIB ir pilnīgs pretstats, iespējams, kā norāda prezidents, daļēji tādēļ, ka tai jāatskaitās Parlamentam, un viņi ir jāslavē par labo un atbilstīgo rīcību un jo sevišķi viņu ātro darbību, reaģējot uz ekonomikas krīzi.
<P>
Viņš pieminēja, turklāt pamatoti, ka viņi pievērsa īpašu uzmanību un sniedza atbalstu MVU, un es zinu, ka manā valstī ar EIB palīdzību MVU tika piešķirti EUR 300 miljoni. Taču jautājums ir šāds - vai tie sasniedz MVU, un, ja tā nav, vai iespējams noteikt, kāpēc tā notiek? Vai uzņēmumiem, kuriem atteikts aizdevums, ja pat tiem ir labi uzņēmējdarbības plāni, ir kādas iespējas vērsties pēc palīdzības?
<P>
Īrijā noteikti ir acīmredzams, ka uzņēmumi bankrotē katru dienu, un pat otrdienas laikrakstā Irish Times bija virsraksts "Valsts ierobežo līdzekļus uzņēmumu atbalstam par EUR 22 miljoniem”. Tātad mēs vēl neesam drošībā.
<P>
Es arī vēlos uzdot šādu jautājumu: ir arī anekdotiski pierādījumi, ka to naudu, kas paredzēta MVU, privātās bankas izmanto citiem pasākumiem bankās. Es vēlos zināt, vai tā ir? Vai to var noteikt un, jo īpaši, - vai mēs Parlamentā varam kaut ko darīt, lai palīdzētu noskaidrot šos faktus?
<SPEAKER ID="022" NAME="Jens Geier" AFFILIATION="S&amp;D">
(DE) Priekšsēdētāja kungs, Maystadt kungs, Rehn kungs, iesākumā es vēlētos pateikties Deutsch kungam par viņa darbu. Tomēr es arī vēlētos izmantot iespēju, lai uzsvērtu Eiropas Investīciju bankas (EIB) nozīmi Eiropai un Eiropas pilsoņiem, kā arī uzsvērt to, ka mums ir vairāk jāizmanto šī unikālā iestāde, īpaši ekonomikas krīzes laikā.
<P>
No budžeta kontroles viedokļa, kas mūsdienu izpratnē arī ietver Eiropas programmu un iestāžu faktiskos rezultātus un darbību, EIB noteikti ir pelnījusi savu augsto novērtējumu, jo sevišķi attiecībā uz politisko uzticamību. Eiropas iedzīvotājiem tā rada reālu pievienoto vērtību, ieguldot sešās galvenajās programmās, sākot no Eiropas komunikāciju tīkliem līdz atbalstam maziem un vidējiem uzņēmumiem, kā arī tās īpašajās programmās, piemēram, projektā cīņai pret klimata pārmaiņām. Es esmu pārliecināts, ka tas saņems plašu atbalstu Eiropas Parlamentā. Tomēr tas arī nozīmē to, ka Parlamentam turpmāk ir jāpaplašina savas uzraudzības procedūras. Es šeit runāju, piemēram, par ieguldījumu mehānismu.
<P>
Visbeidzot, es vēlētos norādīt uz vēl kādu aspektu, kas ir īpaši svarīgs manai grupai un kas ir vērsts tieši uz EIB. Mēs atzinīgi vērtējam to, ka EIB ir pārskatījusi savu politiku par ārzonas finanšu centriem. Tomēr mums arī jānodrošina pārliecība, ka no EIB līdzekļiem gūtie ienākumi nenonāks šāda veida nodokļu paradīzēs, pretējā gadījumā EIB riskētu kaitēt reputācijai un novērtējumam, ko tā izveidojusi.
<SPEAKER ID="023" NAME="Charles Goerens" AFFILIATION="ALDE">
(FR) Priekšsēdētāja kungs, Eiropas Investīciju banka ir gan banka, gan iestāde. Kā banka tā nedrīkst aizmirst, ka tā ir iestāde, un kā iestāde tā nedrīkst aizmirst, ka tā ir banka. Tādēļ tai, no vienas puses, jāreaģē uz Eiropas Savienības prasībām, neatstājot novārtā savu refinansēšanas kapacitāti, no otras puses.
<P>
No šī viedokļa mums nav tiesību likt tai uzņemties nevajadzīgu risku, īpaši saistībā ar intervencēm jaunattīstības valstīs. Tādēļ ir svarīgi atbalstīt sava veida vienošanos starp dalībvalstīm un Eiropas Komisiju, no vienas puses, un Eiropas Investīciju banku, no otras puses, saskaņā ar kuru iestāžu atbalsta sniedzējiem būtu iespēja iejaukties, sniedzot subsīdijas, savukārt Eiropas Investīciju banka, pildot savu uzdevumu, varētu dot aizdevumus.
<P>
Šis piesardzības pasākums aizsargātu mūs no šķēršļiem, ar kādiem saskārās Pasaules Banka, kurai pirms dažiem gadiem bija jāanulē EUR 50 miljardu liels parāds, kas netiktu atmaksāts jebkurā gadījumā. Es uzskatu, ka mēs varam izvairīties no šādas situācijas, rīkojoties apdomīgi, kā tas redzams Eiropas Investīciju bankas darbībā, un es vēlētos mudināt to vēl vairāk attīstīt savas intervences jaunattīstības valstīs, jo šajā ziņā noteikti joprojām ir zināmas rīcības iespējas.
<SPEAKER ID="024" NAME="Malika Benarab-Attou" AFFILIATION="Verts/ALE">
(FR) Priekšsēdētāja kungs, Eiropas Investīciju bankas prezident, ziņojumā par EIB 2008. gada pārskatu Parlaments uzstāja, ka bankas ārējai darbība jāatbilst Eiropas Savienības vispārējiem mērķiem.
<P>
Šī iemesla dēļ projekts par kodolspēkstacijas finansēšanu Jordānijā ir pretrunā Līguma par Eiropas Savienību 3. panta 5. punkta būtībai. Es citēju: "Attiecībās ar citām pasaules daļām Savienība (..) veicina (..) ilgtspējīgu Zemes attīstību”.
<P>
Jordānijas iestādes 2009. gada februārī sazinājās ar EIB, meklējot atbalstu savam kodolenerģijas attīstības projektam, kas konkrēti paredz līdz 2016. gadam uzbūvēt kodolspēkstaciju.
<P>
Tādēļ ar zināmu gandarījumu esmu saņēmusi apstiprinājumu no jūsu dienestiem, ka Eiropas Investīciju banka nepiešķīra atbalstu šim pieprasījumam un ka banka uzskata, ka tās uzdevums ir Jordānijā atbalstīt tādus projektus, kuru mērķis ir attīstīt vēja un saules enerģiju, kas ir mūsu planētas nākotnes enerģijas avoti, jo tie ir atjaunojami.
<P>
Vai šāda nostāja tiks ieņemta attiecībā uz citiem pieprasījumiem par kodolspēkstaciju finansēšanu?
<SPEAKER ID="025" NAME="Paweł Robert Kowal" AFFILIATION="ECR">
(PL) Priekšsēdētāja kungs, Ukrainas stabilitāte ir dabisks mērķis visām ES dalībvalstīm, daļēji tādēļ, ka Ukraina ir viens no mūsu lielākajiem un svarīgākajiem partneriem. Redzams, ka Ukraina piedzīvo krīzi. Ukrainas budžeta stabilitātei būs izšķirīga nozīme attiecībā uz sociālo un politisko situāciju, kā arī valsts nākotni. Jo lielāku palīdzību un politisku atbalstu sniegsim Ukrainai, jo vairāk mums būs tiesību sagaidīt reformas Ukrainas ekonomikā par labu brīvam tirgum.
<P>
Ekonomikas krīze Ukrainā nav tikai krīze Ukrainai, bet tā arī skar mūs visus. Pašlaik Ukrainas sarežģītajā situācijā kļūst redzams, cik daudz mēs varam palīdzēt. Tādēļ es atbalstu makrofinansiālu palīdzību Ukrainai. Es domāju, ka mums šodien jāatzīst, ka atbalstam jābūt lielākam, un, jo lielāks tas būs, jo lielākas un tālejošākas var būt mūsu cerības attiecībā uz Ukrainu.
<SPEAKER ID="026" NAME="Nikolaos Salavrakos" AFFILIATION="EFD">
(EL) Priekšsēdētāja kungs, neapšaubāmi Eiropas Investīciju banka kopš tās dibināšanas pirms 52 gadiem ir darbojusies veiksmīgi, jo īpaši, lai sasniegtu un nostiprinātu Eiropas Savienības mērķus un finansētu mazos un vidējos uzņēmumus, kas veido Eiropas Savienības uzņēmējdarbības galveno atbalstu un to uzņēmumu galveno atbalstu, kas jāuztur pašreizējās ekonomikas krīzes laikā, lai saglabātu darbavietas un sociālo mieru Eiropas Savienībā.
<P>
Kā mēs visi zinām, pašlaik Eiropas Savienība risina Grieķijas krīzi. Protams, es nezinu, vai nākotnes vēsturnieki to dēvēs par "Grieķijas krīzi” vai "finanšu krīzi”, vai varbūt viņi to sauks par "monetāro krīzi”. Bet es zinu to, ka, ja šodien būtu dzīvs Galileo, viņš neteiktu ka pasaule griežas - viņš teiktu, ka "pasaules skrien”, jo notikumi skrien līdz ar mums, un kā Eiropas Savienībai mums ir tiem jāseko un jāatrod vajadzīgie risinājumi.
<P>
Es domāju, ka šeit ikviens uzskata, ka, ja dzīve Eiropas Savienībā turpināsies mierīgi, mums būs jāpaātrina politiskās un ekonomiskās savienības pabeigšana. Līdz ar to vēlos teikt, ka uzskatu, ka EIB ir kompetence un objektīvas spējas rīkoties aktīvāk, un es ierosinu - un es šo priekšlikumu īpaši adresēju Olli Rehn kungam, kuru es ārkārtīgi cienu par nopietnību, ar kādu viņš ir risinājis dažādus jautājumus, - izskatīt iespēju EIB piešķirt uzdevumu nākotnē novērtēt dalībvalstu kredītreitingu.
<SPEAKER ID="027" NAME="Hans-Peter Martin" AFFILIATION="NI">
(DE) Priekšsēdētāja kungs, iepriekšējie runātāji pareizi uzsvēra Eiropas Investīciju bankas (EIB) nozīmi. Piemēram, Kadenbach kundze norādīja uz tās būtisko ieguldījumu sociālajā konverģencē. Es vēlētos to apskatīt politiskā kontekstā. Mēs izjūtam lielas bažas, redzot, ka arvien vairāk valstīs popularitāti gūst ekstrēmi labējās partijas. Tas ir tāpēc, ka sociālā konverģence Eiropas Savienībā nedarbojas tā, kā mēs visi to būtu gribējuši.
<P>
Šie radikālie labējie ļoti bieži ir vilki avju ādās, kas ļauj tiem apslēpt savu lielo un cinisko humānisma nicinājumu. Mans pēdējais piemērs, priekšsēdētāja kungs, - un es apzinos, kāda ir jūsu politiskā virzība, - attiecas uz to, ko tikko izdarīja Mölzer kungs. Viņš tikko uzstājās ar jauku un īsu runu, taču vienlaikus viņš nosauca vienu no saviem politiskajiem oponentiem - citiem vārdiem sakot, mani -, par psihopātu. Tā ir Hitlera fašisma valoda. Tas ir veids, kādā šie cilvēki strādā, dēvējot savus politiskos oponentus par briesmoņiem. Es vēlētos jums lūgt veikt atbilstošos pasākumus un es arī vēlētos aicināt EIB darbiniekus turpināt savu darbu, īpaši pārredzamības jomā. Viņiem vajadzētu savu darbību padarīt vēl pārredzamāku, jo šī jaunā pieeja palīdzēs cīnīties pret jauno fašisma uzplaukumu.
<SPEAKER ID="028" NAME="Sophie Auconie" AFFILIATION="PPE">
(FR) Priekšsēdētāja kungs, ar Eiropas Investīciju bankas 2008. gada pārskatu mēs atzīmējam kādu gadadienu - EIB ir aktīvi veicinājusi mūsu kontinenta ekonomisko attīstību vairāk kā 50 gadus.
<P>
Kā Eiropas Savienības bankai, kas izsniedz ilgtermiņa aizdevumus, tai ir izšķirīga nozīme cīņā pret pašreizējo krīzi. Mums vajadzētu izteikt atzinību par reaģēšanas spēju, ko tā ir parādījusi kopš 2008. gada rudens. Tikai 2008. gadā vien EIB izmaksāja par EUR 10 miljardiem vairāk, nekā tā bija paredzējusi.
<P>
Kā Parlamenta Reģionālās attīstības komitejas un Ekonomikas un monetārās komitejas locekli mani īpaši interesē EIB atbalsts Eiropas maziem un vidējiem uzņēmumiem. Man šķiet ārkārtīgi svarīgi turpināt attīstīt tādas iniciatīvas kā JEREMIE. Uzņēmumiem ir vajadzīgs pašu kapitāls, riska kapitāls, garantijas, aizdevumi un tehniskā palīdzība, kas ierosināta saskaņā ar JEREMIE. Pirms gada Overņas reģionā, kas ir daļa no manas "Eiro pārstāvības apgabala” un ko šeit klātesošais Audy kungs labi pazīst, uzsāka šo palīdzības mehānismu MVU. Tā kopējā summa ir EUR 25 miljoni, no kuriem EUR 18 miljoni tiek saņemti no Eiropas Reģionālās attīstības fonda (ERAF), un tas palīdzēs maziem uzņēmumiem, atbalstīs inovāciju un veicinās krīzes pārvarēšanu.
<P>
Man ir prieks redzēt šo konstruktīvo sadarbību starp EIB, Eiropas Investīciju fondu un mūsu vietējām iestādēm. Maystadt kungs, es esmu pārliecināta, ka mums jāturpina šāda virzība.
<SPEAKER ID="029" NAME="Thijs Berman" AFFILIATION="S&amp;D">
Priekšsēdētāja kungs, 2008. gadā Eiropā EIB ātri un precīzi reaģēja uz finanšu krīzi, palielinot savu kapitālu un salīdzinājumā ar iepriekšējiem gadiem gandrīz divkāršojot ieguldījumus un izmaksas, jo īpaši attiecībā uz maziem un vidējiem uzņēmumiem. Tomēr saskaņā ar EIB ārējām pilnvarām EIB nav parādījusi šo steidzamības izjūtu, lai veiktu pretciklisku darbību jaunattīstības valstīs. EIB ir pat ievērojami samazinājusi savus ieguldījumus ĀKK valstīs, Āzijā un Latīņamerikā. Gada pārskatā sāpīgā veidā tiek parādīts tas, ka jaunattīstības valstīs EIB reakcija uz krīzi ir bijusi pārāk lēna.
<P>
EIB kā valsts iestādes galvenajam uzdevumam jaunattīstības valstīs nevajadzētu būt tikai ieguldīšanai lielā infrastruktūrā; cits un tikpat svarīgs uzdevums ir nodrošināt kapitālu laikā, kad tā trūkst, atbalstot tirgus, kad privātās bankas to dara negribīgi. Saskaņā ar ārējām pilnvarām EIB vajadzētu vairāk ieguldīt finanšu pakalpojumos, pilsoņiem un MVU piedāvājot labāku piekļuvi aizdevumiem un ietaupījumiem. Tas rada ilgtspējīgu izaugsmi šeit un jaunattīstības valstīs.
<SPEAKER ID="030" NAME="Georgios Stavrakakis" AFFILIATION="S&amp;D">
(EL) Priekšsēdētāja kungs, dāmas un kungi, pirms es sveicu prezidentu Maystadt Eiropas Parlamentā un pirms viņu apsveicu gan ar Eiropas Investīciju bankas panākumiem, gan tās tālejošo uzņēmējdarbības plānu, es vēlētos paust šausmas par vakar Atēnās notikušo uzbrukumu ar aizdedzināšanu trīs maniem līdzpilsoņiem un paust visdziļāko līdzjūtību viņu ģimenēm.
<P>
Bez šaubām, pašreizējā ekonomikas krīze ir uzsvērusi Eiropas Investīciju bankas nozīmīgo darbu. EIB sniegtais papildu finansiālais atbalsts ir ļāvis veikt ātrus maksājumus un ir palīdzējis atbalstīt reālo ekonomiku, jo īpaši aizsargājot noderīgus projektus un palīdzot dzīvotspējīgiem uzņēmumiem šajos ārkārtīgi grūtajos laikos.
<P>
EIB ir arī bijusi svarīga un izšķirīga nozīme Eiropas konkurētspējas pamatprogrammā, saskaņā ar kuru, izmantojot JASPERS un JEREMIE iniciatīvas, EIB ir veicinājusi tādus instrumentus, kas sniedz vēl būtiskāku atbalstu inovācijai.
<P>
EIB nozīme kļūst aizvien svarīgāka ne vien saistībā ar kohēzijas mērķiem, bet arī ar stratēģijas "Eiropa 2020” īstenošanu. Paredzams, ka bankas pastāvīgi izstrādātie gudrie finansēšanas mehānisma instrumenti un nesenākā Eiropas vietējā atbalsta enerģētikas jomā jeb ELENA iniciatīva dos izšķirīgu devumu virzībā uz nodarbinātību, veicot svarīgus ieguldījumus tādās nozarēs kā energoapgādes ilgtspēja un drošība, kam ir tieša ietekme uz vietējo ekonomisko attīstību un uz mūsu pilsoņu dzīves kvalitātes uzlabošanu.
<SPEAKER ID="031" NAME="Zigmantas Balčytis" AFFILIATION="S&amp;D">
(LT) Prezident Adamkus, pēc tam, kad Eiropu skāra finanšu un ekonomikas krīze, Eiropas Investīciju bankas sniegtais atbalsts maziem un vidējiem uzņēmumiem (MVU) kļuva īpaši vajadzīgs. Es uzskatu, ka bankas 2008. gadā pieņemtais lēmums piešķirt MVU par 42 % vairāk aizdevumu nekā iepriekšējos gados, bija pareizs, jo šie uzņēmumi veido 99 % no visiem Eiropas Savienības uzņēmumiem un nodrošina darbavietas 100 miljoniem cilvēku. Ņemot vērā to, ka ekonomikas krīze vēl nav beigusies un ka bezdarba līmenis joprojām palielinās, mums jānodrošina, lai Eiropas Investīciju banka vēl vairāk palielinātu MVU aizņemšanās iespējas, uzlabotu piekļuvi kapitālam un vienkāršotu sarežģītos birokrātiskos noteikumus, lai projektus varētu finansēt ātrāk un efektīvāk, īpaši tajās dalībvalstīs un nozarēs, kuras krīzē cietušas visvairāk. Papildus manis minētajam atbalstam uzņēmumiem Eiropas Investīciju bankai būtu arī jāturpina pievērst ievērojama uzmanība ilgtspējīgas, konkurētspējīgas un drošas enerģētikas infrastruktūras, kā arī saskaņotas transporta nozares infrastruktūras attīstībai.
<SPEAKER ID="032" NAME="Proinsias De Rossa" AFFILIATION="S&amp;D">
Priekšsēdētāja kungs, ja mums nebūtu Eiropas Investīciju bankas, mēs tieši tagad izmisīgi censtos to izveidot. Es atzinīgi vērtēju priekšlikumu būtiski palielināt aizdevumu apjomu un arī atbalstu bankas uzdevumu, palīdzot jaunattīstības valstīm ārpus ES.
<P>
Tomēr, manuprāt, mēs izšķiežam šo vērtīgo resursu, neizmantojot tās kompetenci plašākas finanšu krīzes mērogā. Mums ir steidzami vajadzīgs Eiropas mehānisms, lai nodrošinātu finansiālu stabilitāti. Izveidojot ieguldījumu fondu, kā ierosinājusi Eiropas Sociālistu partija, mēs nodrošinātu, ka dalībvalstis, kas cieš no negodīgu spekulantu uzbrukumiem, varētu saņemt atbalstu bez vajadzības tiešā veidā vērsties pie nodokļu maksātājiem un varētu nodrošināt zemākus starpības periodus. Tas skaidri parādītu tirgum un īpaši negodīgiem spekulantiem, ka mēs negatavojamies atļaut sagraut un iznīcināt nevienu dalībvalsti, kā tas pašlaik notiek ar Grieķiju un, iespējams, notiks ar citām dalībvalstīm, arī ar manu valsti Īriju.
<SPEAKER ID="033" NAME="Corina Creţu" AFFILIATION="S&amp;D">
(RO) Krīzes apstākļos Eiropas Investīciju bankai ir izdevies ātri mainīt savas prioritātes attiecībā uz aizdevumu piešķiršanu, lai nodrošinātu atbalstu maziem un vidējiem uzņēmumiem, kas visvairāk pakļauti krīzes radītajiem riskiem un ar kreditēšanu saistītajām lielākajām izmaksām. Ir svarīgi, lai mēs redzētu, kādā apjomā banka var nodrošināt līdzfinansējumu projektiem, ko finansē no struktūrfondiem dalībvalstīs austrumos, jo, kā jums zināms, daudzi MVU un vietējās iestādes saskaras ar lielām grūtībām, lai piekļūtu Eiropas fondiem, kuriem nav pieejams līdzfinansējums finanšu un banku tirgū.
<P>
Es uzskatu, ka, lai atbalstītu kohēziju un novērstu ekonomiskās un sociālās lejupslīdes turpināšanos, nākamajā periodā bankas darbībai jābūt vērstai uz valstīm, kuras smagi skārusi krīze un kuras nespēj dot sākuma impulsu savai ekonomikai.
<P>
Eiropas Investīciju bankai ir īpaša vieta finanšu mehānismā, kas pieejams ES, lai atjaunotu ekonomisko izaugsmi. Tādēļ es atbalstu ieteikumu, ka ES kā juridiska vienība varētu kļūt par bankas akcionāru līdzās dalībvalstīm, kas palīdzētu nostiprināt sadarbību.
<SPEAKER ID="034" NAME="Priekšsēdētājs">
Es uz pus minūti došu vārdu Mölzer kungam, kuram šķita, ka cits deputāts savā runā atsaucās uz viņu.
<SPEAKER ID="035" NAME="Andreas Mölzer" AFFILIATION="NI">
(DE) Priekšsēdētāja kungs, es vēlētos izteikt personisku paziņojumu saskaņā ar Reglamenta 151. punktu pēc nopietniem apvainojumiem, kurus pret mani savā runā izteica Martin kungs.
<P>
Jānorāda, ka es nevēlos būt nekādā sakarā ar šo Parlamenta deputātu. Viņa politiskā pieeja ir plašsaziņas līdzekļos apsūdzēt savus kolēģus, apsūdzēt visu Parlamentu un apgalvot, ka Parlamenta ierēdņi ir slinki, neko nedara un ir nespējīgi. Es nerunāšu ar personu, kurš izmanto slepenā dienesta paņēmienus, piemēram, atslēgas cauruma kameras, miniatūras kameras un citu apslēptu aprīkojumu, lai izspiegotu cilvēkus. Es ar viņu šodien neesmu runājis un es to nedarīšu arī turpmāk. Es nevēlos būt nekādā saistībā ar šāda veida personu. Es noraidu Martin kunga apgalvojumu, un, manuprāt, viņam tas ir jāatsauc.
<SPEAKER ID="036" NAME="Priekšsēdētājs">
Mölzer kungs, jūsu vārdi tādēļ ir ierakstīti šodienas sēdes stenogrammā.
<SPEAKER ID="037" NAME="Petru Constantin Luhan" AFFILIATION="PPE">
(RO) Iesākumā es vēlos apsveikt Eiropas Investīciju banku par tās pieliktajiem pūliņiem, lai sasniegtu Kopienas mērķus. Šai iestādei ir un būs svarīga nozīme pašreizējās finanšu un ekonomikas krīzes laikā.
<P>
Konverģences mērķis saņem ievērojamu atbalstu no struktūrfondiem un kohēzijas fondiem, jo tas ir viens no bankas galvenajiem mērķiem. Ar EUR 21 miljardu, kas ir aptuveni 41 % no EIB aizdevumu kopsummas Eiropas Savienībā, ir finansēti aizdevumi projektiem, kuru pamatā ir šis mērķis. Es uzskatu, ka nabadzīgākus reģionus nevar attīstīt, kamēr nav izveidota infrastruktūra, kas nodrošina pieejamību, kā arī pareiza sociālā un izglītības infrastruktūra, pamatojoties uz visiem Eiropas Savienības pilsoņiem kopīgiem standartiem.
<P>
Tādēļ es pašlaik mudinu Eiropas Investīciju banku turpināt pasākumus, kuru mērķis ir ekonomikas un sociālās kohēzijas veicināšana Eiropas Savienībā, un pasākumus cīņai pret finanšu krīzi, palielinot...
<P>
(Priekšsēdētājs pārtrauca runātāju)
<SPEAKER ID="038" NAME="George Sabin Cutaş" AFFILIATION="S&amp;D">
(RO) Eiropas Investīciju bankai ir ļoti liela nozīme, palielinot konverģences līmeni visā Eiropas Savienībā, kas ir būtisks ieguldījums ekonomiskās recesijas laikā, kas ir smagi skārusi ieguldījumus, īpaši publiskajā infrastruktūrā.
<P>
Es uzskatu, ka EIB ir ļoti ātri reaģējusi uz krīzes radītajām problēmām, piemēram, piešķirot finansējumu Rumānijai, kas 2009. gadā kopumā veido gandrīz EUR 1,5 miljardus. Šie aizdevumi izceļ bankas līdzdalības daudzveidību, lai paātrinātu attīstības atšķirību novēršanu periodā pēc pievienošanās.
<P>
Kā jau sacīja mani kolēģi deputāti, ievērojama aizdevumu daļa ir paredzēta MVU atbalstam. Es uzskatu, ka šo uzņēmumu piekļuves uzlabošanai kapitālam var būt svarīga nozīme, lai veicinātu Eiropas ekonomiku un cīnītos pret bezdarbu. Šajā saistībā būtu lietderīgi katru gadu veikt novērtējumus par šo aizdevumu pieejamību un efektivitāti, lai nodrošinātu labāku pārredzamību attiecībā uz to galamērķi un uzlabotu administratīvo procesu.
<SPEAKER ID="039" NAME="Laima Liucija Andrikien" AFFILIATION="PPE">
Priekšsēdētāja kungs, mums vajadzētu izteikt atzinību par Eiropas Investīciju bankas lielo nozīmi, atjaunojot mūsu ekonomiku šajā grūtajā laikā, ar ko saskaras lielākā daļa mūsu valstu. Konkrēts piemērs ir mana valsts, Lietuva. EIB ir nozīme valsts atbalsta paketē, īpaši attiecībā uz mazo un vidējo uzņēmumu finansēšanas uzlabošanu, taču arī atjaunojamo enerģijas avotu un transporta projektu finansēšanu.
<P>
Tomēr es vēlētos mudināt Eiropas valdības nodrošināt EIB ar lielākā aizdevumu sniegšanas iespējām mūsu kaimiņiem, sevišķi austrumos, kuri arī cieš no krīzes sekām un kuriem ļoti vajadzīgi aizdevumi un ieguldījumi. Īpaši vajadzīgi ir ieguldījumi svarīgajās nozarēs, piemēram, transporta, vides nozarē un arī, kas nav mazāk nozīmīgi, - enerģētikā. Enerģētika ir īpaši svarīga, jo sevišķi zinot, kādas ir enerģētikas infrastruktūras problēmas, kas...
<P>
(Priekšsēdētājs pārtrauca runātāju.)
<SPEAKER ID="040" NAME="Andrzej Grzyb" AFFILIATION="PPE">
(PL) Priekšsēdētāja kungs, arī es vēlētos piebalsot labvēlīgajiem pateicības vārdiem Maystadt kungam un Eiropas Investīciju bankai, kā arī Deutsch kungam, kurš sagatavoja šo ziņojumu.
<P>
Debašu laikā var faktiski saskatīt divus mērķus: pirmkārt, attīstību un, otrkārt, stabilizāciju, vai arī otrādi - secība nav svarīga. Eiropas Savienībā un tās dalībvalstīs mēs galvenokārt domājam par attīstību kohēzijas jomā. Šajā saistībā es vēlos īpaši uzsvērt uzdevumu, ko var veikt, finansējot mazo un vidējo uzņēmumu nozari. Mēs jau Lisabonas programmā esam norādījuši, ka bez mazo un vidējo uzņēmumu nozares un bez reģionālas sadarbības nebūs iespējams attīstīt kohēziju.
<P>
Mums ir valstis ārpus Eiropas Savienības, kuras ir Eiropas Savienības kaimiņvalstis, Austrumu partnerības valstis, kurās bez Eiropas Investīciju bankas palīdzības - par to runāja arī Kowal kungs, kā arī Andrikienė kundze -, nebūtu iespējams...
<P>
(Priekšsēdētājs pārtrauca runātāju)
<SPEAKER ID="041" NAME="Paul Rübig" AFFILIATION="PPE">
(DE) Priekšsēdētāja kungs, Maystadt kungs, es gribētu zināt, kāda ir Bāzeles III diskusijas ietekme uz banku un jo īpaši uz Eiropas Investīciju fondu (EIF)? Vai uzskatāt, ka mums ir vajadzīgā kredītspēja, lai nodrošinātu efektīvu atbalstu ekonomikas krīzē, vai arī uzskatāt, ka mūsu kredītspēja ir jāuzlabo? Kādas iespējas redzat turpmāk, lai tādās krīzēs, kādu pašlaik piedzīvojam, darītu pieejamu lielāku riska kapitālu? EIF atbalsts grūtos laikos ir ļoti svarīgs, īpaši maziem un vidējiem uzņēmumiem.
<P>
Es vēlētos pateikties Eiropas Investīciju bankai (EIB) par tās veiksmīgo sadarbību ar EIF un par to, ka tā ir panākusi lielu progresu, pievēršot uzmanību maziem un vidējiem un uzņēmumiem, un jo īpaši - Eiropas komunikāciju tīkliem.
<SPEAKER ID="042" NAME="Philippe Maystadt">
Eiropas Investīciju bankas prezidents. - (FR) Priekšsēdētāja kungs, es vēlētos pateikties visiem runātājiem par viņu komentāriem. Protams, daļu izvirzīto jautājumu vajag apspriest sīkāk. Es šeit varu sniegt tikai dažas atbildes, un es nošķiršu jautājumus, kas attiecas uz mūsu darbības prioritātēm, no vienas puses, un jautājumus, kas vairāk saistīti ar uzraudzību un pārvaldību, no otras puses.
<P>
Saistībā ar mūsu darba prioritātēm - viena no tām piesaistīja daudzu jūsu uzmanību, un tas ir atbalsts, kas jāsniedz maziem un vidējiem uzņēmumiem. To sevišķi uzsvēra Győri kundze un Schmidt kungs. Es domāju, ka viņiem ir patiešām taisnība, uzsverot atbalsta nozīmi MVU.
<P>
Kā jums noteikti zināms, 2008. gadā mēs ieviesām jaunu produktu maziem un vidējiem uzņēmumiem paredzētiem aizdevumiem bankām, kas mums ļauj efektīvāk uzraudzīt mūsu aizdotos līdzekļus. Tādēļ varu teikt, ka kopš 2008. gada pēdējā ceturkšņa līdz 2009. gada beigām mēs parakstījām aizdevumus EUR 21 miljardu vērtībā, no kuriem EUR 16 miljardi ir faktiski iztērēti. Turklāt pagājušā gada beigās vairāk kā 90 % šo līdzekļu jau bija faktiski aizdoti maziem un vidējiem uzņēmumiem.
<P>
Tādēļ es uzskatu, ka šādā veidā ar komercbanku palīdzību mēs varam nodrošināt ievērojamu atbalstu, kā starpniekus izmantojot, kā uzsvēra Győri kundze, ne vien tradicionālās komercbankas, bet arī reģionālās bankas un krājbankas. Mēs esam dažādojuši mūsu starpnieku veidus.
<P>
Mēs arī mēģinām strādāt ciešā sadarbībā ar mūsu meitasuzņēmumu, Eiropas Investīciju fondu, īstenojot apvienotus pasākumus, jo šis fonds spēj nodrošināt garantijas MVU piešķirtajam kredītportfelim. Auconie kundze minēja ļoti konkrētu šīs līdzdalības piemēru, un es esmu pateicīgs par viņas pausto atbalstu šajā saistībā.
<P>
Otrā darba prioritāte, kas piesaistīja jūsu interesi, protams, ir konverģence, un es varu apstiprināt, ka Eiropas Investīciju banka cenšas vēl aktīvāk darboties tā dēvētajos konverģences reģionos. Tādējādi jūs redzēsit, ka 2009. gadā mūsu aizdevumu apjoms palielinājās vairāk jaunajās dalībvalstīs nekā vecajās. Tā ir daļa no mūsu apņēmīgajiem centieniem mēģināt palīdzēt samazināt atšķirības starp dalībvalstīm, jo tas patiešām ir konverģences gars.
<P>
Šajā saistībā, kā īpaši uzsvēra Kadenbach kundze un Czarnecki kungs, ir svarīgi, lai būtu laba sadarbība ar Komisiju attiecībā uz struktūrfondu izlietojumu, un es varu sacīt, ka šajā gadījumā tas patiešām tā ir.
<P>
Turklāt kopā ar Komisiju mēs esam pabeiguši vairākas kopīgas programmas: JASPERS, lai nodrošinātu tehnisko atbalstu tādu projektu sagatavošanai, kuriem būtu tiesības pretendēt uz atbalstu no struktūrfondiem, JEREMIE, kas ir oriģināla ideja, kuras mērķis ir pārveidot struktūrfondus par apgrozības tipa finanšu instrumentiem (mēs varam vairākkārt izmantot vienu un to pašu summu), un, visbeidzot, JESSICA, kas ir tāda pati ideja izmantot struktūrfondus pilsētu atjaunošanas jomas finansēšanai.
<P>
Darbības trešā prioritāte ir enerģētika un cīņa pret klimata pārmaiņām. Mums varbūt būs iespēja apspriest šo jautājumu plašāk, taču es varu apliecināt, ka doma ir vairāk uzsvērt atjaunojamās enerģijas veidus un energoefektivitāti saskaņā ar stratēģiju, kas pieņemta Eiropas līmenī.
<P>
Lamberts kungs minēja skaitļus laika periodam no 2002. līdz 2008. gadam, bet, ja apskatīsiet jaunākos skaitļus, īpaši no 2009. gada, jūs redzēsiet, ka notiek šīs attiecības apvēršanas process, jo 2009. gadā mēs atjaunojamās enerģijas projektiem piešķīrām vairāk nekā EUR 4 miljardus, kas ir vairāk nekā 70 % no mūsu finansējuma elektrības ražošanai.
<P>
Tātad nolūks ir turpināt šo attiecības apvēršanu, nodrošinot vairāk līdzekļu atjaunojamiem enerģijas veidiem un energoefektivitātei, un šajā saistībā es vēlētos pateikties Stavrakakis kungam, kurš savā runā norādīja uz ELENA programmu, kas arī ir kopīga programma ar Komisiju, un tās mērķis ir nodrošināt tehnisko palīdzību energoefektivitātes jomā.
<P>
Vēl, runājot par enerģētiku, es vēlētos pateikt Benarab-Attou kundzei, ka mēs ņemam vērā katras dalībvalsts izvēli attiecībā uz politikas jomu kombināciju. Ja dalībvalsts izlemj izmantot kodolenerģiju, EIB uzdevums nav tam pretoties, taču es varu apstiprināt, ka Jordānijas gadījumā mēs vienīgi apspriedām atjaunojamo enerģijas veidu finansēšanu.
<P>
Tagad es īsumā runāšu par dažiem jautājumiem attiecībā uz uzraudzību un pārvaldību. Saistībā ar pārraudzību - par to runāja Audy kungs - viņš zina, kāda ir mūsu nostāja; mēs esam pilnīgi atvērti, mūs jau lielā mērā uzrauga neatkarīga revīzijas komiteja, Eiropas Revīzijas palāta, kad mēs izmantojam Eiropas budžetu, Eiropas Birojs krāpšanas apkarošanai (OLAF) un Eiropas Ombuds. Es domāju, ka mēs jau esam visuzraudzītākā starptautiskā finanšu iestāde.
<P>
Ņemot to vērā, es atzīstu, ka būtu noderīgi, ja tiktu uzraudzīta banku darbība, un tādēļ mēs esam pilnīgi atvērti priekšlikumiem par šo tematu, jo sevišķi jauno Eiropas Banku iestādi.
<P>
Attiecībā uz Bāzeli III es vienkārši varu pateikt Rübig kungam, ka mēs rūpīgi sekojam šim darbam. Ir pāragri paust viedokli par tā iespējamo ietekmi, jo mēs esam tikai apspriežu posmā par Bāzeli III, un vēl nav izlemts par parametriem.
<P>
Attiecībā uz ārzonas finanšu centriem vēlos pateikt Geier kungam, ka tas ir temats, kurā esam ļoti ieinteresēti. Ja viņš vēlas, mēs varētu sīkāk izskaidrot mūsu jauno politiku, taču galvenais uzdevums ir novērst izvairīšanos no nodokļiem, ja tiek izmantoti ārzonas finanšu centri.
<P>
Visbeidzot, par konkrētu jautājumu, par ko runāja Schmidt kungs. Viņam ir taisnība, mums joprojām ir jāpanāk zināms progress attiecībā uz dzimumu līdztiesību. Viņa minētais skaitlis attiecas tikai uz vadības darbiniekiem. Ir tiesa, ka mums ir pārāk maz sieviešu EIB vadībā. Mēs esam īstenojuši rīcības plānu un ceram dažu nākamo gadu laikā labot šo situāciju, taču es vēlos viņam apliecināt mūsu vēlmi šajā saistībā; mēs vēlamies uzlabot situāciju, kas pašreizējā formā faktiski ir nepieņemama.
<SPEAKER ID="043" NAME="Olli Rehn">
Komisija. - (FI) Priekšsēdētāja kungs, godājamie deputāti, es vēlos jums visiem pateikties par ļoti profesionālām un konstruktīvām debatēm un Deutsch kungam par viņa izcilo ziņojumu.
<P>
Par šo tematu es vēlos pateikt trīs lietas. Pirmkārt, esmu pārliecināts, ka šīs debates un ziņojums būs kā stabils pamats tam, lai tiktu ātri pieņemtas Eiropas Investīciju bankas ārējās pilnvaras. Tas mums ir svarīgi, lai varētu nodrošināt ES ārpolitikas un attīstības sadarbības kopējo mērķu efektīvu īstenošanu.
<P>
Otrkārt, Eiropas Investīciju banka ir ļoti svarīgs Eiropas Komisijas partneris, īpaši, ja vēlamies sasniegt "Eiropa 2020” mērķus, sevišķi ilgtspējīgas izaugsmes un nodarbinātības jomās. EIB rokās ir atslēgas uz infrastruktūras, inovāciju un mazo uzņēmumu attīstību, un šajā jautājumā mēs cieši un nepārtraukti sadarbojamies.
<P>
Saprotams, ka daudzi no jums ir atsaukušies uz situāciju Grieķijā. Vakar Komisijas vārdā es paudu līdzjūtību to cilvēku radiniekiem un draugiem, kuri vardarbības rezultātā Atēnās zaudēja dzīvības. Kaislīgas debates ir demokrātijas daļa, taču vardarbība nav pieļaujama, un šāda veida rīcība ir ļoti stingri jāiegrožo.
<P>
Komisija ir aktīvi iesaistījusies Grieķijas ekonomikas stabilizācijas programmas izstrādē un milzīgas finansiālas glābšanas paketes pieņemšanā, lai atbalstītu finanšu stabilitāti eiro zonā un nodrošinātu Grieķijas ekonomikas stabilitāti. Pagājušās nedēļas beigās mēs ierosinājām Eirogrupai milzīgu finansiālas glābšanas paketi un stabilizācijas programmu, kuru kopējā vērtība ir EUR 110 miljardi. Pagājušajā svētdienā Eirogrupas finanšu ministri pieņēma lēmumu, atsaucoties uz Komisijas, ECB un SVF priekšlikumu. Tas bija grūts, taču vienlaikus vajadzīgs un atbildīgs lēmums. Tagad ir ārkārtīgi svarīgi, lai visi valstu parlamenti ātri pieņemtu savus lēmumus. Es, piemēram, esmu pārliecināts par jūsu atbalstu šī mērķa sasniegšanai.
<P>
Runa nav tikai par Grieķiju, bet gan visas eiro zonas ekonomikas stabilitāti. Ir būtiski apturēt krūmu ugunsgrēku Grieķijā, pirms tas kļūst par mežu ugunsgrēku, kas izplešas visā Eiropā. Es esmu pārliecināts, ka mēs to varam izdarīt, taču tas nozīmēs atbildīgu rīcību. Tagad nav laika gūt popularitātes punktus - ir laiks rīkoties atbildīgi un apņēmīgi. Eiro nav tikai tehnisks pasākums - iespējams, tas ir Eiropas Savienībās vissvarīgākais kopīgais politiskais projekts.
<SPEAKER ID="044" NAME="Tamás Deutsch">
referents. - (HU) Priekšsēdētāja kungs, prezident Maystadt, komisār Rehn, lūdzu, ļaujiet man pateikties saviem kolēģiem deputātiem, prezidentam un komisāram par šīm vērtīgajām debatēm.
<P>
Pirms balsošanas, lūdzu, ļaujiet man izteikt trīs piezīmes pēc vairāku mēnešu visaptverošiem un, manuprāt, vērtīgiem sagatavošanas darbiem. Kā pirms vairākiem gadsimtiem sacījis Montecuccoli, veiksmīgam karam, lai veiksmīgi karotu, vajadzīga nauda, nauda un vēlreiz nauda. Ir skaidrs, ka, lai atrisinātu ekonomikas problēmas, kas skar mūsu visus, mums vajadzīgas jaunas darbavietas, jaunas darbavietas un vēlreiz jaunas darbavietas. Ir svarīgi, ka Eiropas Investīciju banka vienmēr ir uzskatījusi, ka tas ir būtisks mērķis, un šodienas debates arī atkārtoti apliecina mums visiem, ka tā turpinās strādāt, sadarbojoties ar Eiropas Parlamentu, Komisiju un Padomi, lai tiektos šo mērķu virzienā.
<P>
Man šķiet, ka ir svarīgas manu kolēģu paustās piezīmes, mudinot Eiropas Investīciju banku lielāku uzmanību pievērst tām dalībvalstīm, kuras krīze skārusi vissmagāk. Es uzskatu, ka arī šajā saistībā mēs klauvējam pie atvērtām durvīm.
<P>
Pēdējais, bet ne mazāk nozīmīgais, - attiecībā uz Eiropas Investīciju bankas ārējām pilnvarām, es domāju, ka ir arī svarīgas šeit plenārsēdes debatēs izteiktās piezīmes, uzsverot atbalsta un kredītu nodrošināšanas nozīmi Eiropas valstīm, kas robežojas ar Eiropas Savienību. Tika pieminēta Ukraina, kā arī Balkānu reģioni. Es tam piekrītu. Kā pēdējo, bet ne mazāk svarīgo, ļaujiet debates beigās minēt divu kungu vārdus. Šādos gadījumos uzslavas parasti tiek iestāžu vadītājiem. Es, protams, vēlos apsveikt prezidentu Maystadt par viņa līdzšinējo darbu, bet, lūdzu, ļaujiet man arī pateikties par darbu de Crayencour kungam un Brito kungam, kuri bija lieliski Eiropas Parlamenta partneri. Visbeidzot, ļaujiet pateikties kolēģiem deputātiem par sadarbību. Tie bija kopīgi centieni, un arī panākumi ir kopīgi.
<SPEAKER ID="045" NAME="Priekšsēdētājs">
Hans-Peter Martin ir lūdzis uzstāties personiskas atsaukšanās dēļ. Viņa tautietis Mölzer kungs norādīja uz Hans-Peter Martin, viņa pagātni un uzvedību, un tādēļ saskaņā ar Reglamenta 151. punktu viņam ir tiesības atbildēt.
<P>
Šīs runas par personiskām norādēm nedrīkst pārvērsties par galda tenisa spēli, kurā viena persona atsaucas uz otru, un otra atsaucas uz pirmo; tādēļ pēc Martin kunga runas es uzskatīšu, ka šis jautājums ir pilnībā atrisināts. Martin kungam tiks dots minūti ilgs uzstāšanās laiks, un es viņu lūdzu stingri ievērot 151. punktu un paziņoju, ka tieši pēc minūtes es viņu pārtraukšu.
<SPEAKER ID="046" NAME="Hans-Peter Martin" AFFILIATION="NI">
(DE) Priekšsēdētāja kungs, skumji, ka man tas jāpiemin plenārsēdē. Man jums jāsaka - tas, ko teica Mölzer kungs, nav taisnība. Pa ceļam uz šejieni viņš patiešām mani nosauca par psihopātu. Pēdējos gados viņš man bieži ir teicis, ka man jāapmeklē psihiatrs. Tas ir veids, kā darbojas radikāli labējie. Pagājušajā gadā sociāldemokrātiskās grupas vadītājs teica: "Es uzskatu, ka Hein-Christian Strache ir nacists”. Tas ir cilvēks, kura partijai ir piederīgs Mölzer kungs un ar kuru viņš cieši sadarbojas.
<P>
Es patiešām uzskatu, ka, pamatojoties uz to, ko šeit esam atkārtoti pieredzējuši, mums vajadzētu apspriest ne tikai ekonomikas krīzi, finanšu krīzi un to, ko pašlaik var dēvēt par naudas karu. Mums arī vajadzētu apskatīt ekstrēmi labējo spēku bīstamo izplatīšanos. Ja jūs sēdētu šeit, aizmugurē, priekšsēdētāja kungs, ņemot vērā jūsu politisko pagātni, jūs atzītu bīstamās tendences, kas atkal parādās Ungārijā, Austrijā un citur. Tās jāaptur, pirms kļūst nekontrolējams.
<SPEAKER ID="047" NAME="Priekšsēdētājs">
Debates tiek slēgtas.
<P>
Balsošana notiks šodien plkst. 11.00.
<P>
Rakstiskas deklarācijas (Reglamenta 149. pants)
<SPEAKER ID="048" NAME="Liam Aylward" AFFILIATION="ALDE">
(GA) Eiropas Investīciju bankai ir ārkārtīgi liela nozīme attiecībā uz maziem un vidējiem uzņēmumiem, kuri mēģina izdzīvot pašreizējā ekonomikas krīzē. Mazie un vidējie uzņēmumi nodrošina 70 % darbavietu Eiropā, un tādēļ tiem ir galvenā nozīmē Eiropas ekonomikas darbībā.
<P>
Lielākās grūtības, ar ko saskaras šie uzņēmumi, ir piekļuve finansējumam un kapitālam. EIB galvenā nozīme attiecībā uz atbalsta sniegšanu maziem un vidējiem uzņēmumiem ir jāvērtē atzinīgi un ir jāatbalsta bankas centieni. Laika posmā no 2008. līdz 2011. gadam maziem un vidējiem uzņēmumiem ir paredzēti EUR 30 miljardi, un 2009. gadā no EIB finansējuma labumu guva vairāk nekā 50 000 uzņēmumu Eiropas Savienībā.
<P>
Es atzinīgi vērtēju ziņojumā paustos ieteikumus attiecībā uz pārredzamības uzlabošanu sistēmai, saskaņā ar kuru, izmantojot EIB finanšu starpniekus, tiek nodrošināti aizdevumi. Finanšu starpniekiem šie aizdevumi ir jānodod maziem uzņēmumiem. Lai nodrošinātu šo aizdevumu efektivitāti, ir jāuzlabo bankas pārraudzības sistēma attiecībā uz šiem aizdevumiem.
<SPEAKER ID="049" NAME="Jim Higgins" AFFILIATION="PPE">
Es ļoti augstu vērtēju nepārtraukto atbalstu, ko ekonomikas krīzes laikā Īrijai pauž Eiropas Investīciju banka (EIB). EIB ir apbrīnojami reaģējusi uz nopietnajiem likviditātes ierobežojumiem un stingrajiem kreditēšanas nosacījumiem, kas radījuši nopietnas mazo un vidējo uzņēmumu (MVU) finansēšanas problēmas un arvien mazāku uzticību finanšu tirgiem. EIB ir arī veikusi svarīgu uzdevumu Eiropas Ekonomijas atveseļošanas plānā, īpaši attiecībā uz lielāku finansējumu MVU, enerģijai no atjaunojamajiem avotiem un tīriem transporta veidiem. Ir būtiski, lai EIB savā MVU kreditēšanas politikā drosmīgāk uzņemtos risku, lai ļautu MVU piekļūt kapitālam projektos, kuros jāuzņemas risks. Pagājušajā gadā EIB Īrijai sešām operācijām nodrošināja EUR 1,02 miljardus, kas ir augstākais jebkad sasniegtais līmenis Īrijā. Es atzinīgi vērtēju to, ka bankām, kuras darbojas kā starpnieki, līgumā ir noteikts pienākums aizdot MVU vismaz divkārt lielāku summu no EIB izsniegtā aizdevuma, lai nodrošinātu, ka labums, kas gūts no EIB finansējuma, tiek nodots MVU. Tomēr šie noteikumi ir cieši jāuzrauga, jo daudziem MVU Īrijā ir grūtības aizņemties no tām Īrijas bankām, kuras saņēmušas EIB aizdevumus.
<SPEAKER ID="999" NAME="Czesław Adam Siekierski  " LANGUAGE="PL">
Eiropas Investīciju banka 2008. gadā atzīmēja savu 50. gadadienu. Šajā laikā tā ir ievērojami veicinājusi integrācijas attīstību, līdzsvarotu un ilgstošu attīstību, kā arī ekonomisko un sociālo kohēziju, atbalstot ieguldījumu projektus Eiropā un aizdodot valsts un privātajiem sektoriem, kas veikts, izmantojot finanšu tirgus, kā arī savus līdzekļus. Tajā pašā 2008. gadā arī sākās pasaules finanšu un ekonomikas krīze, kas sagrāva Eiropas ekonomiku. Ņemot vērā ierobežoto likviditāti, stingrāku banku aizdošanas politiku un kapitāla ierobežojumus, Eiropas Investīciju banka glāba daudzus apdraudētus ieguldījumus un projektus. Reaģējot uz krīzi, EIB 2008. gadā būtiski palielināja aizdošanas apjomu uzņēmumiem. Tas bija ārkārtīgi svarīgi, īpaši mazo un vidējo uzņēmumu nozarei, ko krīze skāra sevišķi smagi. Bieži saskaroties ar nopietniem ierobežojumiem, lai piekļūtu kapitālam no bankām, kuras bija iestigušas problēmās, EIB bija pēdējā cerība. EIB pozitīvā nozīme krīzes laikā ir neapstrīdama. Tomēr ir vērts domāt par to, kā bankas rīcībā esošos resursus varētu izmantot vēl labāk. Labākais veids, kā to panākt, ir sarežģītās birokrātijas vienkāršošana un skaidru procedūru izveide.
