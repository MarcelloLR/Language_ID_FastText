<CHAPTER ID="023">
Vienas minūtes uzstāšanās (Reglamenta 150. pants) 
<SPEAKER ID="203" NAME="Priekšsēdētāja">
Nākamais punkts ir vienas minūtes runas par politiski svarīgiem jautājumiem.
<SPEAKER ID="204" NAME="Czesław Adam Siekierski" AFFILIATION="PPE">
(PL) Priekšsēdētājas kundze, šodien ir Šūmaņa (Schuman) deklarācijas 61. gadadiena. Lai atzīmētu šo gadadienu, notiek daudzi oficiāli pasākumi, svinības un parādes. Neļaujiet svinīgajam noskaņojumam aizēnot problēmas, ar kurām pašlaik cīnās ES. Pirmkārt, mums jāatbild uz jautājumu, vai valstu savtība, kas ir parādījusies sarunās par nākamo finanšu perspektīvu, atbilst mūsu dibinātāju aicinājumiem uz solidaritāti. Otrkārt, vai iniciatīvas, kuras maina Eiropas integrāciju, piemēram, jaunākā iniciatīva ierobežot Šengenas zonu, ir savietojamas ar Eiropas garu? Visbeidzot, vai pašreizējā euro zonas krīze un tās risināšanai vajadzīgās dalībvalstu solidaritātes trūkums apdraud šī vērienīgā projekta panākumus?
<P>
Diemžēl vēl ir daudz piemēru, kuri liecina par krīzi Eiropas integrācijā. Šajā gadadienā aicinu izmantot iespēju nopietni parādīt to, kas būtu darāms, lai šīs kaitīgās tendences izbeigtu un nākotnē atgrieztos pie pienācīgas, dinamiskas integrācijas. Aicinu atjaunot Eiropas garu atbilstoši Robert Schuman iecerēm, lai mēs nezaudētu līdz šim gūtos panākumus šajā kopējā projektā.
<SPEAKER ID="205" NAME="Csaba Sándor Tabajdi" AFFILIATION="S&amp;D">
(HU) Priekšsēdētājas kundze, Eiropas dienā es gribētu runāt par Kopienas ideju. Ekonomikas pārvaldības tiesību aktu kopums pārstāv jaunu Savienības dzīves nodaļu. Jaunā ekonomikas pārvaldības sistēma, ja tā tiks ievērota un ieviesta, beidzot varētu mudināt Eiropas Savienības dalībvalstis izveidot atbildīgu ekonomikas politiku. Taču tas ir tikai viens no nosacījumiem, lai panāktu Eiropas stabilitāti.
<P>
Nesen dalībvalstīs novērotais demokrātiskais regress ir satraucoša parādība. Atsevišķu dalībvalstu valdības ir pārkāpušas tiesiskuma robežas, kuras iepriekš tika uzskatītas par nepārkāpjamām; tās ierobežo preses brīvību, kas ir svarīga, lai īstenotu patiesu demokrātiju.
<P>
Eiropas Komisijai un Padomei būtu atklāti jācīnās pret demokrātisko regresu; ja Komisija un Padome necīnīsies pret Savienībā valdošo demokrātijas deficītu, tā rezultātā radīsies ļoti lielas problēmas. Paldies par uzmanību!
<SPEAKER ID="206" NAME="Filiz Hakaeva Hyusmenova" AFFILIATION="ALDE">
(FR) Priekšsēdētājas kundze, dāmas un kungi, laika periodā no 2007. līdz 2013. gadam Eiropas Savienība kopumā ir piešķīrusi EUR 976 miljardus. Milzīga daļa šīs summas tika piešķirta programmām, kuru īstenošanai no Eiropas Komisijas ir jāpieprasa subsīdijas.
<P>
Bulgārijas pētījums ir parādījis, ka finansējums lielākajai daļai apstiprināto projektu ticis piešķirts trim vai četrām Eiropas valstīm un ka ļoti maz piedalās citas valstis. Diemžēl Komisijai nav šī pētījuma rezultātu un to cēloņu kopsavilkuma, un arī kopsavilkuma par šo programmu pievienoto vērtību, un es baidos, ka nākamajā finanšu shēmā tas netiks ņemts vērā.
<P>
Komisija solīja šīm programmām piemērot pārredzamības un līdzvērtīgas attieksmes principus. Tas arī nozīmē darīt ko vairāk, lai sekmētu iespējas un nodrošinātu godīgāku piekļuvi informācijai.
<P>
Esmu pārliecināta, ka Komisijai būtu jārīkojas, lai veicinātu eiropiešu interesi par šīm programmām, tajā pašā laikā nodrošinot finansējuma saņēmēju no jaunajām dalībvalstīm vajadzības.
<SPEAKER ID="207" NAME="Marina Yannakoudakis" AFFILIATION="ECR">
Priekšsēdētājas kundze, pagājušajā nedēļā savā vietējā baznīcā satiku vīrieti, kurš rīkoja pasākumu sava dēla piemiņai. Viņa 37 gadus vecais dēls iepriekšējā gadā nomira no vēža. Nevienam vecākam nebūtu jāpiedzīvo sava bērna zaudējums. Es kā māte nevaru iedomāties neko ļaunāku. Taču mums Kiprā ir vairāk nekā 2000 vecāku, brāļu, māšu un māsu, kuri ik dienu cieš, domājot par savu mīļoto likteni.
<P>
1963.-64. gada iedzīvotāju nemieru un tiem sekojošā turku iebrukuma un Kipras okupācijas 1974. gadā rezultātā pazuda aptuveni 2000 turku un arī Kipras grieķu. Viņu liktenis nav zināms, un 1981. gadā tika izveidota Pazudušo personu komiteja (PPK), kuru lielākoties finansēja ES. Viņu padarītais šajā jomā daudzām ģimenēm ir devis mieru. Viņiem joprojām ir daudz darāmā, jo ir pazuduši vairāk nekā pusotrs tūkstotis cilvēku.
<P>
Es mudinu Parlamentu atbalstīt PPK darbu un atbalstīt rakstisko deklarāciju Nr. 10, kurai ir humāni mērķi un kas šīm ģimenēm vēlas sniegt mieru un mierinājumu, un iespēju pieminēt savus tuviniekus.
<SPEAKER ID="208" NAME="Michail Tremopoulos" AFFILIATION="Verts/ALE">
(EL) Priekšsēdētājas kundze, šodien ir Eiropas diena un tā mums atgādina par mērķiem, kuriem jābūt Eiropas Savienības pamatā: Eiropas iestāžu stiprināšanu un kopējo ekonomikas politiku, kas par prioritātēm, mūsuprāt, noteiks sociāli taisnīgu uzplaukumu un dzīvotspēju. Taču euro nolīgums būtībā ir solis nepareizajā virzienā, jo tas dara ko vairāk, nekā tikai piemēro tradicionālo ekonomikas ortodoksiju. Centieni savienot euro ar pastāvīgajiem samazinājumiem sociālajā jomā, kā arī pastāvīgs spiediens uz algām un pensijām ilgtermiņā draud sabojāt ne tikai politisko kohēziju, bet arī Eiropas ideālu.
<P>
Reaģējot uz to, mēs - Zaļo grupa - ierosinām izveidot nolīgumu par ilgstošu labklājību: integrētu fiskālo konverģenci, patiesi interventu un vērienīgu Eiropas budžetu un progresējošu sociālo un vides dimensiju. Tādēļ mēs vēlamies izveidot pamatu, lai dotos citā virzienā.
<P>
Tomēr neviens nedrīkst pieņemt krasus lēmumus, nekonsultējoties ar sabiedrību. Vienīgais risinājums ir pamatīgs dialogs un tieša griešanās pēc palīdzības pie sabiedrības. Iepriekš Eiropas Konstitūcijas interpretētāju nesamierinātība mums neļāva Eiropas referendumiem piešķirt likumīgu statusu. Taču mēs varam atrast alternatīvus risinājumus, ja mums ir politiskā griba. Mēs to esam parādā Eiropai un tās nākotnei.
<SPEAKER ID="209" NAME="Georgios Toussas" AFFILIATION="GUE/NGL">
(EL) Priekšsēdētājas kundze, šodien ir 66. gadadiena kopš fašisma pretinieku uzvaras 1945. gada 9. maijā, kad tika pārrauta Vācijas, Japānas un Itālijas, un tās sabiedroto fašistiski imperiālistiskā ass. Mēs pieminam mirušos, spīdzinātos strādniekus, vīriešus un sievietes, kuri cīnījās, lai ar komunistisko partiju, nacionālo brīvības cīnītāju un antifašistisko kustību palīdzību uzveiktu fašismu. Varonīgo cīnītāju uzvaras pret fašistisko imperiālismu galvenokārt organizēja komunistiskās parijas, kuru vadībā Padomju Savienības iedzīvotāji varonīgi cīnījās, uz vairāk nekā 20 miljonu mirušo, tūkstošiem ievainoto, izpostīto un līdz zemei nopostīto ciemu un pilsētu, un valsts tautsaimniecības iznīcināšanas rēķina mainot kara gaitu. Tas ir milzīgs apvainojums miljoniem mirušo un ievainoto, fašistu un nacistu brutalitātes upuru Grieķijā un visā Eiropā, ka Eiropas Savienība cenšas iznīcināt un grozīt vēsturi: 9. maiju - dienu, kad uzvarēja fašisma pretinieki - pārvērst tādās vulgārās svinībās kā Eiropas diena jeb diena, kas godā Eiropas monopolus. Šodien atkal strādājošo un nabadzīgo šķira pārcieš vienu no sliktākajām kapitālisma krīzēm. Viņi saskaras ar lielāko uzbrukumu kopš Otrā pasaules kara beigām...
<P>
(Priekšsēdētāja pārtrauca runātāju)
<SPEAKER ID="210" NAME="Gerard Batten" AFFILIATION="EFD">
Priekšsēdētājas kundze, viens no maniem vēlēšanu apgabaliem Londonā man paziņoja par nopietnām apsūdzībām pret Vladimir Perisic, zināmu arī kā Dr Vladmir De Rothschild, kurš apgalvo, ka esot medicīnas doktors un specializēts ķirurgs.
<P>
Tiek apgalvots, ka Perisic kungs nav medicīniski kvalificēts, nav reģistrēts Vispārējās medicīnas padomē un ka viņš izmanto savu viltoto medicīnas diplomu, lai piekrāptu neaizsargātus cilvēkus. Sūdzībās tiek apgalvots, ka viņš ir ticies ar David Cameron un licis Veselības ministrijai pārskatīt viņa priekšlikumu par Valsts veselības aprūpes dienesta (NHS) kuponu shēmu. Tā rezultātā valsts laikrakstā "Sunday” par viņu labticīgi tika publicēts raksts. Tas viņam varētu dot turpmākas viltus tiesības piemuļķot tos, kuriem vajadzīga nopietna medicīniskā aprūpe. Viņš ir potenciāls drauds sabiedrībai.
<P>
Attiecīgajām Apvienotās Karalistes iestādēm būtu jāizmeklē Perisic kunga lieta un jāpiemēro viņam attiecīgie pasākumi, ja tiks atklāts, ka šīs apsūdzības ir patiesas. Arī valsts laikraksti varētu nolemt iesaistīties šī jautājuma izpētē.
<SPEAKER ID="211" NAME="Corneliu Vadim Tudor" AFFILIATION="NI">
(RO) Priekšsēdētājas kundze, visiem ir labi zināms: lai kur atrastos Starptautiskā Valūtas fonda amatpersonas, tur izceļas milzīgi iedzīvotāju nemieri. Šobrīd šie despotiskie birokrāti Rumānijai piemēro smieklīgu nolīgumu, ar kuru no esošajām 400 slimnīcām tiks slēgtas 150 vai 200. Līdz šim ir tikusi slēgta septiņdesmit viena slimnīca, kā rezultātā ir miruši nevainīgi cilvēki. Slēgšanas iespējamais iemesls ir briesmīgs: šīs slimnīcas nenesot peļņu. Tomēr nekur pasaulē nav nevienas slimnīcas, kas nestu peļņu, jo tās sniedz cita veida labumu.
<P>
Tā kā mani satrauc šis genocīds, es pret SVF pārstāvi Rumānijā Jeffrey Franks, kā arī pret viņa vietējiem rokaspuišiem, izvirzīju kriminālapsūdzību. Es lūdzu Eiropas Parlamentu un Pasaules Veselības organizāciju šajā jautājumā pieņemt nostāju, lai novērstu, ka Eiropas Savienības dalībvalsts kļūst par iznīcināšanas nometni.
<P>
Šobrīd finanšu oligarhi pasaulē cenšas ieviest jaunu kārtību, viņi mūs iznīcina, bet rītdien viņi varētu iznīcināt arī jūs. Es no visas sirds ceru, ka SVF nevēlas kļūt par al-Qaeda.
<SPEAKER ID="212" NAME="Iuliu Winkler" AFFILIATION="PPE">
(HU) Priekšsēdētājas kundze, mēs, Rumānijas ungāru kopienas pārstāvji, nākotnes Eiropu iztēlojamies kā reģionu un kopienu Eiropu, kurā savas mājas var rast arī romu kopienas. Šodien, Eiropas dienā, Parlamenta priekšsēdētājs teica: "Mēs nedrīkstam slēpties aiz mūsu iekšējām robežām; aicinu vienotībā cīnīties pret izaicinājumiem”.
<P>
Es ar bažām sekoju līdzi Transilvānijas saspringtās situācijas uzliesmojumam, kur mazās kopienas spriedzes, vajāšanas vai baiļu dēļ kļūst intravertas, izslēdzot kopienas, kuras dzīvo kopā ar tām. Šajā Eiropas reģionā ir redzams, ka romu kopienas nākotni nosaka nevis tuvredzīgi, nepilnīgi pasākumi, bet gan turpmāka Eiropas rīcība, kas pamatojas uz solidaritāti un dialogu.
<P>
Romu integrācijas stratēģija, kas tiek gatavota Ungārijas prezidentūras vadībā, arī romu kopienām var radīt nākotnes Eiropu. Komisijas, Parlamenta, dalībvalstu, kompetento iestāžu un ikvienas attiecīgās vietējās kopienas, kā arī mūsu visu pienākums ir to pārvērst realitātē.
<SPEAKER ID="213" NAME="Ioan Enciu" AFFILIATION="S&amp;D">
(RO) Priekšsēdētājas kundze, pašreizējās Rumānijas valdības ierosinātā veselības aprūpes reforma turpina vairākas pretējas reformas, kuras lēnām, bet acīmredzami šo valsti ved patiesas sociālās katastrofas virzienā. Bukarestē pie varas esošās Boc kunga valdības ierosinātā tā saucamā veselības reforma ietver slimnīcu slēgšanu, ieguldījumu medicīnisko ierīču iegādei samazināšanu, tūkstošiem medmāsu un ārstu atlaišanu no darba, kas visi ir radikāli pasākumi medicīnā - nozarē, kura jau tā cieš no hroniska līdzekļu trūkuma.
<P>
Rumānija atrodas pēdējā vietā Eiropas medicīnisko pakalpojumu kvalitātes un kvantitātes rangu tabulā. Vēl lielāki samazinājumi veselības nozarē ir nopietns uzbrukums cilvēku dzīvībai un integritātei. Boc kunga valdības ierosinātā tā saucamā reforma ir tiešs EK Pamattiesību hartā iekļauto tiesību pārkāpums. Es aicinu Eiropas Komisiju Rumānijas pilsoņu vārdā pieņemt nostāju un pārtraukt šos necilvēcīgos pasākumus, kuri apdraud dzīvības un pamattiesības.
<SPEAKER ID="214" NAME="Ivo Vajgl" AFFILIATION="ALDE">
(SL) Priekšsēdētājas kundze, pagājušajā nedēļā panāktā palestīniešu - Fatah un Hamas vecāko pārstāvju - vienošanās, kurā aktīvi iesaistījās jaunā Ēģiptes pagaidu valdība, paver jaunas iespējas īstena, uz abpusējas atzīšanas principu pamatota palestīniešu un izraēliešu dialoga par mieru un līdzāspastāvēšanu atjaunošanai vai uzsākšanai.
<P>
Es ceru, ka Izraēlas valdība pienācīgi novērtēs šīs palestīniešu vienošanās sniegtās iespējas.
<P>
Nav pareizi apšaubīt palestīniešu apvienošanās pievienoto vērtību un vienošanos par demokrātiskām vēlēšanām. Šī iemesla dēļ premjerministra Netanyahu izteiktie paziņojumi, ka Ramallahā esošajām iestādēm būtu jāizvēlas starp Izraēlu un Hamas, neveicina ne mieru, ne arī risinājuma panākšanu, ne arī projekta realizēšanu, kas ļautu abām šīm valstīm dzīvot līdzās savstarpējā cieņā.
<P>
Tas ir tiesa, ka arābu valstīs notiekošajām demokrātiskajām pārmaiņām būtu jānodrošina pamats jaunām struktūrām - drošībai, līdzāspastāvēšanai un attīstībai.
<SPEAKER ID="215" NAME="Ryszard Czarnecki" AFFILIATION="ECR">
(PL) Priekšsēdētājas kundze, es vēlreiz izteikšos par Lietuvā dzīvojošajiem poļiem ļoti sāpīgu jautājumu. Šajā valstī tikai 7 % iedzīvotāju ir poļi, taču atsevišķos apvidos viņu, protams, ir vairāk. Ir ļoti skumji, ka pirms 2004. gada, kad Lietuva kļuva par Eiropas Savienības dalībvalsti, poļu minoritātēm bija vairāk tiesību nekā tagad. Tas ir paradokss, ka ir notikusi regresija, it sevišķi izglītības jomā, uzvārdu rakstībā poļu valodā un saistībā ar Lietuvā dzīvojošo poļu tiesībām un privilēģijām. Es uzskatu, ka Eiropas Parlamentam, kas pareizi rīkojas, Eiropā un starptautiskajā mērogā aizstāvot dažādas etniskās minoritātes, būtu jāaizstāv arī Lietuvā dzīvojošās poļu minoritātes tiesības.
<SPEAKER ID="216" NAME="Tatjana Ždanoka" AFFILIATION="Verts/ALE">
Priekšsēdētājas kundze, pagājušajā trešdienā Sekretariātam tika nosūtīts mans lūgums vienu minūti runāt par demokrātisko tiesību aizliegumu balsot un balotēties vēlēšanām Spānijā. Tajā laikā Augstākā Tiesa pēc Spānijas valdības pieprasījuma aizliedza apvienībai Bildu, kurā ietilpa divas likumīgas partijas - Eusko Alkartasuna un Alternatiba -, kā arī neatkarīgi kandidāti, piedalīties vēlēšanās.
<P>
Es kā Basku sadraudzības grupas "Ceļā uz miera procesu Basku zemē” locekle biju viena no tiem, kas parakstīja deklarāciju, kuras mērķis bija pieprasīt Spānijas valdībai pārskatīt tās nostāju un īstenot visus nepieciešamos pasākumus, lai nodrošinātu, ka 22. maijā notiekošajās vēlēšanās tiktu ievēroti demokrātijas pamatprincipi.
<P>
Tikmēr pagājušajā piektdienā Spānijas Konstitucionālā tiesa pieņēma lēmumu ļaut Bildu piedalīties vēlēšanās. Es ļoti atzinīgi vērtēju šo lēmumu un vēlos izteikt savu cerību, ka 22. maijā vēlēšanas Basku zemē notiks saskaņā ar visām starptautiskajām normām, kas attiecas uz demokrātiju un vēlēšanu likumu.
<SPEAKER ID="217" NAME="Rui Tavares" AFFILIATION="GUE/NGL">
(PT) Priekšsēdētājas kundze, es esmu Parlamenta referents bēgļu jautājumos, un man jāsaka, ka šis uzdevums pēdējā laikā ir kļuvis ļoti nomācošs, ja ne šaušalīgs. Pagājušajā mēnesī es informēju Parlamentu par vairāk nekā 100 mirušiem bēgļiem Lampedūzas piekrastē, un tagad joprojām drebu no šoka, uzzinot par Lībiju pametušo 600 bēgļu pazušanu, no kuriem, kā mēs uzzinām, vairāk nekā 60 ir miruši, kaut arī viņi bija pilnīgi redzami Ziemeļatlantijas līguma organizācijas (NATO) kuģiem un vairākām Eiropas flotēm.
<P>
Aicinu neuzskatīt, ka saistībā ar šīm traģēdijām neko nevar darīt. Darīt var daudz ko, mums ir daudz kas jādara, un mums ir pienākums to darīt saskaņā ar parakstītajām starptautiskajām konvencijām.
<P>
Tajās 20 sekundēs, kuras ir atlikušas, sniegšu trīs piemērus. Padomei būtu jāpabeidz koplēmuma procedūra attiecībā uz bēgļu pārcelšanu, par ko šis Parlaments nobalsoja un kas šādos gadījumos nodrošinātu ārkārtas mehānismu izmantošanu. Būtu jāiesniedz priekšlikums par humāno koridoru, lai no Lībijas izvestu bēgļus, kurus par tādiem atzinusi Apvienoto Nāciju Organizācijas Augstā komisija bēgļu jautājumos (UNHCR), un NATO būtu jārīkojas atbilstoši Rezolūcijas 1973 noteiktajām civiliedzīvotāju aizsardzības pilnvarām, kas nozīmē glābšanas pasākumu īstenošanu atklātā jūrā. Neaizmirsīsim, ka palīdzības nesniegšana ir noziegums, un tam nebūtu jānotiek mūsu vārdā.
<SPEAKER ID="218" NAME="Anna Záborská" AFFILIATION="PPE">
(SK) Priekšsēdētājas kundze, Duff kunga ziņojums par Eiropas Parlamenta vēlēšanām galu galā nav nonācis šīs sesijas sanāksmes darba kārtībā.
<P>
Aicinu izmantot šo laiku, lai to pārskatītu un pēc tam nākamajā mēnesī noraidītu. Iecere par starptautisku sarakstu ir absurda: kāpēc slovāku, vācu vai itāļu vēlētājiem būtu jābalso par cilvēkiem, kurus viņi nevar saprast bez tulka palīdzības? Kā viņu ievēlētie eirodeputāti viņus pārstāvēs, ja viņi pat nevar izlasīt vēlētāju nosūtītās vēstules? Cik bieži grieķu eirodeputāts tiksies ar slovāku vēlētājiem? Par ko viņi diskutēs? Turklāt no Viseiropas saraksta iegūs tikai lielās dalībvalstis. Šī ziņojuma pieņemšana apstiprinātu visus eiroskeptiķu apgalvojumus, ka Eiropas Savienība īsteno mērķi kļūt par daudznacionālu valsti. Tā liks apšaubīt šī Parlamenta demokrātisko likumību un vēl vairāk atsvešinās pilsoņus no Eiropas projekta.
<SPEAKER ID="219" NAME="Spyros Danellis" AFFILIATION="S&amp;D">
(EL) Priekšsēdētājas kundze, es gribētu komentēt nepieciešamību aizsargāt Klimata fonda pārredzamību un ietekmi. Viens no taustāmākajiem rezultātiem sarunās par klimata pārmaiņām Kankunā bija nolīgums par Klimata pārmaiņu mazināšanas fondu ar bezprecedenta finansējumu USD 100 miljardu apmērā. Kamēr ANO ietvaros izveidotā pagaidu komiteja gatavo šī fonda galīgo veidolu, lai gada beigās Durbanā tas varētu iegūt beidzamo apstiprinājumu, jautājumi, kuri attiecas uz šo unikālo un ārkārtīgi svarīgo instrumentu, paliek neatbildēti. Šim fondam ir jābūt rūpīgi izstrādātam aparātam, kas nodrošinās efektīvu finansējumu, lai klimata pārmaiņām pielāgotu jaunattīstības valstis. Taču bažas rada gan nesenie noziedzīgie uzbrukumi Kopienas emisijas kvotu tirdzniecības sistēmai (ES ETS), gan nesen Transparency International ziņojumā publicētā informācija par korupciju klimata finansēšanā - ne tikai tāpēc, ka tiek apdraudēti milzīgi finanšu līdzekļi, bet arī - kas ir svarīgāk - tāpēc, ka tiek apdraudēta cīņa globālā mērogā, ko, atšķirībā no citām cīņām, varbūt nebūs iespējams atkārtot.
<SPEAKER ID="220" NAME="Sergej Kozlík" AFFILIATION="ALDE">
(SK) Priekšsēdētājas kundze, 1990. gadā József Antall sevi pasludināja par visu ungāru, tostarp ārpus Ungārijas dzīvojošo ungāru, premjerministru.
<P>
Šodien Viktor Orbán ir gājis vēl tālāk. Ir pieņemta jauna konstitūcija, kurā Ungārija uzņemas atbildību pār vienotu ungāru tautu, kurā ietilpst visi ungāri, kas nozīmē visas personas, kuras pieder ungāru etniskajai grupai, neskatoties uz viņu pilsonību. Pretstatā starptautiskajām tiesībām, saskaņā ar kurām nacionālo minoritāšu atbalstīšana un aizsardzība ir tās valsts pienākums, kurā šīs minoritātes dzīvo, šī konstitūcija arī nosaka, ka Ungārija ir atbildīga par ārvalstīs dzīvojošo ungāru likteni. Jaunā Ungārijas konstitūcija arī atbalsta centienus ārvalstīs dzīvojošām ungāru minoritātēm izveidot kopīgu, uz etniskumu balstītu pašpārvaldi. Ungārijas konstitūcijas nosacījumi varētu būt veids, kā iejaukties ārvalstu iekšlietās un vairot spriedzi starp Ungāriju un tās kaimiņvalstīm. Tas ir pretrunā demokrātiskas Eiropas garam.
<SPEAKER ID="221" NAME="François Alfonsi" AFFILIATION="Verts/ALE">
(FR) Priekšsēdētājas kundze, es gribētu paust atvieglojumu pēc Spānijas Konstitucionālās tiesas lēmuma ļaut Bildu sarakstam kandidēt Basku zemes demokrātiskajās vēlēšanās. Šo lēmumu pieņēma pēc apelācijas iesniegšanas. Tāpēc tas mainīja Augstākās Tiesas lēmumu, kas basku kreisi noskaņotajiem nacionālistiem vēlreiz aizliedza piedalīties vēlēšanās.
<P>
Vai būtu bijis pieņemami Eiropas Savienības pašā sirdī pilsoņiem atņemt tiesības balsot par kandidātiem, kurus viņi gribēja atbalstīt? Par laimi, Spānija izvēlējās pārtraukt iet pa šo Eiropas demokrātijai ļoti bīstamo ceļu. Mēs par to varam būt tikai gandarīti, un mums ir jāaicina Bildu īstenot mērķus, kurus tā ir uzņēmusies: izbeigt visa veida politisko vardarbību Basku zemē un izformēt ETA.
<P>
Pakāpeniski rodas jauns politiskais klimats. Dialogs ir grūts, taču ļoti skaidri tika izteikta vēlme nodibināt mieru. Es gribētu, lai Eiropas Parlaments arī turpmāk pievērstu ciešu uzmanību šim svarīgajam notikumam, jo Basku zeme atrodas pašā Eiropas sirdī. Eiropai ir ārkārtīgi svarīgi, lai šis miera process, kas notiek 10 gadus pēc Ziemeļīrijas miera procesa, saņemtu atbalstu un arī turpinātos.
<SPEAKER ID="222" NAME="Catherine Stihler" AFFILIATION="S&amp;D">
Priekšsēdētājas kundze, jau 12 gadus es Komisijai un Padomei uzdodu jautājumu, kas joprojām nav atbildēts, jo viņi to uzskata par hipotētisku.
<P>
Ceturtdien Skotijas iedzīvotāji balsoja Skotijas parlamenta vēlēšanās, un vispārējo balsu vairākumu ieguva Skotijas Nacionālā partija. Jautājums vairs nav par to, vai referendums par Skotijas neatkarību notiks, bet gan par to, kad tas notiks.
<P>
Tāpēc saskaņā ar šiem jaunajiem apstākļiem es Komisijai un Padomei jautāju vēlreiz, vai gadījumā, ja kāds reģions vēlas atdalīties no kādas pašreizējās ES dalībvalsts, jaunā valsts arī turpmāk būs ES dalībvalsts, vai arī tai būtu vēlreiz jāpiesakās dalībai ES. Skotijas iedzīvotāji ir pelnījuši skaidru atbildi uz skaidru jautājumu.
<SPEAKER ID="223" NAME="Pat the Cope Gallagher" AFFILIATION="ALDE">
(GA) Priekšsēdētājas kundze, es runāšu par manā dzimtajā grāfistē Donegalā un citur Īrijā pagājušajā nedēļā notikušajiem ugunsgrēkiem, kad uguns iznīcināja mežus, zemi, žogus un savvaļas dzīvniekus.
<P>
Es gribu paust īpašu cieņu ugunsdzēsējiem, kuri trīs dienas vai tamlīdzīgi strādāja bez gulēšanas, un arī aizsardzības spēkiem - tiem, kuri strādāja uz zemes un helikopteros. Viņi pūlējās visiem spēkiem, lai uguni kontrolētu.
<P>
Mani iepriecina vietējās kopienas reakcija - jaunieši, lauksaimnieki, uzņēmēji - kuri nāca palīgā, kā arī policijas un civilās aizsardzības spēku centieni. Tagad mums no tā ir jāgūst mācība. Mums tagad ir jāizveido ārkārtas plāns, lai līdzīgā gadījumā nezaudētu ne minūti.
<P>
Es to saku tāpēc, lai pateiktos visiem šiem cilvēkiem.
<SPEAKER ID="224" NAME="Monika Smolková" AFFILIATION="S&amp;D">
(SK) Priekšsēdētājas kundze, pirms simts gadiem mūsu senči cīnījās par astoņu stundu darba dienu, cilvēka cienīgu dzīvi un labākiem darba apstākļiem.
<P>
Darba kodekss ir tiesību akts, saskaņā ar kuru valsts darbiniekiem nodrošina sociālo pamattiesību sistēmu. Pašreizējā Slovākijas valdība gatavo grozījumu savam Darba kodeksam, kas darba laiku palielinās līdz 56 stundām nedēļā, bet virsstundas - no 400 stundām līdz 560 stundām. Turklāt tas darba ņēmējus nostāda neizdevīgā situācijā, rada nedrošību nodarbinātajiem un samazina finansiālo atbalstu tiem, kuri zaudē darbu.
<P>
Paradoksāli, bet jaunie noteikumi destabilizē arī darba devējus. Arodbiedrības savu pretestību Darba kodeksa grozījumiem ir paudušas, izejot ielās. Eiropas Parlaments 2010. gadu pasludināja par gadu cīņai pret nabadzību. Visa Eiropa cīnās pret nabadzību. Ar šī Darba kodeksa palīdzību Slovākijas valdība palielinās bezdarbu un nabadzību.
<SPEAKER ID="225" NAME="Ramon Tremosa i Balcells" AFFILIATION="ALDE">
(ES) Priekšsēdētājas kundze, dāmas un kungi! Es šodien gribētu paziņot, ka svētdien mira viens no Kubas cilvēktiesību aktīvistiem - Juan Wilfredo Soto García, un es gribētu izteikt dziļu līdzjūtību viņa ģimenei.
<P>
Kubas valdības oficiālā versija ir tāda, ka viņa nāvi izraisīja pankreatīts, taču pēc Kubas disidentu teiktā, Juan Soto nāvi izraisīja Kastro komunistiskā režīma policijas spēku veiktā sišana.
<P>
Guillermo Fariñas, pagājušā gada Saharova balvas cilvēktiesību jomā ieguvējs, Juan Soto nāvē apsūdzēja Kubas režīmu un it sevišķi Komunistiskās partijas pirmo sekretāru Raúl Castro.
<P>
Visticamāk, Raúl Castro nesen notikušā sestā Kubas Komunistiskās partijas kongresa laikā mudināja savus sekotājus pret opozicionāriem izmantot vardarbību, un Kubas disidenti viņu norāda kā atbildīgo par šo pēdējo slepkavību.
<P>
Es gribētu nosodīt Juan Soto García nāvi, kā arī brīvības un demokrātijas trūkumu Kubā.
<SPEAKER ID="226" NAME="Estelle Grelier" AFFILIATION="S&amp;D">
(FR) Priekšsēdētājas kundze, dāmas un kungi! Kā jau jums ir zināms, ārkārtīgi aukstās 1986. gada ziemas dēļ tika steidzami ieviesta vistrūcīgākajiem iedzīvotājiem paredzēta Eiropas pārtikas palīdzības programma, kuru nākamajā gadā ietvēra kopējā lauksaimniecības politikā.
<P>
Šī programma ir kļuvusi ļoti svarīga 13 miljoniem eiropiešu, kuriem ir bažas par darba nodrošinājumu. Ar labdarības organizāciju un sociālo pakalpojumu iestāžu palīdzību tā mazina spriedzi attiecībā uz viņu pārtikai paredzēto budžetu un dod 1 euro uz eiropieti gadā palīdzības veidā. Kopā ar Pārtikas rezervju federāciju, Secours populaire, Sarkano Krustu un Francijas Restos du Coeur, mums ir bažas par šīs programmas nākotni pēc tam, kad Eiropas Tiesa apšaubīja tā finansēšanu KLP ietvaros.
<P>
Mūsu Parlaments bieži vien ir uzsvēris pamattiesības uz pārtiku. Mūsu iestādes 2010. gadu pasludināja par Eiropas gadu cīņai pret nabadzību un sociālo atstumtību.
<P>
Attaisnošanās, piesaucot juridisko neskaidrību, kā dažas dalībvalstis cenšas to darīt, lai likvidētu pārtikas palīdzības programmu, kas ir pierādījusi savu nozīmi, nodarītu kaitējumu ne tikai ar to saistītajiem cilvēkiem, bet arī Eiropas uzticamībai un tēlam. Tāpēc aicinu Komisiju īstenot vajadzīgos politiskos pasākumus, lai šo programmu aizsargātu, saglabātu un stiprinātu.
<SPEAKER ID="227" NAME="Iliana Malinova Iotova" AFFILIATION="S&amp;D">
(BG) Priekšsēdētājas kundze, Rumānijas robežkontroles spēki vairāk nekā 10 dienas ir nelikumīgi aizturējuši Bulgārijas zvejas kuģi un tā kapteini Hristo Spasov; aizturēšana tika veikta 20 jūdzes uz austrumiem no Melnās jūras Rumānijas piekrastes, teritorijas, kas atrodas ārpus šīs valsts teritoriālajiem ūdeņiem.
<P>
Vienlīdzīga piekļuve Eiropas Savienības ūdeņiem un resursiem ir viens no kopējās zivsaimniecības politikas pamatprincipiem. Šo principu apstiprina Padomes Regula (EK) Nr. 2371/2002. Pēc Bulgārijas un Rumānijas pievienošanās Eiropas Savienībai abu valstu jūrniecības jomas ir daļa no Viseiropas ūdeņiem, un šie noteikumi ir tieši jāiestrādā šo valstu tiesību aktos.
<P>
Bulgārijas iestādes Rumānijas kolēģiem ir nosūtījušas visus vajadzīgos dokumentus, kas apliecina, ka šis kuģis ir reģistrēts Eiropas Savienības reģistrā un ka tam ir visas atļaujas, lai zvejotu Melnās jūras ūdeņos. Neskatoties uz to, no Rumānijas puses nav bijis nekāda progresa. Vienīgā atbilde ir bijusi tāda, ka šajā gadījumā ir piemērojami tikai Rumānijas tiesību akti un tikai šīs valsts konstitūcija.
<P>
Mēs paužam lielu satraukumu, ka vienlīdzīga piekļuve Eiropas Savienības ūdeņiem profesionāliem zvejniekiem sagādā milzīgas problēmas. Mēs aicinām savu kolēģi - eirodeputātu no Rumānijas - un Komisiju, Līgumu sargātāju, iesaistīties kā starpniekiem, lai šo jautājumu atrisinātu.
<SPEAKER ID="228" NAME="Monika Flašíková Beňová" AFFILIATION="S&amp;D">
(SK) Priekšsēdētājas kundze, vakar mēs kopīgi pieminējām Otrā pasaules kara beigas un šodien svinam Eiropas dienu. Ir jāpasaka, ka Eiropas Savienība veido ļoti īpatnēju un unikālu modeli, kas lielākoties ir pamatots uz demokrātiju un tautu līdzāspastāvēšanu Eiropas Savienībā.
<P>
Laikā, kad mēs pieminam šādu ievērojamu gadskārtu, tas ir vēl nomācošāk nekā pirms dažām dienām, kad Ungārijas Parlaments un vēlāk Ungārijas prezidents parakstīja konstitūciju, kas darbojas pretēji demokrātijas pamatprincipiem. Tas ir nomācoši arī tāpēc, ka Ungārijas valdība un pati Ungārija pašreiz ir Eiropas Savienības prezidentvalsts.
<P>
Viktor Orbán kā Ungārijas premjerministrs ir augstprātīgi izturējies pret demokrātijas pamatprincipiem. Viņš ne tikai ir atteicies sadarboties ar opozīciju šī savas valsts pamatlikuma pieņemšanā, bet attiecībā uz veidu, kādā šī konstitūcija tika pieņemta, viņš būtībā nav pienācīgi novērtējis minoritāšu tiesības un destabilizējis ES un dalībvalstu labās kaimiņattiecības. Tāpēc es ceru, ka Venēcijas komisijas secinājumi tiks vērsti uz šī Parlamenta pieņemto rezolūciju, kas norādītu, ka Fidesz valdība Ungārijai nāk par sliktu.
<SPEAKER ID="229" NAME="Silvia-Adriana Ţicău" AFFILIATION="S&amp;D">
(RO) Priekšsēdētājas kundze, katru gadu 9. maijs tiek atzīmēts kā Eiropas diena, un es izmantoju šo iespēju, lai visiem Eiropas pilsoņiem izteiktu labākos novēlējumus. Šajā 1950. gada 9. maija deklarācijā Francijas ārlietu ministrs Robert Schuman norādīja, ka Eiropa vispār netiks izveidota uzreiz vai, pamatojoties uz vienotu plānu, bet gan ar specifisku sasniegumu palīdzību, kuri galvenokārt radītu patiesu solidaritāti. Schuman plāna mērķis bija apvienot tirgus, modernizēt un paplašināt ogļu un tērauda ražošanu, kā arī uzlabot šajās rūpniecības nozarēs strādājošo dzīvi un izveidot viņiem vienādu dzīves līmeni.
<P>
Mūsdienās dalībvalstis saskaras ar ekonomikas, finanšu un sociālo krīzi, kas vairāk nekā jebkad agrāk rada vajadzību ievērot solidaritāti un Savienības pamatprincipus. Es aicinu atcelt šķēršļus, kas neļauj brīvi pārvietoties strādājošajiem no Rumānijas un Bulgārijas. Es arī pieprasu dalībvalstu atbalstu jaunai rūpniecības politikai un jaunai inovāciju politikai, kas spēj izveidot darbavietas un Eiropas pilsoņiem nodrošināt cilvēka cienīgu dzīvi.
<SPEAKER ID="230" NAME="Kinga Göncz" AFFILIATION="S&amp;D">
(HU) Priekšsēdētājas kundze, ja mēs vēlamies sasniegt rezultātus romu stratēģijā, mums vienlaicīgi jāuzlabo izglītības, nodarbinātības, veselības aprūpes un mājokļu situācija un jācīnās pret romu iedzīvotājiem vērstiem pasākumiem, pret viņu noniecināšanu un diskrimināciju. Neviens no šiem pasākumiem nevar būt efektīvs, ja mēs kādu no tiem ignorēsim.
<P>
Komisijas romu stratēģija koncentrējas tikai uz vienu pusi - sociālajiem uzdevumiem - un pat šajā sakarā tā atbildību galvenokārt uzliek dalībvalstīm. Diemžēl tā gandrīz nepiemin šī jautājuma cilvēktiesību dimensiju, kas prasa novērst pret romu iedzīvotājiem vērstus pasākumus. Komisija neizteicās, kad paramilitārās grupas nedēļām ilgi draudēja Ungārijas Gyöngyöspata dzīvojošajiem romiem, un Ungārijas valdība rīkojās tikai tad, kad spriedze un provokācijas pārauga vardarbībā. Es baidos, ka, ja Eiropa neizrādīs vēlmi vairāk iesaistīties romu iedzīvotāju situācijas uzlabošanā, nekā tika minēts Komisijas paziņojumā, ik pa laikam atkārtosies līdzīgas situācijas. Vēl nav par vēlu veikt izmaiņas. Mēs gribētu dzirdēt komisāres Viviane Reding komentārus par šiem jautājumiem.
<SPEAKER ID="231" NAME="Teresa Riera Madurell" AFFILIATION="S&amp;D">
(ES) Priekšsēdētājas kundze, dāmas un kungi! Es gribētu pievērst jūsu uzmanību tam, ka šis gads ir pasludināts par Starptautisko ķīmijas gadu, pieminot Marie Curie, kurai tieši pirms 100 gadiem tika piešķirta Nobela prēmija ķīmijā.
<P>
Ar lozungu "Ķīmija - mūsu dzīve, mūsu nākotne” tas informēs sabiedrību par ķīmijas ieguldījumu mūsu labklājībā.
<P>
Ar ķīmijas palīdzību tika radītas vakcīnas un antibiotikas, kas mūsu dzīves ilgumu ir padarījušas divreiz garāku, tā ir galvenā joma jaunu energoresursu izstrādē un pārtikas uzlabošanā. Turklāt Eiropā ķīmiskā rūpniecība ir stratēģiska nozare ar 25 000 uzņēmumu, kuri tiešā vai netiešā veidā nodarbina piecus miljonus cilvēku.
<P>
Tāpēc mums Parlamentā jādara viss iespējamais, lai Starptautisko ķīmijas gadu padarītu veiksmīgu, jo, kā teica Marie Curie, "tagad ir īstais brīdis, lai mēs vairāk saprastu un mazāk baidītos”. Atzīmējot šo gadu, ir īstais laiks, lai tam pievērstu uzmanību.
<SPEAKER ID="232" NAME="Priekšsēdētāja">
Ar to šis punkts tiek slēgts.
