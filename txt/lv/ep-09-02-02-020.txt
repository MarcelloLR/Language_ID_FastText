<CHAPTER ID="020">
Nediskriminācija, kas pamatojas uz dzimumu un paaudžu solidaritāti (īss izklāsts) 
<SPEAKER ID="198" NAME="Priekšsēdētājs">
- Nākamais punkts ir Anna Záborská ziņojuma īss izklāsts Sieviešu tiesību un dzimumu līdztiesības komitejas vārdā par nediskrimināciju, kas pamatojas uz dzimumu un paaudžu solidaritāti.
<SPEAKER ID="199" NAME="Anna Záborská" LANGUAGE="SK">
Vai es drīkstu vispirms sirsnīgi pateikties visiem kolēģiem par palīdzību, kad gatavoju savu patstāvīgo ziņojumu. Balsojums Sieviešu tiesību un dzimumu līdztiesības komitejā bija plašu diskusiju un pielāgojumu rezultāts.
<P>
Vīrieši un sievietes, kas šodien ir iesaistījušies paaudžu solidaritātes tīklu izveidē, pelna atzinību. Viņu apņēmība ir liels ieguldījums dalībvalstu un Eiropas bagātībā un vispārējās interesēs. Diemžēl šis ieguldījums nav iekļauts valstu statistikā un pārskatos. Šī iemesla dēļ vīrieši un sievietes tiek pakļauti slēptām diskriminācijas formām. Vīriešiem un sievietēm ir tiesības brīvi izvēlēties piemērotu un patīkamu nodarbošanos. Sabiedrības pienākums ir nodrošināt izvēles brīvību un nediskriminēt nevienu nodarbošanos tikai tāpēc, ka tā nepieder pie oficiālajā darba tirgū iekļautajiem nodarbošanās veidiem.
<P>
Šis ir īss mana patstāvīgā ziņojuma kopsavilkums par nediskrimināciju, kas pamatojas uz dzimumu un paaudžu solidaritāti. Šī ziņojuma temats ir pamatā diskusijām par Eiropas nākotni un nodarbinātību dalībvalstīs. Lai gan šis ir diezgan tehnisks ziņojums, tajā ir rodams arī cilvēciskais aspekts. Tajā ir kaut kas mums visiem domāts, jo ikviens no mums dzīvo plašākā vai šaurākā ģimenes un sociālo attiecību lokā, kurā esam personīgi iesaistīti.. Paaudžu solidaritātes jēdziena attiecināšana tikai uz bērnu aprūpi ir nepareiza interpretācija. Paaudžu solidaritāte ietver arī atbildību pret mūsu vecākiem un vecāka gadu gājuma cilvēkiem un rūpēšanos par apgādājamiem cilvēkiem..
<P>
Paaudžu solidaritāte nozīmē arī mācīt pilsoņiem cienīt dzīvību un cilvēka cieņu un aizsargāt vidi. Tas ir galvenokārt jautājums par sociālo taisnīgumu. Tas ir Eiropas nākotnes un tās iedzīvotāju kopējo interešu pamats. Cilvēkresursu pārvaldītāji piekrīt, ka cilvēka spējas var pielīdzināt universitātes zinātniskajam grādam. Tāpēc pret šo vērtību ir atklāti jāizrāda atzinība.
<P>
Eiropas Savienībai ir jānodrošina politisks pamats, lai sasniegtu šo mērķi. Sievietes ir pirmās, kas dod ieguldījumu paaudžu solidaritātē, tādējādi piedaloties sociālo attiecību izveidē. Tāpēc šis ziņojums ir veltīts galvenokārt sievietēm. Ekonomisti lieto matemātiskus modeļus, lai uzsvērtu mājsaimniecības darba vērtību. Ilggadīga ekonomistu un demogrāfu pētniecība liecina, ka sieviešu ieguldījums iekšzemes kopproduktā varētu būt vēl lielāks, ja tajā ieskaitītu viņu neapmaksāto darbu. Šī apstākļa ignorēšana nozīmē turēties pie pagātnes idejām. Mums jālūkojas uz nākotni, lai visām sievietēm un visiem vīriešiem radītu apstākļus, kas ļautu tiem iesaistīties paaudžu solidaritātē neatkarīgi no to sociālā stāvokļa.
<P>
Eiropas Savienībai jārīkojas, ja tā uztver nediskrimināciju un vienlīdzīgas iespējas nopietni. Mana politiskā grupa, Eiropas Tautas partija (Kristīgo demokrātu) un Eiropas Demokrātu grupa, lepojas ar atbalstu nediskriminācijas politikai, kas tiecas pēc vispārēja labuma un ciena vīriešu un sieviešu atšķirības, un uzskata, ka abi dzimumi papildina viens otru. Dāmas un kungi! Es vēlos arī norādīt, ka šis ziņojums ir radies, plaši konsultējoties ar daudzām sieviešu nevalstiskajām organizācijām. Savā ziņojumā es esmu ņēmusi vērā trīs no Parlamenta sadarbības grupām: ATD Quart Monde, ģimenes un bērnu aizsardzības grupu un aprūpētāju grupu. Sieviešu tiesību un dzimumu līdztiesības komiteja vienprātīgi pieņēma šo ziņojumu. Dāmas un kungi! Es vēlos aicināt jūs ļaut mums turpināt šo sadarbību un balsot rīt par FEMM komitejas rezolūcijas priekšlikumu.
<SPEAKER ID="200" NAME="Viviane Reding">
Komisijas locekle. - Priekšsēdētāja kungs! Manuprāt, Záborská kundzes darbs ir ļoti svarīgs, jo viņas risinātais temats ir viens no vissvarīgākajiem mūsu sabiedrībā.
<P>
Atkarības jautājums turpmāk kļūs arvien svarīgāks demogrāfiskās novecošanās dēļ bet arī vīriešu un sieviešu līdztiesības jautājuma dēļ, jo bērnu un apgādājamo cilvēku aprūpi galvenokārt veic sievietes.
<P>
Tāpēc jāīsteno pasākumi, kas palīdz sievietēm pievienoties darba tirgum vai palikt tajā, uzlabojot ģimenes dzīves apstākļus, jo īpaši tos, kas veicina līdzsvaru starp profesionālo un privāto dzīvi..
<P>
Attiecībā uz situāciju apgādājamo aprūpē komisija jau ir ierosinājusi šādus pasākumus. Jautājums par maternitātes vai paternitātes atvaļinājumu apgādājamu ģomenes locekļu aprūpei bija iekļauts Eiropas sociālo partneru apspriedē par darba, privātās un ģimenes dzīves savienošanu. Komisija pēta arī apgādājamiem vecāka gadu gājuma cilvēkiem sniegto pakalpojumu kvalitāti un aizsardzību pret sliktu izturēšanos, kā arī jautājumu par to, kas jāveic Eiropas mērogā sadarbībā ar dalībvalstīm, lai paātrinātu infrastruktūras un pakalpojumu attīstību un modernizāciju.
<P>
ES kohēzijas politika ar Eiropas Sociālā fonda starpniecību turpinās līdzfinansēt valstu un vietējas iniciatīvas. Saskaņā ar atvērto koordinācijas metodi sociālās aizsardzības un sociālās integrācijas jomā īpaša uzmanība tiek veltīta pensiju shēmu uzlabošanai, jauniem darba veidiem, pārtraukumiem profesionālajā karjerā un apgādājamu cilvēku ilgtermiņa aprūpei.
<P>
Mēs pie tā strādājam un ar nepacietību gaidām ciešu sadarbību ar parlamentāriešiem. Mēs vēlamies apsveikt Parlamentu par ļoti svarīga darba veikšanu.
<SPEAKER ID="201" NAME="Marie Panayotopoulos-Cassiotou" AFFILIATION="PPE-DE">
(EL) Priekšsēdētāja kungs! Es vēlos izteikt komentāru par to, ka šajā ziņojumā, kuru Sieviešu tiesību un dzimumu līdztiesības komiteja pieņēma ar absolūtu balsu vairākumu, ir arī alternatīvs priekšlikums, ko iesniedza daži deputāti. Rīt mūs aicinās balsot, izvēloties starp šo priekšlikumu un priekšlikumu, ko iesniedza Parlamenta komiteja. Viens priekšlikums atspēko otru. Mēs nevaram runāt par šo alternatīvo priekšlikumu plenārsēdē, mēs nevaram arī uzklausīt deputātus, kas to iesniedza, un mēs nevaram sniegt savu atzinumu par to. Tā ir kļūda jaunajā Reglamentā, kas jums jāpatur prātā.
<SPEAKER ID="202" NAME="Priekšsēdētājs">
- Jā, Panayotopoulos-Cassiotou kundze, tas, ko iepriekš teicu Doyle kundzei, attiecas arī uz šo jautājumu.. Mēs piemērojam 45. pantu, kas patiesībā nosaka ļoti stingru runāšanas laika ierobežojumu, jo tikai referents var prasīt vārdu.
<P>
Mēs ievērojam Priekšsēdētāju konferences norādījumus, kas nolēma, ka uz šo tematu attiecas šis īpašais pants. Mūsu Reglaments, protams, ir jāuzlabo, lai tas pieļautu lielāku elastību un ilgākas debates, bet jūs sapratīsiet, ka grozīt Reglamentu šovakar nav manā kompetencē. Tāda ir atbilde uz jūsu komentāru.
<P>
Jautājums tiek slēgts.
<P>
Balsošana notiks rīt.
<P>
Rakstiskas deklarācijas (Reglamenta 142. pants)
<SPEAKER ID="203" NAME="Corina Creţu  " LANGUAGE="RO">
Diskriminācija dzimuma dēļ vēl arvien diemžēl ir realitāte pat Eiropas Savienības dalībvalstīs. Šis fakts attiecas ne tikai uz privāto sektoru, kurā deviņas desmitdaļas no lielāku uzņēmumu direkciju locekļiem ir vīrieši, bet arī valsts sektorā, kurā sievietes arī ir mazākumā.
<P>
Tomēr Lisabonas stratēģijas mērķis ir nodrošināt , lai 60 % darbspējīgu sieviešu varētu strādāt. Bez tam, mēs nedrīkstam aizmirst, ka viens no lielākajiem izaicinājumiem Eiropā vidējā termiņā un ilgtermiņā ir demogrāfiskā situācija. Eiropas Savienība saskaras ar lielāku iedzīvotāju vidējā vecuma palielināšanos nekā citi pasaules reģioni, Turklāt iedzīvotāju pieaugums ir tikai 0,4 %, kas nozīmē, ka Eiropas Savienībai būs tai pašā laikā jātiek galā ar darbspējīgo iedzīvotāju skaita samazināšanos un novecojošu sabiedrību.
<P>
Tātad izvēle starp karjeru un ģimeni nedrīkst būt kategoriska vai obligāta, un ir jābūt iespējai līdzsvarot šos abus dzīves aspektus.
<SPEAKER ID="204" NAME="Daniel Petru Funeriu  " AFFILIATION="PPE-DE">
rakstiski. - (RO) Viena no Eiropas Savienības galvenajām vērtībām ir jebkāda veida diskriminācijas novēršana. Bez diskriminācijas novēršanas, arī starp vīriešiem un sievietēm, mēs esam atbildīgi par aktīvu pasākumu īstenošanu, lai mudinātu sievietes izvēlēties profesionālu karjeru. Viena no jomām, kurā sieviešu ir daudz mazāk nekā vīriešu, ir zinātniskā pētniecība. Turklāt sievietes ir ne tikai skaitliskā mazākumā, bet arī mazākumā vadības hierarhijā: jo augstāks ir hierarhijas līmenis, jo mazāka tajā ir sieviešu proporcija.
<P>
Tādējādi sabiedrība laupa sev svarīgas iedzīvotāju daļas radošo potenciālu. Lielā konkurence pētniecībā, tai raksturīgā ģeogrāfiskā mobilitāte, kas saistīta ar zinātnisko darbu, kā arī karjeras uzsākšana samērā vēlu padara to grūti savienojamu ar ģimenes dzīvi.
<P>
Es izmantoju diskusijas par šo tematu, lai uzsvērtu vajadzību ieviest īpašu politiku, kuras mērķis ir panākt līdztiesību starp vīriešiem un sievietēm akadēmiskajās profesijās. Šai politikai jāņem vērā laba prakse Eiropas mērogā, tāda kā dubultkarjeras veicināšana, universitāšu un pētniecības institūtu mudināšana ieguldīt līdzekļus bērnu aprūpes centros, kā arī ātrāka akadēmisko amatu piešķiršana sievietēm..
<SPEAKER ID="205" NAME="Zita Gurmai  " LANGUAGE="HU">
Eiropas Savienības dalībvalstīm ir jāatbalsta demogrāfiskā atjaunošanās, iekļaujot savus pasākumus pārskatītajā Lisabonas stratēģijā izaugsmei un darbavietām saskaņā ar līdztiesības politiku starp vīriešiem un sievietēm. Līdzsvars Eiropas Savienībā ir atkarīgs no solidārām attiecībām starp paaudzēm, kas ir daudz sarežģītākas nekā jebkad agrāk: jaunieši turpina dzīvot savu vecāku mājā ilgāku laiku, un arvien vairāk ir pieņemts, ka šiem vecākiem jārūpējas arī par saviem novecojošiem radiniekiem. Šo pienākumu nasta ir jānes galvenokārt jaunajai un vidējai paaudzei, jo īpaši sievietēm. Šī iemesla dēļ līdztiesība starp sievietēm un vīriešiem, t.i., plašā nozīmē vienādas iespējas, ir pamatnosacījums, lai izveidotu jaunas paaudžu solidaritātes formas.
<P>
Attiecībā uz ģimenes pienākumiem, t.i., ģimenes dzīves un darba savienošanu, līdztiesības jautājums starp vīriešiem un sievietēm ir ļoti svarīgs, lai Eiropas ģimenes iegūtu jaunu stimulu.. Ir arī ļoti svarīgi garantēt pienācīgas kvalitātes un apjoma bērnu aprūpi tiem, kas vēlas uzsākt algotu darbu, reizē audzinot bērnus. Eiropas Parlamenta Sociālistu grupa dara visu, ko var, lai nodrošinātu Barselonas procesa mērķu sasniegšanu, un tāpēc ar sarūgtinājumu norāda, ka šis mērķis nav iekļauts Čehijas prezidentvalsts programmā.
<SPEAKER ID="991" NAME="Anneli Jäätteenmäki  " AFFILIATION="ALDE">
rakstiski. - Paldies, priekšsēdētāj!
<P>
Šis ziņojums ir svarīgs, lai demonstrētu un likvidētu diskrimināciju, kas pamatojas uz dzimumu un paaudžu solidaritāti.
<P>
Ir skaidrs, ka sievietes, kas izvēlas pārtraukt darba attiecības un rūpēties par saviem jaundzimušajiem bērniem tiek diskriminētas. Viņām bieži vien ir grūti atgriezties darbā un baudīt iepriekšējās iespējas, viņas netiek paaugstinātas darbā, un viņas zaudē ienākumus un sociālā nodrošinājuma pabalstus.
<P>
Turklāt vīrieši un sievietes, kas ilgāku laiku paliek mājās, lai rūpētos par veciem cilvēkiem vai maziem bērniem, bieži ir zaudētāji ekonomiskā ziņā, jo viņiem nav ienākumu un viņu darbu nevar pārvērst IKP, lai gan tas ir svarīgs darbs. Šo darbu politikas veidotāji un visa sabiedrība bieži vien ignorē. Cilvēki nolūkojas no augšas uz tiem, kas izvēlas palikt mājās un nevis strādāt, jo tiem šķiet, ka šie cilvēki neko nedod sabiedrībai.
<P>
Dāmas un kungi
<P>
ES ir jāsekmē politika, kas novērstu šo diskriminējošo domāšanas veidu un sniegtu cilvēkiem, kas izvēlas palikt mājās, lai rūpētos par ģimenes locekļiem, vairāk atvaļinājuma iespēju un atbalsta. Šī politika jāfinansē no valsts līdzekļiem, lai mazinātu iespēju darba devējiem diskriminēt savus darbiniekus.
<P>
Pateicos!
<SPEAKER ID="206" NAME="Siiri Oviir  " LANGUAGE="ET">
Šodienas Eiropa saskaras ar nepieredzētām demogrāfiskām pārmaiņām. Ja Eiropa vēlas mainīt iedzīvotāju samazināšanās tendenci, mums ar ES un dalībvalstu politikas palīdzību visos iespējamos veidos jāatbalsta ģimenes un jāļauj sievietēm un vīriešiem savienot ģimenes dzīvi un darbu, bet tā, lai pienākumi, kas saistīti ar māju un ģimeni, tiktu vienādi sadalīti starp vīriešiem un sievietēm.
<P>
Es visnotaļ atbalstu alternatīvo priekšlikumu Eiropas Parlamenta rezolūcijai par nediskrimināciju, kas pamatojas uz dzimumu un paaudžu solidaritāti, kura ir reālistiskāka par iepriekšējo ziņojumu.
<P>
Man īpaši jāuzsver mērķis radīt aprūpes politiku, kas būtu līdzsvarota dzimumu ziņā. Nevienlīdzību aprūpes darbā bieži vien rada tādu augstas kvalitātes pakalpojumu trūkums, kurus cilvēki varētu atļauties un kuri būtu pieejami dalībvalstīs, un sievietēm tāpēc nemainīgi jāziedo savas iespējas piedalīties sociālajā, ekonomiskajā un politiskajā dzīvē.
<P>
Tas viss ļauj saglabāt nevienlīdzību mājas un ģimenes pienākumu sadalē starp vīriešiem un sievietēm, parasti piespiežot sievietēm izvēlēties elastīgāku darba organizāciju vai atteikties no darba, lai gan tas ietekmē viņu karjeru, kā arī uzturēt vēl arvien pastāvošo starpību starp sieviešu un vīriešu darba algu un nevienlīdzību tiesībās uz pensiju..
<P>
Es piesardzīgi izturos pret Čehijas prezidentvalsts ieteikumu padarīt bērnu kopšanu par "pilnvērtīgu alternatīvu profesionālajai karjerai”. Esmu pārliecināta, ka šī ieteikuma īstenošana iemūžinās tradicionālo darba dalīšanu starp vīriešiem un sievietēm..
<P>
Pasākumiem, kas ir plānoti Lisabonas stratēģijā, ir svarīga loma līdztiesības ieviešanai darba dalīšanā starp sievietēm un vīriešiem: to mērķim bez nodarbinātības palielināšanas, jauninājumu veicināšanas un ražīguma celšanas ir jābūt dzimumu diskriminācijas novēršanai, kas attīstījusies laika gaitā. ES.
<SPEAKER ID="990" NAME="Zita Pleštinská  " LANGUAGE="SK">
Aprūpe ir gadsimtiem bijusi sieviešu darba lauks. Šodien vairākums no vecākās paaudzes sievietēm ir tās ideālās mātes, kas pavadīja jaunību, rūpējoties par bērniem, un šī bērnu un mājas aprūpe neatspoguļojas viņu pensijās. Daudzas no viņām nesaņem pienācīgu pensiju par šo sociāli vērtīgo darbu viņu aktīvās dzīves laikā, un tas rada viņām lielāku nabadzības risku. Tas ir arī iemesls tam, kāpēc jaunas sievietes atliek iespēju kļūt par mātēm un dod priekšroku profesionālajai karjerai.
<P>
Savās daudzajās runās Parlamentā esmu vienmēr uzsvērusi, ka mātām un tēviem, kas brīvi izvēlas audzināt bērnus vai rūpēties par veciem vai apgādājamiem ģimenes locekļiem, nav jācieš no diskriminācijas. Es pazīstu daudzas ģimenes, kuru radinieki ir invalīdi un kuras dara šo grūto darbu ar lielu drosmi, par spīti šķēršļiem, kas tiem pastāvīgi jāpārvar.
<P>
Šajā runā es vēlos uzslavēt priekšlikumu, ko izteica referente Anna Záborská kundze, kas iesaka atzīt ne tikai tradicionālos algota darba veidus, bet tos daudzos darba veidus, kas nedod nekādu peļņu, kurus veic ģimenēs ka daļu no paaudžu solidaritātes. Šis darbs tiek atspoguļots IKP, ja ģimene kādu nodarbina. Tomēr tas nenotiek, ja tikai viens no vecākiem veic šo darbu.
<P>
Es, ceru, ka šis ziņojums iedvesmos dalībvalstis pieņemt pasākumus ģimenes politikas uzlabošanai ES.
<SPEAKER ID="207" NAME="Rovana Plumb  " LANGUAGE="RO">
Laikā, kad Eiropā ir dziļa ekonomiska krīze, kuras patieso apjomu varētu būt grūti novērtēt, var gaidīt, ka dzimstība izjutīs haosa negatīvo ietekmi uz darba tirgu, tā kā daudzas sievietes atteiksies no bērnu dzemdēšanas, jo tās biedē iespēja zaudēt darbu un materiālo līdzekļu samazināšanās, kas vajadzīgi, lai aprūpētu un audzinātu bērnus.
<P>
Šādos apstākļos ikvienas dalībvalsts pienākums ir veicināt dažādām paaudzēm paredzētus pasākumus, tādus kā "paaudžu tilta” centrus, kur vecāka gadu gājuma pieaugušajiem tiek maksāts, lai tie rūpētos par bērniem un audzinātu tos. Šie "paaudžu tilta” centri, kas veiksmīgi darbojas dažās dalībvalstīs, ļaus sievietēm, kas dzemdējušas bērnu, drīzāk atgriezties darbā, tai pašā laikā atvieglojot vecāka gadu gājuma pensionāriu atgriešanos darbā.
<SPEAKER ID="208" NAME="Dushana Zdravkova  " LANGUAGE="BG">
Dažās pēdējās desmitgadēs Eiropas Savienības dalībvalstu iedzīvotāji ir arvien vairāk novecojuši. Sievietēm kļūst arvien grūtāk sekmīgi līdzsvarot profesionālo un personīgo dzīvi. Tāpēc tagad dalībvalstīm ir vēl svarīgāk uzlabot dzimstību un pievērst pienācīgu uzmanību ģimenēm. Šajā jomā Eiropas Savienība varētu dot netiešu ieguldījumu un palīdzēt dalībvalstīm reformēt politiku. Es uzskatu, ka "neredzamā darba” atzīšana ir viens no svarīgajiem soļiem, ko varētu spert šajā jomā.
<P>
Mēs nevaram ignorēt arī to, ka arvien vairāk aktīva vecuma cilvēku aprūpē bērnus un tuvus novecojušus radiniekus, tai pašā laikā radot viņiem nedrošu situāciju. Tāpēc ir jo īpaši svarīgi, lai Komisija ieviestu praktiskas iniciatīvas oficiālai to prasmju atzīšanai, kas iegūtas, rūpējoties par bērniem un apgādājamiem cilvēkiem, un vadot mājsaimniecību., lai šīs prasmes tiktu ņemtas vērā, atkal atgriežoties darba tirgū.
<P>
Šodien mums jādomā par visu to māšu nākotni, kas rūpējas par bērniem, kuri ir Eiropas nākotne, un jāpasargā tās no riska kādu dienu saņemt mazu pensiju un nokļūšanas nevienlīdzīgā situācijā salīdzinājumā ar citiem sabiedrības locekļiem.
