<CHAPTER ID="021">
Vienas minūtes runas par politiski svarīgiem jautājumiem
<SPEAKER ID="161" NAME="Priekšsēdētājs">
Nākamais punkts ir vienas minūtes runas par politiski svarīgiem jautājumiem.
<SPEAKER ID="162" NAME="Georgios Papastamkos" AFFILIATION="PPE-DE">
(EL) Priekšsēdētāja kungs, būdams Starptautiskās tirdzniecības komitejas loceklis, es, protams, pievēršu uzmanību ES un Ķīnas attiecībām. Tādēļ es pamanīju, ka saskaņā ar 2007. gada aprēķiniem ES tirdzniecības deficīts ir pieaudzis aptuveni līdz 160 miljardiem eiro.
<P>
Šis deficīts ir sekas nopietnajiem šķēršļiem, kas bloķē piekļuvi Ķīnas tirgum. Tās noteikti ir arī sekas Ķīnas produktu konkurences priekšrocībām, bet tās balstās uz ekonomikas, sociālā un ekoloģiskā dempinga praksi.
<P>
Tomēr šīs nevienlīdzīgās tirdzniecības attiecības nav vienīgās, kas izraisa bažas. Vēl bažas izraisa bīstamie produkti, kas tiek ievesti no Ķīnas. Tādēļ mums vajadzētu, un šo aicinājumu es izsaku galvenokārt Komisijai, nodrošināt, ka no Ķīnas ievestie produkti tiek rūpīgi un efektīvi pārbaudīti sabiedrības veselības un Eiropas patērētāju interesēs, kā arī Eiropas produktu konkurētspējas interesēs.
<SPEAKER ID="164" NAME="Neena Gill" AFFILIATION="PSE">
Priekšsēdētājas kundze, pēdējo dienu satraucošie notikumi finanšu jomā ir mainījuši pasauli. Jau kādu laiku mūs visus uztrauc iespējamās problēmas pasaules finanšu sistēmā, taču lielo banku straujie sabrukumi, kas ātri seko cits citam, ir pārsteidzoši.
<P>
Tādēļ es atzinīgi vērtēju Lielbritānijas valdības pasākumus stabilitātes veicināšanai. Lai gan tā ir ārpus eiro zonas, Lielbritānijas pasākumi atbilst lēmumiem, ko vakar pieņēma Ekonomikas un finanšu padome. Es tikai vēlētos, kaut dažas valstis, kas atrodas eiro zonā, rīkotos tāpat. Lai risinātu problēmas, ar kurām saskarsimies, mums ir steidzami nepieciešams, lai Eiropas Savienība uzņemtos vadību un koordinētu stratēģiju kopā ar ES dalībvalstu valdībām. Eiropai ir jāuzņemas galvenā loma, nevis jāslēpjas aizmugurē, īpaši, ja ES vēlas būt vienota ar Eiropas valstu iedzīvotājiem.
<P>
Taču mums arī ir nepieciešams atzīt, ka šo krīzi izraisīja neveiksmes tirgū, atbilstošu tiesību aktu trūkums un dažu savtīgu cilvēku, kas zviln uz naudas maisiem, lēmumi, kuri ietekmēs miljoniem un pat miljardiem ļaužu dzīvi visā pasaulē. Mums ir jānodrošina, ka tāda noziedzīga nevērība vairs nekad neatkārtosies, un mums ir nepieciešams prasīt pilnu atbildību no atbildīgajām personām par viņu rīcību.
<SPEAKER ID="165" NAME="Cristian Silviu Buşoi" AFFILIATION="ALDE">
(RO) Dāmas un kungi, es vēlos izmantot šo iespēju un vēlreiz lūgt Eiropas Savienību stingrāk iesaistīties veselības pakalpojumu uzlabošanas jomā Eiropas Savienības dalībvalstīs.
<P>
Tā ir taisnība, ka veselības aprūpes sistēmas organizācija ietilpst dalībvalstu kompetencē, taču arī Eiropas Kopienai ir dažas kompetences veselības jomā, un to svarīgumu atkārtoti apliecina Lisabonas Reformu līgums.
<P>
Eiropas Savienības iedzīvotāji kļūst vecāki, un viņi saskaras ar jauniem draudiem: pandēmijām, fiziskiem un bioloģiskiem uzbrukumiem, bioterorismu. Mums ir jārod risinājums tiem visiem.
<P>
Mums arī vajadzētu izveidot sistēmu strukturētai sadarbībai starp dalībvalstīm, informācijas apmaiņu un labas prakses apmaiņas sistēmu, lai novērstu, apkarotu un risinātu saslimstību Eiropas Savienības valstīs.
<P>
Direktīva par pārrobežu medicīnas aprūpes pakalpojumiem bija ļoti laba iniciatīva. Taču es uzskatu, ka tai vajadzētu sekot citām iniciatīvām, tādām kā drosme, jo svarīga loma, kuru Eiropas iestādēm vajadzētu uzņemties, ir nevienlīdzības mazināšana ar veselības aprūpi saistītu pakalpojumu saņemšanā.
<SPEAKER ID="166" NAME="László Tőkés" AFFILIATION="Verts/ALE">
(HU) Priekšsēdētājas kundze, būdams kristietis, ungārs un Eiropas Parlamenta deputāts, es saku runu, lai aizstāvētu pusmiljonu lielo ungāru kopienu Slovākijā, kas ir Eiropas Savienības daļa. Citiem vārdiem sakot, es aizstāvu demokrātiskās Eiropas vērtības. Lai gan es varu apsveikt Slovākiju par tās ekonomiskajiem sasniegumiem, man diemžēl ir jāsaka, ka pret Slovākijas ungāriem tiek vērsta ekstremāla nacionālistu propaganda, kā rezultātā rodas biedējoša histērija. Es lūdzu priekšsēdētāju Hans-Gert Pöttering, Eiropas Parlamentu un Eiropas Komisiju īstenot pasākumus pret brutālo cilvēktiesību, minoritāšu tiesību neievērošanu un etnisko neiecietību, verbālo agresiju un diskrimināciju, kas valda Slovākijā. Būdams Eiropas Parlamenta deputāts, es esmu gatavs uzņemties vidutāja lomu Ungārijas un Slovākijas attiecību interesēs.
<SPEAKER ID="167" NAME="Mieczysław Edmund Janowski" AFFILIATION="UEN">
(PL) Priekšsēdētājas kundze, es vēlos pievērst Parlamenta uzmanību kristiešu situācijai Vjetnamā. Piecdesmit gadus viņiem ir bijis jāatsakās no savas ticības, viņu īpašumi ir konfiscēti, un viņi ir izmitināti dažādos reģionos. Pēdējā laikā šī vajāšana īpaši asi ir izjūtama Hanojā, kur iestādes brutāli izslēdz katoļus no Thai Ha kopienas, kas protestē pret prettiesisku šai kopienai piederošas zemes konfiskāciju, ko vada "pestīšanas tēvi”.
<P>
Piemēram, 31. augustā gājiena dalībnieki tika brutāli sisti. Vairāk nekā divdesmit cilvēku tika nopietni ievainoti un nogādāti slimnīcā. Tika sisti arī žurnālisti, starp tiem arī Associated Press reportieris Ben Stocking. Darīsim visu iespējamo, lai nodrošinātu, ka Vjetnamā, kas patlaban ir ANO Drošības padomes locekle, tiek ievērotas cilvēktiesības.
<SPEAKER ID="168" NAME="Gabriele Zimmer" AFFILIATION="GUE/NGL">
(DE) Priekšsēdētājas kundze, šovakar mans ziņojums par sociālās integrācijas veicināšanu un nabadzības, arī bērnu nabadzības, apkarošanu ir pēdējais punkts darba kārtībā. Tas ir patstāvīgs ziņojums saskaņā ar Reglamenta 45. pantu un 131.a pantu par īsu izklāstu plenārsēdēs, t.i., izklāstu bez deputātu plašām debatēm un bez iespējas ierosināt grozījumus.
<P>
Es iebilstu pret šādu Eiropas Parlamenta deputātu tiesību ierobežošanu un aicinu mūs visus kā Eiropas Parlamentu mainīt šos noteikumus. Nav pareizi, ka tādi svarīgi jautājumi kā nabadzības apkarošana un sociālā atstumtība šeit netiek plaši apspriesti. Katrā ziņā komiteja aktīvi piedalījās debatēs un izdarīja 200 grozījumus un 40 kompromisa grozījumus.
<P>
Tie ir jautājumi, kas skar sabiedrības intereses, un mēs liedzam paši sev tiesības, ja neapspriežam šos jautājumu šeit plenārsēdē.
<SPEAKER ID="169" NAME="Urszula Krupa" AFFILIATION="IND/DEM">
(PL) Priekšsēdētājas kundze, Indijā joprojām tiek izskatīta lieta, kad hinduistu bendes šausmīgā veidā noslepkavoja vairākus kristiešu mocekļus. Katoļu baznīca vēršas pie valdībām un starptautiskām organizācijām dažādās pasaules daļās, lai palīdzētu kristiešiem Indijā, Irākā un Vjetnamā, taču līdz šim - bez panākumiem. Bēdīgi, ka kristiešu vajāšanu joprojām pasīvi vēro ne tikai attiecīgo reģionu valdības un tiesu instances, bet arī citas demokrātiskas valdības un starptautiskas organizācijas, kas aktīvi iesaistās citos cilvēktiesību pārkāpumu gadījumos. Tas attiecas arī uz Eiropas Savienību.
<P>
Tādēļ es vēlos izteikt protestu Eiropas Parlamentā pret to, ka cilvēktiesību pārkāpumus Indijā, Irākā un Vjetnamā ignorē, tas attiecas arī uz Eiropas Komisiju. Es aicinu īstenot diplomātisku iejaukšanos un iebildumus šādu barbarisku aktu gadījumā. Pasivitāte attiecībā uz šo vajāšanu var liecināt par to, ka katoļi tiek īpašā veidā diskriminēti.
<SPEAKER ID="170" NAME="Sergej Kozlík" AFFILIATION="NI">
(SK) Pēdējos piecdesmit gados spēcīgā slovāku nacionālā minoritāte Ungārijā - vairāk nekā 200 000 cilvēku - jau gandrīz pilnībā ir iznīdēta. No otras puses, ungāru tautības minoritāte apkārtējās valstīs, arī Slovākijā, pieaug. Paradoksāli, ka daudzus gadus ungāri lika eiropiešiem ticēt, ka tieši viņu minoritāte ir apspiesta.
<P>
Vairāki pašreizējie Ungārijas politiskie līderi atklāti runā par lielākas Ungārijas ideju. Bēdīgi, ka to nepamana Eiropas pieredzējušie politiķi. Ungārijas parlaments organizē pārrobežu forumu Parlamenta ungāru deputātiem par Karpatu baseinu. Etnisko ungāru politisko partiju pārstāvji Slovākijā un Rumānijā atklāti tiekas, lai apspriestu autonomiju. Mūsdienu Eiropā šāda attieksme ir nepieņemama un bīstama.
<SPEAKER ID="171" NAME="Marian Zlotea" AFFILIATION="PPE-DE">
(RO) Priekšsēdētāja kungs, diemžēl Rumānija saskaras ar nopietnu jautājumu, kas apdraud Eiropas iedzīvotāju drošību un veselību, - no Ķīnas importēta nesterila ķirurģiskā diega izmantošanu slimnīcās.
<P>
Rumānijas Veselības ministrija zina par šo problēmu kopš augusta, taču, neraugoties uz brīdinājumiem, ka tas var izraisīt infekcijas vai pat pacientu nāvi, tā netika laikus risināta.
<P>
Trauksme tika sacelta pēc pacienta nāves gadījuma slimnīcā infekcijas dēļ, un citus pacientus arī apdraud šīs briesmas. Es uzskatu, ka šis ir brīdinājuma signāls ne tikai Rumānijai, bet visai Eiropai.
<P>
Tas, ka vairāk un vairāk produktu no Ķīnas rada jautājumus un apdraud Eiropas valstu iedzīvotāju veselību un drošību, ir ļoti nopietna problēma.
<P>
Pavisam nesen mums bija problēmas ar saldumiem, kas saturēja piena pulveri, kura sastāvā bija melanīns. Arī tos ieveda no Ķīnas. Mēs ievedam produktus no Ķīnas tāpēc, ka tie ir lētāki, taču es uzskatu, ka Eiropai vajadzētu tās iedzīvotāju drošību noteikt par prioritāti.
<P>
Es lūdzu komisāru Vassiliou sākt izmeklēšanu, lai novērstu jebkādus citus nelaimes gadījumus dalībvalstīs. Mums ir nepieciešami tūlītēji pasākumi, lai pārbaudītu šos produktus un laikus pārtrauktu to ievešanu iekšējā tirgū.
<SPEAKER ID="172" NAME="Pierre Pribetich" AFFILIATION="PSE">
(FR) Priekšsēdētājas kundze, jaunu transporta līdzekļu pieprasījuma trauslumu pierāda Eiropas mašīnbūves rūpniecības rādītāju mazināšanās. Vadošais Francijas ražotājs nupat paziņoja par 4000 darbinieku atlaišanu no darba, kā arī par 2000 darbinieku atlaišanu no darba Eiropā.
<P>
Tajā pašā laikā, neraugoties uz peļņas pieaugumu par 37 % pirmajā pusgadā, tas joprojām ir apņēmies turpināt darba vietu skaita samazināšanu. Izmantojot atrunas par racionalizāciju, pārāk liela uzmanība tiek pievērsta peļņai uz ambiciozas rūpniecības politikas rēķina, nedomājot par darba ņēmējiem.
<P>
Es vēlos runāt to darba ņēmēju vārdā, kurus visvairāk skar šie pasākumi un kuri ir situācijas upuri, un mudināt šo ražotāju pārdomāt tā stratēģiju un vienlaikus saglabāt darba vietas.
<P>
Laikā, kad ir nodarbinātības krīze, tai vajadzētu būt galvenajai prioritātei. Šādā gaisotnē lēmumam par regulas priekšlikumu mazināt CO2 izplūdes no jaunajiem transporta līdzekļiem ir jānostāda līdzsvarā dažādi aspekti - ilgtspējīga attīstība un darba vietu pasargāšana, piemērojot inovatīvu ražošanas politiku visos līmeņos, it sevišķi sociālajā līmenī.
<SPEAKER ID="173" NAME="Marco Cappato" AFFILIATION="ALDE">
(IT) Priekšsēdētāja kungs, dāmas un kungi, Itālijā notiek demokrātijas principu neievērošana, uz ko es gribu vērst savu kolēģu deputātu uzmanību. Pēdējos astoņpadsmit mēnešus Itālijas parlaments ir atteicies ievēlēt Konstitucionālās tiesas tiesnesi, kā to ir jāievēl saskaņā ar Itālijas Konstitūciju, un pēdējos sešus mēnešus Itālijas parlaments ir atteicies nozīmēt parlamentāro uzraudzības komiteju informāciju sistēmām.
<P>
Man nav laika iedziļināties sīkumos. Mēs nosūtījām deputātiem paketi ar detalizētu informāciju. Mans kolēģis Marco Pannella ir pieteicis bada streiku kopš pagājušās sestdienas pusnakts, lai protestētu pret Itālijas Republikas prezidenta pretlikumīgo rīcību. Mēs esam saņēmuši atbalsta balsojumu no 25 Eiropas Parlamenta deputātiem, kas ir parakstījuši rezolūciju saskaņā ar Līguma 7. pantu. Mans laiks ir beidzies, tāpēc es tikai vēlos lūgt jūs izlasīt šo rezolūciju un paust atbalstu.
<SPEAKER ID="174" NAME="Milan Horáček" AFFILIATION="Verts/ALE">
(DE) Priekšsēdētājas kundze, šogad aprit ANO Vispārējās cilvēktiesību deklarācijas sešdesmitā gadadiena. Pēdējos sešdesmit gados neskaitāmas cilvēktiesību pārstāvju grupas un organizācijas visā pasaulē ir izmantojušas šo deklarāciju savas darbības pamatā, piemēram. Charter 77 Čehijā, Solidarity Polijā un cilvēktiesību organizācija Latīņamerikā.
<P>
Politika cilvēktiesību jomā arī mūsdienās ir tikpat svarīga. Tā vēl nav sasniegusi visas politikas jomas. Mēs nedrīkstam mazināt cilvēktiesību lomu attiecībā pret citām politikas jomām. Mums ir jācīnās par cilvēktiesību ievērošanu, pat ja tas ir saistīts ar noteiktām neērtībām. Kā pamatvērtība cilvēktiesības ir viens no spēcīgākajiem balstiem Eiropā, tāpēc mums tās būtu vairāk jāievēro arī savā darbā.
<P>
Tādēļ, ņemot vērā tās svarīgumu, es atbalstu ideju par Cilvēktiesību apakškomitejas apstiprināšanu par pastāvīgu komiteju.
<SPEAKER ID="175" NAME="Zdzisław Zbigniew Podkański" AFFILIATION="UEN">
(PL) Priekšsēdētājas kundze, kopējās lauksaimniecības politikas pārskatīšana skaidri uzsver apdraudējumus dažādās lauksaimniecības jomās. Daudz ir runāts par reformu nepieciešamību cukura, tabakas, augļu un dārzeņu tirgos. Tiek minēta nepieciešamība palielināt kvotas, arī piena kvotas, atbrīvot papuvju zemi graudaugu sēšanai, vienlaikus atstājot novārtā citas problēmas, piemēram, tās, ar ko saskaras Eiropas lauksaimniecība.
<P>
Bites iet bojā lielā skaitā vairāku slimību dēļ, no kurām pazīstamākās ir Varroa un Nosema. Bites ir saistītas ar apputeksnēšanu un garantē bioloģisko daudzveidību mūsu eksistencē un nepārtrauktību dabas pasaulē. Tādēļ es vēlos šodien pievērst jūsu uzmanību šim tematam, jo parasti mēs bites aplūkojam saistībā ar medu, propolisu vai vasku. Ja nebūtu Lulling kundzes rezolūcijas, mēs Eiropas Parlamentā, bez šaubām, vienaldzīgi izvairītos no problēmām, kas attiecas uz lauksaimniecību. Ir nepieciešama neatliekama programma, lai glābtu bites un lauksaimniecību Eiropas Savienībā.
<SPEAKER ID="176" NAME="Ilda Figueiredo" AFFILIATION="GUE/NGL">
(PT) Nesen Portugālē ir slēgtas vairākas kompānijas, īpaši tekstilrūpniecībā un apģērbu ražošanā, jo īpaši valsts ziemeļos, piemēram, tekstilrūpniecības kompānija Oliveira Ferreira, kas atrodas Riba de Ave, un vairākas kompānijas Barcelos, Santo Tirso un Fafe reģionos. Tās nesen pārņēma daudznacionālā Lee rūpnīca, kas atrodas Évora, tāpat ir draudi atlaist strādniekus daudzās citās rūpnīcās, piemēram, Vila Nova de Gaia un Lousada.
<P>
Saistībā ar atlaišanu simtiem citu kompāniju neievēro darba likumus un izmanto draudus par bezdarbu, lai maksātu algas, kas zemākas par oficiālo minimumu, un diskriminē jaunus cilvēkus un sievietes, kā nesen atklājās pētījumā, kuru veica Porto apgabala Tekstilrūpniecības, apģērbu, apavu un ādas apstrādes rūpniecības arodbiedrība Tâmega un Sousa apakšreģionos.
<P>
Tādēļ ir sevišķi svarīgi zināt, ko Eiropas Komisija grasās darīt ar divkāršo pārbaudi tirdzniecībā ar Ķīnu, kas beidzas šī gada beigās, ņemot vērā nepieciešamību aizstāvēt ražošanu un darba tiesības mūsu valstīs.
<SPEAKER ID="177" NAME="Witold Tomczak" AFFILIATION="IND/DEM">
(PL) Priekšsēdētājas kundze! Indijā represijas, kas vērstas pret kristiešiem, nesaņem nekādus brīdinājumus. Cilvēkus turpina slepkavot viņu reliģiskās piederības dēļ - vienkārši tāpēc, ka viņi ir kristieši. Katoļu baznīcas tiek iznīcinātas. Vardarbība tiek izmantota pat pret bezspēcīgām mūķenēm, kas rūpējas par nabadzīgajiem. Indijas valdība neveic efektīvus pasākumus, lai nodrošinātu cilvēktiesības šajā zemē, jo īpaši tiesības uz dzīvību un tiesības uz ticības brīvību.
<P>
Eiropas Savienība, kas veido savu retoriku un institūcijas, ņemot vērā cilvēktiesības, līdz šim nav nopietni reaģējusi, lai aizsargātu to kristiešu tiesības, kuri tiek slepkavoti Indijā. ES un Indijas augstākā līmeņa sanāksmē netika izdarīts nekāds spiediens uz Indiju, lai tā atvieglotu kristiešu mokpilno dzīvi. Eiropas Parlamentā Vispārējās cilvēktiesību deklarācijas pieņemšanas 60. gadadiena tiks atzīmēta ar šim nolūkam veltītu konferenci par cilvēktiesībām. Vai cienījamie runātāji izteiks jebkādas prasības par to kristiešu cilvēktiesībām, kurus mūsdienās vajā, un ne tikai Indijā? Tad mums rodas jautājums - vai ES un tās vadītāji izturas pret cilvēktiesību doktrīnu nopietni? Vai tā attiecas uz visiem cilvēkiem? Vai varbūt tiek piemēroti dubultstandarti? Vai cilvēktiesību sludināšana ir domāta, lai aizstāvētu visu veidu minoritātes, arī seksuālās minoritātes, nevis tos cilvēkus, kurus slepkavo viņu kristīgās pārliecības dēļ? Eiropa, mosties!
<SPEAKER ID="178" NAME="Irena Belohorská" AFFILIATION="NI">
(SK) Kopš pirmsākumiem Slovākija ir centusies radīt vienlīdzīgus apstākļus visiem tās iedzīvotājiem. Bez šaubām, Slovākija šodien ir izcils piemērs, kā izturēties pret nacionālajām minoritātēm. To nevar teikt par Ungāriju, kur slovāku minoritāte tika brutāli asimilēta.
<P>
Visu Slovākijā dzīvojošo nacionālo minoritāšu vidū ungāru minoritātei ir īpaša vieta. Slovākijā tai ir politiskā partija, kas ir pārstāvēta parlamentā. Skolu sistēma atļauj izglītošanu ungāru valodā no bērnudārza līdz universitātei, un daudzi studenti pabeidz universitātes, pat nezinot slovāku valodu. Tādēļ es uzskatu Karpatu baseina foruma izveidošanu, kurā ietilpst ungāru tautības parlamenta locekļi no suverēnām valstīm, kas ir Eiropas Savienības dalībvalstis, un kura mērķis ir nodibināt autonomiju, par provokāciju un absurdu, kam nav vietas 21. gadsimtā.
<SPEAKER ID="179" NAME="Mairead McGuinness" AFFILIATION="PPE-DE">
Priekšsēdētājas kundze, bailēs un bažās par banku sektoru varbūt ir arī kāda cerība. Es priecājos, ka lauksaimniecības komisāre ir šeit, lai ieklausītos manis teiktajā, jo varbūt tieši krīzes laikā Eiropa patiešām ir gatava risināt problēmas.
<P>
Atcerieties GSE krīzi, kad visa liellopu gaļas industrija un pārtikas nozare sabruka un pārliecība bija zudusi, un Eiropa reaģēja, no fermas līdz patērētāja galdam ieviešot stingrus noteikumus, kam sekoja sodi.
<P>
Teiksim banku sektoram, ka tagad ir viņu GSE brīdis, un viņi uzcelsies no pelniem, bet būs nepieciešams labāks regulējums. Viņiem vajadzēs būt iezīmētiem un izsekojamiem - gan cilvēkiem, gan naudai -, un tie, kas kultivē sliktu praksi, būs jāsoda.
<P>
Bet ir cerība. Mums ir pieredze, un es uzskatu, ka Eiropa kļūs labāka šīs krīzes rezultātā, jo mēs labāk regulēsim.
<SPEAKER ID="180" NAME="Yannick Vaugrenard" AFFILIATION="PSE">
(PL) Priekšsēdētājas kundze, es vēlos atgriezties pie diezgan savdabīgajiem Barroso kunga izteikumiem. Viņš saka, ka vēlas aizmirst neaizskaramos konkurences noteikumus, ka viņš nebūs tik strikts attiecībā uz valsts atbalstu.
<P>
Ja tas būtu jautājums par konkrētas Eiropas rūpniecības nozares glābšanu, ja tas būtu jautājums par atļauju dalībvalstīm ieguldīt pētniecībā vai vērienīga Eiropas aizdevuma izsniegšanu, es apsveiktu šādu pilnīgu taktikas maiņu. Tomēr šis ir jautājums par liela apjoma toksisku finanšu produktu pārpirkšanu, kuru veic finanšu tirgus dalībnieki. Beigu beigās šis ir jautājums par finanšu huligānu glābšanu, kuri vieglprātīgi izmanto tirgus regulatoru centienus.
<P>
Ja Komisija pārskata savu doktrīnu, jo labāk. Tomēr tas ir jādara pienācīgi, jābūt elastīgākiem jautājumā par valsts atbalstu stratēģiskām nozarēm Eiropā, kas ir apdraudētas, un jāturpina pasākumi, kuri saistīti ar vērtēšanas aģentūrām, ar cīņu pret spekulāciju, kas balstīta uz pārtikas cenām, un spekulatīvo fondu regulēšanu. Mēs esam aicinājuši uz to gadiem ilgi un tagad esam guvuši pierādījumus: kredo par brīvo konkurenci un brīvo tirgu nepārprotami ir nonācis strupceļā.
<SPEAKER ID="181" NAME="Marco Pannella" AFFILIATION="ALDE">
(FR) Priekšsēdētājas kundze, nu reiz mums ir, par ko pasmaidīt. Pašreizējā situācijā, kurā Eiropa, aizgājušo laiku karaliste, atkal atrodas mūsu eiropeiskās izcelsmes iznīcināšanas procesā, ir grūti saprast, ko teikt.
<P>
Tomēr ir viens pārsteigums. Vakar Francijas laikrakstā Le Monde - un es vēlos pateikties tā jaunajam redaktoram Eric Fottorino par to - publicēta brīnišķīga redaktora sleja ar Plantu zīmētu karikatūru, kurā ārpusiestāžu G4, kuru mēs nesen izdomājām, ir attēlots šādi: mums ir friči, makaronu ēdāji, angļi un francūži, kas apvienojušies, lai iznīcinātu Eiropu un kas katrs domā par savām sīkajām interesēm, sastopoties ar Parlamentu, viltus Parlamentu, kurš nespēj skaidri izteikt savas domas. Paldies, Le Monde, paldies, Plantu! Plantu par prezidentu!
<P>
(Priekšsēdētāja pārtrauca runātāju)
<SPEAKER ID="182" NAME="Andrzej Tomasz Zapałowski" AFFILIATION="UEN">
(PL) Priekšsēdētājas kundze, savā deklarācijā Eiropas Savienība pauž bažas par nodarbinātības pieaugumu un augstu sociālās drošības līmeni. Komisijas pieeja jautājumam par Polijas kuģu būvētavām tomēr ir pretrunā šīm deklarācijām. Eiropas Savienībā valsts atbalstu var izmantot, lai subsidētu bankrotējošas bankas, un to var izmantot bez ierobežojumiem reģionos, kas agrāk piederēja komunistiskajai Vācijai. Kā ar vienlīdzīgu attieksmi pret ekonomikas vienībām? Kuģu būvētavas tā sauktajā vecajā ES ir saņēmušas palīdzību ilgus gadus, un viss bija kārtībā. Pret jaunajām dalībvalstīm, kurām būtu nepieciešama iespēja panākt pārējo Kopienu ekonomikas ziņā, Komisija izturas kā pret iekarotu teritoriju.
<P>
Esmu pārliecināts, ka nākamajās Eiropas Parlamenta vēlēšanās Polijas elektorāts ar savu balsojumu parādīs, cik ļoti tas ir pret šādu Eiropas solidaritāti.
<SPEAKER ID="183" NAME="Gerard Batten" AFFILIATION="IND/DEM">
Priekšsēdētājas kundze, gadiem ilgi es esmu brīdinājis, ka Eiropas aresta orderi var izmantot, lai apspiestu brīvu izpausmi internetā. Tas tagad ir noticis. 1. oktobrī Hītrovas lidostā tika arestēts Dr. Frederick Toben, pamatojoties uz Eiropas aresta orderi, kas izdots Vācijā, par iespējamiem ksenofobiskiem noziegumiem, kuri izdarīti internetā.
<P>
Dr. Toben ir holokausta noliedzējs. Viņa uzskati šķiet atbaidoši visiem saprātīgajiem cilvēkiem. Bet tas nav galvenais. Viņu arestē Lielbritānijā par to, ka viņš bija publicējis savus uzskatus internetā Austrālijā. Holokausta noliegšana, lai cik atbaidoša, nav nelikumīga Lielbritānijā un Austrālijā. Ja tiek piemērots Eiropas aresta orderis, tā izmantošana apliecina, ka tad, ja kāds pauž internetā savu viedokli, kas ir atļauts viņa valstī, viņu var izdot citai ES valstij, kurā šie uzskati ir nelikumīgi. Tas būtiski ietekmē izteiksmes brīvību dalībvalstīs.
<SPEAKER ID="184" NAME="Péter Olajos" AFFILIATION="PPE-DE">
(HU) Paldies, priekšsēdētājas kundze! Diemžēl pēc diskusijām par Rába upes piesārņošanu Eiropas Parlamentā atkal ir debates par Austroungārijas apkārtējās vides aizsardzību. Austrijas BEGAS korporācija plāno celt atkritumu dedzinātavu ar 325 tonnu lielu jaudu tikai dažus simtus metru no Ungārijas robežas, Hailigenkroicā. Šis jaunais uzņēmums spēs pieņemt atkritumus ne tikai no vietējiem avotiem, bet arī no citiem reģioniem. Šim projektam ir ārkārtīgi zems vietējo kopienu atbalsts gan Austrijā, gan Ungārijā. Es it sevišķi bažījos tāpēc, ka plānotā dedzinātava atradīsies tikai kilometru no Ungārijas pilsētas Szentgotthárd, kas atrodas valdošo vēju virzienā, un no Őrség Nacionālā parka, kuru aizsargā Natura 2000 un kurā atrodas Őrség, kas nesen ieguva EDEN balvu. Tas var atstāt neparedzamas sekas uz Ungārijas reģionu, kurš ekonomikā balstās uz dabas skaistumu, nacionālajiem parkiem un ekotūrismu.
<P>
Nobeigumā, priekšsēdētājas kundze, es vēlos jautāt, kāpēc Parlamenta deputātam no Slovākijas, kura runa bija naidpilna denunciācija pret ungāriem, atļāva runāt divas reizes. Tas ir procedūras jautājums. Paldies par uzmanību!
<SPEAKER ID="185" NAME="Monika Beňová" AFFILIATION="PSE">
(SK) Es vēlos strikti iebilst pret komentāriem, kuros Slovākijas valdība tika apvainota par naida kurināšanu un nacionālo minoritāšu tiesību pārkāpšanu Slovākijas Republikā.
<P>
Dāmas un kungi, kolēģi Tőkés kungs! Slovākijas valdības paziņojums par politiku ietver minoritāšu tiesību deklarāciju, un valdība konsekventi ievēro šīs tiesības. Man patiesi žēl, ka Parlamenta deputāti no Ungārijas izmanto vienas minūtes runas ikvienā Eiropas Parlamenta sesijas sēdē, lai uzbruktu Slovākijas valdībai un netieši arī Slovākijas Republikas pilsoņiem.
<P>
Priekšsēdētājas kundze, Slovākijas valdība augsti vērtē labas attiecības ar saviem kaimiņiem un vēlas labas attiecības ar tiem. Tomēr labām abpusējām attiecībām ir vajadzīgi divi partneri. Pašlaik šķiet, ka tikai Slovākijas valdība ir pastiepusi roku draudzīgam žestam.
<SPEAKER ID="186" NAME="Milan Gaľa" AFFILIATION="PPE-DE">
(SK) Pasaules Veselības organizācijas trīs gadu pētījumu rezultāti par nevienlīdzību veselības jomā starp pasaules tautām ir satraucoši. Šo situāciju izraisa sociāli ekonomiskie apstākļi, nevis bioloģiskie faktori. Parasta japāņu meitene, piemēram, var cerēt nodzīvot līdz 83 gadiem. Lesoto, Āfrikā, viņas prognozējamais dzīves ilgums būtu 42 gadi. Varbūtība, ka sieviete nomirs dzemdībās, Zviedrijā ir 1 pret 17 000, Afganistānā šī varbūtība ir 1 pret 8.
<P>
To cilvēku dzīves ilgums, kuri dzīvo lielu Eiropas pilsētu nabadzīgajās daļās, vidēji var būt 28 gadus īsāks nekā to, kuri dzīvo bagātākajās daļās. Slikta politika, neadekvāti sociālie apstākļi, zems izglītības līmenis, zem standarta esoši sadzīves apstākļi, ierobežota piekļuve veselīgai pārtikai u.c. faktori ir iemesls, kādēļ lielākā daļa cilvēku nav tik veselīgi, cik tas būtu bioloģiski iespējams. Pasaules Veselības organizācijas Veselību ietekmējošo sociālo faktoru komisija uzskata, ka aktīvi rīkojoties, nevienlīdzību var mazināt relatīvi īsā laika posmā.
<SPEAKER ID="187" NAME="Avril Doyle" AFFILIATION="PPE-DE">
Priekšsēdētājas kundze, nesen publicētie pirmās Eirobarometra aptaujas rezultāti par mūsu iedzīvotāju uzskatiem par klimata pārmaiņām iezīmē klimata pārmaiņu jautājuma pārtapšanu no apkārtējās vides jautājuma par Eiropas politikas pamatjautājumu.
<P>
Ņemot vērā pašreizējo globālo ekonomikas un finanšu samezglojumu, es pilnībā varu saprast kolēģu bažas, kad mēs kā politiķi risinām neapšaubāmi vienīgo lielāko morālo, apkārtējās vides, sociālo un ekonomisko problēmu, ar kuru sastopas visa pasaule, proti, globālo sasilšanu no mūsu siltumnīcas efektu izraisošajām gāzu emisijām jeb klimata pārmaiņas.
<P>
Bet tās negaidīs, Kopenhāgena negaidīs, un mēs nevaram gaidīt. Kā referente par vienu no četrām lietām par klimata pārmaiņu režīmu pēc 2012. gada, proti, ETS pārskatu, esmu pilnībā pārliecināta, ka mūsu valdības īsā termiņā atrisinās šos lielos ekonomiskos un finanšu jautājumus, ar kuriem mūs iepazīstina šodien, un atrisinās tos krietni pirms 2013. gada. Tādēļ tikmēr, kamēr politiķu dabā ir koncentrēties uz šodienas problēmām šodien, mēs nedrīkstam novirzīties no tiesību aktu pieņemšanas ilgākam termiņam, par scenāriju pēc 2012. gada, par šo vissvarīgāko no jautājumiem, vai arī vēsture mūs bargi tiesās.
<SPEAKER ID="188" NAME="Miloš Koterec" AFFILIATION="PSE">
(SK) Ir mulsinoši redzēt šī Parlamenta apvainojumus un politikānismu, kas koncentrēts uz Slovākijas politisko skatuvi. Es uzmanīgi klausījos Ungārijas kolēģa, Tőkés kunga, vārdos, un man jāprotestē pret vienpusējo skatījumu uz pašreizējiem notikumiem un tā atspoguļojumu kā vispārēju uzbrukumu Slovākijas Republikas rīcībai šajā jomā.
<P>
Es vēlos uzsvērt, ka, lai gan pašreizējās Slovākijas valdības politika minoritāšu jautājumā atbilst visiem Eiropas standartiem, valdība vēlas to uzlabot arī turpmāk.
<P>
Es vēlos nosodīt mēģinājumus ļaunprātīgi izmantot grūtību momentus un pasniegt tos kā principā sliktu attieksmi no valdības puses, un turklāt darīt to Eiropas Parlamentā. Aktīvi meklējot domstarpību punktus un sagrozot situāciju, mēs tikai uzkurināsim un veicināsim mākslīgus konfliktus, kas ir bezjēdzīgi un lieki un kas padara Slovākijas sabiedrības dzīvi sarežģītu un nepatīkamu.
<SPEAKER ID="189" NAME="Priekšsēdētāja">
Ar šo šis jautājums tiek slēgts.
