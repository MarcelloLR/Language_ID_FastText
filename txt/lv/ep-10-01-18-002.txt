<CHAPTER ID="002">
Priekšsēdētāja paziņojumi
<SPEAKER ID="006" NAME="Priekšsēdētājs">
Man jums ar lielām skumjām jāpaziņo, ka Eiropas Savienības delegācijas uz Haiti vadītāja vietniece Pilar Juarez Boal diemžēl joprojām ir pazudusi bez vēsts. Boal kundzes meklēšana turpinās. Viņa agrāk strādāja Eiropas Parlamentā. Mēs visi šobrīd domājam par Haiti tautu, ko satriekusi traģiskā zemestrīce. Atsevišķas Eiropas valstis un arī visa Eiropas Savienība piedāvāja Haiti būtisku finansiālu palīdzību, kā arī nosūtīja turp 150 Eiropas žandarmērijas spēku policistu. Haiti strādā arī atsevišķu ES dalībvalstu nosūtītie palīgspēki. Šī ir postošākā dabas katastrofa Haiti vēsturē un viena no postošākajām visas cilvēces vēsturē. Turklāt Haiti ir miruši daudzi no mūsu līdzpilsoņiem, Eiropas Savienības pilsoņiem, un daudzi tiek uzskatīti par pazudušiem bez vēsts. Es vēlētos godināt šīs neiedomājamās katastrofas upurus ar minūti ilgu klusuma brīdi. Lūdzu, piecelieties.
<P>
Tāpat man ar lielu nožēlu jāpaziņo, ka es saņēmu informāciju par Lielbritānijas pilsoņa Akmal Shaikh nāvessoda izpildi Ķīnā. Viņš ir viens no gandrīz 7000 cilvēku, kam Ķīnā katru gadu izpilda nāvessodu. Viņš ir arī pirmais Eiropas Savienības pilsonis kopš 1951. gada, kuram Ķīnā izpildīts nāvessods. Eiropas Parlaments nosoda un vienmēr ir nosodījis nāvessodu, un turpinās centienus panākt moratoriju par nāvessodu.
<P>
Vakar Ukrainā notika prezidenta vēlēšanu pirmā kārta. Eiropas Parlamenta pārstāvji novēro vēlēšanas un bija tajās vakar klāt. Mēs vēl neesam saņēmuši oficiālu informāciju par vēlēšanu norisi. Mūsu kolēģi vēl nav iesnieguši nekādu oficiālu informāciju, taču mēs ceram to saņemt jau pavisam drīz. Mēs ceram, ka tā liecinās par vēlēšanu godīgu norisi un ka tāda būs arī februāra sākumā plānotās otrās vēlēšanu kārtas norise.
<P>
Šāgada 1. janvārī Spānija pārņēma Eiropas Savienības Padomes prezidentūru. Esmu pārliecināts, ka jaunais līgums un sadarbība ar jauno Padomes priekšsēdētāju Spānijas prezidentūrai ļaus gūt panākumus un sasniegt nospraustos mērķus. Mūsu sesijas darba kārtībā ir tikšanās ar premjerministru José Luis Rodríguez Zapatero. Tādēļ mēs runāsim ne tikai par Spāniju, bet arī par Beļģiju un Ungāriju.
<P>
Dāmas un kungi, lūdzu, ļaujiet man beidzot sirsnīgi novēlēt labklājību un panākumus jaunajā 2010. gadā! Lai šīs jaunās desmitgades sākums iedvesmo mūs spraigam darbam mūsu pilsoņu interešu labā! Kā jau es pagājušajā nedēļā Briselē teicu: jauns gads, jauns līgums un jauns posms Eiropas Savienības pastāvēšanā. Uz mūsu Parlamentu gulstas īpaša atbildība par Eiropas Savienības nākotni. Mēs visi to apzināmies.
