<CHAPTER ID="002">
Priekšsēdētāja paziņojumi
<SPEAKER ID="006" NAME="Priekšsēdētājs">
. - Dāmas un kungi, es vēlos sniegt divus paziņojumus. Otro paziņojumu es sniegšu Priekšsēdētāju konferences vārdā pēc tās pieprasījuma.
<P>
2008. gada 12. jūnija referenduma rezultāti Īrijā izvirza Eiropas Savienībai vienu no grūtākajiem uzdevumiem visā tās vēsturē. Lisabonā pieņemtais Reformu līgums, kas izveidots no Konstitucionālā līguma, ko, publiski tiekoties, izstrādāja Konvents, kura sastāvā bija valstu parlamentu un Eiropas Parlamenta deputāti, tiecas padarīt Eiropas Savienību demokrātiskāku, efektīvāku un pārredzamāku. Tas stiprina Eiropas Parlamentu, uzliek valstu parlamentiem lielāku atbildību par ES politikas veidošanu, ļauj Eiropas Savienības pilsoņiem iesniegt iniciatīvas Eiropas iestādēs, kā arī garantē vietējās valdības tiesības.
<P>
Lisabonas līgums ir atbilde uz sabiedrības kritiku par Eiropas Savienības trūkumiem. Šis līgums padara Eiropas Savienību tuvāku tās cilvēkiem. Nevar būt nekādu šaubu par to, ka Reformu līguma piemērošana ir absolūti nepieciešama, ja Eiropas Savienībai ir jāaizsargā savas vērtības un intereses 21. gadsimtā. Bez tām reformām, ko Lisabonas līgums padara iespējamas, citu valstu pievienošanās Eiropas Savienībai ir maz iedomājama.
<P>
Mēs aicinām visus ES sammita dalībniekus Briselē šo ceturtdien un piektdien veikt visus atbilstīgos pasākumus, lai īstenotu Reformu līgumu. Ratifikācijas process ir jāturpina bez ierobežojumiem. Mēs mudinām Īrijas valdību no savas puses ierosināt veidus, kā mēs varam sastrādāties, lai izietu no šī grūtā perioda Eiropas politiskajā dzīvē.
<P>
Eiropas Parlaments ar visu savu spēku un ar dedzīgu apņēmību tieksies uz to, lai izpildītu šos uzdevumus. Mēs ceram, ka tāpat rīkosies arī Eiropas Komisija un visu Eiropas dalībvalstu valdības. Mēs arī gaidām, ka tās pilnībā iesaistīs Eiropas Parlamentu savos centienos. Mūsu mērķis joprojām paliek Lisabonas līguma stāšanās spēkā laikā, kad notiks Eiropas Parlamenta vēlēšanas 2009. gada jūnijā. Ar jūsu piekrišanu es apņēmīgi aizstāvēšu šos principus Briseles Eiropadomē 19. un 20. jūnijā.
<P>
(Aplausi)
<P>
Debates ar Padomi un Komisiju notiks trešdienas rītā. Nodoms nav tagad apspriest šo jautājumu. Debates par Eiropadomes sanāksmes sagatavošanu notiks trešdienas rītā, un tas ir loģisks laiks šī jautājuma apspriešanai, kad piedalīsies Padomes un Komisijas vadītāji.
<P>
Mums ir vajadzīgas ļoti strukturētas debates, un es jūs esmu iepazīstinājis ar saviem ļoti stingri ieturētajiem uzskatiem par šo jautājumu. Vēl viens iemesls, kādēļ es tagad tā esmu rīkojies, ir tas, ka bijusī Eiropas Parlamenta priekšsēdētāja Simone Veil kundze, kam trešdien Spānijā piešķirs apbalvojumu par izcilību, ir man personīgi lūgusi sniegt laudatio. Es varēju tikai piekrist viņas lūgumam, un es gribēju nodrošināt, lai jūs iepazītos ar maniem personīgajiem uzskatiem par notikumiem Īrijā un par tiem uzdevumiem, kas stāv mums priekšā.
<P>
Priekšsēdētāju konference lūdza mani izteikt paziņojumu par Tuvajiem Austrumiem. Mūsu darba grupas delegācija 14 locekļu sastāvā, ko vadīja Veronique De Keyser un Annemie Neyts-Uyttebroeck, laikā no 2008. gada 30. maija līdz 2. jūnijam apmeklēja Izraēlu un Palestīnu. Šīs vizītes laikā delegācija novērtēja to mērķu praktisko īstenošanu, kas pirms sešiem mēnešiem tika publiski pasludināti visu pušu kopīgajā paziņojumā Anapoles konferencē kā daļa no centieniem panākt divu valstu attiecību atrisinājumu līdz šī gada beigām. Citu svarīgāko centrālo jautājumu vidū bija drošības spēku stiprināšana, ko veic paši palestīnieši, apmetņu izveides jautājums, jo īpaši Jeruzalemes apkārtnē, ekonomiskā attīstība, ierobežotā pārvietošanās brīvība Rietumu krastā un, visbeidzot, humanitārais stāvoklis Gazas sektorā, kas ir nošķirts un pakļauts starptautiskām sankcijām.
<P>
Iepazīstināšana ar šo ziņojumu, ko delegācija pieņēma vienprātīgi - un tā bija dažādu partiju pārstāvju delegācija, - notika pagājušajā nedēļā Komisijas un Padomes klātbūtnē. Pēc tam šo ziņojumu, kas attēlo nomācošu ainu, nodeva Priekšsēdētāju konferencei. Lai gan ir veikti daži cerīgi pasākumi, tie aptver tikai dažas jomas, un to ietekme ir ierobežota. Notikumu kopējā attīstība nedod nekādu pamatu optimismam. Pašlaik vērienīgie Anapoles mērķi ir grūti sasniedzami.
<P>
Delegācija bija vienprātīga savā nostājā, ko atbalstīja Priekšsēdētāju konference, ka Gazas sektora blokāde ir jāpārtrauc, ka ir jāatjauno kontrolēta personu un preču pārrobežu kustība un ka ir jāierobežo vardarbība.
<P>
Arī Rietumu krastā ir jāīsteno jauna pieeja, kurā tiek atbalstīta Palestīniešu pašpārvalde un sistemātiski izveidoti apstākļi ilgtspējīgai ekonomiskai attīstībai. Ir jāpretojas Izraēlas pastāvīgas sadalīšanas un ģeogrāfiskas separācijas politikai. Tāpat kā ASV vadība, kuras viedokli vakar izteica valsts sekretāre Condoleezza Rice, mēs aicinām izbeigt apmetņu veidošanu, jo īpaši Jeruzalemes austrumu daļā.
<P>
Mēs uzskatām, ka nevienam nav tiesību izvairīties no pienākumiem, par kuriem vienojās Anapolē. Izraēlieši un palestīnieši risināja šīs sarunas ar ticību un samierināšanās atmosfērā. Viņiem ir jāturpina stingri ievērot šo virzienu. Viņiem ir jāparāda drosme un spēks iesaistīties politiskā atjaunošanas procesā. Mūsu, eiropiešu, ziņā ir būt līdzās un atbalstīt mūsu partnerus šajā procesā. Eiropas Parlaments rīkosies atbildīgi ar mērķtiecīgu apņēmību.
<P>
Eiropas Savienības attiecības ar Izraēlu un Palestīniešu pašpārvaldi ir jāattīsta tādā veidā, lai sekmētu vispārējo miera procesu. Barselonas process - savienība Vidusjūrai - varētu būt papildu faktors centienos veicināt mieru. Eiropas Parlaments cer, ka tam prasīs izteikt viedokli saistībā ar Eiropas miera centieniem.
<P>
Kamēr mēs šeit piedalāmies sēdē, Gazas sektora zvejnieki dodas jūrā. Blokādes dēļ vides piesārņojums ir sasniedzis satraucošu pakāpi. Tas apdraud zvejas komandu iztiku, un zvejnieki pret to protestē. Viņi ir rīkojuši demonstrācijas par savām tiesībām zvejot zivis, nopelnīt sev iztiku un dzīvot brīvībā un mierā. Mūsu delegācija apsolīja atbalstīt zvejniekus. Tādēļ mūsu vārdā es vēlos izteikt šiem zvejniekiem Eiropas Parlamenta solidaritāti.
<P>
Paldies, dāmas un kungi, ka jūs noklausījāties manu paziņojumu un šo otru paziņojumu, ko man lūdza sniegt Priekšsēdētāju konference.
