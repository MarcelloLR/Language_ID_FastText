<CHAPTER ID="007">
Oficiālā sveikšana
<SPEAKER ID="103" NAME="Priekšsēdētājs">
Balsošana uz īsu brīdi tiek apturēta, lai mēs varētu uzņemt Libānas parlamenta delegāciju, kura novēros mūsu darbu un kuru mēs, protams, sirsnīgi sveicam.
<P>
Libānas parlamenta delegācija, ko vada Boutros Harb, viesojas Eiropas Parlamentā saistībā ar starpparlamentu sanāksmēm. Es vēlos uzsvērt, ka šī vizīte pēc grūtajiem gadiem, ko Libānai nācās piedzīvot - 15 gadus ilgo pilsoņu karu, kuram sekoja okupācija, neseno karadarbību, kas sākās 2006. gada vasarā, un valsts iestāžu darbības pilnīgu paralīzi -, mums ir ļoti nozīmīga. Mēs ar sevišķu prieku uzņemam delegāciju laikā, kad politiskā situācija ir ievērojami uzlabojusies ne tikai Libānā, bet visā reģionā, laikā, kad ir noslēgts Dohas nolīgums un ir notikušas Libānas Republikas prezidenta vēlēšanas.
<P>
Mēs ceram, ka pēc jaunā vēlēšanu likuma pieņemšanas, par kuru tiks balsots dažu turpmāko dienu laikā, nākamajā gadā paredzētajām likumīgajām vēlēšanām tiks nodrošināti labākie priekšnoteikumi un tās būs jauns stimuls Libānas demokrātijas attīstībai, ko Eiropas Parlaments pilnībā atbalsta. Tādēļ Eiropas Parlamenta vārdā es vēlos sveikt delegācijas pārstāvjus, cerot, ka diskusijas, kurās viņi piedalīsies Eiropas Parlamentā, būs patiešām rezultatīvas. Es vēlreiz vēlos pateikties delegācijai.
