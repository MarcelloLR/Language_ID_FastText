<CHAPTER ID="011-01">
1.  Konference par bioloģisko daudzveidību Nagojā 2010. gadā (balsošana) 
<P>
- Pirms balsojuma:
<SPEAKER ID="153" NAME="Bruno Gollnisch" AFFILIATION="NI">
(FR) Priekšsēdētāja kungs, es runāšu ļoti īsi. Šajā reglamentā atvēlētajā īsajā brīdī es vēlos gan paust apbrīnu par diženo mūziķi L. Beethoven, gan nosodījumu par to, ka mums ir regulāri jāklausās Eiropas himna, kas ir izzudusi ...
<P>
(Protesti)
<P>
(Priekšsēdētājs pārtrauca runātāju)
<SPEAKER ID="154" NAME="Joseph Daul" AFFILIATION="PPE">
(FR) Priekšsēdētāja kungs, šie paziņojumi ir mani saniknojuši.
<P>
(Aplausi)
<P>
Ievērojot cieņu pret brīvību, mieru un mūsu pilsoņu piedzīvotajām ciešanām, es pieprasu šiem kungiem atteikties no Eiropas maksātās EP deputāta algas, ja viņi vēlas saglabāt gan vispārēju cieņu, gan manu cieņu.
<P>
(Aplausi)
<SPEAKER ID="155" NAME="Priekšsēdētājs">
Gollnisch kungs, es esmu ļoti laipns un pacietīgs cilvēks. Jums netika dots vārds. Tas nav paredzēts darba kārtībā. Ja jūs turpināsiet kliegt, jūs pieklājīgi palūgs pamest šo telpu.
<SPEAKER ID="157" NAME="Sandrine Bélier" AFFILIATION="Verts/ALE">
(FR) Priekšsēdētāja kungs, dāmas un kungi! Vēlos jūs lūgt ņemt vērā, ka balsojumam izvirzītā rezolūcijas 35. punkta pareizais un sākotnējais formulējums, kurā uzsvērts, ka uzņēmumu sociālajā atbildībā jāiekļauj bioloģiskā daudzveidība, ir formulējums franču valodā un ka ir jāizmanto šī versija. Turklāt angļu valodas versijā nav vārda "sociālā”, tas ir jāiekļauj tekstā, un teksta versija ir jālabo.
<SPEAKER ID="159" NAME="Sandrine Bélier" AFFILIATION="Verts/ALE">
(FR) Priekšsēdētāja kungs, jūs aicinājāt mūs balsot par 16. punkta sākotnējo formulējumu. Taču iepriekš notika atsevišķs balsojums un 16. punkts tika grozīts. Notika divi atsevišķi balsojumi. Tādējādi mēs nupat balsojām par sākotnējo formulējumu, nevis grozījumu.
<SPEAKER ID="161" NAME="Esther de Lange" AFFILIATION="PPE">
Priekšsēdētāja kungs, pirms pievēršamies galīgajam balsojumam, vēlos pateikt, ka, lai gan esmu ļoti gandarīta, ka pieņēmām 1. grozījumu, domāju, ka Bélier kundzei no Zaļo un Eiropas Brīvās apvienības grupas ir taisnība. Jūs patiešām aicinājāt balsot par sākotnējo punktu.
<P>
Pēc tam ekrānos mēs redzējām, ka balsojām par 1. grozījumu. Manuprāt, būtu godīgi pret Zaļo un Eiropas Brīvās apvienības grupu, ja mēs par 1. grozījumu balsotu vēlreiz.
<P>
Ja tiks pieņemts 1. grozījums, sākotnējais punkts tiks izslēgts.
<SPEAKER ID="162" NAME="Priekšsēdētājs">
Iespējams, tā notika tādēļ, ka runāju grieķu valodā, kas nav ļoti labi zināma valoda, un, lai palīdzētu visiem klātesošajiem, es tajā runāju ātri. Esmu pārliecināts - taču varu kļūdīties -, ka vispirms balsojumam pēc saraksta izvirzīju 1. grozījumu un pēc tam balsojumam izvirzīju ...
<P>
(Iebildumi)
<P>
Labi, es ticēšu Parlamentam. Man šķiet, ja atminos pareizi, ka 1. grozījums tiks noraidīts un pēc tam tiks pieņemts sākotnējais teksts, taču es atkārtošu balsojumu.
<P>
Balsojumā pēc saraksta es atgriezīšos pie 1. grozījuma. Balsošana ir sākusies.
<P>
(Balsojumā pēc saraksta tika pieņemts 1. grozījums)
