<CHAPTER ID="014">
Stāvoklis Irānā (debates)
<SPEAKER ID="027" NAME="Priekšsēdētājs">
. - Nākamais punkts ir kopējās ārpolitikas un drošības politikas Augstā pārstāvja un Komisijas ziņojumi par stāvokli Irānā.
<P>
Es silti sveicu Augsto pārstāvi Javier Solana. Solana kungs, vārds jums.
<SPEAKER ID="028" NAME="Javier Solana">
augstais pārstāvis kopējās ārpolitikas un drošības politikas lietās. - Priekšsēdētāja kungs, es nevēlos iejaukties pašlaik notiekošajās debatēs, bet es ieņemšu vietu tribīnē pēc jūsu uzaicinājuma. Ļaujiet man vispirms pateikt paldies par to, ka uzaicinājāt mani šodien. Šī ir mana pirmā uzstāšanās Parlamentā 2008. gadā. Mēs visi esam pārliecināti, ka 2008. gads būs ļoti aizraujošs gads, lai neteiktu vairāk. Es vēlos padziļināt sadarbību ar Parlamentu, ar jums un ar godājamajiem šā Parlamenta deputātiem.
<P>
Šodien mums ir ļoti nozīmīgas debates - debates par jautājumu, kas ir viens no būtiskākajiem jautājumiem starptautiskās sabiedrības darba kārtībā. Es vēlos sniegt īsu informāciju par šo jautājumu un veltīt nepieciešamo laiku, lai redzētu, vai mēs izprotam šo jautājumu, un ne tikai izprotam, bet panākam arī zināmu progresu šā ļoti sarežģītā, starptautiskās darba kārtības pašā augšgalā esošā jautājuma risinājuma virzienā.
<P>
Es sākšu ar dažiem apgalvojumiem. Irāna ir nozīmīga valsts Tuvajos Austrumos. Tā ir nozīmīga gan stratēģiskā ziņā, gan arī reģionālā līmenī. Tādēļ mēs gribētu, lai mūsu attiecības ar Irānu būtu konstruktīvas, bet, kā jau jūs zināt, šai saistībā pastāv daudzi sarežģījumi.
<P>
Irāna ir ļoti spilgta valsts, tajā dzīvo daudz talantīgu cilvēku. Irānā ļoti daudz sieviešu ir ieguvušas zinātnisko grādu. Internetā, jo īpaši tīmekļa emuāros viena no visbiežāk lietotajām valodām ir persiešu valoda, tādēļ ka jaunieši meklē pašizpausmes veidus.
<P>
Irānas politiskā skatuve - kā jau jūs to labi zināt - šajās dienās izraisa lielu interesi. Irānā ir vērojamas demokrātijas iezīmes, kas nav redzamas citās Tuvo Austrumu valstīs, lai gan attiecībā uz vēlēšanu procesu attīstības iespējas vēl ir ļoti lielas. Kā piemēru vēlos jums minēt Majles vēlēšanas martā, kur 30 % kandidātu aizliedza kandidēt, jo īpaši tiem, kam tuvākas bija reformu idejas. Dažiem no kandidātiem tiks dota iespēja pārsūdzēt aizliegumu kandidēt, bet dažiem nē. Tomēr demokrātija, kas nav ideāla, ir labāka par neesošu demokrātiju, un mums patiešām vajadzētu uzsākt sadarbību ar Irānas parlamentāriešiem. Es esmu ļoti pateicīgs Eiropas Parlamentam par to, ka uz Irānu nosūtīja delegāciju, lai tā tiktos ar kolēģiem Irānas Parlamentā.
<P>
Šā Parlamenta deputātiem ir arī tiesības interesēties par tiesiskumu un cilvēktiesību ievērošanu Irānā. Irāna ir gandrīz pašā pasaules preses brīvības rādītāju saraksta apakšā. Ir palielinājies Irānā veikto nāves sodu skaits. Diemžēl ir bijuši neskaitāmi ziņojumi par spīdzināšanu. Šādi gadījumi nav pieņemami un tikai bojā Irānas kā civilizētas valsts tēlu.
<P>
Visi tie cilvēki, kas piedalās kampaņās par cilvēktiesību ievērošanu Irānā, piemēram, kampaņā, kuras laikā tika savākts viens miljons parakstu par sieviešu tiesībām, ir pelnījuši mūsu atbalstu un apbrīnu. Šorīt man bija lieliska iespēja runāt par šo jautājumu ar Souhayr Belhassenm, kura, kā jūs zināt, ir viena no ievērojamākajām Starptautiskās cilvēktiesību federācijas darbiniecēm. Nodrošinot lielāku brīvību, atbildību un objektīvāku tiesiskumu, Irāna varētu kļūt par vienu no radošākajām un dinamiskākajām valstīm Tuvajos Austrumos. Pirms kāda laika Eiropas Savienība uzsāka ar Irānu dialogu par cilvēktiesībām, bet kopš 2004. gada irāņi vairs nevēlas tajā piedalīties.
<P>
Tomēr mums un Irānai ir vairākas kopīgas - vēl pilnībā neizmantotas - interešu jomas, no kurām vispamanāmākā ir enerģētikas nozare, bet kopā mēs daudz vairāk varētu paveikt arī tādās jomās kā cīņa pret narkotiku tirdzniecību un terorismu.
<P>
Būtu labi, ja mēs varētu uzlabot sadarbību ar Irānu reģionālā līmenī. Bet pašlaik, kā jau jūs zināt, tas ir sarežģīti tādēļ, ka ir grūti uzskatīt Irānu par konstruktīvu partneri. Izskatās, ka gandrīz visās jomās mūsu izmantotās politikas ir atšķirīgas un bieži vien pat pretējas. Mēs vēlamies panākt divu valstu risinājumu Palestīnā. Mēs vēlamies, lai veiksmīgi noritētu Anapolisas Konference. Irāna vēl joprojām ir vienīgā valsts Tuvajos Austrumos, kas nepieņem divu valstu risinājumu. Irāna ir galvenā ieroču piegādātāja organizācijai Hamas. Prezidenta Ahmadinejad komentāri par Izraēlu un viņa atbalsts holokausta noliegumam nav pieņemams nevienam no mums. Irāna, kā jau jūs zināt, ir faktors, kas veicina Libānas nestabilitāti. Tā ir nozīmīgākā ieroču piegādātāja organizācijai Hezbollah. Tā arī sadarbojās ar grupējumiem, kas veicināja vardarbību Irākā.
<P>
No mūsu viedokļa, visas šīs darbības padara Irānu par nemierīgu un sarežģītu Tuvo Austrumu valsti. Tomēr tā ir valsts, kura mums ir jāizprot un labāk jāiepazīst. Mēs esam pieredzējuši auglīgus sadarbības periodus ar Irānu, piemēram, saistībā ar Afganistānu, un es domāju, ka mums ir jāturpina meklēt šādas iespējas.
<P>
Bet, kā jau jūs zināt, viens no nopietnākajiem raižu iemesliem ir Irānas kodolprogramma. Ja Irāna izstrādātu kodolieroci, tas radītu nopietnu nestabilitāti un briesmas Tuvajos Austrumos. Tas lielā mērā apdraudētu arī visu ieroču neizplatīšanas sistēmu. Pat aizdomas par to, ka Irāna gatavojas izstrādāt kodolieroci, var destabilizēt situāciju Tuvajos Austrumos.
<P>
Mūsu mērķis ir novērst šādas aizdomas. Tas, galu galā, ir iespējams tikai sarunu ceļā.
<P>
Mēs atzinīgi vērtējam to, ka Irāna sadarbojas ar Starptautisko Atomenerģijas aģentūru, lai risinātu dažus tā sauktos "neatrisinātos jautājumus”. Pašreizējā sadarbības posmā, strādājot ar Dr. M. ElBaradei, kā jau jūs zināt, Irānai ir jāatbild uz būtiskiem jautājumiem, piemēram, par apbruņošanos un citiem ļoti nozīmīgiem jautājumiem, jo īpaši saistībā ar piesārņojumu.
<P>
Bet arī tad, ja Irāna sniedz atbildes uz jautājumiem par pagātnes darbībām, netiek nodrošināta pārskatāmība, ko mēs pieprasām attiecībā uz Irānas pašreizējām aktivitātēm vai nākotnes nodomiem. Saskaņā ar esošajiem pārskatāmības noteikumiem, Irānai, kā jau mēs vairākkārt esam teikuši, ir jāratificē un jāīsteno papildprotokols.
<P>
Uzticēties Irānas nākotnes nodomiem ir vēl grūtāk. Pieņemot, ka Irānai kādreiz ir bijusi apbruņošanās programma, kā gan mēs šodien varam būt pārliecināti par to, ka pašlaik veiktās bagātināšanas darbības ir saistītas tikai ar civiliem mērķiem? Ir jo īpaši grūti būt pārliecinātiem, neredzot, ka Irāna būtu noslēgusi kādu vienošanos par kodolspēkstacijas būvniecību, izņemot ar Krieviju noslēgto vienošanos par kodolspēkstacijas būvniecību Bushehr pilsētā, uz kuru pamatojoties, krievi Irānai piegādāja degvielu. Viss, ko mēs dzirdam, ir bagātināšana. Kad es un arī jūs nesen jautājām Irānas valdības pārstāvjiem, ko viņi plāno darīt ar bagātināto urānu, mēs nesaņēmām atbildi. Jūs bijāt tam liecinieki pirms dažām dienām.
<P>
Patiesībā Irāna var īstenot civilu programmu tikai ar to valstu palīdzību, kuras pieder sešu valstu grupai un kas piedalās sarunās vai mēģina organizēt sarunas ar Irānu, izņemot Japānu. Neviena cita valsts pasaulē nevar apgādāt valsti, kas vēlas īstenot vai attīstīt civilu kodolprogrammu, nesadarbojoties ar valstīm vai kompānijām, kas pieder sešu valstu grupā esošajām valstīm, kā arī Japānai. Neviens no mums nav pret Irānas civilo programmu; mēs patiešām piedāvājam savu palīdzību. Bet neviens no mums nesniegs šo palīdzību, līdz mēs nebūsim pārliecināti, ka Irānas nodomi ir tikai un vienīgi miermīlīgi.
<P>
Tieši šā iemesla dēļ mēs nepārtraukti cenšamies organizēt sarunas. Diemžēl līdz šim, kā jau jūs zināt, mums nav izdevies neko panākt. Par nožēlu jāatzīst, ka ir arī neiespējami kaut ko uzsākt, kamēr Irāna turpina ignorēt Starptautiskās Atomenerģijas aģentūras vai Drošības padomes rezolūcijas. Tādēļ Ņujorkā turpinās darbs pie vēl vienas rezolūcijas. Šo rezolūciju nolūks nav sodīt Irānu, bet pārliecināt to sēsties pie sarunu galda, pēc manām domām, jo ātrāk, jo labāk. Eiropas Savienība un Drošības padomes pastāvīgie locekļi šajā jautājumā ir vienisprātis. Mums bija ļoti nozīmīga sanāksme pagājušajā ceturtdienā.
<P>
Es šajā saistībā varu pievienot vēl vienu komentāru, kas neattiecas uz Irānu. Pasaulē, kurā arvien palielinās interese par kodolenerģiju, mums ir jāatrod veidi, kā pārliecināt valstis, ka tās var iegūt kodoldegvielu, neveicot bagātināšanu, kas ir dārgs process un rada aizdomas par ieroču ražošanu. Es lielā mērā atbalstu ideju par kodoldegvielas apgādes nodrošināšanu starptautiskā līmenī, iespējams, izveidojot kodoldegvielas krātuvi. Šo ideju ir minējuši vairāki mūsu partneri un daudzas ievērojamas starptautiskās sabiedrības personas. Saistībā ar šo ir izskanējuši vairāki labi priekšlikumi. Es domāju, ka ir pienācis laiks īstenot šīs idejas, pārvērst tās realitātē.
<P>
Kā jau es minēju uzrunas sākumā, Irāna ir nozīmīga valsts. Jau vairākus gadus es nodarbojos ar attiecību normalizēšanu starp mums. Mēs visi - irāņi un eiropieši - būsim ieguvēji no šīm attiecībām. Es tam ticu, un es neatlaidīgi turpināšu strādāt, virzoties uz šo mērķi, kurš, kā es uzskatu, dos labumu gan Irānas, gan arī Eiropas Savienības iedzīvotājiem.
<SPEAKER ID="029" NAME="Benita Ferrero-Waldner">
Komisijas locekle. - Priekšsēdētāja kungs, es domāju, ka pašreizējā situācijā tas ir neizbēgami, ka debates par Irānu pievērsīsies kodolprogrammai. Starptautiskā sabiedrība ir vienota apmierinoša risinājuma meklējumos. Tas nozīmē sadarbību, izmantojot atbilstošas Starptautiskās Atomenerģijas aģentūras un Apvienoto Nāciju Organizācijas Drošības padomes sniegtās iespējas. Tas nozīmē arī augstā pārstāvja Javier Solana neatlaidīgo centienu atbalstīšanu attiecībā uz valstu grupu "trīs plus trīs”, nodrošinot pilnīgu Eiropas Savienības atbalstu tāpēc, ka starptautiskā vienotība ir būtiskākais aspekts, un tas bija redzams arī pēdējā sanāksmē Berlīnē.
<P>
Kad es pagājušajā nedēļā tikos ar Dr. Saeed Jalili - galveno Irānas sarunu vedēju - es viņam atgādināju par mūsu kopējo nostāju. Neviens nekad nav noliedzis Irānas tiesības izmantot kodolenerģiju miermīlīgiem nolūkiem, bet pilnīgi noteikti ir nepieciešams atjaunot uzticību un parādīt patiesu politisko gribu rast risinājumu.
<P>
Lai gan Eiropas Savienība pielika visas pūles, lai panāktu vēlamo, diemžēl es neredzēju šādu politisko gribu no Irānas puses. Kamēr mēs nejutīsim šādu politisko gribu, nebūs iespējams uzlabot mūsu attiecības, tostarp uzsākt vai atsākt tirdzniecību un pārrunas par sadarbību un energoresursiem. Tieši to es skaidri pateicu Dr. Saeed Jalili mūsu tikšanās laikā.
<P>
Es esmu pārliecināta, ka arī Parlaments ir tādās pašās domās un ka tas turpinās nopietni atbalstīt augsto pārstāvi J. Solana un valstu grupu "trīs plus trīs”, lai panāktu ilgtspējīgu un arī diplomātisku risinājumu, kurš, saglabājot Irānas neatsavināmās tiesības ražot kodolenerģiju miermīlīgiem nolūkiem, nodrošinās objektīvas garantijas, ka šādas darbības tiešām ir vērstas tikai uz miermīlīgiem mērķiem.
<P>
Lai gan Eiropas Savienības un Irānas attiecību attīstība ir lielā mērā atkarīga no progresa šajā jautājumā, Komisija uzskata, ka ir jāmeklē arī citas sadarbības iespējas ar šo valsti.
<P>
Šajā saistībā es vēlos paust atzinību par darbu, ko uzsākusi Delegācija attiecībām ar Irānu tās enerģiskās priekšsēdētājas Angelika Beer vadībā. Angelika Beer, es jo īpaši vēlos paust atzinību par jūsu vadīto misiju pagājušajā mēnesī uz Teherānu. Eiropas Parlamenta kontakti, piemēram, ar Irānas parlamentu Majlis ir ļoti būtisks komunikācijas kanāls starp Eiropas Savienību un Irānas Islāma Republiku.
<P>
Jūsu tikšanās ar augsta līmeņa amatpersonām, piemēram, ārlietu ministru M. Mottaki, kā arī ar dažādiem Irānas sabiedrības pārstāvjiem ir un bija ļoti vērtīgas. Tikšanās ar sievietēm - dažādu organizāciju pārstāvēm, ieslodzīto studentu ģimenēm, arodbiedrību pārstāvjiem un minoritāšu grupām ir ļoti būtisks pierādījums tam, kādu nozīmi Eiropas Savienība piešķir pilnīgi brīvai, demokrātiskai un dažādi domājošai Irānai, kas rīkojas saskaņā ar starptautiskajām konvencijām, kurām Irānas Islāma Republika ir brīvprātīgi pievienojusies.
<P>
Cilvēku savstarpējie kontakti ir ļoti piemērots veids, kā pārvarēt aizspriedumus un negatīvus stereotipus un veicināt savstarpējo sapratni. Piemēram, ir ļoti būtiski atbalstīt turpmāko sadarbību izglītības, kultūras un mākslas jomā starp Eiropu un Irānu - divām izcilām antīkajām civilizācijām, kuras viena otrai var tik daudz ko piedāvāt.
<P>
Šā iemesla dēļ es esmu jo īpaši priecīga paziņot par veiksmīgu Erasmus Mundus ārējās sadarbības programmas uzsākšanu šajā akadēmiskajā gadā, ļaujot eiropiešiem veidot ciešākas saites ar studentiem un profesoriem no Irākas, Jemenas un Irānas. Irānas universitāšu tīkls, kas piedalās šajā programmā un ietver tādas pilsētas kā Teherāna, Širāza, Mašadai un Alzahra, izskatās jo īpaši daudzsološs. Pirmajā programmas darbības gadā vairāk nekā 50 Irānas studentiem un profesoriem tika dota iespēja studēt Eiropā. Es ļoti ceru, ka šis projekts būs abpusējs, un arī Eiropas studenti un profesori dosies uz Irānu.
<P>
Papildus iepriekš minētajam mēs veicinām mūsu sadarbību ar Irānu arī vairākās citās jomās, piemēram, atbalsta sniegšana afgāņu bēgļiem vai cīņa pret narkotikām. Šai saistībā es vēlos vērst jūsu uzmanību uz nesen izsludināto uzaicinājumu iesniegt priekšlikumus dotāciju piešķiršanai nevalstiskajām organizācijām un vietējām pašvaldības iestādēm Irānā.
<P>
Šīs programmas - starp citu, pirmās šāda veida programmas Irānā - mērķis ir veicināt un stiprināt iekļaujošu un tiesisku sabiedrību. Tā ietver izglītības pasākumus un attīstību veicinošus pasākumus ar uzsvaru uz cīņu pret nabadzību.
<P>
Programma atbalsta arī sadarbību starp pilsonisko sabiedrību un vietējām pašvaldības iestādēm un pasākumus to kapacitātes stiprināšanai. Pieteikumu iesniegšana jau ir sākusies, un tos var iesniegt līdz 11. februārim.
<P>
Runājot par ko pilnīgi citu, es atzinīgi vērtēju Parlamenta plenārsēdē pagājušā gada 13. decembrī pieņemto lēmumu piešķirt finansējumu 3 miljonu eiro apmērā televīzijas ziņu dienestam persiešu valodā. Izteikti eiropeiska satura informācijas sagatavošanai un raidīšanai sniegtajam atbalstam var būt būtiska nozīme labākas savstarpējās izpratnes ar Irānas Republiku veicināšanā.
<P>
Es vēlos pabeigt uzrunu ar ļoti būtisku jautājumu - demokrātija un cilvēktiesības. Pagājušā nedēļā šā Parlamenta priekšā Dr. S. Jalili uzsvēra cilvēka cieņas nozīmi. Es, protams, varu viņam tikai piekrist, bet, diemžēl, kad es viņu satiku personīgi, es varēju tikai paust nopietnas bažas par cilvēktiesību un situācijas cilvēktiesību jomā pasliktināšanos Irānā.
<P>
Saskaņā ar AFP pārskatu, kas veidots, apkopojot informāciju no preses ziņojumiem, pagājušajā gadā Irānā izpildīja vismaz 297 nāves sodus. Kopējais izpildīto nāves sodu skaits strauji pieauga 2006. gadā, kad saskaņā ar organizācijas "Amnesty International” sniegto informāciju izpildīja 177 nāves sodus. Es šeit nerunāju par citiem ļoti nežēlīgiem cilvēku nogalināšanas veidiem. Tādēļ es paudu cerības, ka atsāksies Eiropas Savienības un Irānas dialogs par cilvēktiesību jautājumiem.
<P>
Es paudu cerības arī attiecībā uz to, ka nākamajās parlamenta vēlēšanās piedalīsies kandidāti ar daudzveidīgākiem uzskatiem nekā iepriekš. Eiropas Savienība ir apņēmības pilna panākt izmaiņas šai saistībā. Pēdējais 25. janvāra paziņojums par piespriestajiem nāves sodiem Irānā ir vēl viens būtisks jautājums.
<P>
Mēs pilnībā piekrītam Parlamentam attiecībā uz to, ka bez sistemātiskiem uzlabojumiem cilvēktiesību jomā Irānā mūsu attiecības ar šo valsti nespēs atbilstoši attīstīties.
<SPEAKER ID="030" NAME="Michael Gahler">
PPE-DE grupas vārdā. - (DE) Priekšsēdētāja kungs, mūsu rezolūcija attiecas uz cilvēktiesību stāvokli Irānā un strīdu par Irānas kodolprogrammu. Attiecībā uz cilvēktiesību jautājumu šis Parlaments gadu gaitā vairākkārt ir skaidri izteicis savus uzskatus. Šodien Augstais pārstāvis vēlreiz runāja par nāves sodu izpildi un spīdzināšanu. Ņemot vērā pēdējos notikumus, es vēlētos minēt Ahwazi arābu kopienas politisko aktīvistu vārdus, kuri ir notiesāti uz nāvi, un aicināt Irānas valdību neizpildīt šos nāves sodus. Šie vārdi ir Zamal Bawi, Faleh al-Mansouri, Said Saki un Rasoul Mazrea; tas pats attiecas uz diviem kurdu žurnālistiem, Abdolwahed 'Hiwa' Butimar un Adnan Hassanpour. Lai šī viņu likteņu publiskošana Eiropā sniedz viņiem aizsardzību!
<P>
Attiecībā uz kodolprogrammas jautājumu Saeed Jalili, Irānas galvenais sarunvedis pagājušajā nedēļā Ārlietu komitejai nesniedza skaidru norādi par Irānas patiesajiem nodomiem. Pret 24 komitejas locekļu jautājumiem kopumā attiecās pavirši. Tas nav veids, kā pārvarēt dziļo neuzticību, kas valda starp starptautisko kopienu un Irānu. Solidaritāte ir starptautiskās kopienas labākā atbilde uz šādu izvairīgumu, un tas ir iemesls, kādēļ savā rezolūcijā mēs atzinīgi vērtējam 22. janvārī Berlīnē panākto vienošanos par jaunas ANO Drošības padomes rezolūcijas projekta sagatavošanu. Tas lietā iesaistīs Krieviju un Ķīnu, kas būs spēcīgs signāls Irānai. Rezolūcija nodrošina papildu pasākumus, kas ir daļa no starptautiskās kopienas saskaņotās pieejas.
<P>
Es uzskatu par pareizu to, ka mums būtu jāmeklē dialogs, kur vien tas ir iespējams, taču mums arī būtu atkārtoti jāizklāsta savas intereses, proti, no vienas puses, cilvēktiesības, bet no otras - arī sadarbība, tiesa, gan tikai - ja un kad Irāna atgūs uzticību mūsu kopienā.
<SPEAKER ID="031" NAME="Hannes Swoboda">
PSE grupas vārdā. - (DE) Priekšsēdētāja kungs, Solana kungs, komisār, šeit ir iesaistīti trīs jautājumi: cilvēktiesības, kodolieroči un brīvas demokrātiskas vēlēšanas Irānā. Kas nav jautājums šeit šodien, ir jautājums par to, vai Mujaheddin būtu jāiekļauj melnajā sarakstā vai ne; to mēs izskatīsim atsevišķi.
<P>
Cilvēktiesību jomā daudzas un biežas nāves sodu izpildīšanas Irānā ir pastāvīgs sāpīgs jautājums, ciktāl tas attiecas uz mums. Es piekrītu tam, ko Gahler kungs sacīja šajā sakarā, un ceru, ka sabiedrības viedoklim mūsu valstīs var būt nozīmīga ietekme.
<P>
Otrais jautājums skar kodolprogrammu. Mēs atklāti aizstāvam tos uzskatus, ko pauda Augstais pārstāvis. Mēs negribam kodolieročus Irānā; mēs negribam kodolieročus nekur šajā reģionā. Tas bija pietiekami skandalozi, ka daudzas valstis, arī, ar nožēlu man jāsaka, Amerikas Savienotās Valstis, stāvēja blakus un noskatījās, kā Pakistānā tika radīta bumba un kā bumbas radīšanas tehnoloģija no turienes tika nodota Irānai, jo Pakistānu uzlūkoja vienīgi saskaņā ar kopīgās cīņas perspektīvu pret Padomju Savienību un tādējādi arī pret Afganistānu.
<P>
Tas, kas mums vajadzīgs, ir pārraudzība, un es lūgtu jūs, Solana kungs, pielikt īpašas pūles šajā virzienā, lai nodrošinātu to, ka kodolrūpniecības uzņēmumi un jo īpaši to bagātināšanas un atkritumu apglabāšanas darbības tiktu daudz pilnīgāk iekļauti daudzpusējā sistēmā un tiktu daudz stingrāk uzraudzīti. Mums ir jādara vairāk šajā sakarā, jo tas skar ne tikai Irānu, bet arī citas valstis.
<P>
Vēl viena lieta, kas mums ir vajadzīga, - un tam Amerikai ir jābūt gatavai veikt tālākas koncesijas - ir likumīgo drošības interešu atzīšana, nevis tikai kādas valdības, bet irāņu tautas interešu atzīšana. Šai drošībai jābūt garantētai, un tad mēs noteikti varam panākt progresu mūsu dialogā ar Irānu. Es līdzīgā veidā atbalstu ANO rezolūciju, jo tas ir nozīmīgs panākums.
<P>
Arī attiecībā uz vēlēšanām, Solana kungs, es varu tikai pievienoties jūsu uzskatiem. Vēlēšanas un demokrātija sāk kalpot mērķim, kad vēlēšanas ir patiesi brīvas, un, ja prezidents Ahmadinejad uzskata, ka viņam ir tik plašs atbalsts Irānā, es varu tikai mudināt viņu nodrošināt, lai varētu notikt patiesi brīvas vēlēšanas bez ārējas iejaukšanās, un tad mēs redzēsim, vai viņš bauda šādu plašu atbalstu. Brīvas vēlēšanas Irānā ir viena no atslēgām uz visa šī reģiona demokratizāciju.
<P>
(Aplausi)
<SPEAKER ID="032" NAME="Annemie Neyts-Uyttebroeck">
ALDE grupas vārdā. - (NL) Priekšsēdētāja kungs, Solana kungs, komisār, tas joprojām ir paradokss, ka, kā teica Solana kungs, valstij ar tik bagātu vēsturi, tik daudzveidīgu kultūru un tik aktīviem iedzīvotājiem kā Irānai ir jāveic visbriesmīgākie cilvēktiesību pārkāpumi. Nāves sodu skaits pagājušajā gadā, uz kuru atsaucās arī komisārs, ir tam traģiska ilustrācija.
<P>
Līdz ar to es uzskatu, kopīgi ar savu grupu, ka Irāna faktiski nodod pati savu vēsturi, kad pašreizējais režīms izturas pret tās tautu tā, kā tas diemžēl tagad dara jau vairākus gadus. Neraugoties uz to, es domāju, ka risinājums meklējams nepārtrauktā dialogā ar iedzīvotājiem un pilsonisko sabiedrību, neapšaubāmi, taču arī ar politiskajām iestādēm, lai cik arī grūti tas būtu.
<P>
Šajā sakarā pagājušās nedēļas debates ar Jalili kungu nebija gluži izklaide, bet tās bija ļoti svarīgas, jo tagad viņš zinās, ka neviena persona ne no vienas šī Parlamenta grupas neatbalstītu vai pat neapsvērtu iespēju, ka Irāna vēlreiz sāktu izmantot savu kodolpētniecību militāriem nolūkiem bez jebkādas reakcijas no mūsu puses.
<P>
Savas grupas vārdā es jo īpaši apsveicu Solana kunga ieteikumu ķerties pie sava veida daudzpusējas, starptautiskas kodoldegvielas bankas izveides, jo tas, iespējams, ir labs veids, kā sasaistīt mūsu bažas par ieroču neizplatīšanu un ļaušanu valstīm turpināt attīstīt to civilās darbības kodolenerģijas jomā.
<SPEAKER ID="033" NAME="Konrad Szymański">
UEN grupas vārdā. - (PL) Priekšsēdētāja kungs, komisār, Solana kungs, vissvarīgākais un steidzamākais jautājums attiecībās ar Irānu ir iegūt garantiju, ka tā neiegūs kodolieročus. Neatkarīgi no informācijas no dažādiem avotiem, arī Nacionālās izlūkošanas novērtējuma ziņojuma, mēs šodien nevaram būt pārliecināti, ka Irāna neradīs šādus ieročus.
<P>
Ir naivi iedomāties, ka no 2003. gada urāna bagātināšana Irānā ir virzīta tikai civilai izmantošanai. Kopš tā laika reformistu prezidenta Khatami vietā ir daudz stingrāka politiskā virziena pārstāvis. Mums ir arī jāatceras, ka visas kodolprogrammas to sākuma posmā bija paslēptas aiz civilu projektu aizsega: tā tas bija Krievijas, Indijas, Ķīnas un Izraēlas gadījumā. Visdrīzāk, šodienas civilā programma ir vienīgi solis ceļā uz iespējamu urāna bagātināšanu militāriem nolūkiem. Tādēļ Eiropas Savienībai ir maksimāli jāpastiprina spiediens uz Irānu, neizslēdzot militāru risinājumu.
<SPEAKER ID="034" NAME="Angelika Beer">
Verts/ALE grupas vārdā. - (DE) Priekšsēdētāja kungs, vai es drīkstu sākt ar pateikšanos gan Solana kungam, gan Ferrero-Waldner kundzei par tik vispusīgu sagatavošanos šai vizītei un par iesaistīšanos konsultācijās un dialogā ar mums pirms tās, kā arī pēc tās.
<P>
Es vēlētos norādīt - un lai šeit nebūtu kļūdas -, ka šīs debates tiks sadzirdētas arī Irānā. Tā ir izglītota un plurālistiska sabiedrība, kas cenšas iegūt sev vajadzīgo informāciju, un mēs atbalstām šos meklējumus, izmantojot Farsi televīzijas ziņu dienestu. Mēs zinām, ka Ahmadinejad režīma vadītāji sekos šīm debatēm, un tādēļ ir pareizi un pienācīgi skaidri pateikt prezidentam Ahmadinejad un viņa atbalstītājiem, ka kandidātu skaits uz 296 vietām parlamentā - to ir vairāk nekā 7000, no kuriem 2000 ir acīmredzami izslēgti, - mums ir skaidra zīme, ka pašmāju politikā viņš ir piespiests pie sienas. Mūsu solidaritāte pieder pilsoniskai sabiedrībai, sievietēm, arodbiedrībām un visiem tiem, kuri ir apdraudēti un kuru vārdi mums tika nolasīti pirms dažiem brīžiem.
<P>
(Aplausi)
<P>
Ir arī otrs iemesls, kādēļ mēs gribējām šodienas debates, par kurām es esmu patiesi pateicīgs. Irāna ir strupceļā. Tā ir ieskrējusi ķieģeļu sienā un vairs nezina, kā iet tālāk; tā nespēj neko piedāvāt. Tomēr vienlaikus es gribētu uzzināt, vai mēs, eiropieši, patiesi esam izspēlējuši visas savas kārtis. Mūsu ieinteresēto pušu vizītes uz Irānu secinājums ir tāds, ka mums jāatrod mūsu pašu sarunu risināšanas veids, un to var izdarīt tikai bez iepriekšējiem nosacījumiem, neturot nazi kādam pie rīkles.
<P>
Viena lieta, ko es skaidri sapratu no visiem cilvēkiem, kurus mums bija iespēja satikt un kuriem ir vajadzīgs mūsu atbalsts, ir tas, ka sankcijas vājina pilsonisko sabiedrību un stiprina prezidentu Ahmadinejad. Šī iemesla dēļ turpināt tāpat kā līdz šim nav politiska iespēja, un tas neradīs izeju no strupceļa.
<P>
Tādēļ ļaujiet man nobeigumā pateikt, ka nekādā veidā negribam kodolieročus nevienā valstī. No savas puses es vispār negribu kodolenerģiju, taču, ja priekšsēdētāja Sarkozy politika ir pa labi un pa kreisi noslēgt kodolenerģijas līgumus bez jebkādiem aizsardzības pasākumiem, tādiem kā ieroču neizplatīšanas nolīgumi, Eiropas ārpolitika kļūs par izplatīšanas faktoru tā vietā, lai to aizkavētu.
<P>
(Aplausi)
<SPEAKER ID="035" NAME="Priekšsēdētājs">
. - Paldies, Beer kundze, un es novēlu jums ļoti ātri atveseļoties no tā, kas izskatās pēc lauztas rokas.
<SPEAKER ID="036" NAME="Tobias Pflüger">
GUE/NGL grupas vārdā. - (DE) Priekšsēdētāja kungs, saskaņā ar ASV izlūkošanas ziņojumu, situācija ir mainījusies. Tas, kas tagad ir vajadzīgs, ir moratorijs attiecībā uz kodoljautājumu. Lieta ir jānovirza no ANO Drošības padomes un atpakaļ Starptautiskajai Atomenerģijas aģentūrai. Irānā ir ļoti aktīva pilsoniskā sabiedrība par spīti visiem represīvajiem pasākumiem pret grupām, tādām kā arodbiedrības. Ir neciešami notikumi, piemēram, kandidātu noraidīšana Majlis vēlēšanām, bet es stingri iebilstu pret spēcīgākām sankcijām. Tās būtu neproduktīvas, jo īpaši attiecībā uz demokrātisko opozīciju. Mēs joprojām dzirdam draudus par karu pret Irānu, it sevišķi no Amerikas Savienotajām Valstīm. Mana grupa ļoti stingri iebilst pret jebkādiem kara draudiem un jebkādu kara plānu gatavošanu.
<P>
Solana kungs, Lielbritānijas laikrakstā "Guardian” ir citēts Robert Cooper, jūsu personāla loceklis, sakot šādus vārdus saistībā ar nesen apspriešanai izvirzīto manifestu jaunai NATO: "Varbūt mēs gatavojamies izmantot kodolieročus pirms kāda cita, bet es piesargātos izteikt to skaļi.” Vai šis apgalvojums attiecas uz stāvokli Irānā, Solana kungs, un kad jūs gatavojaties nošķirt sevi no šī apgalvojuma?
<P>
Ļaujiet man atkārtot: sarunas ar Irānu, nevis eskalācija un karš.
<SPEAKER ID="037" NAME="Bastiaan Belder">
IND/DEM grupas vārdā. - (NL) Priekšsēdētāja kungs, no Irānas Islāma Republikas ir labas ziņas un sliktas ziņas. Labās ziņas nāca pagājušajā mēnesī, decembra vidū, no Irānas opozīcijas Teherānā, kas ieņēma ļoti skaidru nostāju pret prezidenta Ahmadinejad holokausta noliegšanu, paziņojot, ka holokausts bija vēsturisks notikums, kuru nevar apšaubīt. Pienācīgi atzīmēts.
<P>
Sliktās ziņas ir publiskie draudi, ko ārlietu ministrs Mottaki kungs nesen izteica Apvienoto Nāciju Drošības padomei, kad viņš sacīja, ka, ja tā pieņemtu jaunu rezolūciju par sankcijām pret Irānu pirms nākamā SAEA ziņojuma martā par šīs valsts kodolprogrammu, tad sekotu atbilstīga un nopietna atbildes reakcija no Teherānas.
<P>
Solana kungs, es gribētu zināt, ko jūs domājat par šiem publiskajiem draudiem. Un ko jūs domājat par ideju nostiprināt SAEA pozīciju, izveidojot tehnisko ekspertu neatkarīgu komiteju par Irānas kodolprogrammu? Galu galā tam ir bijuši precedenti UNSCOM un UNMOVIC. Šajā gadījumā komitejas ziņojums kalpotu kā rokasgrāmata Drošības padomei izskatīšanai.
<SPEAKER ID="038" NAME="Philip Claeys" AFFILIATION="NI">
(NL) Priekšsēdētāja kungs, Irānas režīms turpina apdraudēt stabilitāti visos Tuvajos Austrumos un tālu ārpus tiem. Irāna sniedz atbalstu islāmistu un teroristu grupām Libānā, Palestīnas teritorijās, Afganistānā, Irākā un citās vietās. Eiropas Savienības stratēģijai jābūt vērstai uz to, lai cik vien iespējams izolētu Irānu šajā reģionā. Ļoti svarīgi ir arī mudināt Krieviju pakāpeniski izbeigt sadarbību ar Irānu kodolenerģijas jomā. Irānas plāni kodolenerģijas jomā ir draudi mieram pasaulē.
<P>
Amerikas Nacionālās izlūkošanas novērtējums pirms pāris mēnešiem pārsteidza visu pasauli ar apgalvojumu, ka Irāna 2003. gadā ir izbeigusi mēģinājumus radīt kodolieročus. Tagad ASV ir aicinājumi, lai tālāk izmeklētu NIN secinājumus. Tomēr būtu nepareizi tagad pēkšņi pieņemt, ka Irānas režīma kodoldraudi vairs nepastāv. Kāpēc, piemēram, Irāna joprojām rada tādus sarežģījumus Starptautiskās Atomenerģijas aģentūras inspektoriem?
<P>
Mēs visi zinām, uz ko ir spējīgs režīms Teherānā. Te ir tās cilvēktiesību situācija, un pagātnē ir bijuši skaidri pierādījumi Irānas saistībai ar islāmistu starptautisko terorismu. Kad prezidents Ahmadinejad publiski paziņo, ka viņš grib izdzēst Izraēlu no kartes, mums tas ir jāuztver nopietni. Tādēļ pašreizējos apstākļos būtu nepareizi atslābināt spiedienu uz prezidentu Ahmadinejad. Ir jābūt dialogam, taču Eiropas Savienībai jābūt nelokāmai savos centienos un vēlmē darīt vairāk, lai veicinātu brīvību un stabilitāti.
