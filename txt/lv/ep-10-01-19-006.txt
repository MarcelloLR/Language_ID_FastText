<CHAPTER ID="006">
Stāvoklis Jemenā (debates)
<SPEAKER ID="092" NAME="Priekšsēdētājs">
Sēde tiek atsākta.
<P>
Nākamais darba kārtības punkts ir Eiropas Savienības Augstās pārstāves ārlietās un drošības politikas jautājumos un Komisijas priekšsēdētāja vietnieces baroneses C. M. Ashton paziņojums par stāvokli Jemenā.
<SPEAKER ID="093" NAME="Catherine Ashton">
Eiropas Savienības Augstā pārstāve ārlietās un drošības politikas jautājumos un Komisijas priekšsēdētāja vietniece. - Priekšsēdētājas kundze, mēs zinām, kāpēc Jemena ir šodien mūsu darba kārtībā. Mēs izsekojām Detroitas spridzinātāju no Amerikas Savienotajām Valstīm līdz Eiropai, Āfrikai un Jemenai. Tādējādi tas bija atgādinājums, ka mūsu pašu drošība ir briesmās, ja mēs nepalīdzam tādām valstīm kā Jemena, kas cīnās vienlaicīgi ar vairākiem izaicinājumiem.
<P>
Terorisms ir uzmanības centrā, bet tas ir tikai viens no savstarpēji saistītiem izaicinājumiem. Ziemeļos ir nestabilitāte, ko izraisīja bruņots konflikts ar Houthi nemierniekiem. Ir konflikts par tiesībām uz zemi un ūdeni un ilgstošs saspīlējums ar dienvidu reģionu, kas ir juties atstāts novārtā kopš apvienošanās 1991. gadā. Valdībai līdz šim ir izdevies uzturēt vispārēju stabilitāti, bet, tā kā ienākumi no naftas ir samazinājušies, valsts cīnās, lai saglabātu kontroli pār vairākām valsts teritorijas daļām.
<P>
Papildus visam tam vēl pirātisms Adenas līcī, kontrabanda, migrācija un cilvēku tirdzniecība no Āfrikas raga un tagad arī džihāda teroristu darbības aktivizēšanās. Jemenā ir augsts iedzīvotāju pieauguma līmenis un arvien lielāka neapmierinātība jauniešu starpā. Iekļaujoša iekšpolitiska vienprātība vēl arvien šķiet nesasniedzama.
<P>
Attiecībā uz to visu viena lieta ir skaidra - neviens no mums nevar atļauties nelikumību zonu, kas stiepjas no Āfrikas raga līdz Afganistānai. Tad mēs paši par to maksātu.
<P>
Pēdējos 18 mēnešos Eiropas Savienība ir izvirzījusi Jemenu par prioritāti savā pretterorisma stratēģijā un vispusīgajā pieejā valsts veidošanai un attīstībai. Padome oktobrī pieņēma plašus secinājumus par Jemenu. Mēs tagad cenšamies sapulcēt visus šīs stratēģijas piekritējus. Tāpēc AK iniciatīva organizēt nākamnedēļ augsta līmeņa sanāksmi kopā ar Jemenu un par Jemenu ir ļoti laikus ierosināta.
<P>
Galvenais jautājums šajā sanāksmē būs drošība. Tiek gatavots svarīgs jautājumu kopums, lai palīdzētu atbalstīt valdības pasākumus - mācības un aprīkojumu tiesībsargājošām iestādēm, labāku tiesisko regulējumu un krimināltiesību sistēmu, rīcību radikālisma un konfliktu novēršanai. Tas būs papildus EUR 11 miljoniem, kas piešķirti Komisijas attīstības programmā policijas mācībām un nepilngadīgo tiesvedībai pēdējos divos gados.
<P>
Al-Qaeda apmešanās Jemenā ir dziļāku problēmu simptoms. Saistība starp ekonomiskiem, politiskiem, sociāliem un drošības izaicinājumiem ir izšķiroša. Tieši tāpēc mums ir vajadzīga visaptveroša pieeja. Ir svarīgi arī, lai Jemenas valsts palielinātu savas iespējas apmierināt iedzīvotāju vajadzības visā valstī. ES ierosinās par trešo daļu palielināt tās attīstības finansējumu laikposmam no 2011. līdz 2013. gadam. Humānā palīdzība no ECHO tiks turpināta 2010. gadā. Mēs nepārtraukti ierosinām, lai valdība risinātu piekļuves problēmas daudzām pārvietotajām personām.
<P>
Tomēr nekāds palīdzības apjoms nevar aizvietot valdības pašas saistības un pasākumus. Prezidenta Saleh paziņotajām saistībām organizēt valsts mēroga dialogu starp visiem svarīgākajiem dalībniekiem ir iespēja panākt jaunu nacionālo saskaņu, ja šajā dialogā tiek iesaistīti visi dalībnieki un viņu intereses tiek ņemtas vērā. Starptautiskajai sabiedrībai jāsniedz ilgstošs atbalsts šim dialogam. Tas ir vienīgais ilgtspējīga progresa ceļš.
<P>
Pēdējais, bet ne mazāk svarīgais jautājums ir tas, ka galvenajiem reģionālajiem dalībniekiem ir jāiesaistās kopīgajos centienos sadarboties ar Jemenu - galvenais no tiem ir Saūda Arābija. Londonas sanāksme ir nenovērtējama iespēja iesaistīt Saūda Arābiju, Amerikas Savienotās Valstis un citus jēgpilnā starptautiskā dialogā ar Jemenu un par to. Es ar nepacietību gaidu mūsu debates.
<SPEAKER ID="094" NAME="José Ignacio Salafranca Sánchez-Neyra" LANGUAGE="ES">
Pēc briesmīgā trika, ko Taliban kaujinieki īstenoja vakar Afganistānā, kur - lai mēs neaizmirstam - mūsu 100 000 vīru lielais karaspēks cīnās par brīvību, un pēc teroristu neveiksmīgā uzbrukuma Detroitā šajos Ziemassvētkos, es, baronese Ashton, uzskatu, ka ir gluži likumsakarīgi brīnīties, vai terorisms nav stiprāks tagad nekā tad, kad brīvībai uzbruka, barbariski nogāžot dvīņu torņus Ņujorkā.
<P>
Mums tikko bija debates par Irānu, mēs redzam, kas notiek Afganistānā, Pakistānā, Tuvajos Austrumos, Somālijā un pat mūsu kontinenta vidienē ar uzbrukumiem Madridē un Londonā. Mums ir jāuzdod sev jautājums - jo mums visiem ir jāizdara secinājumi no šiem notikumiem -, vai mums viss ir kārtībā?
<P>
Tiesa, ir parādījies jauns faktors, priekšsēdētājas kundze, proti, mums tagad ir armijas bez redzamiem ienaidniekiem un ienaidnieki, kuriem nav savas armijas. Tomēr prezidents Obama ātri rīkojās pēc neveiksmīgā uzbrukuma Detroitā, un ģenerālis Petraeus ļoti īsā laika posmā trešo reizi apmeklēja Jemenu. Mēs redzam, ka Amerikas Savienotās Valstis ir mobilizējušas būtisku palīdzības paketi un izstrādājušas politiku, kas dod rezultātus.
<P>
Jūs tikko pastāstījāt mums, baronese Ashton, par konkrētajiem pasākumiem, ko Eiropas Savienība gatavojas īstenot, un jūs runājāt par summām, kas piešķirtas papildus EUR 11 miljoniem. Amerikas Savienoto Valstu izdotā summa palielinājās no USD 67 miljoniem 2009. gadā līdz USD 167 miljoniem 2010. gadā.
<P>
Šā iemesla dēļ, baronese Ashton, mans jautājums ir šāds: vai jūs nedomājat, ka, sastopoties ar terorismu, ārpolitikas, drošības, aizsardzības, attīstības sadarbības un palīdzības, tirdzniecības - un es pat šeit iekļautu kultūru un civilizāciju - jēdzieni saplūst un mums ir jāsaprot, ka, sastopoties ar briesmām un draudiem, kas vienādā mērā attiecas uz mums visiem, arī mūsu līdzdalībai atbildes reakcijā vajadzētu būt vienādai?
<P>
Jūs runājāt par koordināciju ar Amerikas Savienotajām Valstīm. Vai jūs mums varētu pastāstīt par noteikumiem, ar kādiem šī svarīgā un vajadzīgā sadarbība notiek?
<SPEAKER ID="095" NAME="David-Maria Sassoli" LANGUAGE="IT">
Priekšsēdētājas kundze, Augstā pārstāve, dāmas un kungi! Mūsu grupa bažījas par stāvokli Jemenā, jo tā apdraud visu pasauli - neveiksmīgais mēģinājums uzspridzināt ASV lidmašīnu, draudi ārvalstu sūtniecībām un al-Qaeda pastiprinātie uzbrukumi, no kuriem pēdējais notika Afganistānā, ir jāuztver ļoti nopietni.
<P>
Diemžēl Jemenas iekšējā situācija nesniedz nekādu palīdzību, un mums ir jāpatur prātā, ka tā ir viena no visnabadzīgākajām pasaules valstīm, kurā trūkst ūdens, ir augsts bezdarba līmenis un kuras ekonomika ir stipri atkarīga no ienākumiem no naftas un gāzes, kas pēc aplēsēm izsīks nākamajos 10 gados.
<P>
Es tāpēc uzskatu, ka ir svarīgi, lai Eiropas Savienība veiktu konkrētus pasākumus humānās palīdzības un attīstības jomā, cieši sadarbojoties ar Eiropas Komisiju un Augsto pārstāvi attiecībā uz ārlietām, kopējās drošības, sadarbības ar policijas spēkiem un robežapsardzes jautājumu.
<P>
Man ir jāpiemin arī mūsu bažas par stingro vēršanos pret politiskās opozīcijas pārstāvjiem, žurnālistiem, un cilvēktiesību aizstāvjiem šajā valstī, par ko humanitārās organizācijas, kas darbojas Jemenā, ir runājušas jau ilgu laiku. Baronese Ashton, tāpēc es uzskatu, ka prioritārs uzdevums ir nodrošināt, lai humānās palīdzības organizācijas varētu apmeklēt Jemenas teritoriju un pilnīgi droši tajā strādāt.
<P>
Es arī ceru, ka Eiropas Savienība centīsies nodrošināt, lai Jemena ievērotu saistības, ko tā uzņēmās 2006. gadā starptautiskajā palīdzības sniedzēju konferencē, proti, paātrināt politisko un ekonomisko reformu procesu, paplašināt demokrātiju un uzlabot iedzīvotāju dzīves līmeni.
<P>
Kopš 11. septembra uzbrukuma mēs esam sapratuši, ka riska zonu drošības palielināšana ir atkarīga no tā, cik daudz mēs esam gatavi ieguldīt dzīves apstākļu uzlabošanā. Baronese Ashton, demokrātija sākas šeit un ir atkarīga no mūsu spējas izlīdzināt atšķirības starp bagātajām valstīm un visnabadzīgākajām valstīm.
<SPEAKER ID="096" NAME="Holger Krahmer" LANGUAGE="DE">
Priekšsēdētājas kundze, man šķiet, ka ES kopumā un Parlamentam ir raksturīgi pastāvīgi debatēt par stāvokli dažās valstīs, kas nebūt nav nekas jauns. Diemžēl ļoti bieži negaidīti notikumi liek mums Parlamentā kā vulkāna izvirdumā izvirzīt politiskas prasības, kas man dažreiz šķiet mazliet apšaubāmas. Manuprāt, par mums nerodas labs iespaids, ja neizdevies lidmašīnas spridzināšanas mēģinājums izraisa mums vispārīgas debates par Jemenu. Mums jāsaprot, ka daudz lietderīgāk būtu apsvērt stratēģiju, kā atrisināt šo situāciju.
<P>
Es uzskatu, ka stāvoklis Jemenā prasa precīzu analīzi, jo īpaši attiecībā uz to, ka savā nevarīgajā stāvoklī valdība nekontrolē lielu valsts teritorijas daļu. Mums vajadzētu analizēt, kādu risku tas rada Eiropai. Šķiet, ka šo risku rada tas apstāklis, ka Jemenā tiek mācīti teroristi, un risks ir arī saistīts ar Jemenas piekrasti, kurā valda pirātisms. Mums - un varbūt arī baronesei Ashton - ir jāapsver, ko darīt, lai neitralizētu šos riskus. Manā skatījumā galvenais jautājums varētu būt, kā atbalstīt Jemenas valdību, lai tā atgūtu pārvaldību pār šo valsti, un tādējādi ierobežot šos riskus. Jābūt, protams, arī debatēm par to, kā ilgtermiņā veidot šo valsti, bet es uzskatu, ka nav nekādas jēgas pašlaik Parlamentā izvirzīt veselu prasību sarakstu attiecībā uz visām politikas jomām - no plašsaziņas līdzekļu brīvības līdz sieviešu tiesībām -, mūs neuztvers nopietni, ja mēs to darīsim. Tāda rīcība nepalīdzēs mums sasniegt savu mērķi Jemenā. Tā vietā mums jāapsver, kādu taustāmu palīdzību mēs varam sniegt pašreizējā situācijā, lai atrisinātu šo aktuālo problēmu.
<SPEAKER ID="097" NAME="Franziska Katharina Brantner">
Verts/ALEgrupas vārdā. - Es nedaudz papildināšu to, ko teica iepriekšējais runātājs. Jemena, protams, nav radījusi jaunu krīzes situāciju, stāvoklis tajā ir pasliktinājies gadu desmitiem, un politiskā stāvokļa pasliktināšanās skaidri konstatēta Komisijas starpposma pārskatā.
<P>
Es uzskatu, ka mums galvenā uzmanība jāpievērš politiskajam kontekstam: ilgstošajam konfliktam ziemeļos starp valdību un Houthi nemierniekiem, nemieriem dienvidos - jūs to šeit minējāt - un tagad ziemeļu konfliktam, kas izplatās visā reģionā un skar Saūda Arābiju un Irānu.
<P>
Tāpēc jautājums ir, ko tieši darīt. Nesen dzirdēju prasību pēc stabilitātes instrumenta Eiropas kopējās drošības un aizsardzības politikas (KDAP) misijai, lai varētu atvēlēt naudu vairāk cilvēku mācībām, bet es uzskatu, ka šāda pieeja nav pietiekama, vismaz ne kā atbilde uz krīzi, ja vien mēs nepieņemam, ka krīze nekad nebeigsies.
<P>
Es uzskatu, ka mums jāpiespiež Persijas līča Sadarbības padome vairāk iesaistīties ne tikai Saūda Arābijas, bet arī Jemenas problēmās. Mums ir vajadzīgs, lai šī organizācija saved kopā dažādās iesaistītās Jemenas puses - valdību, opozīciju, dienvidu separātistus, Houthi nemierniekus un reģionālos dalībniekus miermīlīgā procesā, un, manuprāt, tā finansēšanai un atbalstam, piemēram, jāizmanto stabilitātes instruments, jo, manuprāt, tieši šādam nolūkam tas ir paredzēts.
<P>
Ja mums būs vēl viena KDAP misija un vēl viena stabilitātes instrumenta finansēta mācību kārta, bet politiskajā procesā nebūs nekādu izmaiņu, manuprāt, tas mums neko nedos. Es patiešām mudinu jūs izmantot stabilitātes instrumentu vairāk nekā agrīnās brīdināšanas politisko instrumentu, lai virzītu uz priekšu politisko procesu, kā arī lai to atbalstītu un finansētu. Manā uztverē tas būtu kaut kas vērtīgs.
<P>
Es vēlos runāt par vēl vienu jautājumu - dzimumu līdztiesība tika minēta, jūs to ierosinājāt, un, manuprāt, mums tai patiešām jāpievērš liela uzmanība. Iedzīvotāju pieaugums ir viena no galvenajām problēmām šajās valstīs, un, kā mēs visi zinām, mēs šo jautājumu neatrisināsim, ja mums nebūs ģimenes plānošanas, un tā nozīmē sieviešu tiesības.
<P>
Es zinu, ka jūs nepieprasīsiet vispārējas sieviešu tiesības, bet, manuprāt, dzimumu līdztiesība, jo īpaši ģimenes plānošana, ir būtiska, ja mēs apsveram, ko darīt, lai palīdzētu Jemenas sabiedrībai.
<SPEAKER ID="098" NAME="Adam Bielan" LANGUAGE="PL">
Priekšsēdētājas kundze, visas pasaules acis nesen bija pievērstas Jemenai, kad turienes al-Qaeda aktīvisti uzņēmās atbildību par laimīgā kārtā neveiksmīgo mēģinājumu Ziemassvētkos uzspridzināt Amerikas gaisa laineri. Tomēr mēs jau ilgu laiku zinām, ka drošības pasliktināšanās šajā valstī ļauj teroristu grupējumiem tajā rast patvērumu, no kurienes viņi var plānot un organizēt turpmākās operācijas. Terorisms ir izplatījies šajā reģionā jau daudzus gadus pirms 11. septembra, dienas, ko mēs visi atcerēsimies. Pietiek tikai atcerēties al-Qaeda uzbrukumu Amerikas karakuģim USS Cole 2000. gada 12. oktobrī.
<P>
Jemena ir ārkārtīgi svarīga valsts, jo īpaši tās ģeogrāfiskā stāvokļa dēļ. Mums jāatceras, ka 3,5 miljoni barelu jēlnaftas, kas ir 4 % no pasaules naftas produkcijas katru dienu tiek transportēti caur 26,5 kilometru garo Bab-el-Mandeb šaurumu starp Jemenu un Džibuti. Vienlaikus tā ir valsts ar ļoti sarežģītu iekšpolitisko stāvokli. Bez al-Qaeda, kam tur klājas labi, Saada provincē valsts ziemeļos notiek nopietna šiītu sacelšanās, bet dienvidos - separātistu kustību vardarbības uzliesmojums. Ja mēs tam pievienojam pasaules pārtikas krīzes negatīvo ietekmi pirms diviem gadiem, neseno finanšu krīzi, valsts izsīkstošās jēlnaftas rezerves, kas dod divas trešdaļas no tās ienākumiem, un arvien lielāku ūdens trūkumu, mēs redzam valsti, kas nospiesta uz ceļiem un ir ideāls mērķis al-Qaeda, kura, ņemot vērā tās problēmas Afganistānā, meklē jaunu bāzi.
<P>
Tāpēc bez militāras darbības, kas tādā vai citādā formā šķiet neizbēgama, ņemot vērā vietējo varas iestāžu pasivitāti un bezpalīdzību, starptautiskajai sabiedrībai, tostarp Eiropas Savienības sabiedrībai - un šajā jautājumā es vēršos pie Ashton kundzes -, ir visvairāk jāiesaistās valsts pārvaldes iestāžu atjaunošanas procesā.
<SPEAKER ID="099" NAME="Sabine Lösing" LANGUAGE="DE">
Priekšsēdētājas kundze, plašsaziņas līdzekļi jau mobilizē ļaužu masas trešajai frontei pret karu un teroru. Šajā brīdī tomēr ASV un ES dalībvalstu stratēģiskā rīcības brīvība Jemenā un pie Āfrikas raga ir ierobežota. Faktiski valdošā elite prezidenta Saleh tuvumā brutāli diskriminē un apspiež pie šiītiem piederošos iedzīvotājus valsts ziemeļos un karo ar separātistu kustību dienvidos agrākās Jemenas Tautas Demokrātiskās Republikas teritorijā, sagādājot lielas ciešanas turienes iedzīvotājiem. Nav pierādījumu, ka starp iedzīvotājiem un al-Qaeda ir kādi sakari, bet šo ideju korumpētā un de facto autokrātiskā valdība izmanto par dūmu aizsegu, lai iegūtu lielu militāro palīdzību.
<P>
Ir jāizvairās sniegt šai valdībai atbalstu, lai tā varētu izveidot drošības spēkus - tas tikai lies eļļu ugunī. Jebkurai palīdzībai ir jādod labums visiem reģioniem neatkarīgi no to reliģiskās, etniskās vai politiskās orientācijas. Ir jāsāk un jāveicina samierināšanās process, kas ietvertu ANO un visus vietējos dalībniekus, ieskaitot kaimiņvalstis - piemēram, Irānu. Mēs nedrīkstam sniegt vienpusēju atbalstu valdībai pret nemierniekiem. Nedrīkst turpināt un paplašināt operāciju Atalanta, jo īpaši ne Jemenas kontinentālajā daļā, jo tas sekmētu Rietumu rūpnieciski attīstīto valstu ģeostratēģiskās intereses.
<P>
Mums ir jāvelta visas pūles, lai garantētu, ka ES neturpina ASV absolūti kļūdaino karadarbības eskalācijas stratēģiju arī Jemenā.
<SPEAKER ID="100" NAME="Fiorello Provera" LANGUAGE="IT">
Priekšsēdētājas kundze, dāmas un kungi! Jemena nav jauna teroristu valsts, kā to kāds nodēvēja. Jemena ir valsts, kurā nav drošas stabilitātes.
<P>
Centrālās valdības nespēja pārvaldīt savu teritoriju un robežu caurlaidība veicina nelegālu tirdzniecību, nekontrolētu migrāciju, pirātismu un teroristu darbošanos. Tomēr atbildes reakcijai uz jauniem al-Qaeda izaicinājumiem Jemenā nav jābūt militāram spiedienam, bet palīdzībai vietējām varas iestādēm labāk pārvaldīt teritoriju. Es atkārtoju, vietējām varas iestādēm, nevis valdībai.
<P>
Jemenā tomēr jānodrošina stabilitāte attiecībā uz valsts un reģionālajām īpašumtiesībām, neuzspiežot iepriekšpieņemtus risinājumus no ārpuses, kuros bieži netiek ņemta vērā vietējā situācija un kuri tāpēc ir lemti neveiksmei. Tas veicinātu Persijas līča Sadarbības padomes lielāku iesaistīšanos, kuras finansiālā līdzdalība vietējos projektos būtu izšķiroša. Eiropas Savienībai ir jāsadarbojas ar saviem partneriem - Jemenu, G8 un Persijas līča valstīm -, sniedzot finansiālu palīdzību un ieguldījumu attīstībā, ko atbalstītu Jemenas valdība.
<P>
Nobeigumā gribu teikt, ka politikai, kas ir ne tikai teicama, bet arī ilgtermiņa, ir jābūt saistītai ar tūlītēju stingru atbalstu drošībai un teritorijas pārvaldībai, bez kuras mēs riskējam zaudēt Jemenas valsti un ļaut šajā teritorijā plaši pieaugt terorismam.
<SPEAKER ID="101" NAME="Andreas Mölzer" AFFILIATION="NI">
(DE) Priekšsēdētājas kundze, ir labi zināms, ka Jemena pašlaik ir islāma ekstrēmistu perēklis, nabadzības pārņemta valsts ar vāju drošību un lielu ieroču koncentrāciju, to nomoka konflikti, un tā cieš no liela ūdens trūkuma. Tā ir valsts, kuras valdība, šķiet, īsti nepārvalda pat savu galvaspilsētu.
<P>
Jemena pašlaik ir uzmanības centrā cīņas pret terorismu dēļ, un tāpēc tā ir vēl viena valsts, kurā radikālo islāmistu klātbūtne ir Amerikas politikas kļūdu bēdīgās sekas. Tas debatēs ir apzināti jāpatur prātā, tāpat kā CIP pārlidojumi, slepenie cietumi un līdzšinējo ASV Tuvo Austrumu kampaņu postošās sekas.
<P>
Es uzskatu, ka būtu naivi pielīdzināt terorismu nabadzībai, tāpat kā būtu bezatbildīgi ļaut, lai ASV nosaka mūsu politiku, un paļāvīgi ticēt, ka, tikai palielinot militāro palīdzību Jemenai, var atrisināt šīs valsts problēmas. Diktatoriskais prezidents ar prieku savāks Rietumu militārajām vajadzībām paredzētos miljonus, bet senāk viņš ne reizi vien ir paļāvies uz islāmistiem, lai uz visiem laikiem apklusinātu sava režīma oponentus.
<P>
Mēs, protams, nedrīkstam bezdarbībā vērot, kā šī valsts tiek pārveidota no džihāda piekritēju patvēruma, kas tā līdz šim ir bijusi, par viņu operāciju un mācību bāzi. Ir noteikti arī jāpārrunā, kā uzlabot attīstības palīdzību, lai kaut vai samazinātu džihāda kaujinieku savervēto skaitu.
<P>
Visbeidzot - ES nedrīkst ļaut, lai tai liek uzņemties ASV algas maksātājas pienākumus. Tā vietā Eiropas Savienībai jāuzņemas objektīva starpnieka pienākums, lai panāktu dialogu un sagatavotu ceļu ilgtermiņa politiskajam risinājumam.
<SPEAKER ID="102" NAME="Laima Liucija Andrikien" AFFILIATION="PPE">
Priekšsēdētājas kundze, man ir īss komentārs un divi jautājumi baronesei Ashton. Šķiet, ka pašlaik ES ir jārisina dilemma. No vienas puses, mums ir jāatbalsta stingrāki pasākumi pret teroristiem, kas rada tiešus draudus Eiropas pilsoņu drošībai. Dažādi islāma ekstrēmistu grupējumi Jemenā ir bijuši daudz aktīvāki nekā jebkad iepriekš, un al-Qaeda uzskata Jemenu par vienu no savām vissvarīgākajām teritorijām, kur plānot uzbrukumus mērķiem Rietumos un mācīt militāros grupējumus un potenciālus pašnāvniekus spridzinātājus.
<P>
Neizdevusies operācija pret Northwest Airlines lidmašīnu ir jaunākais piemērs tam, ar kādiem draudiem mums jāsastopas. No otras puses, mums jāzina, ka dažādas cilvēktiesību organizācijas ir ne reizi vien apsūdzējušas Jemenas varas iestādes par spīdzināšanu, necilvēcīgu izturēšanos un nāves spriedumiem bez tiesas. Plaši ir izplatīti patvaļīgi pilsoņu aresti un kratīšana mājās, aizbildinot šādu nelikumīgu rīcību ar vajadzību cīnīties pret terorismu.
<P>
Tāpēc, baronese Ashton, runājot par Padomes secinājumiem attiecībā uz Jemenu, kādu atbalstu cīņā pret terorismu ES var piedāvāt Jemenai? Turklāt ES uzskata, ka krīzi šajā teritorijā nevar atrisināt ar militāriem līdzekļiem. Tomēr Vašingtona ir parakstījusi nolīgumu ar Jemenas varas iestādēm par ciešu militāru sadarbību. Tāpēc es labprāt gribētu uzzināt jūsu viedokli par Eiropas Savienības nostāju pret Amerikas lēmumu aktīvāk darboties Jemenā, lai apkarotu teroristus, jo īpaši parakstot nolīgumu par militāro izlūkošanu un mācībām.
<SPEAKER ID="103" NAME="Richard Howitt" AFFILIATION="S&amp;D">
Priekšsēdētājas kundze, es atzinīgi vērtēju šodienas debates, kas notiek pirms Ārlietu padomes sanāksmes nākamajā nedēļā un Londonas konferences, ko rīko Gordon Brown.
<P>
Iespējams, mūsu uzmanību piesaistīja mēģinājums uzspridzināt lidmašīnu. Šodien es aicinu pievērst starptautisku uzmanību centieniem atbrīvot britu inženieri Anthony S. un piecus citus Eiropas ķīlniekus, kuri strādāja vietējā slimnīcā un kurus nolaupīja pagājušā gada jūnijā.
<P>
Tomēr savā turpmākajā darbā mums jāpievēršas nevis ārējām vajadzībām attiecībā uz Jemenu, bet iekšējām. Jācīnās ar pārtikas nepietiekamību, kas ir lielāka nekā dažās Āfrikas valstīs dienvidos no Sahāras tuksneša, piemēram, Nigērā, un cilvēktiesību pārkāpumiem, kā nupat teica Andrikienė kundze, valstī, kas ieņem 11. vietu pasaulē nāvessodu izpildes ziņā, tostarp bērniem. Tādējādi mēs kā starptautiska sabiedrība negaidīsim, lai ierodas teroristi, pirms mēs sāksim risināt iespēju, pārvaldības un attīstības jautājumus pasaules nestabilajās valstīs.
<P>
Es atzinīgi vērtēju Augstās pārstāves šodienas paziņojumu par palīdzību un lūdzu viņu nodrošināt, lai nākamās nedēļas sanāksmē tiktu risināts reālu saistību jautājums par finansiālas palīdzības piešķiršanu Jemenai no visiem dalībniekiem, jo ANO Konsolidētais aicinājums savāca mazāk nekā 1 % no vajadzīgajiem līdzekļiem. Kā teica Brantner kundze, lai sanāksme tiecas panākt pamieru un varbūt miera konferenci pēc pēdējām kaujām pret Houthi nemierniekiem ziemeļos un nodrošina humānās palīdzības piekļuvi reģionam. Jānodrošina, lai valsts ienākumi no naftas tiktu ieguldīti ekonomikā un sociālajā attīstībā valsts iedzīvotāju labā. Eiropai ir jāsadarbojas un jārod ilgtspējīgi risinājumi Jemenas cietumniekiem, vislielākajam kontingentam, kas palicis Gvantanamo līcī.
<P>
Es tiešām ceru, ka Augstā pārstāve izpētīs iespēju kopējam ES un Persijas līča Sadarbības padomes drošības un aizsardzības politikas projektam par drošības sektora mācībām Jemenā, kurā mūsu pūlēm ir tik liela nozīme daudzu valstu skatījumā.
<P>
Visbeidzot - Bin Ladens varbūt nāk no Al-Rubat ciemata Jemenā, bet starptautiskās iesaistīšanās trūkums ir vainīgs pie tā, ka viņa vārdā tik daudz jaunu cilvēku ir kļuvuši par radikāliem nemierniekiem. Tagad ir jāiesaistās starptautiskajai sabiedrībai.
<SPEAKER ID="104" NAME="Charles Goerens" AFFILIATION="ALDE">
(FR) Priekšsēdētājas kundze, dāmas un kungi! Pietiek ar uzbrukuma mēģinājumu, lai apgalvojums, ka mūsu pilsoņiem ir tiesības uz drošību, vairs nešķistu triviāls. Turklāt mūsu sabiedrības aizsardzība liek mums pastāvīgi meklēt līdzsvaru starp drošību un brīvību.
<P>
Tiesības uz aizsardzību, jo īpaši no teroristu uzbrukumiem, ir paredzētas Lisabonas līguma 188. R pantā, vēl precīzāk 4. pantā, kas pilnvaro Eiropas Savienību un tās dalībvalstis efektīvi rīkoties. Tas pats punkts paskaidro, ka Eiropas Padomei regulāri jāveic to draudu novērtējums, ar kuriem sastopas Eiropas Savienība. Es vēlos lūgt Ashton kundzi paskaidrot man, vai Eiropas Savienība un tās dalībvalstis ir rīkojušās saskaņā ar šo klauzulu un cik lielā mērā.
<P>
Vai viņa uzskata, ka sadarbība Eiropas Savienībā ļauj viņai apgalvot, ka ASV izlūkošanas dienesta kļūdas, kas atklājās saistībā ar uzbrukuma mēģinājumu reisam 253 no Amsterdamas uz Detroitu, būtu varējušas notikt arī Eiropas Savienībā?
<P>
Viens jautājums šajās debatēs ir būtisks, proti, vai aizdomās turētā terorista vārds bija zināms Eiropas izlūkošanas dienestiem, visiem Eiropas izlūkošanas dienestiem? Ja ne, kādus secinājumus viņa sagaida? Vai viņa pašreiz uzskata, ka koordinācijas līmenis un informācijas apmaiņa starp izlūkdienestiem ir pietiekami laba, lai izslēgtu šādu kļūdu iespēju Eiropas Savienībā?
<P>
Vai Augstā pārstāve uzskata, ka dalībvalstu izlūkošanas dienestu spējas sadarboties solidaritātes garā, kā paredzēts 188. R pantā, ir pietiekamas?
<P>
Patiešām, pilsoņiem ir tiesības pieprasīt terorisma draudu nevainojamu uzraudzību. Viņiem būs grūti saprast, kāpēc, no vienas puses, Eiropas Savienība turpina sūtīt arvien vairāk SWIFT tipa personīgo datu uz Amerikas Savienotajām Valstīm un kāpēc, no otras puses, tai pašai Eiropas Savienībai ir trūkumi aizsardzības un izlūkošanas jomā.
<SPEAKER ID="105" NAME="Geoffrey Van Orden" AFFILIATION="ECR">
Priekšsēdētājas kundze, diemžēl Jemena jau sen ir kļuvusi par teroristu inkubatoru, un gadu gaitā tam ir pievērsts pārāk maz uzmanības. Konflikti, nelikumības un korupcija ir dziļi iesakņojušies.
<P>
Starp citu, ir vērts atcerēties, ka iemesls, kāpēc britu karaspēks iejaucās Jemenā 19. gadsimta sākumā, bija vajadzība apturēt pirātismu Adenas līcī, un vairāk nekā gadu simteni viņi to veiksmīgi darīja. Nesenajā pagātnē Jemena, protams, ir gan attīstījusi teroristu inkubatoru, kurā ir notikuši teroristiski akti, gan eksportējusi terorismu uz citām valstīm. Teroristu grupējumi izveicīgi izmanto iespējas, ko sniedz bankrotējušas valstis. Mums jāpalīdz to novērst.
<P>
Pašlaik AK sniedz nesamērīgu palīdzību. Es ceru, ka Londonas konference mudinās arī citas valstis darīt ko vairāk, tostarp arī Eiropas Savienību, un piekrītu, ka jāiesaistās arī citām šā reģiona valstīm.
<P>
Protams, mēs nevaram cerēt, ka iznīcināsim terorismu, kur vien tas ieperināsies, un tas nozīmē, ka mums jāpalielina mūsu pašu valstu drošība un jāizveido efektīvāka robežkontrole. Es šaubos, vai ES ir pietiekami motivēta to darīt, tāpēc katrai no mūsu valstīm ir jāsakārto sava saimniecība.
<SPEAKER ID="106" NAME="Charalampos Angourakis" AFFILIATION="GUE/NGL">
(EL) Priekšsēdētājas kundze, Jemenas tauta ir kritusi par upuri imperiālistu konfliktam un intervencei. Imperiālistiskās lielvalstis, manuprāt, kūda uz savstarpēju etnisku, rasu un reliģisku cīņu šajā valstī. Jau gadiem viņi ir lietojuši militāru spēku. Viņi neļauj atrisināt nesaskaņas miermīlīgā veidā, lai varētu pārvaldīt energoresursu rezerves un enerģijas pārvades ceļus šajā teritorijā.
<P>
Notikumus šajās valstīs vienmēr ir ietekmējusi imperiālistu izvēlētā NATO politika un atbalsta politika dziļi reakcionārajam un pret tautas masām vērstajam režīmam šajā valstī. Ņemot vērā Amerikas Savienoto Valstu milzīgo finansiālo un militāro palīdzību, kura aizbildinās ar cīņu pret al-Qaeda un nosauc Jemenu par valsti, kas slēpj teroristus, un bombardē šīs valsts teritorijas, izmantojot Saūda Arābijas spēkus un ASV palīdzību, kā arī ārvalstu karaspēka klātbūtni, ir iespējams, ka atklāti militārā imperiālistu intervence vēl paplašināsies. Tas kļūst skaidrs no jaunā histērijas uzliesmojuma pēc teroristu uzbrukuma mēģinājuma Delta aviosabiedrības lidmašīnai. Es uzskatu, ka tauta atbildēs ar cīņas pastiprināšanu pret represīviem pasākumiem un imperiālistu intervenci.
<SPEAKER ID="107" NAME="Andrew Henry William Brons" AFFILIATION="NI">
Priekšsēdētājas kundze, kā lēdija Breknela no Oskara Vailda lugas būtu teikusi - vienreiz stipri kļūdīties musulmaņu pasaulē ir bīstami, bet kļūdīties divreiz ir vieglprātīgi.
<P>
Kļūdīties trīsreiz vai vairāk reižu ir dumjības, neprāta vai tīšas ļaundarības pazīme. Jemenu tagad sauc par jauno Afganistānu. Padomdevēju funkciju pildīšanai jau ir izvietots ASV karaspēks. Cik ilgi viņi un viņu sabiedrotie, iekaitot Lielbritāniju, turēs tur sauszemes bruņotos spēkus cīņai pret al-Qaeda?
<P>
Kas Rietumiem faktiski ir jādara, lai novērstu draudus? Vispirms tiem jāizbeidz kari musulmaņu valstīs, kuru dēļ tiek nogalināti Rietumu karavīri un civiliedzīvotāji un musulmaņu jaunieši gan savā valstī, gan ārvalstīs kļūst par radikāliem nemierniekiem. Rietumiem jāatsauc karaspēks, lai tas rūpējas par drošību savās mājās un aizsargā iedzīvotājus un infrastruktūras.
<P>
Attiecībā uz Tuvajiem Austrumiem tiem jāpieņem patiesi neitrāla politika un jāatsakās no ASV piekoptās partizānu politikas, un tiem jāapstādina imigrācija no musulmaņu valstīm un jāliek radikāliem musulmaņiem Rietumos saprast, ka viņi būtu daudz laimīgāki, ja dzīvotu starp savas reliģijas brāļiem.
<SPEAKER ID="108" NAME="Angelika Niebler" AFFILIATION="PPE">
(DE) Priekšsēdētājas kundze, baronese Ashton, dāmas un kungi! Pēdējos mēnešos iedzīvotāju dzīves līmenis, kā arī politiskie un ekonomiskie apstākļi Jemenā ir dramatiski pasliktinājušies. Mums, eiropiešiem, tāpēc ir jādara viss iespējamais, lai beidzot stabilizētu šo valsti.
<P>
Augstā pārstāve, vai varu jums lūgt novērst to, ka Jemena kļūst par otru Afganistānu? Mums jādara viss, kas ir mūsu spēkos, lai apkarotu starptautisko terorismu. Tomēr mēs to spēsim panākt tikai tad, ja atbalstīsim miera procesu Jemenā. Mums ir jāpanāk miers šajā reģionā, un mums ir jāatbalsta valdības pūles nodrošināt mieru. Jemenas valdībai būtu vēlreiz jāatgādina, ka tai ir jāgarantē, lai Jemenā nebūtu diskriminācijas - tikai tad var iestāties miers. Mieram ir vajadzīgas demokrātiskas struktūras, kas aizstāv minoritāšu tiesības. Tas ir Eiropas ceļš, un tas var atšķirties no citu valstu ceļa. Es lūdzu, lai jūs savā jaunajā amatā netaupītu pūles, lai ietu šo Eiropas ceļu kopā ar mums.
<P>
Bez politiskas stabilitātes Jemenai nav izredžu. Ja būs nodrošināta politiskā stabilitāte, vietējā ekonomika varēs atveseļoties, ekonomika varēs attīstīties, un cilvēkiem būs nākotnes izredzes. Es lūdzu jūs papūlēties tā labā. Es lūdzu jūs arī izmantot savu ietekmi, lai nodrošinātu, ka militārie palīgspēki Jemenā sniedz humāno palīdzību. Jemenā atrodas 130 000 bēgļu no Somālijas. Stāvoklis tur ir šausmīgs. Es saistu savas cerības ar jums, baronese Ashton, un gaidu, ka jūs izmantosiet savu ietekmi. Lūdzu aizstāviet arī sešus ķīlniekus, Eiropas pilsoņus - vienu britu un piecus vāciešus -, kurus tur kā ķīlniekus Jemenā. Varbūt jūs varat palīdzēt tos atbrīvot. Ļoti pateicos.
<SPEAKER ID="109" NAME="Zigmantas Balčytis" AFFILIATION="S&amp;D">
(LT) Es piekrītu Komisijai un saviem kolēģiem, kas teica, ka stāvoklis Jemenā ir saspīlēts. Nebeidzamie partizānu kari un šķeltnieku cīņas ir nogurdinājušas un noplicinājušas šo valsti, un iedzīvotāji cieš no galējas nabadzības. Šāda ekonomiska un politiska nestabilitāte ir izsaukusi bažas Jemenas kaimiņvalstīs Arābu pussalā un apdraud ne tikai reģionālo, bet visas pasaules drošību. Ziņas par teroristu grupējumu neseno aktivizēšanos liek raizēties. Atcerēsimies arī neveiksmīgo mēģinājumu uzspridzināt lidmašīnu, kas lidoja uz Ameriku, kā arī draudus sūtniecībām Jemenā. ASV jau ir paziņojusi, ka tā veltīs īpašu uzmanību stāvoklim šajā valstī. Tāpēc, īstenojot kopējo ārpolitiku, manuprāt, Eiropas Parlamenta, Eiropas Komisijas un citu iestāžu uzdevums, jo īpaši Lisabonas līgumam stājoties spēkā, ir veikt kopējus un saskaņotus pasākumus ar starptautisko sabiedrību.
<SPEAKER ID="110" NAME="Ivo Vajgl" AFFILIATION="ALDE">
(SL) Es runāšu slovēņu valodā, tāpēc, lūdzu, klausieties tulkojumu. Jemena ir valsts, ko nomoka reliģiski un cilšu konflikti un kļūdas, kuras pieļāvusi iepriekšējā koloniālā un ASV politika. Kā daži kolēģi teica, pirmkārt, mums ir darīšana ar Tuvajiem un Vidējiem Austrumiem, kas ir nestabils reģions, kurš ir neatrisinātu problēmu pārņemts, un, otrkārt, jāņem vērā visu konfliktu konflikts - Izraēlas un Palestīnas konflikts.
<P>
Jemenā ir visas šīs problēmas, un mēs nedrīkstam sevi maldināt, domādami, ka mums ir darīšana ar vietēju problēmu. Jemenā notiek pilsoņu karš, tajā ir al-Qaeda nocietinājumi, valsts vara ir vāja, izlūkošanas dienesti - slikti, drošības dienesti un bruņotie spēki - neefektīvi. Ko mēs varam gaidīt no Londonas konferences?
<P>
Augstā pārstāves kundze, es uzskatu, ka visgrūtākā lieta būs formulēt visaptverošu pieeju, bet tieši tas mums jādara. Vienīgi tas atrisinās Jemenas problēmas. Mūsu pieejai jāpamatojas uz ekonomiskiem un attīstības apsvērumiem, un mums jāpiedāvā Jemenai tāds atbalsts, kas palīdzēs tai attīstīt valsts un administratīvo veiktspēju.
<P>
Tomēr es uzskatu, ka otrajam ziņojumam, ko vēlos, lai jūs, Ashton kundze, sniegtu, ir jābūt par to, ka mēs nedrīkstam maldināt sevi, domājot - lai neviens nemaldina sevi, šādi domājot -, ka šis ir tikai vēl viens jautājums vai problēma, ko var atrisināt ar militāriem līdzekļiem. Baidos, ka ir daudz norāžu, jo īpaši pasaules plašsaziņas līdzekļos, kas apgalvo, ka mēs gatavojamies atklāt jaunu frontes līniju, ka mēs gatavojamies jaunam bruņotam konfliktam. Tā būtu vissliktākā lieta, kas varētu notikt Jemenā, un kaut kas tāds, kas vēl vairāk saindētu attiecības visā reģionā. Mēs esam guvuši pietiekami daudz mācības no militārām avantūrām, kurām esam bijuši liecinieki, no Tuvajiem un Vidējiem Austrumiem līdz Afganistānai un dažām citām vietām.
<SPEAKER ID="111" NAME="Struan Stevenson" AFFILIATION="ECR">
Priekšsēdētājas kundze, mēs iepriekš debatējām par cilvēktiesību situācijas pasliktināšanos un brutālo fašistisko režīmu Irānā. Šo debašu laikā mēs uzzinājām, kā mullas eksportēja terorismu uz Palestīnu un Libānu un kā viņi tagad eksportē savu zemisko terora veidu uz Jemenu.
<P>
Oktobra beigās Jemenas amatpersonas ziņoja, ka tās ir aizturējušas kuģi ar ieroču kravu, kas bija ceļā no Irānas. Viņi apcietināja piecus irāņu instruktorus. Ieroči un instruktori bija paredzēti Houthi dumpiniekiem.
<P>
Irāna ļoti labi prot karot ar svešām rokām; tā šī valsts rīkojās gan Palestīnā, gan Libānā. Tagad tā vēlas izraisīt reģionālu konfliktu ar sunnītu pārvaldīto Saūda Arābiju. Es gribu pateikt baronesei Ashton, ka viņa izgriezīs lielu daļu no šā ļaundabīgā audzēja, kas apdraud Tuvos Austrumus, ja attiecībā uz Irānu rīkosies izlēmīgi.
<SPEAKER ID="112" NAME="Cristiana Muscardini" AFFILIATION="PPE">
(IT) Priekšsēdētājas kundze, Augstā pārstāve, dāmas un kungi! Nopietnā politiskā, ekonomiskā un sociālā krīzē Jemenā ir saistīta ar al-Quaeda militāro klātbūtni tās teritorijā un ar džihāda kaujinieku vīziju, kas to motivē.
<P>
Jemena ir viena no nabadzīgākajām valstīm pasaulē, un iekšējo konfliktu risināšanu tajā apgrūtina sunnītu un šiītu minoritāšu savstarpējā konflikta reliģiskā izcelsme. Kā jau minēts rezolūcijas priekšlikumā, būtiski svarīga ir palīdzība, sadarbība un atbalsts sociālās palīdzības programmu īstenošanai. Tomēr mums jāuzsver arī tas, kā Rietumi riskē, ja drošības problēmas netiks risinātas nepārprotami un apņēmīgi.
<P>
Iemesli, kas liek teroristiem apgūt militārās mācības un gatavoties "mocekļu nāvei”, ir džihāda kaujinieku ideoloģijas produkts, kas arvien plašāk izplatās un iesakņojas arī Āfrikas kontinentā daļēji tās vienaldzības un paviršības dēļ, ar kādu starptautiskā sabiedrība ir izturējusies pret al-Quaeda un tās šūniņām Somālijā un Sudānā, kā arī Jemenā.
<P>
Mums jāatceras par cēloņu un seku sakarību starp teroristu klātbūtni Jemenā un notiekošo terora aktu skaitu, kuru mērķis ir destabilizēt Somāliju, kas ir Jemenā bāzēto al-Quaeda spēku kontrolēta ķīlniece. Pēdējie savukārt nav tik lielā mērā atkarīgi no Saūda Arābijas vahabītiem kā no Irānas ājatollām, no kuriem tie saņem ieročus un naudu. Atbalstu Jemenai nevar nošķirt no drošības jautājuma.
<SPEAKER ID="113" NAME="Arnaud Danjean" AFFILIATION="PPE">
(FR) Priekšsēdētājas kundze, Ashton kundze! Jūs pareizi uzsvērāt, ka Jemenā svarīga prioritāte drošības jomā ir šajā valstī pastāvošo iekšējo konfliktu izbeigšana. Mēs nedrīkstam jaukt cēloņus ar sekām, un, nemazinot terorisma draudu nozīmi, galvenais nestabilitātes cēlonis Jemenā tomēr nav terorisms. Terorisms attīstās tāpēc, ka ir nestabilitāte, ko rada iekšējie konflikti. Raugoties no šā viedokļa, Eiropas Savienībai vispirms ir jāatbalsta un jāveicina pašreizējie centieni sākt valsts līmeņa dialogu Jemenā ar prezidentu Saleh.
<P>
Reģionālā līmenī - kā mums tikko atgādināja - pastāv saistība ar krīzi Somālijā un krīzi Āfrikas ragā. Starp Jemenu un Somāliju ir ne tikai ļoti ievērojamas migrācijas plūsmas, bet arī ieroču transports un džihāda kaujinieku kustība. Šajā saistībā es gribētu zināt, kāda ir Eiropas Savienības nostāja attiecībā uz iespējām pastiprināt kuģošanas uzraudzību, kas skar arī Jemenu.
<SPEAKER ID="114" NAME="Filip Kaczmarek" AFFILIATION="PPE">
(PL) Priekšsēdētājas kundze, Jemena ir arābu pasaules nabadzīgākā valsts. Es nesen biju Jemenā un redzēju to pats savām acīm. Nav šaubu, ka nabadzība ir cēlonis vai vismaz faktors, kas saasina dažas no daudzajām problēmām, ar kurām šai valstij nākas saskarties.
<P>
Diemžēl globālajā pasaulē Jemenas problēmas kļūst arī par mūsu problēmām. Rezolūcijas priekšlikumā un šo debašu laikā minētie iekšējie konflikti jārisina ar politiskiem līdzekļiem, un konfliktējošajām pusēm jāievēro cilvēktiesības un starptautiskās humanitārās tiesības. Eiropas Savienībai jācenšas novērst pašreizējās krīzes saasināšanos. Attīstības palīdzība, ko mēs sniedzam, var palīdzēt panākt politisko, ekonomisko un sociālo stabilitāti, ja šī palīdzība ir efektīva un ja tā tiek izmantota saprātīgi.
<P>
Tomēr līdz katastrofai vairs nav tālu. Jau tika pieminēts ūdens deficīts, kā arī sarūkošās jēlnaftas rezerves, taču vēl ir tāda problēma, kā kata (Catha edulis) - halucinācijas izraisošs narkotisks augs, ko lieto 90 % Jemenas iedzīvotāju un kas izspiež citas kultūras. Piemēram, kādreiz Jemena eksportēja kafiju, bet tagad tā nevar to darīt, jo kafijas vietā tiek audzēta šī narkotika.
<P>
Jemenas valdība un starptautiskā sabiedrība nedrīkst veikt tikai pagaidu pasākumus, tāpēc ka tās ir saskārušās ar strukturālām problēmām, un, pat ja mums izdosies apturēt al-Quaeda Jemenā, problēmas atgriezīsies, ja mēs nelikvidēsim cēloņus.
<SPEAKER ID="115" NAME="Marietta Giannakou" AFFILIATION="PPE">
(EL) Priekšsēdētājas kundze, kā mēs jau dzirdējām un kā mēs visi labi apzināmies, situācija Jemenā no ekonomikas viedokļa un no sociālās kohēzijas viedokļa ir dramatiska. Valstī trūkst ūdens, naftas rezerves izsīkst, un iedzīvotāji audzē narkotisku augu kultūras.
<P>
Tieši tāda pati situācija pirms 26 gadiem bija Afganistānā, kad mēs šajā plenārsēžu zālē - ar to es domāju Eiropas Parlamenta veco plenārsēžu zāli -, debatējot par ziņojumu par narkotikām, lēmām par Afganistānas nākotni. Ja tūlīt pat nenotiks uz attīstību orientēta iejaukšanās un ja ANO netiks atļauta pastāvīga klātbūtne visos līmeņos, Jemena noteikti nonāks tādā pašā stāvoklī, kādā Afganistāna ir šodien - ar neatrisinātām problēmām.
<P>
Nav daudz veidu, kā cīnīties pret terorismu, un tas, kā to dara Rietumi, noteikti nav viens no pareizajiem. Vienīgais veids, kā palīdzēt šai valstij nekļūt par al-Qaeda priekšposteni, ir tai panākt vienošanos ar visām arābu valstīm, ne tikai ar Saūda Arābiju, un, protams, mums jācenšas palīdzēt šai tautai atteikties no cilšu filozofijas un pilsoņu kariem un tiekties uz demokrātiskām tiesībām.
<SPEAKER ID="116" NAME="Cristian Dan Preda" AFFILIATION="PPE">
(RO) Neveiksmīgais mēģinājums uzspridzināt lidmašīnu, kas 25. decembrī bija ceļā no Amsterdamas uz Detroitu, faktiski tikai atklāja kādu svarīgu faktu. Tas pievērsa starptautiskās sabiedrības uzmanību tam, cik nopietna ir situācija Jemenā, jo, kā mums labi zināms, šajā valstī pašlaik notiek nevis viens, bet trīs konflikti. Papildus cīņai, kurā iesaistīta separātistu kustība dienvidos, valdības spēku uzbrukums al-Huthi šiītu nemierniekiem pirms sešiem mēnešiem ir licis no jauna uzliesmot konfliktam Saadas provincē ziemeļos, un ir veikti arī gaisa uzlidojumi al-Qaeda bāzēm.
<P>
Humanitārā situācija, kā jau 5. janvārī minēja ANO ģenerālsekretārs, rada dziļu satraukumu, un tā draud pasliktināties pat vēl vairāk, ja neviens no šiem konfliktiem nebeigsies. Raugoties uz turpmākajiem notikumiem, uz starptautisko konferenci, kas jaunnedēļ notiks Londonā, es uzskatu, ka Eiropas Savienībai jāveicina saskaņota reaģēšana, lai nodrošinātu stabilitāti šajā valstī, kas var arī sekmēt starptautisko drošību.
<P>
Ceļš uz vienotu, stabilu un demokrātisku Jemenu, manā skatījumā, ir ejams, izstrādājot konsekventu plānu militārās un ekonomiskās palīdzības pastiprināšanai un cīņai ar terorismu, kas jāatbalsta ar konkrētiem pasākumiem šīs valsts ekonomiskās attīstības veicināšanai. Paldies!
<SPEAKER ID="117" NAME="Alf Svensson" AFFILIATION="PPE">
(SV) Jemena nav vienkārši drošs patvērums al-Qaeda. Tas šajās debatēs ir skaidri pateikts. Šī valsts var viegli kļūt par kaujas lauku divām šā reģiona lielvalstīm - Saūda Arābijai un Irānai. Jemenas valdība ir vairākkārt apsūdzējusi Irānu par šiītu nemiernieku atbalstīšanu. Irāna to noliedz, taču šādas apsūdzības, starp citu, ir vairākkārt izskanējušas arī Saūda Arābijas plašsaziņas līdzekļos.
<P>
Starp pierādījumiem, kas minēti šajā sakarībā, ir Jemenas valdības ziņojums par to, ka tā 2009. gada oktobrī pārtvēra Irānas ieroču sūtījumu nemiernieku kustībai, un fakts, ka Irānas valsts plašsaziņas līdzekļi pēdējos mēnešos ir atspoguļojuši Shia nemiernieku kustības cīņu daudz intensīvāk un daudz labvēlīgākā gaismā nekā iepriekš. Astoņdesmit divi Saūda Arābijas karavīri ir gājuši bojā cīņās ar nemierniekiem Jemenā, kopš Saūda Arābija sāka savu ofensīvu 2009. gada 4. novembrī.
<P>
Kā jau tika norādīts, Jemena ir nabadzīgākā valsts arābu pasaulē, taču tā arī ir nonākusi starp abu šo reģiona lielvalstu - Irānas un Saūda Arābijas - dzirnakmeņiem. Es gribētu zināt, vai Ashton kundze to var apstiprināt un arī veikt situācijas analīzi?
<SPEAKER ID="118" NAME="Janusz Władysław Zemke" AFFILIATION="S&amp;D">
(PL) Priekšsēdētājas kundze, es gribētu piekrist situācijas novērtējumam, ko sniedza Ashton kundze. Jums taisnība, Ashton kundze, - ja mēs vēlamies mainīt situāciju Jemenā, mums jārīkojas gan ar humāniem, gan, iespējams, arī ar militāriem līdzekļiem. Lai šo pasākumu spektrs būtu visaptverošs, ir nepieciešama arī saskaņošana, jo par situācijas uzlabošanu Jemenā ir atbildīga ne tikai Eiropas Savienība. Šādu organizāciju ir daudz. Attiecībā uz to es gribētu uzdot šādu jautājumu: vai jums nešķiet, ka ANO un Eiropas Savienības darbs humāno problēmu risināšanā būtu labāk jāsaskaņo? Militāro lietu un izlūkošanas jomā mums arī ir vajadzīga labāka sadarbība ar NATO un ar izlūkdienestiem - ar to es domāju konkrētu valstu izlūkdienestus. Šie pasākumi ir jāsaskaņo, jo tad tie būtu daudz efektīvāki.
<SPEAKER ID="119" NAME="Paul Rübig" AFFILIATION="PPE">
(DE) Priekšsēdētājas kundze, baronese Ashton! Mans jautājums ir par sadarbības formām, kas mums - Eiropas Savienībai -, jūsuprāt, jāattīsta Jemenā, piemēram, mazo un vidējo uzņēmumu jomā vai varbūt energoapgādes un ūdens apgādes jomā, jo komunikācijai un sakaru izveidošanai nākotnē var būt īpaša nozīme. Kurām programmām, jūsuprāt, Augstā pārstāve, būtu jāpiešķir prioritāte?
<SPEAKER ID="120" NAME="Marek Siwiec" AFFILIATION="S&amp;D">
(PL) Priekšsēdētājas kundze, Eiropas Parlamenta priekšsēdētājam gandrīz nācās izteikt līdzjūtību 300 Amsterdamas-Detroitas reisa pasažieru tuviniekiem. Viņš to būtu darījis vakar. Tas nenotika tikai laimīgas nejaušības dēļ. Šis dramatiskais notikums bija vajadzīgs, lai pasaule atklātu Jemenas problēmu - jaunu terorisma avotu.
<P>
Mēs esam bezpalīdzīgi, saskaroties ar situāciju, kas līdzīga tai, ar kādu mēs reiz saskārāmies Afganistānā. Mēs esam bezpalīdzīgi, saskaroties ar to, kas šodien notiek Jemenā, un Eiropu, un šo ēku piepilda to apmānīto cilvēktiesību aizstāvju balsis, kuriem bija žēl Gvantanamo ieslodzīto. Šie ieslodzītie tika atbrīvoti, un tagad viņi atkal organizē uzbrukumus. Atkal ies bojā cilvēki, un mēs teiksim, ka esam bezspēcīgi.
<P>
Es pilnīgi atbalstu Zemke kunga teikto - bez militārās sadarbības, bez izlūkdienestu sadarbības un bez to iestāžu sadarbības, kuru pienākums ir vajāt teroristus, mēs pakļausim briesmām mūsu pilsoņu veselību un dzīvību.
<SPEAKER ID="121" NAME="Catherine Ashton">
Savienības Augstā pārstāve ārlietās un drošības politikas jautājumos / Komisijas priekšsēdētāja vietniece. - Priekšsēdētājas kundze, šīs atkal ir svarīgas un visaptverošas debates par pasaules reģionu, kas jau vairākus gadus ir bijis mūsu uzmanības centrā. Es apsvēru faktu, ka laikposmā no 2007. līdz 2010. gadam Komisija ir izdevusi EUR 100 miljonu atbalstam, un līdzīga summa tiks izdota arī turpmāk. Taču, lai arī kā tur nebūtu, tas ir reģions, kura ilgtspējīgu un saskaņotu darbību mēs esam uzskatījuši par svarīgu, kā to jau norādīja daudzi deputāti.
<P>
Es domāju, ka Salafranca kundzes komentāri, ko viņa izteica sākumā, tika pārņemti un atspoguļoti vairākos ieteikumos par to, kā mēs varētu nodrošināt efektīvu saskaņošanu attiecībā uz drošības jautājumiem un kopīgu politisku un ekonomisku darbību, lai risinātu problēmas, ar kurām saskārusies šī valsts. Giannakou kundze uzdeva jautājumu par izsīkstošajām ūdens un naftas rezervēm; manuprāt, Jemena ir pirmā valsts, kurā saskaņā ar prognozēm līdz 2015. gadam varētu beigties ūdens, un tas ir īsts un liels izaicinājums.
<P>
Lai šo problēmu risinātu, mums jāapsver integrēta pieeja; vairāki deputāti izvirzīja jautājumu par to, kāda stratēģija mums jāizvēlas. Es mēģināšu ieskicēt svarīgākos šīs stratēģijas elementus: pirmkārt, drošības un pretterorisma jautājumi. Tuvojoties Londonas sanāksmei, mums efektīvi jāsadarbojas šajos jautājumos. Vēl viens aspekts, ko pieminēja vairāki deputāti, - mums jāvienojas par palīdzības paketi un jākoncentrējas uz to darbu, ko mēs jau veicam, piemēram, piekrastes misijā Atalanta, jo šis darbs ir svarīgs.
<P>
Kuģošanas uzraudzības uzlabošanas jautājums tiek izskatīts tieši šobrīd; par šo tēmu man nesen bija saruna ar Spānijas aizsardzības ministru, lai noskaidrotu, ko vēl iespējams darīt labākai un efektīvākai saskaņošanai kuģošanas drošības jomā, ņemot vērā krasta līnijas garumu un pārraugāmo platību.
<P>
Es arī domāju, ka mēs esam raksturojuši šo visaptverošo pieeju, kā savienot savā starpā dažādos aspektus un iesaistīt Jemenas kaimiņus. Brantner kundze, jūs minējāt konkrēti Persija līča sadarbības padomi. Es piekrītu - ļoti svarīga daļa no tā, kā mēs cenšamies risināt šā reģiona problēmas, ir sadarbība ar reģiona kaimiņvalstīm, un Londonas sanāksme, es ceru, sapulcēs galvenās šā reģiona dalībvalstis, kas spēs mums palīdzēt.
<P>
Londonas sanāksme, protams, ir izdevība apvienot mūsu uzskatus un apvienot tos ar ASV un citu valstu uzskatiem. Mēs atrodam kopīgu valodu ar ASV. Nav pareizi teikt, ka viņu pieeja aprobežojas ar cīņu pret terorismu - viņi arī pilnā mērā atbalsta un pievienojas tam, ko mēs saucam par mūsu "pamatcēloņu” pieeju, proti, dažādu pasākumu kopumam, kas mums jāveic, lai nodrošinātu atbalstu šai valstij.
<P>
Lai atbildētu uz īpašo jautājumu par drošību, Spānijā šīs nedēļas nogalē notiks neformāla ES Iekšlietu komitejas sanāksme. Es saprotu, ka amerikāņu kolēģi arī tur būs, lai pārrunātu deputātu izvirzītos jautājumus.
<P>
Es piekrītu komentāram, ka šī nav Ziemassvētku eglīte vai vēlmju saraksts. Mums jābūt selektīviem attiecībā uz to, ko mēs, mūsuprāt, varam darīt, lai mainītu situāciju; palīdzība Jemenai radīt tādu iekšējo dialogu, kāds tai nepieciešams, lai atbalstītu tautu un mēģinātu atrisināt dažus no šajā valstī notiekošajiem konfliktiem, manā skatījumā būs tik pat svarīga kā viss pārējais, ko mēs darām.
<P>
Ja man jautā par pareizā atbalsta veida atrašanu, manuprāt, arī stabilitātes instrumentus var pienācīgi izmantot, lai nodrošinātu tāda līmeņa atbalstu, taču ar tiem nevar aizstāt un nekad nebūtu iespējams aizstāt centienus palīdzēt valdībai rast tādu iekšējo dialogu, ko tikai valdība var rast. Partneriem jāatrod kopīga valoda ar Jemenu, lai varētu risināt vissvarīgākās problēmas.
<P>
Tātad man šīs bija ļoti lietderīgas debates; es esmu ļoti pateicīga, jo tās palīdz man domās izstrādāt to jautājumu sarakstu, ko es iesniegšu Ārlietu padomei, kad mēs par to debatēsim, un tad paņemšu līdzi uz Londonu, lai, kā es jau minēju, iesaistītos sarunās ar valdību par visiem aspektiem, kuros mēs varam sniegt pastāvīgu atbalstu, lai attīstītu šīs valsts ekonomiku, lai risinātu terorisma apkarošanas jautājumus, kā arī jautājumus, kas attiecas uz atbalstu no kaimiņvalstīm.
<P>
Visbeidzot es uzskatu, ka mums jāpadomā par vairākkārt pieminēto ķīlnieku bēdīgo stāvokli - ir sagūstīti un tiek turēti par ķīlniekiem seši cilvēki, viens brits un pieci vācieši, turklāt sagūstītajā vācu ģimenē ir daži mazi bērni. Es zinu, ka Vācijas ārlietu ministrs G. Westerwelle nesen bija Jemenā. Es ar viņu šonedēļ runāju par šo jautājumu, un savās domās mēs vienmēr būsim kopā ar ķīlniekiem, kuriem šobrīd neklājas viegli. Mēs pārrunāsim visus šos jautājumus Londonas sanāksmē, un es vēlreiz ļoti pateicos cienījamiem deputātiem par to, ka viņi šos jautājumus izvirzīja.
<SPEAKER ID="122" NAME="Priekšsēdētājs">
Debates tiek slēgtas.
<P>
Balsojums notiks februārī pirmās sesijas laikā.
<SPEAKER ID="996" NAME="João Ferreira  " LANGUAGE="PT">
Mēs ilgi esam novērojuši ietekmīgu ģeostratēģisko interešu saplūšanu plašajā reģionā, kas ietver Vidējos un Tuvos Austrumus, Vidusāziju un Ziemeļāfriku, tostarp Sarkano jūru un Adenas līci, kur Jemenai ir stratēģiska pozīcija (blakus Somālijai). Šīs intereses aizvien vairāk tiek aizstāvētas ar militāriem līdzekļiem, un tas tiek darīts aizvien agresīvāk. Pašreizējā situācija Jemenā un briesmīgās ciešanas, kurām tiek pakļauti tās iedzīvotāji, jāanalizē, ņemot vērā šo situāciju. Pieaugošā ASV un ES militārā iesaistīšanās ir jāuztver un jānosoda atbilstīgi. Brutāla un pretīga šādas iejaukšanās izpausme, ko mēs stingri nosodām, bija ASV spārnoto raķešu uzbrukums vietai, kura tika uzskatīta par al-Quaeda teroristu bāzi, bet kurā, kā runā, esot gājuši bojā daudzi civiliedzīvotāji. Īstais risinājums sarežģītajām problēmām un briesmām, kas apdraud šā reģiona iedzīvotājus, jāpanāk ar demilitarizāciju, valsts likumu ievērošanu un tautas neatkarību, kā arī patiesu sadarbību, kuras mērķis ir atrisināt dziļās sociālās problēmas, ar kurām viņi saskaras.
<SPEAKER ID="123" NAME="Bogdan Kazimierz Marcinkiewicz  " LANGUAGE="PL">
Priekšsēdētājas kundze! Attiecībā uz drošības un ekonomiskās un politiskās stabilizācijas problēmu Jemenā - problēmu, kas pēdējā laikā ir likusi sevi manīt diezgan bieži, es kā Eiropas Parlamenta delegācijas attiecībām ar Arābijas pussalu vadītājs gribu izteikt savas bažās. Jemena, kas ir nabadzīgākā valsts arābu pasaulē, ir kļuvusi par īpašas intereses objektu teroristu grupējumiem, kas, izmantodami tās vājumu, ir pārvērtuši to par bāzi teroristu uzbrukumiem tālu aiz tās robežām. Saskaņā ar novērotāju ziņojumiem Jemenai draud sašķelšanās, ko var izraisīt šiītu nemieri ziemeļos, separātistu kustība dienvidos un al-Qaeda teroristu aktivitāte.
<P>
Šā iemesla dēļ es aicinu stiprināt divpusējās attiecības ar Jemenu un izstrādāt plānus visefektīvākajām drošības un politiskās situācijas uzlabošanas metodēm, jo īpaši saistībā ar Gordon Brown rīkoto īpašo sanāksmi par šo tēmu 28. janvārī Londonā.
