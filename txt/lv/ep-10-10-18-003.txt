<CHAPTER ID="003">
Prezidentūras paziņojumi
<SPEAKER ID="007" NAME="Priekšsēdētājs">
Sākumā es gribētu jūs īsi informēt par četriem jautājumiem. Es paužu neizsakāmu gandarījumu par to, ka Liu Xiaobo ir saņēmis Nobela Miera prēmiju. Šis cilvēktiesību aizstāvis joprojām izcieš cietumsodu par savām miermīlīgajām darbībām saistībā ar vārda brīvību Ķīnā. Mēs atzinīgi vērtējam Ķīnas iestāžu centienus pēdējā laikā piemērot brīvās pasaules politiskās, ekonomiskās un sociālās normas. Tomēr ar to vien nepietiek, tāpēc mēs divkārt aktīvāk pieprasām Liu Xiaobo, Saharova balvas ieguvēja Hu Jia un citu cilvēktiesību aizstāvju atbrīvošanu no ieslodzījuma. Eiropas Parlaments nepaguris cīnīsies par cilvēktiesību ievērošanu.
<P>
Otrkārt, Eiropas Parlaments šonedēļ rīko vairākus pasākumus saistībā ar Starptautisko nabadzības izskaušanas dienu, kas bija vakar. Saistībā ar to daudzi no mums nēsā piespraudi. Es aicinu jūs piedalīties ne vien šim tematam veltītajās plenārsēdes debatēs, bet arī ceremonijā, kas notiks rīt plkst. 14.45 Bronisław Geremek Agora un kurā piedalīsies ANO ģenerālsekretārs Ban Ki-Moon.
<P>
Treškārt, šodien ir ceturtā reize, kad atzīmējam ES Dienu pret cilvēku tirdzniecību. Mēs šo problēmu uztveram ļoti nopietni. Pašlaik mēs apspriežam priekšlikumu direktīvai par cilvēku tirdzniecības novēršanu un apkarošanu.
<P>
Visbeidzot, ceturtkārt, es vēlētos jūs aicināt trešdien plkst. 12.00 noklausīties manis vadītās Parlamenta prezidentūras vidusposma pārskatu. Tas galvenokārt būs kopsavilkums par Eiropas Parlamenta un īpaši jūsu panākumiem šajā laikposmā, kā arī tajā ir iekļautas iniciatīvas, ko esmu uzņēmies personīgi, informācija par mūsu pašreizējo stāvokli mainītajā Eiropas Savienībā un to, kā darbojas Eiropas Parlaments un kā norit tā sadarbība ar citām iestādēm. Domāju, jums ir tiesības to zināt manu pilnvaru termiņa vidusposmā.
