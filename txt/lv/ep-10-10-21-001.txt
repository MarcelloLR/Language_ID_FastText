<CHAPTER ID="001">
Sēdes atklāšana
<P>
(Sēdi atklāja plkst. 9.00)
<SPEAKER ID="005" NAME="Mario Pirillo" AFFILIATION="S&amp;D">
(IT) Priekšsēdētāja kungs, dāmas un kungi! Paola, Svētā Franciska dzimtā pilsēta, 18. oktobra naktī piedzīvoja spēcīgu lietusgāzi, kas skāra visu Kalabriju - nopietni tika bojātas sabiedriskās celtnes, privātmājas, ūdensapgādes un kanalizācijas tīkli, kā arī elektroenerģijas un telefonsakaru tīkli, nemaz nerunājot par izraisītajiem zemes un dubļu nogruvumiem. Daudzas ģimenes bija spiestas pamest mājas, un skolas tika slēgtas.
<P>
Šādi nelaimes gadījumi, iespējams, klimata pārmaiņu dēļ Kalabrijā notiek jau sen. Drīz tiks izsludināts dabas katastrofas stāvoklis, un cerams, ka savu darbību varēs uzsākt Eiropas Savienības Solidaritātes fonds. Vēlos paust solidaritāti - es ceru, ka to darīs arī šis Parlaments, - ar visiem iedzīvotājiem, tostarp arī ar kaimiņpilsētu iedzīvotājiem, kuri izjūt radītā kaitējuma sekas.
<SPEAKER ID="006" NAME="Priekšsēdētājs">
Mēs, protams, rūpīgi sekojam līdzi jūsu sniegtajai informācijai. Mēs vēlamies paust savu solidaritāti un raizes par nelaimi, kas skārusi Kalabriju, un, neapšaubāmi, visi šā Parlamenta deputāti izsaka savu atbalstu tiem, kurus šajā skaistajā Itālijas un Eiropas reģionā skāris šāds negadījums.
