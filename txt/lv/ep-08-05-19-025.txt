<CHAPTER ID="025">
Miera programmas novērtējums un nākotnes stratēģija (debates) 
<SPEAKER ID="148" NAME="Priekšsēdētājs">
Nākamais punkts ir ziņojums , ko Reģionālās attīstības komitejas vārdā sagatavoja Bairbre de Brún, par programmas PEACE novērtējumu un nākotnes stratēģiju (.
<SPEAKER ID="149" NAME="Bairbre de Brún">
referente. - Priekšsēdētāja kungs, Programma mieram un saskaņai lielā mērā palīdzēja Īrijas miera un saskaņas procesam.
<P>
Laika periodā no 1995.-1999. gadam no pirmās programmas PEACE I tika asignēti EUR 750 miljoni un laika periodā no 2000.-2007. gadam no otrās programmas PEACE II - EUR 994 miljoni. No šī gada līdz 2013. gadam no trešās programmas PEACE III tiks asignēti EUR 333 miljoni.
<P>
Asignētā nauda ļoti noderīgi tika izmantota, sniedzot atbalstu tiem, kas vēlējās atteikties no konflikta un iesaistīties samierināšanas procesā. Šī nauda bija labs ieguldījums, kā mēs to tagad varam redzēt, jo Ziemeļīrijā un kaimiņvalstīs attīstās uzņēmējdarbība.
<P>
Pašlaik notiek samierināšanas un miera nostiprināšanas process. Kopīga izpildvara Belfāstā šobrīd risina vietējos jautājumus vietējo iedzīvotāju interesēs. Pirms desmit dienām Belfāstā notika svarīga investīciju konference, kurā investori ar entuziasmu pētīja investīciju iespējas. Šie pasākumi uzsver jaunu uzticību mūsu politiskajai un ekonomiskajai nākotnei. PEACE ieguldījumam un Starptautiskā Īrijas fonda, kurā Eiropas Savienība ir aktīvākais dalībnieks, ieguldījumam bija liela nozīme, veidojot uzticību.
<P>
Tā kā dalībnieki sāk īstenot trešo programmu PEACE III, man ir prieks iepazīstināt ar Parlamenta atzinumu par darbu un vairākiem pārskatiem par PEACE lomu nākotnē. Es vēlētos pateikties Reģionālās attīstības komitejas locekļiem par viņu atbalstu un "ēnu” referentiem par viņu ieguldījumu.
<P>
Līdzdalība, neatkarības atzīšana, daudzveidības veicināšana un veiksmīga nevienlīdzības izskaušana ir svarīgi elementi, nodrošinot mieru un atjaunojot sabiedrību, kā arī aizsargājot un veicinot cilvēktiesības.
<P>
PEACE programmās cilvēki, kurus konflikts skāris visvairāk, tika mudināti aktīvi palīdzēt miera nostiprināšanā. Iespēju došana vietējiem iedzīvotājiem ir PEACE programmas galvenais mērķis, un es vēlētos izmantot šo iespēju, lai pagodinātu brīvprātīgās organizācijas, uzņēmumus, kopienu grupas un vietējos padomniekus, kā arī tos, kas strādā ar bijušajiem ieslodzītajiem, upuriem un izdzīvojušajiem, par viņu milzīgo ieguldījumu kopienā un samierināšanas procesā.
<P>
Sadarbība starp PEACE finansēto programmu dalībniekiem nedrīkst apstāties, kad šīs programmas beidzas. Mēs lūdzam valdības departamentiem veicināt šo darbu, ko tie tik efektīvi uzsāka, un nodrošināt, ka šis vērtīgais darbs tiek finansēts arī turpmāk. Ir jāatrod veids, kā ļaut upuru atbalsta grupām un izdzīvojušajiem piekļūt finansiālam atbalstam, kad beigsies PEACE finansējums.
<P>
Protams, kaut ko var dot arī atpakaļ un var dalīties pieredzē par tādu iniciatīvu elementiem, ko finansē PEACE I un Starptautiskais Īrijas fonds, kas to nomainīja. Šo iniciatīvu rezultātā gūtā pieredze ir jāsniedz tiem, kas veic miera nostiprināšanas darbu starptautiskā mērogā, un šīs iespējas šobrīd tiek pārrunātas.
<P>
Šis ziņojums mēģina sniegt jums pamācību, kas var būt noderīga, un es atzinīgi vērtēju šodienas debates.
<SPEAKER ID="150" NAME="Danuta Hübner">
Komisijas locekle. - Priekšsēdētāja kungs, cienījamie deputāti, B. de Brún, es vēlētos sākt ar pateicību jums par izcilo darbu, novērtējot PEACE programmu un nākotnes stratēģijas. Komisija piekrīt jūsu viedoklim, ka Eiropas Savienības iejaukšanās, atbalstot miera procesu Ziemeļīrijā, ir veicinājusi abu kopienu ciešāku saskarsmi un palīdzējusi attīstīt sakarus starp kopienām un pārrobežu sakarus.
<P>
Komisija arī apzinās, ka miera nostiprināšana ir ilgstošs un daudzdimensionāls process, un mēs arī apzināmies, ka miera nostiprināšanai ir vajadzīga elastīga pieeja, kā arī vēlme eksperimentēt un pieņemt novatoriskus pasākumus. Bet, iespējams, vissvarīgākā mācība, kas gūta no PEACE programmas, ir augšupvērstas pieejas efektivitāte. Tas ir ļāvis cilvēkiem un organizācijām, kas veic praktisko darbu, risināt problēmas un jautājumus, ar ko saskaras kopienas vietējā līmenī. Tas ir tuvinājis abu kopienu cilvēkus un devis tiem sajūtu, ka viņi veido miera procesu un ir atbildīgi par to, kas ir ārkārtīgi svarīgi.
<P>
Ir būtiski pievērst uzmanību tiem, ko konflikts skāris visvairāk, bet projekti attiecībā uz jauniešiem, kas ir mūsu nākotne, ir bijuši vienlīdz svarīgi, mainot attieksmi un uztveri. Pēdējais, bet ne mazāk svarīgais jautājums, ko mēs esam sapratuši ir tāds, ka projekti sieviešu atbalstam ir būtiski, jo sieviešu loma miera nostiprināšanā un samierināšanas veicināšanā ir galvenais faktors, padarot procesu stabilu un ilgstošu.
<P>
Komisija arī uzskata, ka ES iejaukšanās pieredze Ziemeļīrijā un miera nostiprināšanas iniciatīvas patiešām ir jāatzīmē, lai nodotu labo praksi citiem pasaules apgabaliem, kas atgūstas no konflikta vai kas saskaras ar līdzīgām sociālās integrācijas problēmām. Es zinu, ka Ziemeļīrija aktīvi strādā pie tā, lai izveidotu konflikta noregulēšanas centru, un es to atbalstu šajā procesā.
<P>
Tāpat es vēlētos pieminēt Ziemeļīrijas semināra panākumus pagājušā gada oktobra atvērto dienu laikā. Patiešām, pasākums tika ne tikai pilnībā rezervēts, bet tas arī izveidoja tīklu, kas pašlaik tiek ieviests, lai dalītos pieredzē par mieru un samierināšanu. Tam arī sekos seminārs šī gada atvērto dienu laikā oktobra sākumā.
<P>
Tas bija viss, kas man sakāms. Es jums pateicos par jūsu izcilo darbu un tagad klausīšos Parlamenta debates.
<SPEAKER ID="151" NAME="Lambert van Nistelrooij">
PPE-DE grupas vārdā. - (NL) Kad Eiropā izveidojas ļoti neparasta situācija, mums ir jāīsteno ļoti neparasti pasākumi, un šajā gadījumā ir atrasts patiešām individuāls un novatorisks risinājums pateicoties Reģionālās attīstības fonda resursiem.
<P>
Mēs patiešām esam raduši atbalsi cilvēkos ar šo iniciatīvu, mēs esam ietekmējuši viņu dzīves un mēs esam spējuši strādāt sociālās organizācijās, kur uzticībai ir tik liela nozīme: cilvēku uzticībai kaimiņu apgabaliem, kas bija tik steidzami vajadzīga, ņemot vērā lielo saspringumu Ziemeļīrijā. Šajā sakarā es pilnībā piekrītu komisārei D. Hübner, ka tas ir labs piemērs gadījumam, kad ir jāizmanto šādi instrumenti un resursi tāpat kā līdzīgās situācijās, piemēram, Kiprā.
<P>
Eiropas Tautas partijas (Kristīgie demokrāti) un Eiropas Demokrātu "ēnu” referents J. Nicholson nokavēja savu lidmašīnu, tādēļ es runāju pirmais. Es vēlētos teikt, ka es kā koordinators pilnībā atbalstu Peace III programmu, jo īpaši cilvēku lomu, kā jau es teicu, un pārrobežu aspektu lomu. Ir ļoti svarīgi, ka tiek ņemti vērā arī pārējie Īrijas iedzīvotāji, kā arī infrastruktūra.
<SPEAKER ID="152" NAME="Catherine Stihler">
PSE grupas vārdā. - Priekšsēdētāja kungs, mieram nav cenas, bet kopš 1995. gada ar virkni PEACE programmu Īrijā ir atbalstīts Ziemeļīrijas miera process, lai stiprinātu miermīlīgu un stabilu sabiedrību, kā arī veicinātu samierināšanu reģionā. Es apsveicu Bairbre de Brún par šo pašiniciatīvas ziņojumu, kurā raksturoti pozitīvie rezultāti un labākā prakse, kas iegūta no šīs ES programmas. Programmas miera nostiprināšanas aspekts ir izšķirošs Ziemeļīrijas nākotnei un rāda piemēru citām ES dalībvalstīm par konflikta vēsturi.
<P>
PEACE II programma ļāva apmainīties ar vērtīgu pieredzi starp reģioniem, tostarp Albāniju, Baltkrieviju, Moldāviju, Serbiju, Ukrainu un Bosniju. Es atzinīgi vērtēju pašreizējo diskusiju par iespējām izveidot tādu reģionu un pilsētu tīklu Eiropas mērogā, kas atgūstas no konflikta, kam ir pieredze, atgūstoties no konflikta, vai kas saskaras ar konfliktu un atstumtību. Samierināšana ir ilgstošs process, un es atbalstu PEACE programmas turpināšanu. Šajā procesā ir svarīgi iekļaut vietējās kopienas, un B. De Brún ziņojumā ir uzsvērts plašs projektu klāsts, tostarp bērnu aprūpe, ārpusskolas projekti, uzņēmumu iniciatīvas un mazo uzņēmumu iniciatīvas gan lauku, gan pilsētu teritorijās. Daudzi PEACE finansētie projekti tika izveidoti, lai atbilstu vietējām prasībām. Tāpat tie piesaistīja daudz dažādus dalībniekus, lai realizētu kopēju mērķi vai atbalstītu un palīdzētu izstrādāt modeļus sabiedrības līdzdalībai politikas izstrādē. Sieviešu grupām bija ļoti pozitīva loma miera nostiprināšanā. Es pateicos B. De Brún un ceru, ka visi atbalstīs šo konstruktīvo ziņojumu.
<SPEAKER ID="153" NAME="Marian Harkin">
ALDE grupas vārdā. - Priekšsēdētāja kungs, vispirms es vēlos apsveikt referenti Bairbre de Brún par viņas izcilo ziņojumu, kurā uzsvērts PEACE programmas nozīmīgais ieguldījums miera stiprināšanā un samierināšanā Ziemeļīrijā un kaimiņvalstīs. Tajā arī raksturots, kā iegūto pieredzi un labāko praksi ir jādala ar tiem, kas ir iesaistīti citos starptautiskos miera nostiprināšanas darbos.
<P>
Es priecājos, ka referente apstiprināja manu grozījumu, kurā ir minēts, ka ir būtiski, lai miera nostiprināšanas programmas, jo īpaši tās, kurās piedalās kopienas un brīvprātīgās grupas, tiktu finansiāli atbalstītas arī turpmāk, kad beigsies PEACE finansējums. Patiešām, ziņojumā ir paskaidrots, ka valdības departamentiem abpus robežai ir jānodrošina galvenā finansējuma turpināšana šim ārkārtīgi svarīgajam darbam, kad ES finansējums izbeigsies. Ir būtiski neizjaukt kopienas un brīvprātīgās grupas, kas ir iesaistītas šajā vērtīgajā darbā. Tas mazinātu uzticēšanos starp kopienām un lielā mērā mazinātu pašreizējo lielisko darbu. Kopienas un brīvprātīgajām organizācijām ir jāspēj strādāt pie stratēģiska nevis īstermiņa plāna, kad tās nevar plānot turpmākos pasākumus.
<P>
Šajā kontekstā ir arī svarīgi, lai šīs grupas neietekmētu finansējuma atšķirības starp PEACE II un PEACE III. Es nosūtīju vēstuli Komisijai un saņēmu atbildi uz šo jautājumu. Pirms es šovakar ierados palātā, es vēlreiz paskatījos uz to kopienu grupu garo sarakstu abās robežas pusēs, kas saņēmušas PEACE finansējumu un kas ir bijušas aktīvi iesaistītas miera nostiprināšanas, samierināšanas un atjaunošanas projektos. ES var būt droša, ka PEACE nauda tika iztērēta godam un ka brīvprātīgo dalībnieku ieguldītā laika un darba pievienotā vērtība ir padarījusi PEACE programmu par izmaksu lietderības modeli.
<P>
Mēs bieži Parlamentā runājam par Eiropas tuvināšanu iedzīvotājiem. PEACE bija un ir reāls mehānisms, lai tuvinātu Eiropu iedzīvotājiem. Kā komisāre D. Hübner šovakar šeit teica, tas parāda augšupvērstas pieejas vērtību un arī uzsver sieviešu būtisko lomu miera nostiprināšanā. Tas ir piemērs tam, kā ES vēršas pie saviem iedzīvotājiem, darbojoties kā pārmaiņu katalizators, un šajā gadījumā iedzīvotāji reaģē pilnībā un ar pilnu atdevi.
<SPEAKER ID="154" NAME="Seán Ó Neachtain">
UEN grupas vārdā. - Priekšsēdētāja kungs, vispirms es gribētu teikt, ka es atzinīgi vērtēju šo ziņojumu. Kad Ziemeļīrija tika sadalīta konflikta un nesaskaņu rezultātā, Eiropas Savienības vadītāji un iestādes sniedza īpašu atbalstu un uzmundrināja Ziemeļīrijas iedzīvotājus, palīdzot tiem ceļā uz mieru. Kā referente Bairbre de Brún minēja, šī atbalsta apjoms bija EUR 1,65 miljardi un tiks piešķirti papildu EUR 333 miljoni.
<P>
Es vēlētos apsveikt referenti Bairbre de Brún. Tomēr tas ir dīvaini, ka starp cilvēkiem, kas gūst vislielāko labumu un atbalstu no kampaņas, lai palīdzētu sniegt finansiālu atbalstu, tieši Sinn Féin iestājas pret Lisabonas līgumu un pret Eiropas procesu. Sinn Féin vadītājs Gerry Adams reti piemin šos EUR 1,65 miljardus. Ja mēs klausītos viņos, Īrija nebūtu Eiropas Savienībā. Mēs nepiedalītos sistēmā, lai saņemtu naudu miera procesam Eiropā. Un man jāsaka, ka šovakar Parlamentā mani sarūgtina tieši šis apstāklis.
<SPEAKER ID="155" NAME="Jim Allister" AFFILIATION="NI">
Priekšsēdētāja kungs, šis ir liekvārdības ziņojums, nevis ziņojums par būtību, tāpat kā pats PEACE finansējums tika iztērēts lieki.
<P>
Tas, ka IRA/Sinn Féin EP deputāte ir referente ziņojumam par mieru, protams, ir ironiski, jo tūkstošiem Ziemeļīrijas iedzīvotāju neaizmirsīs, ka viņas ļaunā organizācija padarīja viņus par upuriem ar savu postošo terorisma kampaņu.
<P>
Mani nepārsteidz, ka viņa var sagatavot ziņojumu, runājot par mieru, neizdarot nevienu kautrīgu atsauci, neizrādot nekādu nožēlu par to, kāpēc mums bija vajadzīgs miers: bez šaubām viņas IRA īstenotā desmitgadēm ilgušā terora dēļ.
<P>
Tāpat es nebrīnos, ka viņa nepiemin vienu no lielākajām PEACE programmas neveiksmēm, proti, nevienlīdzību līdzekļu sadalē starp abām Ziemeļīrijas kopienām, kad protestantu unionistu kopiena nesaņem savu taisnīgo finansējuma daļu. Tas, protams, B. de Brún neinteresē.
<P>
Visbeidzot, es gribētu piefiksēt, ka šobrīd Ziemeļīrijā valdošais salīdzinošais miers ir galvenokārt sasniegts nevis pateicoties dažām ES miera programmām, bet pateicoties ārkārtīgajai neatlaidībai, drosmei un mūsu apbrīnojamo drošības spēku upuriem, kas iebiedēja IRA, kura mums tik ilgi bija laupījusi mieru.
<SPEAKER ID="156" NAME="Ioannis Kasoulides" AFFILIATION="PPE-DE">
Priekšsēdētāja kungs, PEACE programma ir veicinājusi miera procesu Ziemeļīrijā ne tikai finansiālā atbalsta izteiksmē, bet arī palīdzot tuvināt abas kopienas. Tās pieeja ir bijusi darbs ar pilsonisko sabiedrību un NVO, lai veicinātu aktīvu pilsoniskumu. Tā ir ļāvusi iesaistītajiem indivīdiem meklēt risinājumus pašiem savām problēmām. Tas ir piemērs tam, kā Komisija ir veicinājusi miera nostiprināšanu un samierināšanu, un tā ir pelnījusi uzslavu par šo darbu.
<P>
Ziņojums attiecas uz PEACE rezultātā iegūtās pieredzes apmaiņu ar reģioniem, kas saskaras ar līdzīgām problēmām. Kā deputāts no Kipras es uzskatu, ka būtu ārkārtīgi interesanti piemērot šo pieredzi Kipras gadījumā. Es aicinu Kipras valdību un Komisiju pārbaudīt šo iespēju kā jebkuras politiskas vienošanās nosacījumu elementu.
<SPEAKER ID="157" NAME="Stavros Arnaoutakis" AFFILIATION="PSE">
(EL) Priekšsēdētāja kungs, PEACE programma ir parādījusi, kādu ieguldījumu tā var dot, nodrošinot miermīlīgu līdzāspastāvēšanu un samierināšanu starp dažādām kopienām Ziemeļīrijā.
<P>
Ņemot vērā mūsu nodrošināto atbalstu šīs programmas turpināšanai Īrijā, es gribētu uzsvērt šādus apgalvojumus.
<P>
Programma ir spožs labas prakses piemērs, ko var piemērot un ko ir jāpiemēro citos ES reģionos, piemēram, Kiprā. Veids, kādā PEACE programma tiek īstenota un īpaši, kā to pārvalda vietējās partnerattiecības un NVO; starpkopienu shēmu izstrāde; vieglāka piekļuve finansējumam tādu shēmu vai grupu vajadzībām, kas nespēj piesaistīt finansējumu no citiem Kopienas vai valstu avotiem: tas viss sniedz vērtīgu pieredzi. Tas norāda uz veidiem un līdzekļiem, kas ir plašāk jāpieņem programmās, ko pārvalda struktūrfondi. Šāda pieeja darbojas augšup no apakšslāņiem, jo īpaši programmās, kas koncentrētas uz vietējo attīstību, kā arī uz cīņu pret nabadzību un sociālo atstumtību.
<SPEAKER ID="158" NAME="Jean Marie Beaupuy" AFFILIATION="ALDE">
(FR) Priekšsēdētāja kungs, komisāre, dāmas un kungi, es sākšu ar to, ka izcelšu izcilos rezultātus, kas ir sasniegti ar PEACE I un PEACE II, jo īpaši šo programmu atbalsta saņēmējiem Ziemeļīrijā, kuru gods un cerības tagad ir atjaunotas. Ņemot to vērā, es vēlētos runāt par trim lietām, komisāre, attiecībā uz kurām, es ceru, jūs varat sasniegt patiešām veiksmīgus rezultātus.
<P>
Pirmkārt, kā B. de Brún ir mudinājusi savā ziņojumā, Apvienotās Karalistes un Īrijas valdībām tiešām ir jāņem vērā Parlamenta, Komisijas un Padomes lēmumi, lai ar to kopīgajiem centieniem varētu īstenot pagaidu un papildu pasākumus.
<P>
Otrkārt, komisāre, tā kā jūs esat atbildīga par darba grupu, jūs nebūsiet pārsteigta, ja es jūs mudināšu nodrošināt, ka mēs īstenojam integrētu pieeju, lai ievērotu atbilstību starp dažādajām iesaistītajām aģentūrām, programmām un fondiem, kā arī starp dažādajiem ģeogrāfiskajiem apgabaliem.
<P>
Pēdējais, bet ne mazāk svarīgais - es ceru, ka Īrijas piemērs sniegs vērtīgu mācību citām valstīm visā pasaulē.
<SPEAKER ID="159" NAME="Daniel Hannan" AFFILIATION="NI">
Priekšsēdētāja kungs, kāpēc mēs pieņemam šo rezolūciju? Vai tas ir īpašs risinājums noteiktai problēmai? Vai arī mēs to vienkārši pieņemam, lai justos labāk, lai justos, ka esam devuši savu nelielo ieguldījumu miera procesā?
<P>
Es uzdodu šo jautājumu ar zināmu nožēlu. Es esmu tikpat liels Ziemeļīrijas miera procesa atbalstītājs kā jebkurš Parlamenta deputāts un patiešām, iespējams, lielāks par vairumu. Būdams uz pusi Olsteras katolis uz pusi Skotijas prezbiterietis, es vienmēr esmu jutis personīgu līdzdalību varas sadalē.
<P>
Bet miera procesu negarantē ārējas subsīdijas. Gluži pretēji, pastāv draudi, ka šī naudas plūsma padara šo kādreiz tik uzņēmīgo un plaukstošo pasaules daļu par subsīdijām pakļautu apgabalu, kas atkarīgs no citu palīdzības.
<P>
Pajautājiet sev - es runāju pilnīgi nopietni - kad jūs parakstāt šos čekus par simtiem miljoniem eiro, vai jūs patiešām domājat, ka jūs nopērkat stabilitāti un mieru šajā pasaules malā, vai arī jūs vienkārši neļaujat sev justies mazliet labāk uz dažām minūtēm?
<P>
Ideja, ka politisko vardarbību rada brīvības atņemšana, vienkārši neatbilst realitātei. Tā ir viena no Karl Marx idejām, un tāpat kā daudzas viņa idejas, tā izklausās ticami uz papīra, bet realitātē tā izrādās nepatiesa.
<P>
Visvairāk subsidētā teritorija pasaulē, pat vairāk nekā jebkur Āfrikā uz vienu iedzīvotāju, ir Palestīna, kas ir arī viena no vardarbīgākajām teritorijām.
<P>
Patiesība ir tāda, ka gadījumā, ja mēs vēlamies atbalstīt miera procesu Ziemeļīrijā, mums ir jāizveido patiesa demokrātija tur, kur pastāv īsta opozīcija un spēja mainīt valdību. Ja jūs to izdarīsiet, mums nevajadzēs naudu.
<SPEAKER ID="160" NAME="Colm Burke" AFFILIATION="PPE-DE">
Priekšsēdētāja kungs, es atzinīgi vērtēju šo Bairbre de Brún ziņojumu, es vēlētos apsveikt visus tos, kas ir piedalījušies ziņojuma sagatavošanā, jo īpaši "ēnu” referentus Jim Nicholson un Marian Harkin un visus iesaistītos cilvēkus.
<P>
PEACE III programma ir uzsākta un darbojas, ieguldot EUR 333 miljonus Ziemeļīrijā, palīdzot attīstīt infrastruktūru un Kopienas pasākumus šajā reģionā un kaimiņvalstīs. Manuprāt, visas trīs PEACE programmas ir devušas milzīgu ieguldījumu, nodrošinot mieru šajā reģionā. Es vēlētos apsveikt visus tos, kas bija iesaistīti šī rezultāta sasniegšanā, bet arī visas Ziemeļīrijas politiskās partijas un kopienu grupas, kas ir strādājušas kopā, lai nodrošinātu, ka miera programma turpina darboties.
<P>
Tāpat es atzinīgi vērtēju darba grupu, kas tika izveidota Ziemeļīrijā, bet, manuprāt, darba grupa ir vajadzīga arī sešos kaimiņu apgabalos, lai risinātu infrastruktūras attīstības jautājumu šajā reģionā. Diemžēl Īrijas valdība to nav izdarījusi attiecībā uz šiem sešiem apgabaliem. Šis jautājums ir jāizskata, jo arī šie apgabali ir cietuši 30-35 gadus. Mums ir vajadzīga šāda veida iniciatīva šajos sešos apgabalos. Es atzinīgi vērtētu, ja Īrijas valdība to ieviestu.
<P>
Es vēlreiz pateicos visiem iesaistītajiem.
<SPEAKER ID="161" NAME="Rolf Berend" AFFILIATION="PPE-DE">
(DE) Priekšsēdētāja kungs, protams, Parlamentā nav daudz tādu, kas patiešām šaubās par PEACE programmas panākumiem gan attiecībā uz reālu ieguldījumu ekonomiskajā un sociālajā kohēzijā, gan ieguldījumu tajā, lai veicinātu vietējā līmeņa līdzdalību ar aktīva pilsoniskuma palīdzību un pilsoniskās sabiedrības līdzdalību miera nostiprināšanā.
<P>
Ziņojumā, kas sagatavots pēc Reģionālās attīstības komitejas iniciatīvas, ir pamatoti uzsvērta vērtīgā pieredze, kas ir gūta ar šo unikālo un ārkārtīgi novatorisko strukturālo programmu, kā arī uzsvērtas lietas, ko nākotnē varētu izdarīt labāk, izaicinājumi, kurus vēl ir jārisina, un secinājumi, kurus var izdarīt.
<P>
Būdams cieši iesaistīts ES reģionālajā politikā, es ļoti labi apzinos vajadzību attīstīt pārrobežu darbības, un es stabili atbalstu sadarbību starp vietējām tirdzniecības kamerām, valsts iestādēm un brīvprātīgajām organizācijām abās valsts robežas pusēs. Lieki teikt, ka mana grupa un es atklāti apstiprinām šo ziņojumu.
<SPEAKER ID="162" NAME="Marian Harkin" AFFILIATION="ALDE">
Priekšsēdētāja kungs, tā kā neviens vairs nevēlas uzstāties, es gribēt paust vienu komentāru. Es neesmu īsti pārsteigta, varbūt vienīgi nedaudz vīlusies šovakar dzirdēt Jim Allister komentārus. Mēs diskutējam par PEACE programmu nevis par konfliktu. Tāpat kā visiem konfliktiem arī šim konfliktam ir sena vēsture, un tas nesākās nesen, un tāpat kā visi konflikti tas ir daudz sarežģītāks nekā Jim Allister norādīja. Tomēr, neskatoties uz tiem, kas apšauba PEACE programmas efektivitāti un neatzīst ES finansējumu, nav šaubu, ka PEACE finansējums kalpoja par katalizatoru, un, kā jau es teicu iepriekš, ar brīvprātīgu pūliņu un brīvprātīgi ieguldītu laiku nodrošināja izmaksu lietderību. Iespējams, labākais, ko var pateikt, ir tas, ka konflikts ir beidzies un ka PEACE finansējums palīdzēja sasniegt šo ārkārtīgi pozitīvo rezultātu.
<SPEAKER ID="163" NAME="Jim Allister" AFFILIATION="NI">
Priekšsēdētāja kungs, M. Harkin ir ļoti viegli atnākt uz Parlamentu un runāt veidā, kādā viņa runāja.
<P>
Cik viņa ir apglabājusi vēlētājus, ko nogalinājuši teroristi? Cik daudz cilvēku ir gājuši bojā viņas vēlēšanu apgabalā, jo B. de Brún pārstāvētā organizācija nolēma, ka viņi mirs, realizējot politisku kampaņu?
<P>
IRA nogalināja 2000 manu vēlētāju, tādēļ mani šeit Parlamentā neviens nemācīs par dziļām jūtām, kādas man ir, un neviens mani nepārliecinās, ka šos manus vēlētājus nenogalināja tieši IRA, kuru B. de Brún pārstāv šeit Parlamentā.
<P>
Man paliek nelabi, kad redzu, ka viņi tagad ir manas valsts valdībā, un situāciju padara vēl sliktāku sapratne, ka viņi tur ir slepkavību un izpirkuma rezultātā, lai viņi vairs nenogalinātu.
<SPEAKER ID="164" NAME="Danuta Hübner">
Komisijas locekle. - Priekšsēdētāja kungs, es vēlētos teikt, ka šīs debates nepārprotami ir apstiprinājušas Ziemeļīrijas miera procesa nozīmīgumu un ka šī procesa laikā ir iegūta svarīga pieredze. Komisija turpinās palīdzēt nostiprināt samierināšanas procesu un arī veicinās miera nostiprināšanas pieredzes apmaiņu ar visiem citiem apgabaliem, kas saskaras ar līdzīgām problēmām. Šajos centienos Eiropas Parlamenta atbalstam noteikti būs liela nozīme.
<P>
Es vēlētos paust vēl divus komentārus:
<P>
Pēc Jean Marie Beaupuy domām Ziemeļīrijas darba grupa tika izveidota, lai stiprinātu un veicinātu Ziemeļīrijas iedzīvotāju līdzdalību Eiropas Savienības politikās, kā arī lai labāk koordinētu un ieviestu lielāku saskaņotību starp dažādiem procesiem, veicinot miera un samierināšanas procesa nostiprināšanu.
<P>
Otrais komentārs ir par to, ka ar šiem centieniem Komisija arī vēlētos palīdzēt Ziemeļīrijas iedzīvotājiem samazināt atkarību no valsts sektora, valsts atbalsta un paļaušanās uz atbalstu, kas tiek iegūts subsīdiju veidā. Arī Bairbre de Brún minētās konkurences mērķis bija tieši veicināt šo procesu, piesaistot lielākus privātos ieguldījumus un radot rezonējošāku privāto sektoru, lai uzlabotu sabiedrisko dzīvi šajā salas daļā. Es vēlreiz pateicos par visiem jūsu komentāriem.
<SPEAKER ID="165" NAME="Bairbre de Brún">
referente. - Priekšsēdētāja kungs, es vēlētos pateikties tiem, kas šovakar uzstājās debatēs. Es uzmanīgi klausījos viņos un viņu idejās. Tomēr es esmu vīlusies J. Allister teiktajā, un es nevaru piekrist viņa apgalvojumiem. Es vēlētos uzslavēt darbu, ko Eiropas Parlaments un Komisija ir veikusi gada laikā attiecībā uz PEACE programmu.
<P>
Es vēlētos īpaši pateikties komisārei D. Hübner par personīgo līdzdalību, ko viņa ir izrādījusi kopš pirmās dienas šajā amatā, un par viņas regulārajiem Ziemeļīrijas apmeklējumiem. Komisāre D. Hübner un iepriekšējie komisāri ir bijuši patiesi Ziemeļīrijas miera procesa atbalstītāji, un tas ir uzmundrinoši redzēt nepārtraukto lomu, kāda Komisijai būs darba grupā, kuru izveidoja priekšsēdētājs J. M. Barroso.
<P>
PEACE ļāva pierobežas kopienai, kas bija sadalīta kopš nošķiršanas, apvienoties vienā kopienā. Tas apvienoja jaunos nacionālistus un unionistus, ļaujot viņiem uzzinātu vienam par otra kultūru. Mēs īpaši apzināmies nozīmīgo sieviešu lomu miera nostiprināšanas procesā un veikto svarīgo un vērtīgo starpkopienu un pārrobežu darbu.
<P>
Manā ziņojumā ir uzsvērts tas, ka tieši visatstumtākie cilvēki sabiedrībā ir visvairāk ieguvuši no PEACE, kam tā arī ir jābūt. Tomēr gadījumā, ja ir grupas, kas vēl nav izmantojušas šo iespēju pieteikties uz PEACE I un PEACE II, tās ir jāmudina piedalīties. Nākamais solis ir nodrošināt, ka PEACE veiktais pozitīvais darbs netiek pārtraukts un ka nākamās paaudzes gūst labumu no vērtīgā darba, kas sākās ar PEACE programmām, un no brīnišķīgā Eiropas iestāžu sniegtā atbalsta.
<SPEAKER ID="166" NAME="Priekšsēdētājs">
Debates ir slēgtas.
<P>
Balsojums notiks otrdien, 2008. gada 20. maijā.
<P>
Rakstiskie paziņojumi (142. pants)
<SPEAKER ID="167" NAME="Ramona Nicole Mănescu  (ALDE">
), rakstiski. - (RO) PEACE programma nodrošina ne tikai līdzekļus miera uzturēšanai, bet arī instrumentu, kas veicina attīstību un teritoriālo kohēziju. Reģionālo valdību un nevalstisko organizāciju veiktā šīs programmas īstenošana veicina visdažādāko kopienu, vietējo organizāciju un atstumto grupu līdzdalību pārvaldības un attīstības procesā. Turklāt reģionālo projektu finansēšana ar PEACE palīdzību veicina dialogu, samierināšanu un nolīgumus, kuru mērķis ir apmierināt kopējas intereses un tādējādi izvairīties no jebkāda veida konflikta.
<P>
Ziemeļīrija ir labas prakses piemērs visām pārējām dalībvalstīm, kas ir saskārušās ar konfliktiem vai kas risina problēmas, kuras apdraud to mieru.
<P>
Tādēļ es atbalstu tādu Eiropas reģionu un pilsētu tīkla izveidi, kurās pastāv konflikta draudi, un es uzskatu, ka vietējo partnerattiecību, apmainīšanās ar labāko praksi un efektīvas sadarbības starp reģioniem un finanšu starpniekiestādēm veicināšana ir būtiski faktori, lai mudinātu vietējās kopienas sadarboties un strādāt pie miera uzturēšanas.
<P>
Tāpat es aizstāvu tādu programmu īstenošanu arī Eiropas dienvidos, jo īpaši Balkānos, kas ir līdzīgas PEACE, galvenokārt tāpēc, ka pēdējo gadu notikumi ir bijuši brīdinājuma signāls.
