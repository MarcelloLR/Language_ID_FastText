<CHAPTER ID="018">
Pieredze, kas gūta, īstenojot Eiropas Parlamenta un Padomes regulas saistībā ar pārtikas produktu higiēnu (debates)
<SPEAKER ID="332" NAME="Priekšsēdētājs">
Nākamais punkts ir debates par jautājumu, uz kuru jāatbild mutiski un kuru Eiropas Tautas partijas (Kristīgo demokrātu) vārdā Komisijai iesniedza Horst Schnellhardt - B7-0237/2009) par pieredzi, kas gūta, īstenojot Eiropas Parlamenta un Padomes Regulas (EK) Nr. 852/2004, (EK) Nr. 853/2004 un (EK) Nr. 854/2004 saistībā ar pārtikas produktu higiēnu.
<SPEAKER ID="333" NAME="Horst Schnellhardt" LANGUAGE="DE">
Priekšsēdētāja kungs, komisār, dāmas un kungi, es vēlos sirsnīgi pateikties Komisijai par tās paziņojumu par pieredzi, kas gūta, piemērojot regulas saistībā ar pārtikas produktu higiēnu. Paziņojums ir ļoti svarīgs, un tā saturs ir ļoti pārliecinošs. Es gribu izteikt savu atbalstu šim paziņojumam, kurā aprakstīts, kas praktiski noticis pēdējos trīs gados.
<P>
Ir svarīgi, lai mēs apzinātos, ka regulās par pārtikas produktu higiēnu ir notikušas paradigmas izmaiņas. Mēs esam nostiprinājuši iekšējo tirgu, mēs esam uzlabojuši pārtikas drošību un mēs esam palielinājuši pārtikas ražotāju un piegādātāju atbildību. Tās ir ievērojamas pārmaiņas, un tādēļ mēs, protams, esam noteikuši dažas problēmas, jo īpaši saistībā ar licenču piešķiršanu mazajiem un vidējiem uzņēmumiem. Daži gaļas veikali ir pārtraukuši tirdzniecību. Mums ir vēlreiz jāpārskata šī situācija, jo tas notiek tādēļ, ka ļoti bieži netiek izmantots attiecīgajās regulās ietvertais elastīgums, un nav notikusi informācijas apmaiņa starp vietējām uzraudzības iestādēm un Eiropas Pārtikas un veterināro biroju, kas, manuprāt, ir ļoti slikti.
<P>
Ja Komisija tagad nolems, ka tā nevēlas veikt nekādas izmaiņas, es būšu spiests iebilst. Es uzskatu, ka pat tad, ja tās būtu tikai "kosmētiskas izmaiņas”, mums ir jāizskata jo īpaši šādi jautājumi. Mums jāapzinās, ka informācija pārtikas piegādes ķēdē tiek interpretēta pārāk šauri, un tas ir jāmaina. Mums jāapsver, vai gaļas inspicēšanai nebūtu piemērotas citas metodes. Jo sevišķi mēs nedrīkstam turpināt Regulā (EK) Nr. 882 norādīto trihinelozes laboratoriju akreditēšanu. Mums nepieciešama uzticama plānošana tajās jomās, kurām piemēro regulas. Tieši šī iemesla dēļ es esmu pret paredzēto regulu. Mums jāizstrādā īss un kodolīgs priekšlikums izmaiņām, lai mēs līdz 2013. gadam nebūtu spiesti nodarboties ar pārejas noteikumu apstiprināšanu.
<SPEAKER ID="335" NAME="Joaquín Almunia">
Komisijas loceklis. - Priekšsēdētājas kundze, komisāre Vassiliou kundze lūdza mani atvainoties viņas vietā par to, ka viņa nevar piedalīties debatēs, lai mutiski atbildētu uz jautājumu par Komisijas ziņojumu par pieredzi, kas gūta, īstenojot regulas saistībā ar pārtikas produktu higiēnu.
<P>
Komisijas vārdā es vēlos uzsvērt, ka ziņojuma pamatā ir informācija, kas saņemta no ieinteresētajām pusēm gan valsts sektorā, gan privātajā sektorā, un šo konsultāciju rezultāts ir pozitīvs. Netika konstatēti nopietni sarežģījumi, taču dažās jomās vēl joprojām ir iespējami uzlabojumi.
<P>
Pievēršoties konkrētiem jautājumiem, pirmkārt, es apzinos mazas kapacitātes uzņēmumu atkārtotas apstiprināšanas problēmu. Risinājumus šādām problēmām var rast, izmantojot higiēnas tiesību aktu paketes noteikumu elastīgumu, kas jāizstrādā valsts līmenī. Šīs pieejas neievērošana ir radījusi grūtības dažās dalībvalstīs. Pārtikas un veterinārijas birojs (PVB) patlaban veic īpašus braucienus, lai plašākas izplatīšanas nolūkā noteiktu šādas elastības labāko praksi mazas kapacitātes kautuvēm. Ņemot vērā, ka dalībvalstīm līdz šā gada beigām ir jāpieņem lēmums par apstiprinājuma piešķiršanu vai atteikšanu, es pašlaik nevaru pateikt, tieši cik mazie un vidējie uzņēmumi nav apstiprināti.
<P>
Otrkārt, noteikumi par elastīgu pieeju paredz vispārīgāku pārtikas daudzveidības aizsardzību, kā arī palīdzību neliela mēroga ražotājiem. Valsts pasākumu elastības piemērošanai pieņemšana un paziņojumi Komisijai rada juridisku noteiktību neliela mēroga ražotājiem un atzīst mazāka mēroga uzņēmumu specifisko raksturu. Tai pat laikā ir nodrošināta pārtikas daudzveidība, piemēram, desu vai siera tradicionālās ražošanas metodes, nekaitējot pārtikas nekaitīguma mērķim.
<P>
Lai mudinātu tiesību aktos iekļauto noteikumu par elastīgu pieeju pareizu izmantošanu, Komisija ir publicējusi vairākas pamatnostādnes. Tam būtu jāveicina turpmākas pārredzamības un juridiskās noteiktības nodrošināšana. Tāpat svarīgi ir atgādināt, ka Komisija, cenšoties panākt administratīvā sloga samazināšanu, galvenokārt ļoti maziem uzņēmumiem, jau ir ierosinājusi attiecīgus grozījumus regulām. Tomēr, kā jūs zināt, šis ierosinājums joprojām gaida izskatīšanu.
<P>
Treškārt, pārtikas aprites informācija ietver lauksaimnieka rakstisku paziņojumu kautuvei un tās pilnvarotajam veterinārārstam. Šī informācija sniedz būtiskus datus, lai nodrošinātu uz risku orientētu inspekciju. Nesen kompetentajām iestādēm ir atļauta atkāpe no nosacījuma par obligātu informācijas iesniegšanu kautuvei vismaz 24 stundas iepriekš.
<P>
Turklāt es priecājos paziņot, ka nākamā gada aprīlī jaunā Komisija organizēs apaļā galda sanāksmi ar visām iesaistītajām pusēm par iespējamu gaļas produktu inspekcijas kārtības pārskatīšanu, lai izskatītu tās efektivitāti, ņemot vērā nesenās apdraudējuma tendences.
<P>
Visbeidzot, es gribu uzsvērt, ka oficiālajās kontrolēs iesaistītajām laboratorijām jābūt akreditētām, lai nodrošinātu analīžu rezultātu augstu kvalitāti un viendabīgumu, tādējādi neapdraudot pārtikas nekaitīgumu. Tas ir būtiski netraucētai ikdienas tirdzniecībai ES robežās, kā arī tirdzniecības veicināšanai ar trešām valstīm. Tomēr Komisija nesen ir piekritusi pārejas perioda pagarināšanai Trichinella pārbaudēm līdz 2013. gada beigām, kas laboratorijām dos vairāk laika akreditācijas iegūšanai.
<SPEAKER ID="336" NAME="Christa Klaß">
PPE grupas vārdā. - (DE) Priekšsēdētājas kundze, komisāra kungs, dāmas un kungi, es vēlos pateikties savam kolēģim Schnellhardt kungam par uzdoto jautājumu. Tas dod mums iespēju noteikt pozitīvo un ne tik pozitīvo pieredzi, kas gūta, īstenojot šo tiesību aktu kopumu. Regulas par pārtikas produktu higiēnu precizē higiēnas noteikumus gaļas ražošanai.
<P>
Komisijas rīkotā apspriešanās parāda, ka ir panākts labs progress un ka regulu īstenošana kopumā darbojas efektīvi. Bažas, ka pārmērīgi stingri noteikumi varētu izraisīt mazo un amatnieku uzņēmumu bankrotu, nav piepildījušās, jo regulas paredz izņēmumus maziem uzņēmumiem. Tomēr apspriešanās skaidri parāda arī to, ka bieži problēmas rodas noteikumu piemērošanā. To apstiprina informācija, ko es esmu saņēmusi no sava reģiona uzņēmumiem un uzraudzības iestādēm.
<P>
Reģionu iestādēm ir liela rīcības brīvību lēmumu pieņemšanā, tāpēc tās var apmierināt mazāku uzņēmumu un atsevišķos gadījumos amatnieku gaļas veikalu vajadzības. Tas viennozīmīgi ir labi, jo tas ir vienīgais veids, kā mēs varam nodrošināt, ka mazākā mēroga miesniekus, kas piedāvā plašu produktu klāstu, nenospiež pārmērīgas birokrātijas slogs ar pārmērīgi detalizētām prasībām attiecībā uz produktu svaigumu un kvalitāti. Taču šī elastīgā pieeja ir jāierobežo, ja tās rezultātā tiek radīti izņēmumi un saskaņā ar uzraudzības iestāžu untumiem regulas tiek atšķirīgi interpretētas.
<P>
Tas rada nopietnus konkurences izkropļojumus ne vien dalībvalstu starpā, bet arī pašās dalībvalstīs. Tāpēc mums jāievieš uzlabojumi regulās saistībā ar pārtikas produktu higiēnu, lai inspektoriem būtu lielāka juridiskā noteiktība un lielākas juridiskās pilnvaras. Inspektoru rīcībā jābūt piemērotiem tiesiskiem pasākumiem, piemēram, soda naudai kriminālsoda veidā.
<P>
Almunia kungs, šajā jomā ir ļoti daudz juridiskas nenoteiktības, kas ir jānovērš, un mēs gaidām Komisijas priekšlikumu.
<SPEAKER ID="337" NAME="Karin Kadenbach" LANGUAGE="DE">
Priekšsēdētājas kundze, komisār, dāmas un kungi, vispirms es gribu apsveikt visus, kas iesaistīti regulu par pārtikas higiēnu izstrādē, jo šajā Komisijas paziņojumā pieredze, kas gūta, piemērojot attiecīgās regulas, attēlota galvenokārt pozitīvā gaismā. To nedrīkst novērtēt par zemu, jo, kā jau tika paskaidrots, šīs jaunās regulas nozīmē paradigmas izmaiņas pārtikas higiēnas politikā.
<P>
Šo regulu inovatīvais raksturs bija iemesls, kādēļ sākotnējā ziņojuma par šo regulu piemērošanā gūto pieredzi sagatavošana tika plānota tikai trīs gadus pēc to stāšanās spēkā. Dalībvalstis un pārtikas piegādātāji, un ražotāji kopumā bija apmierināti ar šīm regulām, un ir ziņojuši par labiem panākumiem to piemērošanā. Pēc dalībvalstu un privātā sektora interešu grupu domām, nozīmīgas grūtības nepiedzīvo ne uzņēmumi, ne arī iestādes. Pastāv vienprātīgs viedoklis, ka šīm regulām vajadzīgi daži pielāgojumi, bet to fundamentāla pārskatīšana nav nepieciešama. Esošās regulas izpilda izvirzīto uzdevumu, proti, tās nodrošina, ka patērētāji saņem iespējami augstāko kvalitāti un drošību attiecībā uz produktu higiēnu, kā arī tās nodrošina elastīgu pieeju uzņēmumu, jo īpaši ļoti mazu uzņēmumu, vajadzībām.
<P>
Saskaņā ar teicienu "Kas neiet uz priekšu, iet atpakaļ”, kā Schnellhardt kungs jau minēja, būs jāizmeklē ziņojuma sagatavošanas laikā noteiktās problēmas, lai atklātu problēmu iemeslu, un vajadzības gadījumā tiks izstrādāti piemēroti risinājumi. Bez šaubām, nepieciešama arī turpmāka higiēnas regulu kopuma ieviešanas cieša uzraudzība, jo dažām dalībvalstīm bija pāragri sniegt līdzsvarotu un detalizētu novērtējumu. Tikai tad, kad mūsu rīcībā būs visaptverošs novērtējums, mēs varēsim lemt par to, vai higiēnas regulās jāveic izmaiņas, un, ja atbilde būs jā, tad tieši kādas izmaiņas jāveic.
<SPEAKER ID="338" NAME="Joaquín Almunia">
Komisijas loceklis. - Priekšsēdētājas kundze, vispirms es gribu visiem pateikties par ieguldījumu šajās debatēs. Mēs uzskatām, ka jūlija ziņojums ir sākumpunkts diskusijai par iespējamiem šo regulu uzlabojumiem, un Komisija noteiktajā kārtībā izskatīs vajadzību veikt tiesisko normu izmaiņas. Mēs ļoti atzinīgi vērtējam deputātu ieguldījumu; jūsu devums ir ļoti noderīgs, lai mēs noteiktajā termiņā sagatavotu jaunas iniciatīvas.
<P>
Mēs ceram uz nepārtrauktu sadarbību ar Parlamentu un arī ar dalībvalstīm, ar ieinteresētajām pusēm, kas pārstāv gan privāto, gan valsts sektoru, un es esmu pārliecināts, ka mūs visus vieno kopīgs mērķis - panākt iespējami augstāko pārtikas drošības līmeni. Manuprāt, šis ir vissvarīgākais secinājums, ko mēs varam izdarīt no šodienas debatēm.
<SPEAKER ID="339" NAME="Priekšsēdētāja">
Debates tiek slēgtas.
