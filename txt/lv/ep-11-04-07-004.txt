<CHAPTER ID="004">
Vakcinēšana pret infekciozo katarālo drudzi (debates) 
<SPEAKER ID="048" NAME="Priekšsēdētājs">
Nākamais darba kārtības punkts ir Janusz Wojciechowski ziņojums Lauksaimniecības un lauku attīstības komitejas vārdā par priekšlikumu Eiropas Parlamenta un Padomes direktīvai, ar ko groza Direktīvu 2000/75/EK attiecībā uz vakcināciju pret infekciozo katarālo drudzi - 05499/2011 - C7-0032/2011 -.
<SPEAKER ID="049" NAME="Janusz Wojciechowski">
referents. - (PL) Priekšsēdētāja kungs! Esmu gandarīts, ka varu iesniegt Parlamentam ziņojumu par grozījumiem direktīvā attiecībā uz vakcināciju pret infekciozo katarālo drudzi. Tā ir slimība, kas lielā mērā apdraud liellopu, aitu un kazu audzēšanu daudzās ES dalībvalstīs. Es esmu ļoti priecīgs par to, ka pirms trim gadiem šā Parlamenta iepriekšējā pilnvaru termiņa laikā man bija tas gods iesniegt ziņojumu par dzīvnieku jauno veselības stratēģiju, kuras pamatā bija princips "labāk novērst nekā ārstēt”. Ar pašreizējiem grozījumiem direktīvā attiecībā uz vakcināciju pret infekciozo katarālo drudzi šis princips tiek realizēts praktiski. Tādējādi mēs palielinām aizsardzību pret šo slimību un sniedzam ieguldījumu dzīvnieku veselības aizsardzības uzlabošanā. Izmaksas, kas saistītas ar to ārstēšanu būs zemākas, un vakcinācijas process kopumā būs labāk organizēts.
<P>
Grozījumi ir saistīti ar to, ka pašreiz spēkā esošās 2000. gada direktīvas noteikumi bija piemēroti tā laika apstākļiem un tirgū pieejamajām vakcīnām. Vakcīnas ir bijušas un arī joprojām ir vajadzīgas, tomēr attiecībā uz minētajām vakcīnām bija jānosaka daži ierobežojumi, jo tās varēja radīt vakcīnas vīrusa nevēlamu cirkulāciju nevakcinētu dzīvnieku vidū. Tas nozīmē, ka vakcīnas drīkstēja izmantot tikai slimības skartajos apgabalos, uz kuriem attiecas dzīvnieku pārvietošanas ierobežojumi, bet tādējādi tika radīts nevēlams slogs mājlopu audzētājiem, vienlaikus ierobežojot minēto vakcīnu izmantošanas efektivitāti. Par laimi, zinātnē pēdējos gados ir sperts solis uz priekšu, izstrādājot jau pārbaudītas otrās paaudzes vakcīnas, kuras var izmantot bez jebkādām bažām par to, ka vīruss varētu pārceļot uz nevakcinētiem dzīvniekiem, tādēļ šīs vakcīnas var lietot, neattiecinot uz tām pašreiz spēkā esošos ierobežojumus. Mājlopu audzētāji varēs tās efektīvāk izmantot, tādējādi mazinot minētās slimības radīto slogu lauksaimniecībai. Šīm vakcīnām būs daudz plašāks pielietojums.
<P>
Šajā jautājumā procedūras norit ļoti ātri. Lauksaimniecības un lauku attīstības komiteja veica savu darbu neilgi pēc tam, kad bija saņēmusi tiesību aktu projektu no Eiropas Komisijas, un pašlaik ar to iepazīstina Parlamentu. Mēs ceram, ka šovasar, pielietojot jaunās vakcīnas, būs iespējams veikt masveida vakcināciju. Šāds ir galvenais grozījumu iemesls, tādēļ Parlaments savos grozījumos, ko tas veicis manā ziņojumā, ir noteicis termiņus, kuros dalībvalstīm ir jāpielāgo savi tiesību akti direktīvas prasībām, lai vakcināciju varētu veikt jau šogad un nebūtu jāgaida nākamā sezona.
<P>
Es gribētu jums atgādināt par pretrunām, kas radušās šajā ziņojumā un direktīvā izdarītajos grozījumos attiecībā uz Komisijas ierosinātajām atbilstību tabulām. Kas attiecas uz manu ziņojumu, tad mēs piekrītam, ka tiek noteikta obligāta prasība iekļaut atbilstību tabulas, kas satur informāciju par direktīvas transponēšanu dalībvalstu tiesību aktos un ar kuru īpašajiem noteikumiem direktīvas noteikumi tiek transponēti dalībvalstu tiesību aktos. Dažu dalībvalstu iestādes šo prasību uzskata par birokrātisku, bet to vajadzētu aplūkot no dažādiem aspektiem. Tas padarīs Eiropas tiesību aktus pārredzamākus. Tādējādi Eiropas iedzīvotājiem būs vieglāk pārbaudīt, vai un kādā veidā direktīva ir transponēta dalībvalstu tiesību aktos. Manuprāt, tā ir laba prakse. Cik man zināms, šī ir pirmā vai viena no pirmajām direktīvām, kurā ir ietverta šāda prasība, un, manuprāt, tas ir pareizi. Tai vajadzētu kļūt par ierastu praksi attiecībā uz mūsu tiesību aktiem.
<P>
Es vēlreiz gribētu pateikties par man doto iespēju iepazīstināt jūs ar šo ziņojumu, un, manuprāt, mēs uzlabojam mājlopu audzētāju situāciju, kā arī mazinām dzīvnieku ciešanas ES.
<SPEAKER ID="050" NAME="Maroš Šefčovič">
Komisijas priekšsēdētāja vietnieks. - Priekšsēdētāja kungs! Komisija ir pateicīga Parlamentam par to, ka tas atbalsta priekšlikumu turpmāk veicināt vakcināciju pret infekciozo katarālo drudzi, kā arī par tā ieteikumiem šajā ļoti svarīgajā jautājumā. Es jo īpaši vēlos pateikties referentam Wojciechowski kungam par viņa veikto ieguldījumu.
<P>
Infekciozais katarālais drudzis ir iemesls visu ES lauksaimnieku bažām. Līdz 1990. gadam infekciozais katarālais drudzis tika uzskatīts par reti sastopamu slimību ES, kuras uzliesmojumi retos gadījumos tika novēroti Eiropas dienvidos. Diemžēl pēdējos gados šīs slimības epidēmijas viļņi ir skāruši arī daudzas Centrāleiropas un Ziemeļeiropas valstis, radot vērā ņemamus zaudējumus lopkopības nozarei, kā arī traucējumus tirdzniecībā ar dzīviem dzīvniekiem.
<P>
Dažos pēdējos gados pēc masveida vakcinācijas kampaņām, ko līdzfinansēja galvenokārt ES, situācija saistībā ar infekciozo katarālo drudzi ir būtiski uzlabojusies. ES piešķīrumi 2008. gadā bija EUR 150 miljoni, 2009. gadā - EUR 120 miljoni, bet nākamajos gados - EUR 100 miljoni. Saskaņā ar pašreizējiem noteikumiem vakcinācija ir atļauta tikai tajos apgabalos, uz kuriem attiecas zināmi ierobežojumi konstatētā infekciozā katarālā drudža slimības dēļ. Ar ierosinātajiem direktīvas grozījumiem tiks nodrošināta inaktivēto vakcīnu izmantošanas iespēja visās ES dalībvalstīs. Šie grozījumi ļaus plašāk izmantot profilaktisko vakcināciju pret infekciozo katarālo drudzi, tādējādi nodrošinot labāku šīs slimības kontroli un mazinot lauksaimniekiem radīto slogu.
<P>
Parlamenta ziņojums ir ļoti savlaicīgs un svarīgs no dzīvnieku veselības aizsardzības viedokļa. Tajā ir pamatoti atzīta tūlītēja nepieciešamība dot dalībvalstīm pietiekami daudz laika, lai tās varētu veikt dzīvnieku vakcināciju pirms nākamās infekciozā katarālā drudža sezonas sākuma. Mēs nedrīkstam aizmirst, ka, lai gan situācija saistībā ar infekciozo katarālo drudzi pēdējos gados ir būtiski uzlabojusies, minētā slimība vēl pilnībā nav izskausta. ES joprojām pastāv jaunu slimības epidēmijas viļņu risks, tādēļ ir svarīgi, lai dalībvalstīm tiktu nodrošināta iespēja aizsargāt dzīvniekus pret minēto vīrusu gadījumos, kad tie ir pakļauti šādam riskam. Dalībvalstīm ir jāoptimizē savas vakcinācijas programmas, lai mazinātu turpmāko infekciozā katarālā drudža uzliesmojumu ietekmi ES. Dažas dalībvalstis jau ir norādījušas, ka vēlas iespējami drīz īstenot šo pasākumu.
<P>
Referents ir izvirzījis ļoti sarežģīto jautājumu par atbilstību tabulām. Tām ir ļoti liela nozīme, lai nodrošinātu ES tiesību aktu pareizu transponēšanu dalībvalstu tiesību sistēmās. Šis jautājums tika izvirzīts sen, un mums Parlamentā ir bijušas vairākas debates par to, kā kontrolēt un uzraudzīt ES tiesību aktu transponēšanu. Mēs zinām, ka atbilstību tabulas šajā ziņā ir vislabākais instruments.
<P>
Vienlaikus mēs ļoti labi zinām, ka, sevišķi tādos gadījumos, kad tiek apspriests tik steidzams jautājums kā šis, mums ir ļoti nopietni jāstrādā, lai rastu risinājumu Parlamenta un Padomes starpā, lai izvairītos no nevajadzīgiem šķēršļiem. Es ceru, ka Padome izrādīs pienācīgu elastību, lai šos tiesību aktus varētu pieņemt pirms sezonas sākuma, kuras laikā var uzliesmot infekciozais katarālais drudzis.
<SPEAKER ID="051" NAME="Elisabeth Jeggle" LANGUAGE="DE">
Priekšsēdētāja kungs, komisāra kungs, dāmas un kungi! Kā jau tika atzīmēts, priekšlikums direktīvai attiecībā uz vakcināciju pret infekciozo katarālo drudzi ir ļoti nozīmīgs solis, lai izskaustu šo bīstamo dzīvnieku slimību. Tā ir slimība, kas skar tādus atgremotājus kā liellopi, aitas un kazas un veicina šo dzīvnieku mirstību. Jauno inaktivēto vakcīnu izmantošana ļaus novērst inficēšanās risku, tāpēc tās varēs sekmīgi izmantot arī apgabalos, kurus minētā slimība vēl nav skārusi.
<P>
Tas palīdzēs dalībvalstīm efektīvāk izmantot vakcīnas, lai mazinātu infekciozā katarālā drudža radīto slogu lauksaimniecības nozarei. Ar jaunajām vakcīnām tiks nodrošinātas plašas iespējas cīņā pret šo slimību, un es ceru, ka dalībvalstis un lauksaimnieki tās izmantos. Minētās vakcīnas garantēs lielāku drošību un būs liels ieguldījums dzīvnieku veselības aizsardzības stiprināšanā.
<P>
Jo vairāk mēs ierobežosim infekciozā katarālā drudža izplatīšanos, izmantojot jaunās vakcīnas, jo lielākas būs lauksaimniecības dzīvnieku eksporta iespējas, tādējādi veicinot ekonomikas attīstību.
<P>
Lai direktīva varētu stāties spēkā un būtu pieejamas jaunās vakcīnas, mums ir ātri jāpieņem lēmums. Pirmdien Lauksaimniecības un lauku attīstības komiteja mums darīja zināmu, ka ir vienbalsīgi pieņēmusi ziņojumu, un Eiropas Tautas partijas (Kristīgo demokrātu) grupa to atbalstīs šodienas plenārsēdes balsojumā. Es atbalstu referenta aicinājumu saglabāt ziņojumā atbilstību tabulas. Galu galā, mēs Eiropā nevaram pieņemt lēmumus, ja dalībvalstis nesniegs informāciju par to, kā tiek īstenoti tiesību akti. Es vēlos nepārprotami norādīt, ka mums ir arī jānodrošina pārredzamība, lai vairotu uzticamību ES.
<P>
Nobeigumā es vēlos pateikties referentam par labi paveikto darbu un konstruktīvo sadarbību. Liels paldies! Mēs atbalstīsim šo ziņojumu.
<SPEAKER ID="052" NAME="John Stuart Agnew" AFFILIATION="EFD">
Priekšsēdētāja kungs! Man drīzāk ir paziņojums, nevis jautājums. Balsojums nebija vienbalsīgs, jo es nebalsoju "par”.
<SPEAKER ID="053" NAME="Sergio Gutiérrez Prieto" LANGUAGE="ES">
Priekšsēdētāja kungs! Infekciozais katarālais drudzis ir bijis pastāvīgs drauds mūsu lauksaimniecības dzīvniekiem un vienlaikus arī sabiedrības veselībai.
<P>
Līdz šim cīņā pret šo slimību mēs izmantojām dzīvās novājinātās vakcīnas, kuru izmantošana paredzēja dzīvnieku pārvietošanas ierobežojumus atsevišķos apgabalos, lai novērstu vīrusa nevēlamu cirkulāciju nevakcinētu dzīvnieku vidū.
<P>
Agrāk vakcinēšana tika veikta tikai tajos apgabalos, kur bija atklāti inficēti dzīvnieki, bet tādējādi tika nodarīts kaitējums lauksaimniekiem, kuri cieta gan no minētās dzīvnieku slimības, gan arī noteikto ierobežojumu dēļ.
<P>
Visas šīs problēmas var novērst, izmantojot jaunās inaktivētās vakcīnas, kuras papildus iespējamo traucējumu novēršanai iekšējā mājlopu tirgū veicinātu jaunu, visaptverošu profilaktisko stratēģiju cīņā ar šo slimību, un tas patiešām ir ļoti svarīgi.
<P>
Tādēļ lopkopības nozares pārstāvjiem ir ļoti svarīgi, lai mēs iespējami drīz izdarītu grozījumus šajā direktīvā un ļautu izmantot jaunās vakcīnas.
<P>
Dāmas un kungi! Atbilstības nodrošināšanai mūsu līgumu prasībām, it sevišķi attiecībā uz atbilstību tabulām, nevajadzētu būt attaisnojumam, lai kavētu šīs regulas stāšanos spēkā līdz vasarai. Šāda kavēšanās var radīt papildu zaudējumus lauksaimniekiem.
<SPEAKER ID="054" NAME="Marit Paulsen" LANGUAGE="SV">
Priekšsēdētāja kungs! Es gribētu teikt lielu paldies Wojciechowski kungam par viņa lielisko un efektīvo darbu. Iepriekšējie runātāji jau atzīmēja, par ko ir runa, proti, par jaunu, efektīvu vakcīnu. Tādēļ es gribētu izmantot sev atvēlēto laiku, lai uzsvērtu, ka šis, iespējams, ir pirmais reālais pierādījums tam, ar ko būs spiesta saskarties mūsu lauksaimniecības nozare, kad krasi mainīsies klimats. Zviedrijā, kuru es pārstāvu, pirms četriem vai pieciem gadiem neviens pat iedomāties nevarēja, ka mūsu valstī atgremotājus varētu skart tāda slimība kā infekciozais katarālais drudzis. Eiropas dienvidos šī slimība bija sporādiska. Pašlaik tā ir realitāte, un mēs jau esam saskārušies ar pirmo epidēmiju. Tādēļ ir ļoti svarīgi uzsākt vakcināciju, bet, kas attiecas uz klimatu, vidi un mūsu nākotni, tad ir jāsaprot, ka sausums vai nokrišņi nebūs vienīgās pārmaiņas. Klimata pārmaiņas veicinās arī pavisam ko citu, proti, cilvēku un dzīvnieku slimību epidēmijas un epizootijas. Mums tas ir jāņem vērā, kad apspriedīsim, piemēram, stratēģiju "Eiropa 2020”. Kāds būs mūsu virziens? Arī tas mums kā likumdevējiem ir svarīgi. Mēs varam pieņem lēmumus tikai, pamatojoties uz līdz šim iegūtajām zināšanām, bet mums ir jābūt elastīgiem, lai spētu pieņemt jaunus lēmumus tad, kad būsim ieguvuši jaunas zināšanas, un šajā gadījumā tās ir jaunās vakcīnas.
<SPEAKER ID="055" NAME="James Nicholson">
ECR grupas vārdā. - Priekšsēdētāja kungs! Pirmkārt, es vēlos pateikties Wojciechowski kungam par ātri paveikto darbu, iesniedzot šo ziņojumu Parlamentam. Viņš patiešām ir smagi strādājis. Tagad es vēlos atgriezties pie atbilstību tabulām. Komisāra kungs atzīmēja, ka cer uz labāko, tomēr jāsaka, ka ar cerību vien ir par maz. Minētā slimība, kura mums šovasar jākontrolē, ir ļoti nopietna, un tās pārnēsātāji ir knišļi.
<P>
Wojciechowski kungs ir savlaicīgi paveicis savu darbu, tādēļ viņu nekādā gadījumā nevar vainot par kavēšanos. Būtu ļoti žēl, ja kavēšanās notiktu iekšējās cīņas Briselē vai pārmērīgas birokrātijas dēļ. Slimība izplatās neticami ātri, tādēļ ir nekavējoties jārīkojas, lai paspētu veikt dzīvnieku vakcināciju ārpus tās skartajām teritorijām. Es vēlos atgādināt Parlamentam, ka daudzos gadījumos, kā jau to uzsvēra Wojciechowski kungs un citi deputāti, profilakse ir labāka nekā ārstēšana. Manuprāt, šajā gadījumā mēs esam uz pareizā ceļa, un es vēlos, lai Komisija dotu mums pārliecību par to, ka birokrātija neradīs lieku kavēšanos.
<SPEAKER ID="056" NAME="John Stuart Agnew">
EFD grupas vārdā. - Priekšsēdētāja kungs! Kas attiecas uz šo slimību, tad lauksaimniekiem, atkarībā no apstākļiem, ir jāpieņem pašiem savs lēmums. Es, kā Apvienotās Karalistes lauksaimnieks, paļaujos uz veterinārārstu ieteikumiem, nevis citu valstu birokrātu viedokli. Es novērtēju britu nodokļu maksātāju atbalstu, kuri finansē manas vakcīnas, un esmu neapmierināts ar to, ka Eiropas Savienībai vienmēr un visur ir jāiejaucas. Jūs esat veicinājuši šās slimības izplatību. Lūdzu, nesarežģījiet situāciju vēl vairāk.
<P>
Mēs tagad apspriežam šo jautājumu, kaut arī garantijas, ko dod Lisabonas līgums, nav nodrošinājušas būtiskas pārmaiņas. Ja tas tā ir, kāpēc tik daudzi nozīmīgi un mazāk nozīmīgi pasākumi, kā, piemēram, šis, ir jāpārskata, lai nodrošinātu atbilstību Līgumam par Eiropas Savienības darbību? Mēs nezinām, kā tiks atrisināts jautājums par atbilstību tabulām, turklāt šis jautājums pilnībā atspoguļo neskaidrības, ko var radīt tā sauktais koplēmums. Kaut arī Apvienotās Karalistes valdība rīkosies atbilstīgi jūsu domāšanas veidam, citas dalībvalstis, iespējams, uz to raugās citādi.
<SPEAKER ID="057" NAME="Diane Dodds" AFFILIATION="NI">
Priekšsēdētāja kungs! Es vēlos pateikties referentam par šo ziņojumu. Kaut arī es kopumā atbalstu tā iemeslu, vēlos piebilst, ka šo vakcīnu vajadzētu izmantot tikai tad, kad kompetentā iestāde būs konstatējusi nopietnu apdraudējumu mājlopu populācijai. Ziemeļīrijā gan lauksaimnieki, gan Lauksaimniecības un lauku attīstības ministrija ir smagi strādājuši, lai saglabātu Ziemeļīrijas brīvās zonas statusu.
<P>
Ir svarīgi, lai Komisija un Padome atzītu brīvo zonu statusu ES un īstenotu tajās attiecīgos drošības pasākumus. Tomēr Eiropā joprojām pastāv risks, ka šī slimība var izplatīties, tādēļ, manuprāt, Ziemeļīrijai ir jānodrošina iespēja izmantot minētās vakcīnas. Svarīgi ir arī tas, lai kompetentās iestādes kontrolētu mājlopu pārvietošanu un vajadzības gadījumā noteiktu tirdzniecības aizliegumu, lai apturētu infekciozā katarālā drudža izplatīšanos, kā arī, lai visas iesaistītās puses ievērotu labās prakses principu.
<P>
Ir jāpanāk visu dalībvalstu konstruktīva sadarbība, lai mazinātu šīs slimības izplatīšanās risku un aizsargātu nozari kopumā no jauna slimības uzliesmojuma. Saziņa starp dalībvalstīm un Komisiju ir būtisks slimības uzliesmojuma uzraudzības un kontroles aspekts, un es vēlos, lai tā tiktu nodrošināta.
<SPEAKER ID="058" NAME="Rareş-Lucian Niculescu" AFFILIATION="PPE">
(RO) Priekšsēdētāja kungs! Tādas epidēmijas kā, piemēram, infekciozais katarālais drudzis, nopietni ietekmē ne tikai lopkopjus, bet arī patērētājus un ES ekonomiku kopumā, jo veicina dzīvnieku mirstību un rada tirgus traucējumus.
<P>
Dzīvnieku pārvietošanas ierobežojumi ir negatīvi ietekmējuši to apgabalu vai reģionu saimnieciskos resursus, attiecībā uz kuriem šie ierobežojumi ir noteikti. Saskaņā ar spēkā esošajos tiesību aktos paredzēto profilaktiskās vakcinācijas kampaņu aizlieguma zona ir jāsaglabā arī tad, ja nav reģistrēti infekciozā katarālā drudža gadījumi. Tādēļ Komisijas ierosinātais pasākums ir pamatots un sniegs ekonomisko labumu gan ražotājiem, gan patērētājiem. Vienlaikus šis pasākums ir atbilstīgs principam par visu zinātnes sasniegumu izmantošanu lauksaimniecības nozarē.
<P>
Es vēlos pieminēt arī Eiropas fondu līdzšinējo nozīmīgo ieguldījumu, lai uzlabotu situāciju attiecībā uz infekciozā katarālā drudža epidēmiju. Kā jau uzsvēra komisāra kungs, ES pēdējos trīs gados ir līdzfinansējusi plašas vakcinācijas kampaņas, ieguldot šajā pasākumā aptuveni EUR 370 miljonus. Manuprāt, vakcinācijas programmu līdzfinansēšana ir jāturpina arī turpmākajos gados, ņemot vērā to efektivitāti un jauno, šodien apspriežamo daudz vienkāršāko tiesisko pamatu.
<SPEAKER ID="059" NAME="Paolo De Castro" AFFILIATION="S&amp;D">
(IT) Priekšsēdētāja kungs, dāmas un kungi! Pirmkārt, es vēlos pateikties Wojciechowski kungam un visiem opozīcijas referentiem par veikto darbu šā ziņojuma izstrādē, kura mērķis ir padarīt elastīgākus noteikumus attiecībā uz vakcināciju pret infekciozo katarālo drudzi. Lauksaimniecības un lauku attīstības komiteja ir darījusi visu iespējamo un apstiprinājusi šo tekstu, lai līdz vasaras sākumam varētu uzsākt vakcinācijas kampaņu.
<P>
Eiropas Komisija bija iesniegusi priekšlikumu, kurā nebija ņemts vērā apstiprinātais Lisabonas līgums. Citiem vārdiem sakot, tā bija atstājusi lēmumu pieņemšanas pilnvaras tikai Padomei, pilnībā ignorējot Parlamentu. Pēc spraigām diskusijām, par kurām es vēlos pateikties Parlamenta Juridiskajam dienestam, kā arī Lauksaimniecības un lauku attīstības komitejas sekretariātam, mums ir izdevies panākt vienošanos par to, ka, pamatojoties uz Līguma par Eiropas Savienības darbību 43. panta 2. punktu, saskaņā ar parasto likumdošanas procedūru, ir jāmaina priekšlikuma juridiskais pamats.
<P>
Tagad mēs ceram, ka Padome strādās efektīvi, lai pieņemtu mūsu nostāju un iekļautu dokumentā atbilstību tabulas, tādējādi sniedzot drīzu atbildi Eiropas lopkopjiem.
<SPEAKER ID="060" NAME="Liam Aylward" AFFILIATION="ALDE">
Priekšsēdētāja kungs! Dažādo vakcīnu un dzīvnieku pārvietošanas ierobežojumu dēļ infekciozā katarālā drudža uzliesmojumi pēdējos gados ir mazinājušies. Šī slimība rada dzīvniekiem lielas ciešanas un izraisa nāvi, tādējādi ļoti negatīvi ietekmējot ekonomiku lauku apvidos, kā arī to iedzīvotājus. Es atzinīgi vērtēju pasākumus, kas ļauj dalībvalstīs izmantot inaktivētās vakcīnas pret infekciozo katarālo drudzi slimības neskartajās zonās, kā arī vēlos pateikties referentam par viņa darbu pie šā jautājuma.
<P>
Dalībvalstīm vajadzētu atļaut būt proaktīvām un izmantot tehnoloģiju attīstību vakcīnu ražošanā, lai mazinātu šīs slimības radīto slogu lauksaimniecības nozarei, kā arī novērstu minētās slimības uzliesmojumu, neatņemot tām no slimības brīvu valstu statusu, kā tas bija līdz šim. Vakcinācija ir efektīvs veterinārais pasākums, kas tiek veikts, reaģējot uz infekciozo katarālo drudzi, bet, lai šo slimību Eiropā varētu izskaust pilnībā, tas ir jāīsteno kopā ar citiem pasākumiem, piemēram, uzraudzību.
<P>
Saistībā ar kontroles pasākumiem veiktā vakcinēšana, kuras mērķis ir izskaust slimību, palīdzēs mazināt ekonomiskos zaudējumus un sniegs ieguldījumu Eiropas lopkopības nozarē.
<SPEAKER ID="061" NAME="Julie Girling" AFFILIATION="ECR">
Priekšsēdētāja kungs! Esmu gandarīta par to, ka šis tiesību akts nodrošinās lauksaimniekiem rīcības elastību, izvēli un cerības.
<P>
Mūsu vakcinācijas stratēģijas pilnveidošanu pārāk ilgi ir kavējis tas, ka mēs neesam varējuši izstrādāt pietiekami modernus produktus, lai ļautu vakcinēt dzīvniekus ārpus drošības zonām. Atrašanās drošības zonā negatīvi ietekmē lauksaimnieku ekonomisko situāciju, un tajā ir grūti aizsargāt dzīvniekus pret slimībām, it sevišķi tādām kā iznīcinošais un bīstamais infekciozais katarālais drudzis. Jauno vakcīnu izstrāde un izmaiņas noteikumos, par kurām Parlaments, cerams, šodien vienosies, ļaus Apvienotajai Karalistei iegūt no infekciozā katarālā drudža brīvas valsts statusu. Tādējādi tiks nodrošināta dzīvnieku brīvāka pārvietošana un ietaupīti līdzekļi lauku apvidos.
<P>
Tomēr ir ļoti svarīgi, lai šie noteikumi stātos spēkā iespējami drīz. Lauksaimniekiem Anglijas dienvidrietumos ir jādod iespēja pabeigt vakcināciju līdz maija beigām, lai nodrošinātu dzīvnieku pilnīgu aizsardzību. Mēs visi zinām par cīņu, kas norisinās iestāžu starpā par atbilstību tabulām, bet es vēlos uzsvērt, ka lauksaimnieki, kurus pārstāvu, to nesaprot un paļaujas uz mums, proti, viņu ievēlētajiem pārstāvjiem, kas izlems viņu vietā. Šis jautājums ir jārisina steidzami, turklāt no veselā saprāta viedokļa. Darīsim to, ātri vienosimies par šādām steidzamām lietām un uzsāksim savu mājlopu vakcināciju.
<SPEAKER ID="062" NAME="Elisabeth Köstinger" AFFILIATION="PPE">
(DE) Priekšsēdētāja kungs! Infekciozais katarālais drudzis ir dzīvnieku slimība, kas skar atgremotājus, un tā jau ir nodarījusi lielu kaitējumu gan lopkopības, gan ražošanas nozarei. Kopš šīs slimības epidēmijas uzliesmojuma 2000. gadā vairāku dalībvalstu ekonomikai ir nodarīts liels kaitējums. Kā jau vienmēr, kad ekonomikai tiek radīti zaudējumi, tas finansiāli visvairāk skar tos, kuri ražošanas ķēdē atrodas viszemāk. Šajā gadījumā visvairāk cieta ienesīgā liellopu tirdzniecības nozare, kas tika pilnībā sagrauta. Neraugoties uz vakcināciju, eksports dažās valstīs bija paralizēts. Arī Austrijā, kur ir senas lopkopības tradīcijas, daudzu lauksaimnieku ekonomiskā izdzīvošana bija apdraudēta.
<P>
Mums ir jāatvēl laiks profilaktiskajiem pasākumiem. Minētā slimība vēl nav izskausta un atkal var uzliesmot jebkurā brīdī. Mums ir jāmācās no pieredzes un jāspēj ātri sniegt palīdzību. Situācija vairs nav tāda, kāda tā bija pirms desmit gadiem. Vecā 2000. gada direktīva par pasākumiem infekciozā katarālā drudža apkarošanai ir jāuzlabo un jāatjaunina.
<P>
Noteikumi par vakcināciju, kas tika piemēroti tajā laikā, ir jāpielāgo tehnoloģiju attīstībai, lai efektīvāk cīnītos pret infekciozo katarālo drudzi un mazinātu lauksaimniekiem radīto slogu. Agrākie noteikumi bija izstrādāti, lai izmantotu dzīvu novājinātu vakcīnu, kas bija vienīgā pieejamā laikā, kad pirms 10 gadiem tika pieņemta minētā direktīva. Mums ir jāņem vērā tas, ka tagad vakcīnas ir uzlabotas.
<P>
Es atzinīgi vērtēju Komisijas un Parlamenta ātro rīcību un iestājos par jaunās direktīvas iespējami drīzu īstenošanu. Kā lauksaimnieku kopienas pārstāve es zinu, cik svarīgi ir domāt par gada ciklu. Lēmumu ātra pieņemšana veicinās praktiski piemērojama un vienota regulējuma pieņemšanu līdz rudenim, un tas ir gan dalībvalstu, gan arī lopkopju un lauksaimnieku interesēs. Liels paldies referentam.
<SPEAKER ID="063" NAME="Luis Manuel Capoulas Santos" AFFILIATION="S&amp;D">
(PT) Priekšsēdētāja kungs, komisāra kungs, dāmas un kungi! Man nav būtisku iebildumu pret šo normatīvās rezolūcijas priekšlikumu, un es gribētu apsveikt Komisiju par šo iniciatīvu, kuras mērķis ir atzīt zinātnes attīstību un atļaut izmantot jaunās vakcīnas pret infekciozo katarālo drudzi ārpus zonām, attiecībā uz kurām ir noteikts dzīvnieku pārvietošanas aizliegums, jo šāda veida vakcīnas nerada vīrusa nevēlamas cirkulācijas risku.
<P>
Es vēlos apsveikt referentu Wojciechowski kungu un izteikt viņam pateicību par Lauksaimniecības un lauku attīstības komitejas labā veikto darbu, kā arī pateikties šīs komitejas priekšsēdētājam De Castro kungam par to, ka viņš ļāva Padomei un Komisijai ātri vienoties par šā priekšlikuma juridisko pamatu. Pretēji sākotnēji ierosinātajam, saskaņā ar Lisabonas līgumā paredzēto parasto likumdošanas procedūru likumdošanas pilnvaras Parlamentam un Padomei ir kopīgas.
<P>
Lauksaimniecības un lauku attīstības komiteja ir apspriedusi un apstiprinājusi savu ziņojumu īsā laikā, lai šodien varētu notikt balsošana un lai iespējami drīz varētu panākt vienošanos ar Padomi, tādējādi veicinot šās direktīvas jauno noteikumu stāšanos spēkā. Tādēļ es aicinu Padomi panākt kompromisu ar Komisiju un Parlamentu attiecībā uz nostāju, kas, manuprāt, šodien šeit tiks pieņemta ar balsu vairākumu.
<SPEAKER ID="064" NAME="Horst Schnellhardt" AFFILIATION="PPE">
(DE) Priekšsēdētāja kungs, dāmas un kungi! Kā uzsvērts Jaunajā dzīvnieku veselības stratēģijā 2007.-2013. gadam, kuras princips ir "profilakse ir labāka nekā ārstēšana”, jaunā ES vakcinācijas politika paredz pielāgot noteikumus par vakcināciju pret infekciozo katarālo drudzi.
<P>
Ja mēs vēlamies efektīvāk cīnīties pret tādu epidēmiju kā infekciozais katarālais drudzis un mazināt tā negatīvo ietekmi uz lauksaimniekiem, ir vajadzīga elastīgāka dzīvnieku vakcinācijas procedūra. Lielāka elastība un profilakse būtu vajadzīga cīņā arī pret daudzām citām dzīvnieku slimību epidēmijām.
<P>
Stingrā pret vakcināciju vērstā politika, kuru mēs ilgi esam īstenojuši ES, vairs nav aktuāla. Līdz ar to es uzskatu, ka mēs šeit speram pareizu soli. Es vēlos paust savu atbalstu arī Paulsen kundzei, kura teica, ka klimata pārmaiņu dēļ mēs tuvākajā nākotnē būsim spiesti saskarties arī ar citām dzīvnieku slimību epidēmijām. Tas savukārt liecina par to, ka mums ir vajadzīga skaidra stratēģija, un šeit, mēs, protams, to varam pareizi izstrādāt. Ņemot vērā teikto, es gribētu atkārtoti uzsvērt, ka Komisijā vairs nevajadzētu apspriest jautājumu par dzīvnieku nokaušanu piespiedu kārtā.
<P>
Kas attiecas uz infekciozo katarālo drudzi, tad mēs, protams, šajā ziņā esam ieguvēji no tāda viedokļa, ka atbalstījām pētniecību, un tagad mums ir inaktivētā vakcīna, kuru varēsim izmantot, lai veiktu plašu vakcinācijas kampaņu, kas līdz šim bija ļoti bīstami un sarežģīti. Tādējādi ir izveidojusies jauna situācija.
<P>
Es gribētu arī pateikties referentam par ātri padarīto darbu. Kā liecina līdzšinējā pieredze, mums ir jābūt gataviem pirmajam slimības uzliesmojumam vasaras beigās vai rudenī. Tādēļ dalībvalstīm ir jāizstrādā un jāīsteno vakcinācijas stratēģija.
<P>
Agnew kungam es gribētu teikt, ka, ja jums ir labs veterinārārsts, tad viņš ieteiks vakcinēt dzīvniekus, jo man pazīstamie veterinārārsti to vēlas, un diskusijās es šādu viedokli bieži esmu dzirdējusi.
<P>
Tomēr ar vakcinēšanu vien ir par maz. Komisijai ir jāizstrādā īstenošanas regulas, kuras jāpielāgo jaunajam procesam, turklāt tas jādara tikpat ātri, kā šeit Parlamentā. Tādēļ es aicinu Komisiju pasteigties, lai mēs varētu izmantot minēto zinātnes sasniegumu praksē jau līdz šā gada beigām.
<SPEAKER ID="065" NAME="Marc Tarabella" AFFILIATION="S&amp;D">
(FR) Priekšsēdētāja kungs, komisāra kungs, dāmas un kungi! Es esmu pateicīgs mūsu kolēģim deputātam Wojciechowski kungam par viņa ziņojumu, kas mums atgādina, cik liela nozīme ir atbilstīgiem tiesību aktiem šajā jomā.
<P>
Tomēr neatkarīgi no tā, vai vakcīna ir dzīva novājināta, vai inaktivēta, ņemot vērā mūsu pašreizējās zināšanas, asins analīzes nepalīdzēs noteikt, kā patogēnais organisms ir nonācis dzīvnieku asinīs, proti, vai ar vakcīnu, vai dabiskā ceļā. Tāpēc, ja nebūtu izstrādāta inaktivētā vakcīna, kurā patogēnā organisma izcelsme ir vakcīna, tad būtu neiespējami noteikt atšķirību starp vakcinētu un dabīgā ceļā ar vīrusu inficētu dzīvnieku. Tā kā šis ir būtisks nosacījums, lai konkrētu reģionu vai valsti pasludinātu par brīvu no infekcijām, pastāv liels risks, ka no infekcijām aizsargātās valstis liks šķēršļus tirdzniecībai ar tām valstīm, kurās tiek izmantota inaktivētā vakcīna.
<P>
Tāpēc Eiropas Savienībai ir pienākums veicināt marķētas inaktivētās vakcīnas pastāvīgu izpēti, lai garantētu lielāku bioloģisko drošību, ļaujot mums efektīvāk saskaņot pieeju veselības aizsardzības un tirdzniecības jomās.
<SPEAKER ID="066" NAME="Mairead McGuinness" AFFILIATION="PPE">
Priekšsēdētāja kungs! Ir svarīgi atcerēties to, ko teica komisāra kungs, proti, ka infekciozais katarālais drudzis no 2008. gadā konstatētajiem 48 000 gadījumu ir samazinājies līdz 120 gadījumiem 2010. gadā. Tomēr mēs joprojām nevaram zināt, kā būs turpmāk, tāpēc inaktivētās vakcīnas izstrāde un diskusijas par tās pielietojumu ir vērtējamas atzinīgi.
<P>
Būtu lietderīgi, ja Padomes pārstāvji būtu ieradušies šeit, jo tad mēs varētu viņiem uzdot jautājumu par to, vai tiks nodrošinātas atbilstību tabulas, kuras Parlaments un Komisija uzskata par ļoti svarīgām. Iespējams, ka Padome mūs par to drīz informēs. Visu slimību, it sevišķi infekciozā katarālā drudža profilakses pamatā ir laba lopkopības prakse, dzīvnieku pārvietošanas ierobežojumi, aizsardzība pret saskari ar slimības pārnēsātājiem, kā arī vakcinācija, ko mēs šorīt šeit apspriežam.
<SPEAKER ID="067" NAME="Oldřich Vlasák" AFFILIATION="ECR">
(CS) Priekšsēdētāja kungs! Problēma ar inaktivētās vakcīnas izmantošanu ārpus slēgtās zonas ir tāda, ka dzīvniekiem seroloģiskajos testos tiks uzrādīti pozitīvi rezultāti, un, lai konstatētu, vai tie ir vakcinēti, vai faktiski slimi, būs jāveic virusoloģiskais tests, kas ir daudz dārgāks. Tas radīs ar dzīvnieku tirdzniecību un pārvietošanu saistītas problēmas. Ņemot vērā to, ka direktīva ir jātransponē dalībvalstu tiesību aktos līdz 2011. gada 30. jūnijam, procesuālu iemeslu dēļ šajā termiņā būs ļoti grūti iekļauties. Arī es nepiekrītu tam, ka direktīvas spēkā stāšanās datums tiek mainīts no 20. datuma uz nākamo dienu pēc tās publicēšanas. Mums ir arī jāsaprot, ka atbilstību tabulu izstrāde būs papildu administratīvais slogs.
<SPEAKER ID="068" NAME="Giommaria Uggias" AFFILIATION="ALDE">
(IT) Priekšsēdētāja kungs, dāmas un kungi! Mēs progresējam, jo esam sapratuši, ka šī problēma skar ne tikai atsevišķus Eiropas reģionus, Eiropas dienvidu daļu un Āfriku. Manuprāt, šis pasākums ir vērtējams pozitīvi.
<P>
Es gribētu pajautāt Tarabella kungam, vai viņam un Komisijai nešķiet, ka steidzami būtu jārisina arī problēma, kas saistīta ar piemērošanu veterinārajiem dienestiem, lai tiktu īstenots pasākums minētās problēmas novēršanai visā ES?
<SPEAKER ID="069" NAME="Peter Jahr" AFFILIATION="PPE">
(DE) Priekšsēdētāja kungs! Pret infekciozo katarālo drudzi vērsto vakcinācijas pasākumu uzlabošana ir ļoti svarīgs jautājums. Jaunās inaktivētās vakcīnas dos iespēju ražotājiem pirmo reizi izslēgt inficēšanās risku ar šo bīstamo slimību, jo turpmāk vakcīnas varēs lietot arī tajās teritorijās, kurās infekciozais katarālais drudzis iepriekš nav konstatēts. Ņemot vērā teikto, mums ir atkārtoti jāuzsver, ka lauksaimniecība, tostarp vaislas dzīvnieku eksports, ir ļoti svarīgs faktors visās ES dalībvalstīs. Tāpēc ir jāpanāk, lai lauksaimnieki varētu izmantot priekšrocības, ko sniedz vakcīnas izstrādē pielietotās jaunākās zināšanas par dzīvnieku veselību.
<P>
Pašlaik mums ir vajadzīgas divas lietas. Pirmā ir steidzams risinājums jautājumam par praksi ES. Otrā, manuprāt, ir obligāta prasība dalībvalstīm ziņot Komisijai par tajās veiktajiem pasākumiem.
<SPEAKER ID="070" NAME="Maroš Šefčovič">
Komisijas priekšsēdētāja vietnieks. - Priekšsēdētāja kungs! Pirmkārt, es vēlos pateikties Parlamentam par stingro atbalstu attiecībā uz šo priekšlikumu, kā arī par šā jautājuma steidzamā rakstura apzināšanos un ātri veiktajām procedūrām.
<P>
Vairāki no jums pieminēja ar atbilstību tabulām saistīto problēmu. Es tikai vēlos atgādināt, ka Priekšsēdētāju konferencē šā jautājuma risināšanai tika dots jauns stimuls, kā arī piešķirta lielāka nozīme, atzīstot problēmu, ko rada ES tiesību aktu transponēšana dalībvalstu tiesību aktos.
<P>
Es gribētu pajautāt dalībvalstīm, vai tiešām ir grūti paziņot Komisijai par juridisko pamatu ES regulas transponēšanai savās tiesību sistēmās? Vai tas ir tik sarežģīti? Esmu pārliecināts, ka tad, kad dalībvalstis apsver, kā transponēt tiesību aktus, tām ir jāsagatavojas šim procesam un jāizlemj, kā to darīt.
<P>
Manuprāt, mēs visi apzināmies to, un mums par šo tēmu ir bijušas jau vairākas debates, ka Eiropas Savienībai rada problēmas nevienmērīga ES tiesību aktu transponēšana. Tik svarīgā jautājumā kā šis nepareiza tiesību aktu transponēšana var radīt ļoti negatīvas sekas.
<P>
Vienlaikus, kā jau es teicu savas runas ievadā, es vēlos uzsvērt, ka Komisija nešaubīgi ir pret lieku kavēšanos. Mēs pilnībā apzināmies, ka šis jautājums ir jārisina steidzami, tādēļ es ceru, ka ar lielāku elastību un intensīvām sarunām šo problēmu varēs atrisināt. Komisija darīs visu iespējamo, lai mēs varētu pieņemt šo tiesību aktu līdz sezonas sākumam, kad var uzliesmot infekciozais katarālais drudzis.
<P>
Kas attiecas uz Komisijas gatavību īstenot šo pasākumu, es gribētu darīt zināmu Schnellhardt kungam un Uggias kungam, ka Komisija savu darbu ir paveikusi. Mūsu īstenošanas pasākumi ir gandrīz pabeigti. Tagad ir vajadzīgs, lai šo priekšlikumu apstiprinātu likumdevēja iestāde. Kad tas būs izdarīts, turpmākais process noritēs ļoti ātri.
<P>
Es vēlreiz gribētu pateikties referentam un Parlamentam par stingro atbalstu, risinot šo jautājumu.
<SPEAKER ID="071" NAME="Janusz Wojciechowski" LANGUAGE="PL">
Priekšsēdētāja kungs! Es vēlos pateikties visiem deputātiem, kas piedalījās debatēs un izteica atbalstu manam ziņojumam. Paldies visiem opozīcijas referentiem un Lauksaimniecības un lauku attīstības komitejas locekļiem, kuri mums palīdzēja tik ātri un efektīvi sagatavot šo ziņojumu. Tas nav bieži, kad mēs spējam vienprātīgi pieņemt šādu pozitīvu dokumentu, kura mērķis nešaubīgi ir panākt situācijas uzlabojumu.
<P>
Kas attiecas uz atbilstību tabulām, kas tika pieminētas diskusijās kā iespējamo problēmu avots, tad, manuprāt, šajā ziņā būs grūti iegūt dalībvalstu pārvaldes iestāžu vai valdību simpātijas. Tabulu izveidošana un nosūtīšana Komisijai nesagādās lielas problēmas. Grūtāk būs iedzīvotājiem, kuri gribēs pārbaudīt, vai dalībvalstu tiesību akti atbilst ES tiesību aktiem. Ja nebūs minēto tabulu, tad tieši viņi būs tie, kam vajadzēs īstenot centienus un veikt izpēti, kā līdz šim. ES tiesību aktos nav viegli orientēties. Es domāju un ceru, ka šis instruments vajadzības gadījumā būs viegli pieejams ikvienam interesentam, nevis tikai Komisijai. Tas būs arī ļoti noderīgs dokuments.
<P>
Es aicinu Padomi skatīt šo dokumentu, neietverot tajā atbilstību tabulas, lai jaunās vakcīnas varētu lietot jau šajā sezonā, kā tas bija paredzēts. Mēs nedrīkstam pieļaut nekādu aizkavēšanos, jo pretējā gadījumā nevarēsim ātri un efektīvi veikt savu darbu. Vēlreiz liels paldies visiem par sadarbību šā ziņojuma izstrādē.
<SPEAKER ID="072" NAME="Priekšsēdētājs">
Debates tiek slēgtas.
<P>
Balsošana notiks pēc neilga brīža.
