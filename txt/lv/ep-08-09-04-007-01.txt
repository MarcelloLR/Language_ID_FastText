<CHAPTER ID="007-01">
1. Rīcības kodekss attiecībā uz datorizētām rezervēšanas sistēmām (
<P>
- Pirms balsojuma:
<SPEAKER ID="082" NAME="Jeanine Hennis-Plasschaert">
ALDE grupas vārdā. - Priekšsēdētāja kungs, es runāju ALDE grupas vārdā saistībā ar T. Kirkhope ziņojumu. Saskaņā ar Reglamenta 168. pantu ALDE grupa vēlētos pieprasīt priekšlikuma nodošanu atpakaļ komitejai. Izsakoties skaidrāk, mums nav nodoma izjaukt kompromisa paketi ar Padomi kā tādu, bet mana grupa uzskata, ka ir nepieciešamas plašākas debates par vecākā pārvadātāja definīciju.
<P>
Komisija vēl strādā pie oficiāla paziņojuma, kas ir ļoti apsveicami. Tomēr tas nedod mums pilnīgu skaidrību, kas mums pašreiz ir vajadzīga. Ir jānotiek kārtīgām debatēm, kā arī mūsu juridiskajiem dienestiem ir pienācīgi jāapspriežas. Šis jautājums nav steidzami jāizvirza balsošanai jau tagad.
<SPEAKER ID="083" NAME="Brian Simpson" AFFILIATION="PSE">
Priekšsēdētāja kungs, man prieks, ka varu atbalstīt ALDE grupas priekšlikumu par ziņojuma nosūtīšanu atpakaļ komitejai. Daudzajos šajā Parlamentā pavadītajos gados es neatceros nevienu ziņojumu transporta jomā, kurš būtu radījis tik lielu apjukumu un neskaidrību kā šis. Mēs radām tiesību aktu, un līdz ar to rodas atbildība rīkoties ar pilnu apziņu un izpratni par tekstu, par kuru cienījamajiem deputātiem lūgs balsot. Tomēr daudzi deputāti ir nedroši. Daudzi cenšas saprast šo sarežģīto tiesību aktu, kuru vēl sarežģītāku padara Padomes iejaukšanās.
<P>
Ir milzīga neskaidrība, milzīgs nemiers daudzos šīs zāles nostūros, un tāpēc es uzskatu, ka mums ir vajadzīgs visu izvērtēt no jauna Transporta komitejā un daudz rūpīgāk izpētīt šo priekšlikumu sekas. Galvenais ir rīkoties pareizi, nevis ātri. Tādējādi mēs neradīsim problēmas; mēs rīkosimies atbildīgi, kā likumdevēji, aizstāvot Parlamenta tiesības strādāt savā tempā, nevis tempā, kādu tam diktē nozares lobiji un Ministru padome.
<SPEAKER ID="084" NAME="Georg Jarzembowski" AFFILIATION="PPE-DE">
(DE) Priekšsēdētāja kungs, dāmas un kungi, Simpson kunga teiktais ir tiešām neizprotams; viņš patiesi jautājumu apgriež kājām gaisā. Ir konkrētas nozares, kas cenšas bloķēt likumdošanas procesu savu uzņēmumu interesēs. Teikšu tā: ar šo rīcības kodeksu mūsu nodoms ir uzlabot patērētāju tiesības. Mums ir jānostiprina patērētāju tiesības tā, lai mēs gūtu godīgus piedāvājumus no datorizētajām sistēmām.
<P>
Mēs dedzīgi noraidām šo novēloto sociālistu taktiku, kuri cenšas sagraut kompromisu ar Francijas valdību un panākt tā likvidēšanu šī likumdošanas termiņa laikā. Es mudinu jūs noraidīt priekšlikuma nodošanu atpakaļ komitejai.
<SPEAKER ID="085" NAME="Timothy Kirkhope">
referents. - Priekšsēdētāja kungs, es mudinu nenodot priekšlikumu atpakaļ komitejai. Manuprāt, tas ir lieki, un tā ir potenciāli postoša, novilcinoša taktika attiecībā uz mūsu pārstāvēto Eiropas patērētāju interesēm. Vienošanās ar Padomi un Komisiju pirmajā lasījumā notika jūnijā pēc visaptverošām debatēm un atbalsta no manas - Transporta - komitejas. Mani ēnu referenti tika pilnībā iesaistīti visā procesā un, cik man zināms, piekrita iznākumam.
<P>
Divas prezidentūras - Slovēnijas un Francijas - ir ar mani pilnībā sadarbojušās šajā jomā, un es nesaprotu, kāpēc tagad vajag vēl vairāk laika debatēm vai šī būtiskā pasākuma pārbaudei. Vistaisnīgāk un visdemokrātiskāk ir uzsākt balsošanu par šo vienošanos. Daudzi no tiem, kas tagad protestē, pat nepapūlējās ierasties vakar, kad komisārs Mandelson pēc mana lūguma Parlamentam galvoja, ka oficiāls paziņojums tiks publicēts Oficiālajā Vēstnesī, pirms šis noteikums stāsies spēkā, sniedzot saprotamu regulējuma skaidrojumu no Komisijas viedokļa un ļoti konkrētus un striktus kritērijus (kas ir saistībā ar konkurences jautājumiem) šo pasākumu īstenošanai Eiropas patērētāju interesēs. Es nezinu, vai patērētāji sapratīs šos protestus, ja mums neizdosies šo pasākumu pavirzīt tālāk. Tāpēc es jūs no sirds lūdzu - jūs visus - atbalstīt mani un smago darbu, ko esam paveikuši politiskajās grupās, lai atrisinātu šo jautājumu pēc iespējas drīzāk.
<P>
(Parlaments noraidīja priekšlikuma nodošanu atpakaļ komitejai)
