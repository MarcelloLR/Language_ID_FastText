<CHAPTER ID="020">
Vienas minūtes uzstāšanās par politiski svarīgiem jautājumiem (Reglamenta 150. pants)
<SPEAKER ID="284" NAME="Priekšsēdētāja">
Nākamais darba kārtības punkts ir vienas minūtes uzstāšanās.
<SPEAKER ID="285" NAME="Anna Záborská" AFFILIATION="PPE">
- (SK) Priekšsēdētājas kundze! Vienam no Eiropas standartiem darba tiesību jomā ir jābūt noteikumam par brīvām svētdienām. Par to jau iepriekš vienojās arodbiedrību pārstāvji, pilsoniskās organizācijas, kā arī kristiešu grupas un baznīcas, kas šonedēļ Briselē nodibināja Eiropas svētdienu apvienību. Raugoties no aspekta par labiem darba apstākļiem, svētdienai ir jābūt brīvai, turklāt tā radīsies iespēja veidot ģimeniskas attiecības īpaši starp vecākiem un bērniem. Esmu gandarīta, ka piedalījos šās iniciatīvas tapšanā, gluži tāpat kā abu Slovākijas pilsonisko biedrību - "Lielo ģimeņu kluba” un "Apvienības svētdienām” - izveidē. Pārskatot Darba laika direktīvu, Komisijai vajadzētu ņemt vērā uzskatus, kas valda simtiem Eiropas organizācijās, kuras ir apvienojušās jaundibinātajā savienībā, jo, gatavojot likumus, šādu lielu savienību nedrīkst neņemt vērā.
<SPEAKER ID="286" NAME="László Tőkés" AFFILIATION="PPE">
(HU) Priekšsēdētājas kundze! Pēdējās nedēļās Szekler Land pārstāvniecības biroja dibinātājiem Briselē un visai ungāru kopienai Rumānijā bija jāpacieš ilgstoši uzbrukumi un naidīgas histērijas kampaņas no Rumānijas politiskās elites puses. Tikmēr ir bijuši centieni piespiest izstrādāt teritoriālās un administratīvās reorganizācijas plānu Rumānijā, kā rezultātā tiktu izveidoti astoņi majoritātes reģioni, savukārt ungāru majoritāte, kas dzīvo Szeker Land un Partium reģionos, kļūtu par absolūtu minoritāti. Saskaņā ar nepārprotamiem noteikumiem, kas izklāstīti Vietējo pašvaldību hartā un Eiropas reģionālo vai minoritāšu valodu hartā, Transilvānijas ungāru Eiropas Parlamenta deputāti no Rumānijas asi noraida šādu antidemokrātisku un diskriminējošu savas valsts reģionālās reorganizācijas metodi. Valdošo Rumānijas un Ungārijas tautas partiju kopējo demokrātisko vērtību vārdā mēs lūdzam jūsu palīdzību un aktīvu Parlamenta atbalstu Transilvānijas ungāru kopienas aizsardzībai.
<SPEAKER ID="287" NAME="Alexander Mirsky" AFFILIATION="S&amp;D">
(LV) Paldies, priekšsēdētājas kundze! Kā jūs domājat, ko nozīmē vārds "izvirtība”? Vārdnīcā šis vārds nozīmē - pilnīgs izkropļojums. Politiskās izvirtības nozīmē vienus melus un cinisku vēlētāju maldināšanu. Šķiet, ka Latvijā parādījusies politisku izvirtuļu deputātu grupa. Lieta ir tāda, ka Latvijas parlamentā vēlēšanu laikā "Saskaņas centra” deputāti solīja saviem krievvalodīgajiem vēlētājiem, kuru skaits Latvijā ir vairāk nekā 40 %, aizstāvēt viņu dzimto valodu. Bet pagājušajā nedēļā frakcija "Saskaņas centrs” nobalsoja par pastiprinātu sodu tiem, kuri nelietos valsts valodu privātā sektorā. Iznāk, ka sola vienu, dara otru. Es domāju, ka jūs piekritīsiet, ka tā ir izvirtība. Iespējams, ka Latvija kļūs par jaunu politiskās kustības "Izvirtību centrs” dzimteni. Paldies jums par uzmanību!
<SPEAKER ID="288" NAME="Nikolaos Salavrakos" AFFILIATION="EFD">
(EL) Priekšsēdētājas kundze! Nevienam eiropietim un tātad arī nevienam grieķim nepatīk klaiņot apkārt ar ubaga tarbu. Mums, grieķiem, jāsaprot, ka dzīves standarta ziņā esam atgriezušies par vismaz 10 gadiem atpakaļ. Es baidos, ka tas pats diemžēl notiks arī citās valstīs.
<P>
Tomēr mūs vaino pie tā, par ko mēs nevaram uzņemties atbildību. Eiropai ir septiņpadsmit kapteiņu un tikpat daudz viņu biedru, septiņpadsmit budžetu, septiņpadsmit obligāciju tirgu un viena kopīga valūta. Šādi vienotā valūta vairs neder. Ir jāizstrādā vienota ekonomikas politika, jāizveido viens obligāciju tirgus un jāievieš kopīga koordinācija. Fiskālā piesardzība neapšaubāmi nozīmē pārkārtojumu patērētāju gaisotnē. Es neredzu, ka kaut kas notiktu šajā virzienā. Cītīgāk disciplinējot sevi, mums ir jāaizsargā pēdējos 65 gados gūtie būtiskie panākumi, kuru kulminācija bija vienotā valūta.
<SPEAKER ID="289" NAME="Nicole Sinclaire" AFFILIATION="NI">
Priekšsēdētājas kundze! Pirms nepilna gada es sagatavoju starppartiju petīciju par referendumu Apvienotajā Karalistē saistībā ar dalību Eiropas Savienībā. Šī kampaņa piesaistīja augsta līmeņa atbalstu no visa politiskā spektra.
<P>
Šie cilvēki ir neapmierināti ar ES apmātību radīt federālu Eiropas valsti, neņemot vērā iedzīvotāju vēlmes un demokrātijas principu. Iedzīvotāju vēlmes nedrīkst ignorēt mūžīgi. Mani vēlētāji pastāvīgi vēršas pie manis, sakot: "Kad beidzot mums būs kāda teikšana par dalību Eiropas Savienībā?” Eiropas iedzīvotāju vēlmes ir ignorētas, pret viņu gribu ir izveidota vienota valūta un paskatieties, kādas problēmas tas ir radījis. Dalībvalstīs tika rīkoti referendumi, tomēr to rezultāti netika ņemti vērā.
<P>
Mani vēlētāji, Apvienotās Karalistes iedzīvotāji un visas Eiropas Savienības iedzīvotāji sauc: "Dodiet cilvēkiem iespēju lemt.” Profesionālie politiķi ir radījuši haosu. Dodiet cilvēkiem iespēju lemt.
<SPEAKER ID="290" NAME="Mariya Nedelcheva" AFFILIATION="PPE">
(BG) Priekšsēdētājas kundze! Kopš janvāra līdz pat šim brīdim es Bulgārijā esmu rīkojusi apaļā galda diskusijas par kopējās lauksaimniecības politikas reformu. To rezultātā ir izveidojusies spēcīga Bulgārijas pozīcija, kurai ir vērtīga vieta debatēs par Dess kunga ziņojumu.
<P>
Man jāatzīst, ka esmu gandarīta par dažiem galvenajiem Bulgārijas pozīcijas punktiem debatēs par KLP:
<P>
vispirms, spēcīga, taisnīga un labi finansēta KLP;
<P>
jauni, neitrāli, skaidri un taisnīgi kritēriji tiešo maksājumu aprēķināšanai, tādējādi nodrošinot pamatu turpmākajam sadalījumam dalībvalstu, reģionu un dažādo nozaru starpā;
<P>
vēl viens no mūsu mērķiem ir nodrošināt tiešos maksājumus aktīviem mazajiem un vidējiem ražotājiem un tiem, kas patiesībā īsteno KLP.
<P>
Minēšu vēl trīs punktus:
<P>
plašākas iespējas mūsu lauksaimniecības dzīvnieku turētājiem;
<P>
lielāks elastīgums attiecībā uz otro pīlāru;
<P>
un vienkāršas, skaidras procedūras, lai mūsu lauksaimniekiem būtu pieklājīgi ienākumi un mēs panāktu to, ka jaunieši vēlas ieguldīt lauksaimniecībā. Tāpat mēs vēlamies, lai Eiropa arī turpmāk garantē piegāžu un cenu drošību, kā arī pienācīgi aizstāv savu pozīciju pasaulē.
<SPEAKER ID="291" NAME="Czesław Adam Siekierski" AFFILIATION="PPE">
(PL) Priekšsēdētājas kundze! Jau 1991. gada 11. jūnijā Polija un Vācija parakstīja Līgumu par labām kaimiņattiecībām un draudzīgu sadarbību, un šis līgums ir abu valstu pašreizējo attiecību pamatā. Vakar, šā vēsturiskā brīža divdesmitajā gadadienā, Varšavā tika rīkotas kopīgas Polijas un Vācijas valdību apspriedes, ko vadīja Polijas premjerministrs Tusk kungs un Vācijas kanclere Merkel kundze. Šajās apspriedēs piedalījās vairāk nekā 20 ministru un ministru vietnieki no abu valstu atsevišķajiem departamentiem. Šīs kopējās sanāksmes rezultātā tika sagatavots Polijas Republikas un Vācijas Federālās Republikas paziņojums "Kaimiņi un partneri”, kā arī tam pievienotā sadarbības programma turpmākajiem gadiem.
<P>
Par godu šai gadadienai vēlos vērst Parlamenta uzmanību uz visu līdzšinējo Vācijas valdību apņemšanos atbalstīt Polijas centienus pievienoties Eiropas Savienībai. Polijas un Vācijas attiecības turpina uzlaboties, par ko liecina arī pieaugošais tirdzniecības apjoms starp abām valstīm. Mūsu ekonomikas ir vienas no dinamiskākajām ekonomikām Eiropā. Mēs ceram, ka Polijas un Vācijas attiecības turpinās attīstīties, labvēlīgi ietekmējot gan savu pilsoņu dzīvi, gan visu Eiropu kopumā.
<SPEAKER ID="292" NAME="Elisabeth Köstinger" AFFILIATION="PPE">
(DE) Priekšsēdētājas kundze! Eiropas Savienībai ir nepieciešama efektīva kopējā lauksaimniecības politika, lai ES varētu izpildīt sabiedrības prasības pēc augstiem standartiem un, kas vēl svarīgāk, lai Eiropas Savienībai būtu spēcīga, neatkarīga nozīme.
<P>
Uzņēmumiem Eiropā ir jāsaglabā to konkurētspēja. Tie saskaras ar būtiskām problēmām, tostarp izejmateriālu cenu svārstībām, augstām ražošanas izmaksām un maziem ienākumu līmeņiem. Trešo valstu zemo ražošanas izmaksu un zemo sociālo, vides un kvalitātes standartu dēļ, ko turklāt nevar salīdzināt ar ES standartiem, samazinās cenas. Dibinot jaunas tirdzniecības attiecības, ir jāaizsargā Eiropas ražošanas līmeņi, iekļaujot dokumentos aizsardzības klauzulas. Šādas klauzulas, kas tiek piemērotas rūpniecībā, piemēram, tirdzniecības nolīgumos ar Dienvidkoreju par automašīnu nozari, ir jāpiemēro arī lauksaimniecības jomā.
<P>
Runa ir par vienlīdzīgu konkurences apstākļu radīšanu un vienādu iespēju došanu visiem. Katrai valstij ir jābūt tiesīgai galveno uzmanību pievērst savu iedzīvotāju raizēm, tostarp pārtikas nodrošinājumam, vides aspektam, iebildēm attiecībā uz ģenētisko modifikāciju, kā arī lauku apvidu vajadzībām nolūkā atbalstīt ilgtspējīgu lauksaimniecību Eiropā.
<SPEAKER ID="293" NAME="Ramon Tremosa i Balcells" AFFILIATION="ALDE">
Priekšsēdētājas kundze! Pagājušajā nedēļā Katalonijas reģionālajā parlamentā daži Eiropas Parlamenta deputāti, kas pārstāv Katalonijas galvenās politiskās partijas, pauda kopīgu nostāju par mūsu valodas, proti, katalāņu valodas aizsardzību ES un tās iestādēs.
<P>
Tāpat kā daudzi Eiropas Parlamenta deputāti no Katalonijas to ir darījuši jau pēdējos 25 gadus, arī mēs aicinām atzīt katalāņu valodu par oficiālu Eiropas Parlamenta valodu.
<P>
Patlaban katalāņu valodai, kas gadsimtiem ilgi Spānijā ir bijusi aizliegta, ir radusies jauna iespēja. Pēc dažiem mēnešiem Eiropas Savienībā iestāsies Horvātija. Lai horvātu valoda varētu kļūt par oficiālo valodu, ir jāveic grozījumi līgumā. Kad šis brīdis pienāks, mēs atkārtoti lūgsim Spānijas valdību piešķirt katalāņu valodai oficiālu statusu ES. Spānijas valdībai vajadzētu atbalstīt katalāņu valodu ES gluži tāpat kā pirms dažiem gadiem Īrijas valdība izdarīja ar gēlu valodu.
<P>
Mēs lūdzam Eiropas Parlamenta un Komisijas atbalstu katalāņu valodas atzīšanā par oficiālu valodu.
<SPEAKER ID="294" NAME="Spyros Danellis" AFFILIATION="S&amp;D">
(EL) Priekšsēdētājas kundze! Par spīti ES NAVFOR centieniem joprojām pasliktinās ar pirātismu saistītā situācija Adenas līcī un tagad arī plašajā Indijas okeāna teritorijā. Tā kā pirāti darbojas ļoti plašā teritorijā, tad ar militāriem resursiem vien pirātismu ir grūti novērst. Tāpēc, lai mazinātu šo problēmu, ir jāuzlabo pasākumi, kas veicami vienlaikus ar tiem, kuru galvenais uzdevums ir novērst pamatcēloņus, turklāt, ja vien iespējams, šie pasākumi būtu veicami vērienīgas starptautiskās stratēģijas ietvaros. Pirātisms pastāv pilnīgas nabadzības un pārvaldības trūkuma dēļ, un Somālijā šīs divas iezīmes ir pastāvīgi novērojamas pēdējos 20 gadus.
<P>
Šim nolūkam Eiropas Savienība var veiksmīgāk izmantot Eiropas Attīstības fondu. Gan Eiropas Savienībai, gan Apvienoto Nāciju Organizācijai ir pieredze, īstenojot programmas, kas devušas patiesus rezultātus Somālijā, un šis darbs ir jāturpina un jāpaplašina.
<SPEAKER ID="295" NAME="Marek Henryk Migalski" AFFILIATION="ECR">
(PL) Priekšsēdētājas kundze! Pagājušajā naktī Magadanā, Koļimas reģiona lielākajā pilsētā Krievijā, nomira Anatoly Bitkov. Viņš bija vietējā televīzijas kanāla "Kolyma Plyus” galvenais redaktors. Negribu diskutēt par to, vai tā bija slepkavība jeb dabīga nāve, politiska slepkavība jeb nē, tomēr ir jānorāda, ka šis skumīgais notikums diemžēl nav nekāds izņēmuma gadījums. Žurnālisti Krievijā mirst, un žurnālisti, kas raksta par politiku, mirst vēl biežāk. Diezgan daudzās nopietnās analīzēs ir secināts, ka pēdējos 10 gados Krievijas Federācijā ir miruši apmēram 200 žurnālisti. Patlaban tā ir visriskantākā profesija Krievijā. Ja žurnālisti nav brīvi un nejūtas droši, tad arī mediji nevar būt brīvi, savukārt, ja mediji nav brīvi, tad nevar pastāvēt demokrātija. Sadarbojoties ar Krievijas Federāciju, mums nevajadzētu to aizmirst.
<SPEAKER ID="296" NAME="Paul Murphy" AFFILIATION="GUE/NGL">
Priekšsēdētājas kundze! Sestdien kopā ar simtiem citu aktīvistu es "Brīvības Flotile II” ietvaros došos uz Gazu. Mēs turp vedīsim ļoti nepieciešamos medikamentus un materiālus valsts atjaunošanai.
<P>
Izraēlas nelikumīgās blokādes dēļ 300 000 cilvēku iztiek ar mazāk nekā vienu dolāru dienā, turklāt valda vairāk nekā 40 % liels bezdarbs. Catherine Ashton teica, ka flotile nav pareizā atbildes reakcija uz situāciju Gazā, tomēr ES atbildes reakcija ir, piešķirot pētniecības pabalstus, turpināt finansēt Izraēlas uzņēmumus, kas ražo ieročus, ar kuriem tiek nogalināti palestīniešu civiliedzīvotāji. Tā vietā, lai kritizētu flotili, ES vajadzētu nosodīt vardarbības draudus, ko pret mums vērš Izraēlas aizsardzības spēki. Ņemot vērā to, ka pagājušajā gadā tie nogalināja deviņus flotiles aktīvistus, šie draudi ir jāuztver ļoti nopietni. Tāpat ES vajadzētu pārtraukt savu līdzdalību palestīniešu iedzīvotāju apspiešanā.
<SPEAKER ID="297" NAME="Monika Smolková" AFFILIATION="S&amp;D">
- (SK) Priekšsēdētājas kundze! Pirms divām nedēļām Strasbūrā notika karsta diskusija par Ungārijas Konstitūciju. Šodien esam saņēmuši arī Venēcijas komisijas paziņojumu. Tāpēc vēlos atkārtoti brīdināt par Ungārijas konstitūcijas sarežģīto redakciju, īpaši tās D sadaļu, kur skarts jautājums par Ungārijas atbildību par visiem ungāriem, par vienu ungāru tautu, par kolektīvajām tiesībām un par kolektīvu pašpārvaldes iestāžu izveidi citās valstīs, pamatojoties uz etniskuma principu. Venēcijas komisija uzsvēra cilvēktiesību atsevišķo būtību, jo pamatnolīgumā par etnisko minoritāšu aizsardzību netiek minētas kolektīvās minoritāšu tiesības. Venēcijas komisija pauž bažas par atbilstību demokrātijas principam, pieņemot kultūras, reliģiskās, etniskās, sociālās, ekonomikas un finanšu politikas pamatlikumu. Es ceru uz ātru ES iestāžu atbildes reakciju uz Venēcijas komisijas atzinumu par Ungārijas Konstitūciju.
<SPEAKER ID="298" NAME="Michail Tremopoulos" AFFILIATION="Verts/ALE">
(EL) Priekšsēdētājas kundze! Vai ekonomikas krīzi var atrisināt, īstenojot pasākumus uz klimata rēķina? Diemžēl Eiropas Komisija apgalvo, ka var, ņemot vērā to, ka Komisija un Portugāle ir kopīgi apstiprinājušas termiņu samazinātām garantētajām cenām enerģijai, kas iegūta no atjaunojamiem energoresursiem, pieņemot to kā likumīgu pasākumu atbalsta mehānisma memorandā. Grieķijā ieguldījumi atjaunojamos energoresursos ir viens no retajiem ekonomikas krīzes pretsvariem, un aizejošās Vides ministres apņemšanās aizsargāt garantētās cenas ir nekavējoties jāatjauno pēc viņas sekotāja stāšanās amatā.
<P>
Patiešām absurdas ir debates par to, ka valstis, kuras saskaras ar ekonomikas problēmām, varētu tikt atbrīvotas no jau tā neadekvātajiem Eiropas klimata mērķiem, proti, 20-20-20 mērķiem. Šāda izvēle liecina par nepieņemamu Komisijas attieksmi; tā apdraud visas Eiropas politiskās nostādnes, bet nevienam nekur nav jāatskaitās. Tādejādi Eiropa panāks tikai to, ka nozāģēs zaru, uz kura pati sēž.
<P>
Ir jāizvirza augstāki klimata mērķi atbilstoši tam līmenim, kuru sasniegt aicina zinātnieki, un valstīm, kuras saskaras ar ekonomikas problēmām, ir jāizstrādā īpašas programmas. Mūsu uzdevums ir rast ceļu ārā no šī strupceļa un novērst ekonomikas, sociālo un vides krīzi. Galu galā fiskālā pārstrukturizācija ir viena lieta, savukārt vides ilgtspējīguma apdraudējums pavisam cita.
<SPEAKER ID="299" NAME="Katarína Neveďalová" AFFILIATION="S&amp;D">
- (SK) Priekšsēdētājas kundze! Eiropa un Eiropas Savienība vēlas kļūt par konkurēt spējīgāko, labāko un progresīvāko ekonomiku pasaulē.
<P>
Tomēr, lai to sasniegtu, mums nevajadzētu runāt tikai par finansējumu un dažādām ar to saistītām lietām, bet kā Eiropas Savienībai mums vajadzētu pilnīgi noteikti vairāk ieguldīt izglītībā, zinātnē, pētniecībā un inovācijās. Pavisam nesen Eiropas Komisija publicēja dažus papildu rezultātus par pētījumu attiecībā uz dalībvalstu ieguldījumiem šajā jomā. Valstis tika iedalītas četrās grupās, un mana valsts Slovākija, diemžēl ieguva ne visai glaimojošu vietu trešajā grupā, jo iegulda tikai 0,48 % no 2 %, ko tā sākotnēji bija apņēmusies ieguldīt zinātnē, izglītībā un pētniecībā stratēģijas "Eiropa 2020” ietvaros.
<P>
Tāpēc es vēlos lūgt ES, Eiropas Parlamentu, Komisiju un Padomi cītīgāk atbalstīt dalībvalstis, un stingrāk piespiest tās veikt ieguldījumus šajā jomā, jo, tikai ieguldot naudas līdzekļus pētniecībā, inovācijās un izglītībā, mēs no tiesas varēsim izpildīt stratēģijas "Eiropa 2020” mērķus.
<SPEAKER ID="300" NAME="Pat the Cope Gallagher" AFFILIATION="ALDE">
(GA) Priekšsēdētājas kundze! Pēdējos 20 gados Eiropas Savienībai ir bijusi būtiska nozīme miera un izlīguma veicināšanai Īrijā. Eiropas Savienība kopš 1994. gada ir piešķīrusi vairāk nekā EUR 1,3 miljardus Miera un Izlīguma programmai un apmēram EUR 349 miljonus Starptautiskajam Īrijas fondam.
<P>
Vardarbīgie notikumi Belfāstas austrumos un Ronan Kerr slepkavība liecina par to, cik svarīgi ir turpināt pasākumus, kas veicina ekonomikas un sociālo attīstību abās robežas pusēs.
<P>
Šonedēļ Starptautiskā Īrijas fonda un Miera un Izlīguma programmas pārstāvji bija ieradušies Eiropas Parlamentā, lai ar Reģionālās attīstības komiteju runātu par to, cik ļoti svarīgs šai programmai ir Parlamenta un Eiropas Savienības atbalsts. Es patiešām uzskatu, ka Eiropas Savienībai un pārējiem starptautiskajiem partneriem ir rūpīgāk jāpadomā par šo jautājumu un jāpieņem lēmums turpināt šo vērtīgo un efektīvo programmu.
<SPEAKER ID="301" NAME="John Bufton" AFFILIATION="EFD">
Priekšsēdētājas kundze! Lauksaimniecība ir Velsas ekonomikas pamats, tomēr stingrāku ES tiesību aktu dēļ Velsas lauksaimnieki nevar veiksmīgi konkurēt, lai gan viņiem tiek piemēroti vieni no augstākajiem standartiem Eiropā.
<P>
Saskaņā ar EID noteikumiem lauksaimniekiem piemēro naudas sodu par nepilnīgu datu sniegšanu, neraugoties uz to, ka radušās nopietnas tehnoloģiska rakstura kļūdas. Esmu jau vairākkārt šo jautājumu iesniedzis Komisijai, gluži tāpat kā daudzu dalībvalstu pārstāvji. Velsiešu lauksaimniekiem šķiet, ka bojātās EID sistēmas dēļ rodas neoficiāls nodoklis.
<P>
Runājot par kādu citu jautājumu, saskaņā ar likumdošanu par AĢIN liellopus no Velsas, kuri ir jaunāki par 24 mēnešiem, nevar marķēt kā Velsas liellopus. Tas gan neattiecas uz Skotiju, kur jebkura vecuma liellopa gaļu var apzīmogot ar valsts zīmogu.
<P>
Velsā tiek ražota lieliska liellopu gaļa, un ir jādod iespēja marķēt to kā gaļu no Velsas. Tirdzniecība pasaules tirgū ir atkarīga no tā, kā tiek veicināts valsts ražojums. Simtiem Velsas lauksaimnieku, kuri ievēro augstus standartus un bieži vien manto savu uzņēmumu no paaudzes paaudzē, šie jautājumi ir svarīgi. Es pieprasu paskaidrojumus.
<SPEAKER ID="302" NAME="Oriol Junqueras Vies" AFFILIATION="Verts/ALE">
(ES) Priekšsēdētājas kundze! Vēlos izteikt atbalstu pasākumiem, kas paredzēti ekonomikas pārvaldības stiprināšanai Eiropas Savienībā, kā arī pasākumiem, kas plānoti nolūkā izskaidrot un paātrināt disciplināro procedūru jebkurai dalībvalstij ar pārmērīgu deficītu.
<P>
Tomēr Eiropas Savienībai jāapzinās, ka dažas dalībvalstis Eiropa izvirzītās budžeta prasības cenšas izpildīt uz pašvaldību kontu destabilizēšanas rēķina.
<P>
Spānija ir iepriekš minētā paraugs, proti, tā cenšas izpildīt prasības, novirzot savu deficītu uz autonomajām valdībām un vietējām padomēm.
<P>
Šāda prakse ir jānosoda, jo tā neatbilst ES Stabilitātes un izaugsmes pakta būtībai, turklāt šāda prakse nopietni iedragā ekonomiski spēcīgu tautu, piemēram, Katalonijas ekonomikas atveseļošanos.
<SPEAKER ID="303" NAME="Csaba Sógor" AFFILIATION="PPE">
(HU) Priekšsēdētājas kundze! ES neiejaucas savu dalībvalstu administratīvajās lietās. Tas ir īpaši jāuzsver, jo šodien daži Rumānijas politiķi skaidro administratīvās reorganizācijas nepieciešamību, apgalvojot, ka tas ir vienīgais veids, kā Rumānija var saņemt vairāk naudas līdzekļu no Struktūrfondiem. Pašreiz Rumānijā notiek debates par reformu, kuras rezultātā no pašreizējā 41 apgabala, kas ir NUTS 3 administratīvās vienības, tiktu izveidotas astoņas NUTS 2 līmeņa administratīvās vienības, neņemot vērā ģeogrāfisko, ekonomisko, sociālo un kultūras realitāti. Galvenās debates ir saistītas ar Rumānijas ungāriem, jo šī vietējā nacionālā kopiena, par spīti noteikumiem, kas izklāstīti attiecīgajā Eiropas Padomes konvencijā, nebūs majoritāte nevienā jaunizveidotajā administratīvajā vienībā un tādējādi zaudēs tiesības izveidot vietēju valdību. ES ir jānodrošina, ka dalībvalstis ne tikai vēlas, lai ES ievērotu subsidiaritātes principu, bet arī pašas garantē to, ka lēmumu pieņemšana notiek pēc iespējas saskaņotāk ar iedzīvotājiem.
<SPEAKER ID="304" NAME="Cristian Silviu Buşoi" AFFILIATION="ALDE">
(RO) Priekšsēdētājas kundze! Kā jau jūs, iespējams, zināt, šajā nedēļas nogalē Kišiņevā, Moldovas Republikā notika vietējo vēlēšanu otrā kārta. Kā secināja arī EDSO novērotāji, šīs vēlēšanas, gluži kā tās, kas notika arī citviet Moldovas Republikā, lielā mērā tika rīkotas saskaņā ar Eiropas un starptautiskajiem standartiem, tādējādi iezīmējot patiesu progresu salīdzinājumā ar parlamenta vēlēšanām 2010. gadā.
<P>
Esmu gandarīts par vietējo vēlēšanu rezultātiem Moldovas Republikā, jo tie liecina par valdībā patlaban esošo Eiropas integrācijas alianses partiju spēcīgo pozīciju. Tāpat vēlēšanu rezultāti nepārprotami pierāda, ka Moldovas iedzīvotāju tiekšanās pēc labklājības, demokrātiskas sabiedrības un Moldovas Republikas integrācijas Eiropas Savienībā ir spēcīga un patiesa. Viņiem jāskubina Eiropas integrācijas alianses partijas turpināt to reformu ieviešanu, ko tās ir apņēmušās īstenot.
<P>
Es esmu gandarīts un atzinīgi vērtēju to, ka Dorin Chirtoacă ir no jauna ievēlēts Kišiņevas mēra amatā.
<SPEAKER ID="305" NAME="Zbigniew Ziobro" AFFILIATION="ECR">
(PL) Priekšsēdētājas kundze! Nesen Polijas sabiedrību šokēja kāds notikums sešos no rīta. Astoņi bruņoti ierēdņi, tostarp seši īpašā dienesta aģenti, iebruka vienā no dzīvokļu masīviem. Tas nebūtu nekas pārsteidzošs, jo tur dzīvoja kāds meklēts narkotiku izplatītājs, ieroču pārdevējs un kāds, ko turēja aizdomās par banku aplaupīšanu organizēšanu. Tomēr neviens no iepriekš minētajiem nebija šā iebrukuma upuris. Šajā dzīvokļu masīvā dzīvoja arī kāds interneta lietotājs, students, kuram bija drosme ironiski aprakstīt pašreizējās valdības rīcību.
<P>
Mani uztrauc tas, ka pie varas esošie cilvēki ir tik jutīgi pret kritiku, satīru un smiekliem, ka sešos no rīta pie studentiem, kuri lieto internetu, sūta bruņotus ierēdņus. Pret šādu praksi ir jāiebilst, jo īpaši šeit - Eiropas Parlamentā.
<SPEAKER ID="306" NAME="Jacek Olgierd Kurski" AFFILIATION="ECR">
(PL) Priekšsēdētājas kundze! Pēc desmit dienām Polija pārņems Eiropas Savienības prezidentūru, tāpēc mums vajadzētu pievērst īpašu uzmanību Polijā notiekošajam. Par demokrātijas kvalitāti var spriest pēc tā, kāda ir attieksme pret opozīciju. Diemžēl patlaban Polijā notiek raganu medības pret opozīciju, un tās izvērš tiesu iestādes. Runājot par bijušā premjerministra un opozīcijas līdera Jarosław Kaczyński lietu, tiesa pieprasīja veikt viņam psihiatriskās pārbaudes. Īpaši nejauki tas ir tāpēc, ka vienīgais iemesls rīkojumam veikt psihiatriskās pārbaudes ir tāds, ka viņš atzina, ka ir lietojis nomierinošus līdzekļus pēc Smoļenskas traģēdijas, kurā gāja bojā viņa brālis, svaine un daudz draugu. Tas nebija nekas neparasts, turklāt to apstiprina atbilstoša medicīniskā dokumentācija.
<P>
Šāds notikumu pavērsiens ir nožēlojams, jo tam piemīt eiropeisks zemteksts, un tā augstāko punktu redzēsim 6. jūlijā. Šajā dienā tiks veiktas Jarosław Kaczyński psihiatriskās pārbaudes, un tajā pašā brīdī Donald Tusk Strasbūrā teiks savu Eiropas Savienības prezidentūras inaugurācijas runu. Es ceru, ka starptautiskā sabiedrība iebildīs pret ļaunprātīgu psihiatrisko pārbaužu izmantošanu politiskajās cīņās, kā tas notika jau Padomju Savienībā un Baltkrievijā.
<SPEAKER ID="307" NAME="Priekšsēdētāja">
Debates par šo darba kārtības punktu tiek slēgtas.
