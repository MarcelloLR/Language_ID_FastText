<CHAPTER ID="005-02">
2. Atbalsts Sjerraleones Īpašajai Tiesai.
<SPEAKER ID="067" NAME="Priekšsēdētājs">
Nākamais punkts ir debates par sešiem rezolūcijas priekšlikumiem Sjerraleones Īpašās Tiesas atbalstam..
<SPEAKER ID="068" NAME="Corina Creţu">
autore. - (RO) Viena no problēmām, kas ietekmē tieslietu sistēmu daudzās pasaules valstīs, ir ne tik daudz labi strukturēta tiesiskā regulējuma trūkums, kā tieslietu sistēmas pieņemto spriedumu nepildīšana. Pilsoņu kara, pastāvīgu konfliktu vai masu slepkavību plosītajās valstīs šādas situācijas sekas ir katastrofālas gan no humanitārā, gan attīstības aspekta.
<P>
Sjerraleones Īpašās Tiesas gadījumā ir īpaši svarīgi, lai tiesas spriedumi tiek īstenoti, jo šī tiesa rada virkni svarīgu precedentu starptautiskajās tiesībās. Tā ir ne tikai pirmā šāda veida tiesa, kas izveidota tajā pašā valstī, kurā ir notikušas tajā izskatāmās lietas, bet tā ir pirmā tiesa, kura, kā gadījumā ar bijušo Libērijas prezidentu Charles Taylor, izvirzīja apsūdzību un notiesāja Āfrikas valsts vadītāju, kurš joprojām atradās pie varas brīdī, kad sākās tiesas process.
<P>
Šie aspekti kopā ar neseno trīs bijušo pilsoņu kara perioda sacelšanās līderu notiesāšanu ir svarīgs rādītājs, ka starptautiskā sabiedrība un Sjerraleones valdība ir apņēmušās nopietni cīnīties pret nesodāmību, kuru demonstrē tie, kuri īstenojuši zvērības veselas dekādes garumā.
<P>
Starptautiskajai sabiedrībai pilnībā jāpabeidz īstenot projektu, kuru tā piedāvāja tieslietu un tiesību procesa veicināšanai Sjerraleonē. Tiesas pilnvaras beigsies jau pavisam drīz, 2010. gadā, un Sjerraleones valdība ir pilnīgi atklāta par faktu, ka tā nevarēs nodrošināt spriedumu izpildi.
<P>
Tādēļ ir svarīgi, lai Eiropas Savienība un tās miera procesā iesaistītie starptautiskie partneri atbalsta Īpašās Tiesas spriedumu izpildi. No tā ir atkarīga ne tikai virzība uz mieru un stabilitāti reģionā, bet arī starptautiskās sabiedrības citās valstīs izveidoto īpašo tiesu uzticamība.
<SPEAKER ID="069" NAME="Charles Tannock">
autors. - Priekšsēdētāja kungs, starptautiskās kara tiesības ir salīdzinoši jauna un zināmā mērā nepilnīga jurisprudences iestāde, bet tai ir bijuši vairāki nozīmīgi panākumi. Eiropā Starptautiskais Kara noziegumu tribunāls bijušajai Dienvidslāvijai ir bijis ļoti nozīmīgs tiesiskuma panākšanai reģionā, kuru plosījuši vairāki nežēlīgi kari. Līdzīgā veidā tribunāls Tanzānijā ierosināja lietu pret tiem, kas vainojami 1994. gada Ruandas genocīdā.
<P>
Tādēļ mēs zinām, kā šādas tiesas var palīdzēt kara plosītajos reģionos, izskaužot nesodāmību un ļaujot tiem attīstīties. Šādā veidā panāktais taisnīgums daudzējādā ziņā ir tikpat vērtīgs kā Eiropas Savienības finansiālā palīdzība. Tādēļ starptautiskajai sabiedrībai jāturpina atbalstīt Sjerraleones Īpašo Tiesu, piedāvājot drošus dalībvalstu cietumus notiesāto tirānu ieslodzīšanai, kad tas nepieciešams.
<P>
Viens no maniem lielākajiem panākumiem šajā Parlamentā bija piedalīšanās Parlamenta rezolūcijas izstrādāšanā, kas aicināja Nigēriju izdot Charles Taylor Tiesai, kas galu galā arī notika ar Apvienoto Nāciju Organizācijas starpniecību. Bet ir daudzi citi, kuri izspruks nesodīti, ja Sjerraleonē nebūs spēcīga un labi organizēta īpašā tiesa.
<SPEAKER ID="070" NAME="Mikel Irujo Amezaga">
autors. - (ES) Priekšsēdētāja kungs, pirms diviem gadiem man bija iespēja Parlamenta kolēģes Isler Béguin vadītās misijas ietvaros apmeklēt Sjerraleoni un tās Īpašo Tiesu un saprast, kādu milzīgu darbu tā veic ne tikai Sjerraleones, bet visas cilvēces labā.
<P>
Sjerraleones Īpašā Tiesa, protams, ir radījusi precedentu, kā jau tika minēts. Kā jau rezolūcijā teikts, precedents ir tajā, ka tā ir pirmā starptautiskā tiesa, kas dibināta, pateicoties brīvprātīgajiem ieguldījumiem, pirmā, kas dibināta valstī, kurā notikuši tajā izskatāmie noziegumi un pirmā - kā jau tika atzīmēts - kas izvirzīja apsūdzību bijušajam valsts vadītājam.
<P>
Visu šo iemeslu, ne tikai radītā precedenta dēļ, un tādēļ, ka tā ir noteikusi standartu citām tiesām, kuras ir izveidotas un uzmodelētas līdzīgā veidā - piemēram, tiesas Ruandā, bijušajā Dienvidslāvijā, Kambodžā vai Libānā - uzskatām par būtisku, ka šī rezolūcija, pie kuras kopā ar tiesu strādājam jau vairākus mēnešus, tiek pieņemta.
<P>
Pirms diviem gadiem mēs pieņēmām rezolūciju par atbalstu tās finansēšanā, jo tajā laikā Īpašajai Tiesai bija grūts periods, tā bija bez līdzekļiem un bez vajadzīgā atbalsta - un šeit mums jāpasakās arī Eiropas Komisijai, kurai sniedza tiesai finansiālu atbalstu.
<P>
Tagad mēs lūdzam divas svarīgākās lietas - pirmkārt, tiem, kuri ir notiesāti, jāizcieš viņiem piespriestais sods, jo šeit uz spēles ir likta nevis Īpašās Tiesas darbība, kura savu darbu pabeigs nākamgad, bet gan mantojums, ko tā mums atstās, un, otrkārt, ir acīmredzami, ka ir vajadzīgs papildus finansējums.
<P>
Īsi sakot, Sjerraleones Īpašā Tiesa ir labs piemērs un standarts mums visiem un visām tiesām, kuras saskārušās ar kara noziegumiem. Tā ir labs piemērs un standarts, un mācība, kādu mums sniegusi otra nabadzīgākā valsts uz šīs planētas - ieejot tiesas ēkā, mēs ieraudzījām devīzi "nav miera bez taisnīguma”. Tieši tādēļ mums ir morāls pienākums ne tikai kā eiropiešiem, bet kā cilvēciskām būtnēm nodrošināt, ka šīs Īpašās Tiesas mantojums atstāj paliekošas pēdas vēsturē.
<SPEAKER ID="071" NAME="Erik Meijer">
autors. - (NL) Priekšsēdētāja kungs, Sjerraleone tāpat kā tās kaimiņvalsts Libērija, ir saskārusies ar zvērībām, kuru rezultātā daudzi iedzīvotāji zaudēja dzīvības vai tika smagi ievainoti gan garīgi, gan fiziski.
<P>
Noziedznieki, kuri lika bērniem-kareivjiem nocirst nevainīgu iedzīvotāju locekļus, ir jāsoda, lai viņiem nebūtu iespēja atkārtot savus noziegumus. Izskatās, ka mēģinājums organizēt sodu izpildi laikā no 2000. līdz 2010. gadam neizdosies. Apvienoto Nāciju Organizācijas Sjerraleones Īpašā Tiesa nav spējīga funkcionēt. Nevienu, kuru tiesa ir atzinusi par vainīgu, uz attiecīgo laika periodu Sjerraleonē nevar ieslodzīt.
<P>
Jautājums ir, ko vēl mēs varam darīt, lai nodrošinātu labāku iznākumu? Tiesai neizdosies paveikt plānoto bez papildus finansējuma, pilnvaru pagarinājuma vai ieslodzījuma vietām ārpus Sjerraleones. Rezolūcija vērš uzmanību uz šīm iespējām. Šim ziņojumam ātri jānoved pie konkrētiem pasākumiem. Pretējā gadījumā jau būs par vēlu.
<SPEAKER ID="072" NAME="Filip Kaczmarek">
PPE-DE grupas vārdā. - (PL) Priekšsēdētāja kungs, mēs Polijā dažreiz sakām - pabeidz to, ko esi iesācis. Tas ir ļoti atbilstoši arī šodienas debatēm, kas galvenokārt runā par Sjerraleones Īpašās Tiesas finansiālo atbalstu. Taisnība, ka šobrīd piedzīvojam krīzi, un Tiesa, kura tiek uzturēta no vairāku valstu brīvprātīgiem ieguldījumiem, absorbē lielas naudas summas. Tomēr nedrīkstam pieļaut, ka vienīgā šāda veida iestāde pārstāj darboties ar starptautisku skandālu - tas būtu apkaunojums, ja finansiālu iemeslu dēļ Tiesa pārstātu darboties un apsūdzētie tiktu atlaisti brīvībā.
<P>
Eiropas Savienībai un, manuprāt, it īpaši Apvienoto Nāciju Organizācijai ir pienākums nodrošināt Tiesas darbību līdz pat tās darba pabeigšanai, nodrošināt finanšu atbalstu un izpildīt Tiesas pieņemtos spriedumus.
<P>
Tiesas darbs un tās lielās izmaksas ir diskusiju temats arī pašā Sjerraleonē, jo ļoti daudzi cilvēki gaida kompensācijas, bet Sjerraleone ir viena no pasaules nabadzīgākajām valstīm. Tieši tādēļ, izvērtējot pagātni, mēs nedrīkstam aizmirst par nākotni.
<SPEAKER ID="073" NAME="Ewa Tomaszewska">
UEN grupas vārdā. - (PL) Priekšsēdētāja kungs, Sjerraleones Īpašā Tiesa ir notiesājusi Issa Hassan Sesay, Revolucionārās vienotās frontes virsnieku, piespriežot viņam 52 gadus apcietinājumā. Tā ir notiesājusi arī Morris Kallon, vienu no Revolucionārās vienotās frontes komandieriem, piespriežot viņam 40 gadus apcietinājumā, un Augustine Gbao, kurš bija atbildīgs par drošību Revolucionārajā vienotajā frontē, piespriežot viņam 25 gadus apcietinājumā.
<P>
Viņi organizēja vienu no mūsdienu nežēlīgākajām sacelšanās kustībām. Briesmīga civiliedzīvotāju sakropļošana, it īpaši masveidīga locekļu amputācija, seksuāla vardarbība, bērnu iesaukšana armijā - tās ir tikai dažas no brutālajām metodēm, kuras izmantoja apsūdzēto vadītā Revolucionārā vienotā fronte.
<P>
Viņiem piespriestais smagais sods ir spēcīgs signāls, kam vajadzētu atturēt citus no līdzīgu noziegumu pastrādāšanas, un zīme, ka civilizētā, demokrātiskā pasaule neklusēs un ka tai ir spēcīgi instrumenti, lai atbildētu vainīgajiem šādā nesodāmībā. Šis instruments ir Tiesa, un Tiesu ir jāatbalsta gan finansiāli, gan politiski.
<SPEAKER ID="074" NAME="Marie Anne Isler Béguin" AFFILIATION="Verts/ALE">
(FR) Priekšsēdētāja kungs, patiesībā esmu priecīga, ka beidzot šīs debates notiek, jo mēs šo punktu esam mēģinājuši iekļaut jau vairāku sēžu dienas kārtībā.
<P>
Tādēļ šodien, īsi pirms pilnvaru beigām, mēs vēlamies uzsvērt, ka ir jāatbalsta Sjerraleone, kas ir viena no pasaules nabadzīgākajām valstīm, bet kas ir spējusi izveidot šo Īpašo Tiesu, lai sauktu pie atbildības tos, kuri vainojami zvērībās.
<P>
Būdama Eiropas Savienības vēlēšanu novērošanas misijas vadītāja, es patiešām uzskatu, ka tā ir mūsu politiskā un morālā atbildība atbalstīt šo tiesu, jo būtu pilnīgi nepieļaujami un neiedomājami, ja šī tiesa nevarētu turpināt iesākto darbu finansiālu iemeslu dēļ.
<P>
Tādēļ es mudinu Komisiju atbalstīt šo tiesu, protams, finansiāli. Vēl vairāk, šo tiesu tiesneši lūdza mums nodrošināt finansiālu atbalstu, lai šī Īpašā Tiesa turpinātu darboties.
<P>
Tomēr šobrīd tas ir jautājums politiskā līmenī, jo tiesa pārtrauc savu darbu 2010. gadā. Mums vajag...
<P>
(Priekšsēdētājs nogrieza skaļruni)
<SPEAKER ID="075" NAME="Antonio Tajani">
. - (IT) Priekšsēdētāja kungs, dāmas un kungi, Eiropas Komisija ir stingri apņēmusies palīdzēt Sjerraleonei izkļūt no pēckara situācijas un veicināt izaugsmi un attīstību valstī. Komisija viennozīmīgi atbalsta valsts apņemšanos nostiprināt mieru, stabilitāti un, pats galvenais, demokrātiju.
<P>
Šajā aspektā Komisija atzīst to svarīgo nozīmi, kāda Sjerraleones Īpašajai Tiesai bija un joprojām ir miera un stabilitātes atjaunošanas kontekstā Sjerraleonē. Esam pārliecināti, ka Īpašās Tiesas darbība ikvienam vēsta, ka ne smagi noziegumi pret cilvēci, ne genocīds, ne kara noziegumi nepaliks nesodīti.
<P>
Sjerraleones Īpašā Tiesa patiesībā ņēma būtisku dalību starptautisko tiesību izveidē pateicoties judikatūrai, kas tika iedibināta tādos gadījumos kā bērnu-kareivju vervēšana un piespiedu laulības, kuros Sjerraleones Īpašā Tiesa pieņēma savus pirmos spriedumus. Kopš 2003. gada un līdz šim brīdim Komisija ir atbalstījusi Īpašās Tiesas darbību. Ar Eiropas Demokrātijas un cilvēktiesību instrumenta palīdzību mēs Īpašajai Tiesai esam piešķīruši EUR 2 700 000. Šī finansējuma mērķis ir atbalstīt Īpašās Tiesas darbības, darot zināmus tās mērķus veicināt tiesiskumu, starptautiskās kara tiesības un cilvēktiesības Sjerraleonē un Āfrikas Rietumu reģionā kopumā.
<P>
Vēl vairāk, 2008. gadā Komisija pieņēma kopā ar Sjerraleones Īpašo Tiesu un valdību iecerēto projektu ar finansējumu EUR 1 miljona apmērā 10. Eiropas Attīstības fonda ietvaros. Projekts, kurš tiks īstenots 2009. un 2010. gadā, apvienos līdzšinējās darbības un nodrošinās ilgtspējīgu mantojumu, uz kuru paļauties pēc Īpašās Tiesas darbības izbeigšanas, it īpaši pieaugot tiesību speciālistu spējām un institucionālajām spējām Sjerraleones tiesību sistēmā kopumā.
<P>
Pēc tam, kad 2008. gadā Komisija tika informēta par Īpašās Tiesas budžeta problēmām, tā sniedza ārkārtas palīdzību EUR 2.5 miljonu apmērā, kuru finansēja Stabilitātes instruments un kura nosedza dibināšanas izdevumus un galvenokārt Īpašās Tiesas darbinieku algas. Tādēļ Komisija ar prieku uzzināja, ka Īpašajai Tiesai jau vairākus mēnešus ir izdevies nosegt budžeta deficītu. Esam pārliecināti, ka, par spīti pasaulē valdošajai finanšu krīzei, starptautiskajai sabiedrībai izdosies atrast Īpašajai Tiesai vajadzīgos līdzekļus, lai tā varētu veiksmīgi un pilnā apjomā pildīt savus pienākumus un pabeigt bijušā Libērijas prezidenta Charles Taylor tiesas procesu.
<P>
Pirms beidzu savu uzrunu, vēlos izteikt atbalstu prasībai izpētīt un izvērtēt vairāku citu īpašo tiesu nozīmi un funkcijas, tādēļ Komisijas vārdā ar prieku jūs informēju, ka šajā sektorā tiks finansētas divas iniciatīvas no cilvēktiesību "konfliktu un drošības” izdevumu pozīcijas Septītās pamatprogrammas pētniecībai ietvaros.
<SPEAKER ID="076" NAME="Priekšsēdētājs">
Debates tiek slēgtas.
<P>
Balsošana notiks šodien plkst. 12.00.
