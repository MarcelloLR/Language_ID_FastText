<CHAPTER ID="012">
Jautājumu laiks (jautājumi Komisijas priekšsēdētājam)
<SPEAKER ID="360" NAME="Priekšsēdētājs">
Nākamais darba kārtības punkts ir jautājumu laiks ar Komisijas priekšsēdētāja piedalīšanos. Tā ir parastā procedūra, proti, gan jautājumam, gan atbildei ir atvēlēta viena minūte. Ja ir papildu jautājums, tiek piešķirtas trīsdesmit sekundes, attiecīgi piešķirot trīsdesmit sekundes arī atbildei. Pirmos jautājumus Komisijas priekšsēdētājam uzdos politisko grupu vadītāji vai pārstāvji.
<SPEAKER ID="361" NAME="Corien Wortmann-Kool" LANGUAGE="NL">
Priekšsēdētāja kungs, priekšsēdētāj Barroso! Es gribētu jums šajā sēžu zālē uzdot jautājumu par Eiropas ārkārtas fondu. Jautājumā es gribu uzsvērt to, ka jūs tikāt iesaistīts debatēs par ārkārtas fondu, jo tās attiecas uz Eiropas ārkārtas fondu. Mans jautājums jums ir šāds: ko jūs domājat par šā fonda paplašināšanu? Jūs, protams, jau esat runājis par šo tematu, taču galvenokārt saistībā ar to, kā šim fondam būtu jānodrošina tā finansējums un cik ilgi. Pašlaik situācija valdību obligāciju tirgū ir samērā mierīga, taču tā jebkurā brīdī var mainīties. Tādēļ mans jautājums ir šāds: kāds ir jūsu viedoklis par ārkārtas fonda paplašināšanu?
<SPEAKER ID="362" NAME="José Manuel Barroso">
Komisijas priekšsēdētājs. - Priekšsēdētāja kungs! Vispirms es gribētu pateikties Wortmann-Kool kundzei.
<P>
Faktiski šī nav tikai mana nostāja, bet Komisijas vienprātīgā nostāja. Šajā dokumentā par Gada izaugsmes pētījumu ir teikts, ka Komisija uzskata, ka jāpastiprina Eiropas finanšu stabilizācijas instrumenta (EFSI) efektīvas finansēšanas spējas un jāpaplašina tā darbības joma. Mēs uzskatām to par daļu no visaptverošas reakcijas, nevis, protams, par visu reakciju. Šajā dokumentā ir tikai viens teikums par EFSI. Tas attiecas arī uz fiskālo konsolidāciju, strukturālajām reformām un izaugsmi veicinošiem pasākumiem.
<P>
Taču faktiski eiro zonas stabilitātei ir svarīgi palielināt kredītresursus, jo, kā jūs zināt, pašlaik EFSI ir piešķirti EUR 440 miljardi. Es šobrīd neprasu palielināt šos līdzekļus, bet mēs zinām, ka EFSI vajadzības gadījumā de facto nevar aizdot šos EUR 440 miljardus, jo EFSI ir jāsaņem augstākā līmeņa (AAA) novērtējums. Tāpēc pats mazākais, ko mēs varam darīt un kas mums jādara, ir šā fonda finansēšanas spēju palielināšana. Es domāju, ka šis ir ļoti konstruktīvs priekšlikums, kas agrāk vai vēlāk būtu jāpieņem.
<SPEAKER ID="363" NAME="Corien Wortmann-Kool" LANGUAGE="NL">
Priekšsēdētāja kungs! Man ir papildu jautājums: jūs teicāt "agrāk vai vēlāk”. Ko tieši jūs ar to gribat teikt, jo, manuprāt, finanšu tirgus stabilitāte turpmākajos mēnešos ir jānodrošina steidzamā kārtā. Šajā jautājumā varētu palīdzēt izlēmīgums. Pašlaik notiek debates galvenokārt starp valdību vadītājiem un finanšu ministriem, tādējādi - kādu termiņu jūs domājat, sakot "agrāk vai vēlāk”? Vai jūs, lūdzu, varētu to precizēt?
<SPEAKER ID="364" NAME="José Manuel Barroso">
Komisijas priekšsēdētājs. - Priekšsēdētāja kungs! "Agrāk vai vēlāk” nozīmē šo: mums nevajadzētu vilcināties. Pagātnē mēs esam pieredzējuši, ka daudzi tirgus analītiķi uzskata, ka Eiropas Savienība un eiro zona drīzāk reaģē, nevis rīkojas. Mums cik drīz vien iespējams jābūt priekšā līknei, nevis aiz līknes!
<P>
Faktiski šķiet, ka eiro zonas sanāksmē vakar un šodienas ECOFIN sanāksmē ir panākts zināms progress. Mēs sazināmies ar savām dalībvalstīm. Es uzskatu, ka tas ir svarīgi. Un, manuprāt, tā kā 4. februārī notiks Eiropadomes sanāksme, būtu prātīgi tajā pievērst uzmanību šo jautājumu risināšanai. Mēs esam gatavi to darīt. Komisija ir gatava 4. februārī risināt šos jautājumus.
<SPEAKER ID="365" NAME="Stephen Hughes">
S&D grupas vārdā. - Priekšsēdētāj Barroso! Es zinu, ka Eiropas Arodbiedrību konfederācija jau ir izteikusi ļoti stingrus iebildumus pret Komisijas plašo iejaukšanos Grieķijas un Īrijas darba tirgū, pilnīgi ignorējot darba koplīguma slēgšanas pārrunas un sociālo dialogu. Jūsu jaunajā gada izaugsmes pētījumā ir paredzēts to darīt vēl vairāk. Jūsu ierēdņi aicina pārskatīt indeksācijas noteikumus un algu noteikšanu, veicināt elastīgus darba nosacījumus, pārskatīt bezdarbnieka pabalstus un samazināt darbinieku ar pastāvīgiem darba līgumiem pārmērīgu aizsardzību.
<P>
Vai jūs piekrītat, ka Komisijai vajadzētu drīzāk censties veicināt sociālo dialogu un darba koplīguma slēgšanas pārrunas, nevis mazināt to nozīmi? Un, ņemot vērā, ka darba samaksas jautājums ir īpaši izslēgts no Līguma sociālās nodaļas, kādu juridisko pamatu Komisija izmanto, iejaucoties valsts darba koplīguma slēgšanas pārrunās? Turklāt fiskālās konsolidācijas centienu dubultošana, kas prasīta šajā pētījumā, liegs jebkādas iespējas sasniegt 2020. gada procesa mērķus. Kāda ir jūsu atbilde uz to?
<SPEAKER ID="366" NAME="José Manuel Barroso">
Komisijas priekšsēdētājs. - Es vēlos skaidri pateikt, ka mēs pilnīgi atbalstām sociālo dialogu. Mēs to darām Eiropas līmenī, taču pēc tam tas ir jādara arī valsts līmenī; tā ir dalībvalsts atbildība. Mēs esam aktīvi veicinājuši visu šo sociālo dialogu ar EAK, ar Business Europe un ar citiem atbilstīgajiem partneriem. Taču patiesībā mēs uzskatām, ka mums tagad vajadzētu radīt vairāk stimulu strādāt; mums ir jāuzlabo situācija mūsu darba tirgos. Manuprāt, šī ir daļa no tām strukturālajām reformām, kas ir vajadzīgas Eiropas konkurētspējas palielināšanai.
<SPEAKER ID="367" NAME="Stephen Hughes">
S&D grupas vārdā. - Priekšsēdētāj Barroso! Kāpēc visa uzmanība, šķiet, ir pievērsta darba tirgiem? Kā ir ar citiem tirgiem, kam jāpievērš uzmanība šajā sakarībā - finanšu tirgiem, iekšējo tirgu, patēriņa preču tirgiem? Šķiet, ka visa uzmanība ir pievērsta darba tirgiem. Kāpēc šīs lejupslīdes un tās novēršanas izmaksas būtu jāsedz vismazāk turīgajai iedzīvotāju daļai, darba ņēmējiem?
<SPEAKER ID="368" NAME="José Manuel Barroso">
Komisijas priekšsēdētājs. - Uzmanība nav pievērsta tikai darba tirgiem. Finanšu tirgu reformēšana notiek ar aktīvu Parlamenta atbalstu un līdzdalību. Gada izaugsmes pētījumā plaši ir apspriesta arī vajadzība paātrināt iekšējā tirgus reformas. Tagad mēs īpaši apspriežam enerģētikas tirgus, bet darba tirgus ir daļa no strukturālajām reformām, kas vajadzīgas Eiropas konkurētspējas palielināšanai, sevišķi tajās valstīs, kas pašlaik ir vismazāk aizsargātas. Kā jūs zināt, dažas no tām jau veic svarīgas darba tirgus reformas.
<SPEAKER ID="369" NAME="Guy Verhofstadt">
ALDE grupas vārdā. - Priekšsēdētāja kungs! Es zinu, ka privātā sarunā ar prezidentu Medvedev kungu jūs viņam darījāt zināmas savas bažas saistībā ar M. Khodorkovsky lietu. Ja M. Khodorkovsky lieta bija parauggadījums attiecībā uz tiesiskumu Krievijā, tad mums, protams, ir jāsaka, ka šī pārbaude ir cietusi neveiksmi. Vēl jo vairāk, 31. decembrī tika arestēts Boris Nemtsov. Taču Krievijas Konstitūcijas 31. pants garantē pulcēšanās brīvību.
<P>
Kā jūs zināt, katra mēneša 31. datumā opozīcija rīko protesta akciju. Cik man zināms, 2011. gadā ir septiņi mēneši, kuros ir 31 diena. Tas nozīmē, ka, ja šādi turpināsies, tad pastāv iespēja, ka Nemtsov kunga arestam līdzīgi notikumi nav izslēgti arī 2011. gadā. Kādu kopīgu rīcību ES iestādes var veikt šajā jautājumā? Krievija ir Eiropadomes, ESAO, G8 dalībvalsts un potenciāla Pasaules Tirdzniecības organizācijas locekle. Domāju, ka Eiropas iestādēm ir steidzami jārīkojas.
<SPEAKER ID="370" NAME="José Manuel Barroso">
Komisijas priekšsēdētājs. - Kā jūs teicāt, Verhofstadt kungs, mēs esam apsprieduši šo jautājumu ar saviem Krievijas kolēģiem, un faktiski Eiropas Savienība jau ir publiski reaģējusi uz tiesvedību pret Mikhail Khodorkovsky un Platon Lebedev ar Augstās pārstāves Catherine Ashton deklarāciju.
<P>
Mēs uzskatām, ka tiesu iestāžu neatkarībai, kā arī katra un ikviena pilsoņa tiesībām uz taisnīgu tiesu - kas noteikts Eiropas Cilvēktiesību konvencijā, kuru Krievija ir parakstījusi, - ir izšķiroša nozīme stratēģiskajā partnerībā starp Eiropas Savienību un Krievijas Federāciju. Tiesiskums ir arī tās "Partnerības modernizācijai” stūrakmens, ko mēs šobrīd izstrādājam attiecībā uz Krieviju.
<P>
Mēs turpināsim rūpīgi interesēties par šo jautājumu un izvirzīsim šo problēmu dažādos formātos un sanāksmēs ar Krieviju, kā tas tika uzsvērts Eiropas Savienības un Krievijas pēdējā augstākā līmeņa sanāksmē, kas notika Briselē 7. decembrī. Eiropas Savienība gaida, ka Krievija ievēros savas starptautiskās saistības cilvēktiesību jomā, kā arī ievēros tiesiskumu.
<SPEAKER ID="371" NAME="Guy Verhofstadt">
ALDE grupas vārdā. - Šis nav jautājums, bet vienkārši komentārs. Es domāju, ka arī Parlamentam iespējami steidzamāk jārisina šī problēma. Tāda situācija, kāda Krievijas Federācijā ir šobrīd, nevar turpināties. Es nedomāju, ka tikai tāpēc, ka mums ir daudz svarīgu tirdzniecības sakaru, mums būtu jāklusē par šo jautājumu - gluži pretēji.
<SPEAKER ID="372" NAME="Rebecca Harms" LANGUAGE="DE">
Preses un plašsaziņas līdzekļu brīvība Krievijā patiešām ir liela problēma. Ja jūs gribat šajās debatēs parādīt savu kompetenci, Barroso kungs, tad jūs nedrīkstat pieļaut to, kas pašlaik notiek Ungārijā. Es gribu jums pajautāt, kāpēc Komisija tik pavirši izturas pret Ungārijas mediju likumu. Tajā visās jomās ir pārkāpti principi, ko piemēro gan Eiropā, gan ārpus tās.
<P>
Mēs vērsāmies pie ekspertiem pēc juridiskas konsultācijas. Īsumā atzinums ir tāds, ka šis likums neatbilst Kopenhāgenas kritērijiem, Helsinku noslēguma aktam, Audiovizuālo plašsaziņas pakalpojumu direktīvai, Eiropas Cilvēktiesību konvencijai, UNESCO konvencijai, kas ietver plašsaziņas medijus, Lisabonas līgumam un Eiropas Savienības Pamattiesību hartai. Es varētu turpināt, bet es apstāšos šeit. Tāpēc es gribētu jums pajautāt, kad jūs atbilstīgi iejauksieties Ungārijā? Kāds ir grafiks? Kāpēc vēl joprojām nav ierosināta neviena pārkāpuma procedūra? Šo kritiku pamato arī pastāvošā tiesu prakse šajā jomā.
<SPEAKER ID="373" NAME="José Manuel Barroso">
Komisijas priekšsēdētājs. - Attiecībā uz Ungāriju, tāpat kā attiecībā uz visām pārējām dalībvalstīm, mums ir objektīvi un taisnīgi jāievēro Eiropas likumi. Mums tas ir ļoti uzmanīgi jāizskata no juridiskā viedokļa, tāpēc mums jāievēro skaidra metodoloģija.
<P>
Tas ir tas, ko mēs - ar priekšsēdētāja vietnieces Kroes kundzes starpniecību - esam darījuši. Vakar viņa sniedza plašus ziņojumus Pilsoņu brīvību, tieslietu un iekšlietu komitejai un Kultūras un izglītības komitejai. Mums ir zināmas bažas par Ungārijas mediju likumu. Mēs plānojam līdz nedēļas beigām nosūtīt Ungārijas valdībai pirmo vēstuli, uz kuru Ungārijas iestādēm būtu jāatbild.
<P>
Es atkārtoju: mums jāievēro skaidras, objektīvas, juridiski pamatotas procedūras, jo Ungārijai, tāpat kā jebkurai citai ES dalībvalstij, ir tiesības uz objektivitāti no Komisijas puses. Taču varu jums apliecināt, ka mēs pievēršam ļoti lielu uzmanību šim jautājumam.
<SPEAKER ID="374" NAME="Rebecca Harms" LANGUAGE="DE">
Es gribētu lūgt, lai visi dokumenti, ko Ungārija ir iesniegusi Komisijai, būtu pieejami pārbaudei. Mēs ļoti gribētu, lai mums būtu iespēja pašiem spriest, un mēs domājam, ka ir pienācis laiks izdarīt spriedumu par šo jautājumu. Taču mums ir aizdomas, ka Ungārija, iespējams, nav iesniegusi pilnu likuma tekstu, ka tā mēģina novilcināt laiku. Lūdzu, dodiet mums šos dokumentus!
<P>
Turklāt es uzskatu, ka ir acīmredzami sarežģīti rīkot politiskas spēles, piemēram, pievienošanās sarunās ar Turciju, un atkārtoti runāt vienu un to pašu par Kopenhāgenas kritērijiem, taču aizmirst par tiem gadījumā, kad runa ir par Eiropas Savienības dalībvalsti.
<SPEAKER ID="375" NAME="José Manuel Barroso">
Komisijas priekšsēdētājs. - Protams, mēs Parlamentam sniedzam pilnīgu informāciju. Kā jau es pirmīt teicu, Komisijas priekšsēdētāja vietniece N. Kroes vakar tikās ar atbilstīgajām Parlamenta komitejām.
<P>
Vienlaikus jums jāsaprot, ka šiem jautājumiem ir juridiska dimensija un ka ļoti skaidri un objektīvi ir jāievēro metodoloģija. Komisijai ir ļoti laba reputācija augsta līmeņa uzticamība visos šajos jautājumos, kurus mēs, protams, nevēlamies pakļaut riskam. Varu jums vēlreiz apliecināt, ka mēs šim jautājumam pievēršam lielu uzmanību un mēs jau esam pauduši savas bažas. Esmu personīgi aktualizējis šo jautājumu sarunā ar premjerministru Orbán. Rīt viņš ieradīsies Parlamentā. Mēs varam to apspriest politiskā līmenī, bet vienlaikus mums jāievēro skaidras procedūras šajā jautājumā.
<SPEAKER ID="376" NAME="Michał Tomasz Kamiński" LANGUAGE="PL">
Priekšsēdētāja kungs! Pirms dažām dienām Starptautiskā Aviācijas komisija, kas veic izmeklēšanu Maskavā, publicēja savu ziņojumu par pagājušā gada 10. aprīlī Smoļenskā notikušās katastrofas cēloņiem. Polijas sabiedrība ir pārsteigta par šā ziņojuma atzinumiem un uzskata to par dokumentu, kuram pilnīgi trūkst objektivitātes. Dažās pēdējās dienās jau ir pierādījies, ka ir slēpti fakti, kas varētu būt neērti Krievijai, un ziņojums kopumā ir vērsts uz to, ka atbildība par traģisko avāriju pie Smoļenskas jāuzņemas Polijai. Polijā neviens saprātīgs cilvēks neapšauba to, ka mēs esam pieļāvuši kļūdas visā Polijas pēdējā prezidenta vizītes sagatavošanas procesā un tās laikā. Taču Krievijas ziņojumam piemīt visas tādas politiskās spēles iezīmes, kuras mērķis ir novelt no Krievijas jebkādu vainu.
<P>
Attiecībā uz to es gribētu uzdot šādu jautājumu: kā Komisija raugās uz šo ziņojumu un vai Eiropas Komisija plāno kaut ko darīt, lai noskaidrotu cēloņus šai traģēdijai pie Smoļenskas, kurā gāja bojā dalībvalsts vadītājs, kā arī daudzi manas valsts politiskās elites pārstāvji?
<SPEAKER ID="377" NAME="José Manuel Barroso">
Komisijas priekšsēdētājs. - Priekšsēdētāja kungs! Es gribētu pateikt Kamiński kungam, ka neviens - ne Polijā, ne citviet - nekad neaizmirsīs šo briesmīgo traģēdiju. Mēs ļoti pārdzīvojām prezidenta Kaczynski kunga un visu to nāvi, kuri bija kopā ar viņu tajā traģiskajā dienā. Es, protams, esmu iepazinies ar pagājušajā nedēļā publicēto Krievijas ziņojumu, un man ir zināma arī Polijas reakcija uz to, kas man, ņemot vērā šīs traģēdijas mērogu, ir pilnīgi saprotama.
<P>
Tomēr šādos gadījumos Komisija var rīkoties tikai tad, ja mums būs pareizais juridiskais pamats to darīt. Starp citu, Polijas iestādes nekad nav vērsušās pie mums, lūdzot iejaukties šajā jautājumā, lai gan mēs, protams, esam gatavi darīt visu, kas ietilpst mūsu juridiskajā kompetence, ja mēs saņemsim šādu lūgumu.
<SPEAKER ID="378" NAME="Michał Tomasz Kamiński" LANGUAGE="PL">
Priekšsēdētāja kungs! Es gribētu pārliecināties, ka esmu sapratis jūs pareizi. Līdz šim Polijas valdība nav lūgusi Komisiju izpētīt Smoļenskas katastrofas cēloņus. Taču, ja Polijas valdība lūgtu Eiropas Komisijas palīdzību, vai šāda palīdzība tiktu sniegta?
<SPEAKER ID="379" NAME="José Manuel Barroso">
Komisijas priekšsēdētājs. - Kā es teicu, mums tam ir vajadzīgs juridiskais pamats. Saskaņā ar manā rīcībā esošo informāciju tas bija militārs lidojums un valsts vizīte, bet regula stājās spēkā pēc šīs briesmīgās avārijas. Tāpēc no juridiskā viedokļa, šķiet, nav daudz argumentu, uz kuru pamata Komisija varētu iejaukties. Bet mēs, protams, vienmēr varam neoficiāli apspriest šo jautājumu ar Polijas iestādēm vai citām iestādēm, kuras varētu lūgt, lai mēs to darām.
<SPEAKER ID="380" NAME="Lothar Bisky">
GUE/NGL grupas vārdā. - (DE) Barroso kungs! Mēs visi apzināmies, cik svarīga ir eiro stabilitāte. Šajā saistībā ir kāds notikums, kas man nav gluži saprotams. Tās bija debates par glābšanas pasākumu kopuma paplašināšanu, kam jūs devāt zaļo gaismu, bet kanclere Merkel - sarkano. Tādējādi mans jautājums ir šāds: vai jūs vispār savstarpēji nesaskaņojat savu rīcību? Es saprotu, ka dažkārt tā notiek, taču šī nav pirmā reize, kad es esmu saskāries ar ko tamlīdzīgu vai dzirdējis par to. Šajā laikā plašsaziņas līdzekļi ir izrādījuši lielu interesi par šo jautājumu. Taču tas nav tikai iekšzemes strīds starp jums un kancleri Merkel. Tas ir svarīgs politisks jautājums. Es saprotu, ka - ticiet man, arī es ne vienmēr tiekos aci pret aci ar kancleri -šajā gadījumā runa ir par to, vai šādi publiski pausti atšķirīgi viedokļi nav izdevīgi finanšu spekulantiem.
<SPEAKER ID="381" NAME="José Manuel Barroso">
Komisijas priekšsēdētājs. - Eiropas Savienībā ikvienai iestādei un ikvienai valdībai ir noteikta tās atbildības joma. Komisijas atbildība ir sniegt informāciju par to, kādu turpmāko darbības virzienu tā uzskata par attiecībā uz eiro zonu un Eiropas Savienību, tāpēc mēs izteicām savu viedokli ļoti visaptverošajā dokumentā par Gada izaugsmes pētījumu. Es domāju, ka mums bija ne tikai tiesības, bet arī pienākums to darīt.
<P>
Tas ir tas, ko mēs esam izdarījuši, un, manuprāt, kā mēs redzējām pēdējās dienās, tirgi to ir uztvēruši ārkārtīgi pozitīvi, jo tie saprata, ka tādējādi tiek pausta reāla vēlme virzīties uz priekšu visos visaptverošas reakcijas aspektos, tostarp attiecībā uz EFSI.
<P>
Tirgus analīzē ir redzams vienprātīgs atbalsts vajadzībai šajā jautājumā darīt vairāk. Tas ir ne tikai Komisijas viedoklis, bet arī Eiropas Centrālās bankas viedoklis, un tas tika pateikt ļoti skaidri. Es ceru, ka pamatojoties uz Komisijas nostāju, dalībvalstīm izdosies panākt vienošanos.
<SPEAKER ID="382" NAME="Lothar Bisky">
GUE/NGL grupas vārdā. - (DE) Barroso kungs, es pilnīgi un absolūti piekrītu tam, ka jūs izteicāt savu viedokli, un piekrītu šim ziņojumam. Taču man joprojām ir jautājums. Kā ir iespējams, ka tik svarīgā jautājumā, kurā notiek spekulācijas ar eiro, tik svarīgā brīdī kā šis jūsu viedoklis tiek publiskots nesaskaņoti ar kancleri Merkel vai prezidentu Sarkozy, vai citiem valdību vadītājiem? Katrā ziņā, tā to uztver sabiedrība.
<SPEAKER ID="383" NAME="José Manuel Barroso">
Komisijas priekšsēdētājs. - Komisijai nav nepieciešama dalībvalstu atļauja sava viedokļa paušanai. Mūsu priekšlikums tika sagatavots ļoti atbilstīgi pēdējās Eiropadomes secinājumiem, un šajā sanāksmē dalībvalstis norādīja, ka tās ir gatavas darīt visu nepieciešamo, lai aizsargātu eiro zonas finanšu stabilitāti. Tās īpaši minēja EFSI un teica, ka ir gatavas to pastiprināt. Tāpēc patiesībā nebija nekādu pretrunu.
<P>
Es nevaru komentēt citu izteiktos komentārus, bet es varu jums pateikt, kāda ir Komisijas nostāja: tā ir vienprātīga nostāja, kam piekrīt Eiropas Centrālās bankas prezidents, tā ir pārējo to atbilstīgo iestāžu nostāja, kuras ļoti rūpīgi uzrauga eiro zonas finanšu stabilitāti. Manuprāt, mums būtu vairāk jāakcentē tas, kas mūs vieno, nevis daži specifiski jautājumi saistībā ar mūsu sazināšanās veidu.
<SPEAKER ID="384" NAME="Marta Andreasen">
EFD grupas vārdā. - Pagājušajā nedēļā Eiropas Revīzijas palātas loceklis, kurš pēc 15 nostrādātiem gadiem nesen aizgāja pensijā, plašsaziņas līdzekļos izteica nopietnas apsūdzības. Apsūdzībās, kas mani nepārsteidz, ir minēta galvenokārt ES revidentu neatkarības neesība, kas ietekmē pārredzamības līmeni ziņošanā par nelikumībām.
<P>
Vakar publicētā Engwirda kunga paskaidrojuma vēstulē ir tikai apstiprinātas Komisijas pilnvaras attiecībā uz revidentiem, un tajā ir apšaubīts pamats, uz kura pēdējos 15 gados Parlaments ir apstiprinājis budžeta izpildi.
<P>
Ir pienācis laiks Parlamentam pieprasīt, lai ES budžeta un pārskatu revīziju veic patiesi neatkarīga struktūra, kas nav pakļauta ES iestādēm. Bez šādas neatkarīgas revīzijas Padome un Parlaments turpmāk nevarēs apstiprināt Komisijas finansiālo saistību izpildi.
<P>
Vai jūs, Barroso kungs, ļausiet ārējam revidentam pārbaudīt savus pārskatus un darīsiet mums zināmu, kā patiesībā tiek izlietota Eiropas nodokļu maksātāju nauda?
<SPEAKER ID="385" NAME="José Manuel Barroso">
Komisijas priekšsēdētājs. - Priekšsēdētāja kungs! Man jānorāda, ka Eiropas Revīzijas palāta ir pilnīgi neatkarīga struktūra. Komisijai nav pilnīgi nekādas ietekmes uz tās metodēm vai revīzijas prioritātēm, un mēs arī necenšamies iegūt šādu ietekmi. Komisijas pašas interesēs un Eiropas interesēs ir ievērot tās ārējā revidenta neatkarību.
<P>
Es nekad neesmu izteicis negatīvus komentārus par tiesu pieņemtajiem lēmumiem neatkarīgi no tā, vai šie ir konstitucionālo tiesu, Eiropas Kopienu Tiesas vai Revīzijas palātas lēmumi. Tas ir demokrātijas pamatprincips: tiesiskuma ievērošana un cieņa pret neatkarīgām iestādēm.
<P>
Protams, revīzijas procesa ietvaros notiek regulārs dialogs starp Komisiju kā revidējamo vienību un Revīzijas palātu kā revidentu. Ir normāli un nepieciešami nodrošināt, lai revīzijas process darbotos un lai visiem konstatējumiem revīzijas procesā būtu stingrs pamats. Šāds dialogs pilnīgi atbilst visiem starptautiskajiem standartiem. Man droši vien būtu arī jānorāda, ka iepriekšējos gados Revīzijas palātas ziņojumi par Komisiju bija ļoti kritiski. Es domāju, ka mums ir jāciena savas iestādes, proti, neatkarīgās iestādes.
<SPEAKER ID="386" NAME="Marta Andreasen">
EFD grupas vārdā. - Barroso kungs, es nepiekrītu jūsu atbildei. Atbildot uz kritiku, ko Eiropas Revīzijas palāta pēdējos desmit gados ir veltījusi Komisijai, Komisija ir vērsusies pie revidentiem - un tas ir atspoguļots plašsaziņas līdzekļos - un lūgusi tos mainīt sava darba metodoloģiju tā, lai ziņojumā par ES izdevumiem būtu labāki rādītāji.
<P>
Savā 30 gadu ilgajā profesionālā pieredzē grāmatvedības un revīzijas jomā es nekad neesmu saskārusies ar situāciju, kad revidējamā vienība norādītu revidentam, kā tam darīt savu darbu. Kā mēs tagad varam zināt, vai kļūdu līmeņa samazinājums ir panākts, pateicoties Komisijas pieprasītajām pārmaiņām metodoloģijā vai arī uzlabotajam kontroles mehānismam?
<SPEAKER ID="387" NAME="José Manuel Barroso">
Komisijas priekšsēdētājs. - Komisijai, tāpat kā Eiropas Parlamentam, ir tiesības izteikt savu viedokli par audita procesu. Šobrīd jūs izsakāt viedokli par to, un jums ir visas tiesības to darīt. Komisija ir arī politiska iestāde. Mūs ir ievēlējis Parlaments, tāpēc mums ir tiesības izteikt savu viedokli. To nekādā ziņā nevar uzskatīt par sava veida spiedienu, ja vien mēs par nepieļaujamu spiedienu neuzskatām arī jūsu komentārus.
<P>
Patiesībā tā ir pārredzamības principa īstenošana. Tāpēc reizi par visām reizēm - mēs pilnīgi respektējam Revīzijas palātu, mēs neizdarām nekādu spiedienu uz Revīzijas palātu, un mēs cenšamies darīt visu iespējamo, lai īstenotu neatkarīgās revīzijas iestādes, kāda ir Revīzijas palāta, ieteikumus.
<SPEAKER ID="388" NAME="Daniël van der Stoep" AFFILIATION="NI">
(NL) Priekšsēdētāja kungs! Jeruzaleme ir vienīgā, mūžīgā un nedalāmā Izraēlas ebreju valsts galvaspilsēta. No tās tālākā austrumu punkta līdz tālākajam rietumu punktam Jeruzaleme ir un vienmēr paliks Izraēlas teritorija.
<P>
Eiropas Savienība pilnīgi pamatoti var lepoties ar Izraēlu. Tā ir vienīgā demokrātiskā valsts Tuvajos Austrumos, ko ieskauj diktatorisku režīmu jūra.
<P>
Cīņā pret Islāma džihādu Izraēla aizstāv ne tikai sevi, bet arī visu to, ko atbalsta Eiropa ar savām vērtībām, kuras ietver gan jūdaismu, gan kristietību. Komisija man piekritīs šajā jautājumā.
<P>
Tāpēc Eiropas Savienības atbalsts Izraēlas ebreju valstij nebūtu apspriežams. Eiropas Savienībai ir jāraida skaidrs signāls starptautiskajai kopienai, ka ES diplomātiskā pārstāvniecība attiecas tikai un vienīgi uz Jeruzalemi. Tāpēc es ļoti gribu pajautāt Barroso kungam, vai viņš piekrīt, ka ES ir nekavējoties jāpārvieto sava diplomātiskā pārstāvniecība Izraēlā no Ramatganas uz Izraēlas galvaspilsētu Jeruzalemi? Ja nē, tad kādēļ?
<P>
Tas pats, protams, attiecas uz turpmāko ES vēstniecības Jeruzalemē atrašanās vietu. Mēs principā esam pret šādas vēstniecības esību, taču, ja tai ir jābūt, tad izveidojiet Izraēlas vēstniecību Jeruzalemē.
<SPEAKER ID="389" NAME="José Manuel Barroso">
Komisijas priekšsēdētājs. - Vispirms, jūs zināt, kāda ir Eiropas Komisijas nostāja attiecībā uz Izraēlu. Mēs pilnīgi atbalstām Izraēlas pastāvēšanu. Kā jūs teicāt, tā ir demokrātiska valsts ļoti sarežģītos ārējos apstākļos, un mēs pilnīgi atzīstam Izraēlas tiesības pastāvēt. Vienlaikus mēs gribētu, lai Izraēla ievērotu palestīniešu tautas pašnoteikšanās tiesības, un mēs uzskatām, ka labākais risinājums ir šāds: abas valstis - Izraēla un Palestīnas valsts - pastāv, pilnīgi cienot viena otru un ievērojot starptautiskos tiesību aktus.
<P>
Attiecībā uz jautājumu par kapitāla pārmaiņām vai mūsu pārstāvniecību Izraēlā mēs neredzam iemeslu to mainīt.
<SPEAKER ID="390" NAME="Daniël van der Stoep" AFFILIATION="NI">
(NL) Priekšsēdētāja kungs! Es, protams, esmu vīlies par jūsu atbildi, bet jūs patiesībā runājat par Austrumjeruzalemi un to, ka šonedēļ Komisija nosodīja Izraēlu par 1400 ēku būvniecības sākšanu Gilo. Šobrīd es gribētu zināt, kā tieši Jeruzalemes pašvaldībai vajadzētu reaģēt uz šo nosodījumu, ja tā saņem atļaujas pieteikumus būvniecībai gan Austrumjeruzalemē, gan Rietumjeruzalemē.
<P>
Jeruzalemes pašvaldība patiešām izsniedz atļaujas gan arābiem, gan izraēliešiem abās pilsētas daļās, taču tas, ko Komisija saka tagad un ko tā teica arī pagājušajā nedēļā, skan šādi: jums ir jādiskriminē izraēlieši Austrumjeruzalemē, jo pilsēta jebkurā gadījumā ir viens vienots veselums un to nevar mainīt, pilsētu pārvalda viena pašvaldība. Tādā gadījumā, ko jūs sakāt Jeruzalemes pašvaldībai? Kādai vajadzētu būt tās atbildei izraēliešiem, kas pilnīgi pamatoti lūdz atļauju būvniecībai teritorijā, kurā viņiem ir pilnīgas tiesības dzīvot?
<SPEAKER ID="391" NAME="José Manuel Barroso">
Komisijas priekšsēdētājs. - Es domāju, ka Eiropas Savienības nostāja attiecībā uz apmetņu būvniecību pilnīgi atbilst starptautiskās sabiedrības, tostarp Izraēlas tuvāko sabiedroto, nostājai. Mēs uzskatām, ka veids, kā pašreizējā valdība risina apmetņu problēmu, ne vienmēr ir veicinājis pašreizējos centienus panākt mieru šajā reģionā.
<P>
Jūsu komentāri precīzi atklāj, kāpēc, ņemot vērā sarežģīto situāciju Jeruzalemē - pilsētā, kas ir ārkārtīgi svarīga Izraēlai un mums visiem -, mums nevajadzētu savu pārstāvniecību pārvietot uz Jeruzalemi.
<P>
Tādēļ turpināsim pildīt savas saistības miera jomā. Atbalstīsim Izraēlu! Vienlaikus neaizmirsīsim par palestīniešu tautas tiesībām. Domāju, arī viņi pelna mūsu uzmanību un atbalstu.
<SPEAKER ID="392" NAME="Priekšsēdētājs">
Tagad mēs pāriesim pie jautājumu laika otrās daļas, kuras īpašs un konkrēts temats ir jauninājumi un enerģētika.
<SPEAKER ID="393" NAME="Alejo Vidal-Quadras" AFFILIATION="PPE">
(ES) Priekšsēdētāja kungs, Barroso kungs! Komisija sekmē jauninājumus dažādās mūsu enerģētikas sistēmas jomās. To vidū ir otrās paaudzes biodegvielas, kodoltermiskā enerģija, ceturtās paaudzes kodoldalīšanās, viedie tīkli, atjaunojamu energoresursu avoti kopumā, energoefektivitāte kopumā, ūdeņraža izmantošana kurināmo jomā, CO2 uztveršana, transportēšana un uzglabāšana, elektroautomobiļi; šo sarakstu varētu turpināt.
<P>
Resursi ir nepietiekami, priekšsēdētāja kungs, un ne visu var izdarīt. Daudzi eiropieši gribētu zināt, uz kurām no šīm jomām Komisija pašreizējos sarežģītajos apstākļos plāno koncentrēties, un esmu pārliecināts, ka tas šodien attiecas uz jums. Kura vai kuras no šīm prioritātēm ir Komisijas prioritāte?
<SPEAKER ID="394" NAME="José Manuel Barroso">
Komisijas priekšsēdētājs. - Tas ir ļoti sarežģīts jautājums, jo visas prioritātes ir saistītas, tāpēc mums jāpabeidz enerģētikas tirgus izveide - mums ir vajadzīgs integrēts enerģētikas tirgus. Šis ir arī veids, kā iegūt atjaunojamus energoresursus un panākt energoefektivitāti. Energoefektivitāte noteikti ir prioritāte, taču mums jāiegulda arī zema oglekļa satura tehnoloģijās, jo ir arī ārējā dimensija un mums jāīsteno savi ārējie mērķi - ciktāl tas iespējams, mums jāpauž vienota nostāja ar mūsu partneriem enerģētikas jomā.
<P>
Es gribētu, lai Eiropadome 4. februāra sanāksmē risinātu šādas četras prioritātes: enerģētikas tirgus izveides pabeigšana un visu iekšējā tirgus noteikumu ieviešana; energoefektivitāte; tehnoloģijas ar zemu oglekļa emisijas līmeni; un kopīgu pasākumu pieņemšana attiecībā uz ārējo dimensiju.
<SPEAKER ID="395" NAME="Romana Jordan Cizelj" AFFILIATION="PPE">
(SL) Priekšsēdētāja kungs! Pašreizējos apstākļos Eiropas Savienībai līdz 2020. gadam ir jāsamazina siltumnīcefektu izraisošo gāzu emisijas par 20 %. Taču politiskajā līmenī mēs apspriežam arī daudz vērienīgāku mērķi un zinām, ka visasāk to izjutīs nozares, uz kurām attiecas emisijas kvotu tirdzniecības sistēma (ETS), jo īpaši enerģētika.
<P>
Tāpēc es gribētu dzirdēt jūsu personisko viedokli par to, kad būs īstie apstākļi noteikt šo vēl vērienīgāko emisiju samazināšanas mērķi.
<P>
Kādi papildu pasākumi Eiropas Savienībai būtu jāievieš enerģētikas nozarē un vai šie pasākumi ietver arī tos nosacījumus, ko jūs minējāt, atbildot uz mana kolēģa jautājumu?
<SPEAKER ID="396" NAME="José Manuel Barroso">
Komisijas priekšsēdētājs. - Šis ir arī globāls process, ne tikai Eiropas process. Kankuna bija ievērojams solis klimata sarunās. Tai izdevās vismaz saglabāt daudzpusējā sarunu procesa dzīvību, un tas ir labi, taču reāli, mūsuprāt, ar to nepietiek.
<P>
Lai mēs varētu iet uz priekšu un izvirzīt saistošus mērķus, es domāju, mums ir jāprasa citiem, proti, lielākajiem piesārņotājiem, jaunattīstības valstīm un jaunajām ekonomikām veltīt salīdzināmas pūles. Līdz šim tie nav apņēmušies to darīt.
<P>
Tāpēc mums ir jāatrod pareizais veids, kā likt viņiem virzīties uz priekšu. Vienlaikus tām valstīm, kas ir gatavas iet uz priekšu un uzņemties lielākas saistības, var to darīt un tām vajadzētu to darīt, un konkrēts veids, ko es gatavojos ierosināt Eiropadomes 1. februāra sanāksmē, ir lielāku pūļu veltīšana energoefektivitātes jomā, kurā mēs vēl neesam sasnieguši plānoto mērķi.
<P>
Runājot par atjaunojamu energoresursu avotiem, es domāju, ka mēs esam uz pareizā ceļa, lai līdz 2020. gadam sasniegtu savu mērķi, taču ne attiecībā uz energoefektivitāti, tāpēc tā ir konkrēta joma, kurā mēs varam panākt lielāku progresu.
<SPEAKER ID="397" NAME="Derek Vaughan" AFFILIATION="S&amp;D">
Lai nākotnē nodrošinātu energoapgādes drošību un zemas izmaksas patērētājiem, Eiropai jāizmanto jebkādi energoresursu avoti ar zemu oglekļa saturu. Tie ietver tīro ogļu tehnoloģiju - jomu, kurā līdz šim attīstība ir bijusi ļoti lēna. Tāpēc - vai Komisijas priekšsēdētājs var apliecināt, ka nākotnē joprojām tiks sniegts atbalsts pētniecībai oglekļa uztveršanas un uzglabāšanas jomā?
<SPEAKER ID="398" NAME="José Manuel Barroso">
Komisijas priekšsēdētājs. - Es varu apliecināt, ka mēs centīsimies to nodrošināt. Bet, jūs zināt, ka galu galā par finansējumu pētniecībai lemj dalībvalstis. Šis ir jautājums, ko plānojam apspriest, iesniedzot daudzgadu finanšu plānus.
<P>
Taču es noteikti ceru, ka dalībvalstis dos priekšroku ieguldījumiem atjaunojamu energoresursu avotos un zema oglekļa satura tehnoloģijās un koncentrēsies uz tām tehnoloģiskajām prioritātēm, kas noteiktas Eiropas Energotehnoloģiju stratēģiskajā plānā.
<P>
Mēs patiešām to ierosināsim nākamajā Eiropadomes sanāksmē.
<SPEAKER ID="399" NAME="Fiona Hall" AFFILIATION="ALDE">
Priekšsēdētāj Barroso, jūs tikko teicāt, ka dalībvalstis īsteno mazāk nekā pusi no tiem pasākumiem, ko tās ir noteikušas, lai sasniegtu mērķi līdz 2020. gadam samazināt enerģijas patēriņu par 20 %; tad kāpēc Komisija stingri neuzstāj uz to, ka šim mērķim jābūt saistošam dalībvalstīm?
<SPEAKER ID="400" NAME="José Manuel Barroso">
Komisijas priekšsēdētājs. - Mēs uzstājam uz to. Mēs cenšamies izvirzīt šo jautājumu apspriešanai nākamajā Eiropadomes sanāksmē. Energoefektivitāte joprojām atpaliek no plānotā līmeņa, kā jūs teicāt. Mani neapmierina šī situācija, un Komisija plāno to mainīt.
<P>
Tagad energoefektivitāte ir neatņemama stratēģijas "ES 2020” pamatmērķa daļa. Pašlaik notiek sarunas ar dalībvalstīm par valsts mērķu noteikšanu nolūkā atbalstīt šo stratēģisko mērķi. Mēs jau esam aprēķinājuši, ka, piemērojot pašreizējo politiku un pasākumus, ietaupījums līdz 2020. gadam nepārsniegs 10 %.
<P>
Taču apvienotie valsts orientējošie mērķi, kas tika minēti diskusijās par stratēģiju "Europe 2020”, ļauj secināt, ka rezultāts acīmredzami būs lielāks par šo, taču tas vēl aizvien ir mazāks par 20 %. Tieši tāpēc mēs plānojam piemērot divpakāpju pieeju, rūpīgi uzraugot progresu, kas panākts, īstenojot stratēģijā "Europe 2020” noteiktos valstu mērķus, un 2013. gadā pārskatot šo progresu. Ja šie pārskati parādīs, ka 20 % samazināšanas mērķis, visticamāk, netiks sasniegts, Komisija apsvērs juridiski saistošu valstu mērķu laikposmam 2020. gadam ierosināšanu.
<SPEAKER ID="401" NAME="Reinhard Bütikofer" AFFILIATION="Verts/ALE">
(DE) Priekšsēdētāja kungs! Priekšsēdētāj Barroso, es gribētu jums uzdot jautājumu par valsts regulētu tarifu saskaņošanu Eiropas Savienībā. Komisārs Oettinger kungs, enerģētikas komisārs, šajā jomā īsteno tādu stratēģiju, kas, pēc mūsu domām un arī pēc Vācijas Vides ministra domām, sagraus visveiksmīgāko jauninājumu programmu, kāda Vācijai ir atjaunojamu energoresursu jomā.
<P>
Ko jūs plānojat darīt, lai novērstu to, ka saskaņošanas vārdā tiek iznīcināti Vācijas valsts regulētie tarifi, tādējādi laupot iespēju veikt jauninājumus atjaunojamu energoresursu jomā? Un ko jūs plānojat darīt, lai nodrošinātu, ka komisārs Oettinger šādā veidā nemēģina iegūt laiku attiecībā uz energoefektivitāti? Viņš negrib neko darīt līdz 2012. gadam, lai gan jūs tikko teicāt, ka šobrīd jau ir skaidrs, ka ar nesaistošajiem mērķiem nav pietiekami. Kā jūs plānojat paātrināt šo lietu virzību?
<SPEAKER ID="402" NAME="José Manuel Barroso">
Komisijas priekšsēdētājs. - Priekšsēdētāja kungs! Vispirms es gribētu pateikt, ka tieši komisārs ir tas, kurš ierosina šo papildu pieeju energoefektivitātei, un es pilnīgi ticu, ka viņš dara visu iespējamo, lai sasniegtu šo mērķi. Mēs arī cenšamies sasaistīt šo enerģijas jautājumu ar citiem politiskajiem mērķiem, piemēram, cīņu pret klimata pārmaiņām.
<P>
Taču mēs uzskatām, ka šajā gadījumā runa nav tikai par mērķu noteikšanu, runa ir arī par darbu dalībvalstīs, tāpēc mēs domājam, ka labāk būtu, ja dalībvalstis pašas noteiktu savus valsts mērķus, un tad mēs varēsim novērtēt situāciju. Lieliski, ja dalībvalstis būs uz pareizā ceļa. Ja nebūs, tad mēs vismaz ierosināsim saistošus tiesību aktus.
<P>
Tomēr dažkārt, lai sasniegtu panākumus, labāk ir sākt ar zināmu brīvprātīgu mērķu noteikšanu. Vismaz mēs agrāk esam to darījuši, un tā ir izrādījusies pareizā pieeja. Mēs neizslēdzam - gluži otrādi - to, ka, iespējams, vajadzēs noteikt saistošus mērķus katrai valstij, taču mēs vēlamies arī dot dalībvalstīm iespēju uzņemties atbildību par šo politiku un skatīties, kā tās izstrādā savu stratēģiju.
<SPEAKER ID="403" NAME="Paul Rübig" AFFILIATION="PPE">
(DE) Priekšsēdētāja kungs! 4. februārī notiks augstākā līmeņa sanāksme enerģētikas jomā. Šobrīd ir jāapspriež divas direktīvas: no vienas puses, Ūdens pamatdirektīva un, no otras puses, IVN - direktīvu par ietekmes uz vidi novērtējumu. Abos gadījumos mums jāapsver, kā mēs varam ilgtermiņā padarīt abus šos variantus savstarpēji saderīgus. Pamatjautājumi ir vide un enerģijas ražošana. Esmu pārliecināts, ka apstiprināšanas procedūrām šajā jomā nevajadzētu ilgt vairāk par gadu. Šobrīd Komisija ir ierosinājusi piecu gadu periodu. Es nedomāju, ka pašreizējā situācijā mēs varam atļauties piecus gadus - kas, galu galā, ir vesels likumdošanas periods!
<P>
Vai Komisija ir gatava atbilstīgi saīsināt šo laiku? Vai ir iespējams pielāgot Ūdens pamatdirektīvu tā, lai nākotnē uzglabāšanas spēkstacijām dotu iespēju nodrošināt līdzsvaru starp saules enerģiju un vēja enerģiju, no otras puses?
<SPEAKER ID="404" NAME="José Manuel Barroso">
Komisijas priekšsēdētājs. - Kopumā Komisija grib pēc iespējas vairāk samazināt direktīvu pieņemšanas un ieviešanas laiku. Problēma ir tāda, ka dalībvalstis parasti mums lūdz reālistisku termiņu, lai ieviešanu varētu veikt, cik vien iespējams, saskaņoti, izvairoties no traucējumiem iekšējā tirgū vai vismaz tajā, kam, mūsuprāt, vajadzētu būt iekšējam tirgum. Viena no problēmām enerģētikas nozarē ir tieši tas, ka mums joprojām ir ļoti atšķirīgi noteikumi.
<P>
Ir panākts zināms progress, un mēs tagad nesākam no nulles. 4. februārī nāks klajā paziņojums, ko mēs nesen iesniedzām, un, protams, ir arī vēsturisks (es domāju, ka tagad mēs varam saukt par vēsturisku) klimata un enerģētikas pasākumu kopums, ko mēs iesniedzām pirms vairākiem gadiem iepriekšējās Komisijas pilnvaru laikā.
<P>
Mēs esam gatavi saīsināt termiņu, taču ir svarīgi, lai būtu vienošanās ar dalībvalstīm, ka tās darbosies vairāk vai mazāk vienlaikus, tādējādi novēršot šīs konkurences kropļošanas problēmas iekšējā tirgū.
<SPEAKER ID="405" NAME="Vicky Ford" AFFILIATION="ECR">
Pētniecība un jauninājumi ir būtisks mūsu ekonomikas konkurētspējas virzītājspēks. Pagājušajā gadā pirmo reizi pasaules reitinga tabulā zinātniskās pētniecības jomā pirmajā vietā ierindojās Eiropas augstskola. Tā bija Kembridžas Universitāte, kas atrodas reģionā, kuru es pārstāvu.
<P>
Gan šajā universitātē, gan arī daudzās citās plaši pazīstamās lielās un mazās iestādēs un uzņēmumos tiek veikta visprogresīvākā pētniecība, ko finansē Eiropas Savienība, izmantojot EUR 50 miljardu pamatprogrammu. Tomēr ir skumji, ka šī pamatprogramma ir atzīta par viskomplicētāko un birokrātiskāko programmu pasaulē. Pagājušā gada rudenī Parlaments vienprātīgi nobalsoja par daudziem ieteikumiem šīs birokrātijas vienkāršošanai. Ko Komisija dara, lai ieviestu šīs reformas?
<SPEAKER ID="406" NAME="José Manuel Barroso">
Komisijas priekšsēdētājs. - Pirmkārt, es gribu apsveikt Kembridžas Universitāti un jūsu reģionu.
<P>
Otrkārt, es ceru, ka jūsu grupa mani atbalstīs diskusijā par daudzgadu finanšu shēmu attiecībā uz atbilstīgām budžeta saistībām, lai atbalstītu pētniecību, tehnoloģijas un jauninājumus Eiropas līmenī. Kembridža ir viena no attīstītākajām universitātēm pasaulē, taču Eiropā nabadzīgākajos reģionos ir augstskolas, kam diemžēl nav šāda veida piekļuves.
<P>
Treškārt, vienkāršošana patiešām ir viena no mūsu prioritātēm enerģētikas un jauninājumu, un šajā gadījumā pētniecības jomā. Mēs plānojam apspriest arī jauninājumus Eiropadomes sanāksmes otrajā daļā. Tā noteikti ir viena no mūsu prioritātēm, un mēs ļoti priecājamies par Eiropas Parlamenta atbalstu šajā jautājumā. Mēs ceram, ka mūs atbalstīs arī Revīzijas palāta un citas iestādes. Ir svarīgi saprast, cik būtiski ir tas, lai zinātniekiem nebūtu jāzaudē tik daudz laika, sagatavojot dokumentus, un lai viņiem būtu vairāk laika koncentrēties uz to, ko viņi dara vislabāk, proti, uz pētniecību.
<SPEAKER ID="407" NAME="Ilda Figueiredo" AFFILIATION="GUE/NGL">
(PT) Barroso kungs! Finanšu konsolidācijas vārdā tā sauktās stingras taupības programmas saasina atšķirības Eiropas Savienībā, veicina antisociālu politiku un pakļauj riskam darba ņēmējus, kā arī samazina valsts ieguldījumus, jo īpaši jauninājumu un enerģētikas jomā.
<P>
Tas nozīmē, ka, ja šīs pašas pamatnostādnes, politiku un spiedienu turpinās īstenot Portugālē un citās valstīs ar vājāku ekonomiku, tad atšķirības vēl krasāk palielināsies un Eiropas Savienības solidaritātes trūkuma dēļ mūsu situācija kļūs arvien nopietnāka.
<P>
Tādēļ jautājums ir šāds: kādi pasākumi tiks veikti, lai mainītu šo situāciju; lai efektīvi garantētu atbalstu jauninājumiem tādās valstīs kā Portugāle un citās, kurām nav pietiekama valsts ieguldījumu nodrošinājuma šajās jomās; un lai garantētu iedzīvotāju un uzņēmumu piekļuvi enerģijai, ņemot vērā augstās cenas, kas ir noteiktas, un tās grūtības, kas daudzviet tiek piedzīvotas?
<SPEAKER ID="408" NAME="José Manuel Barroso">
Komisijas priekšsēdētājs. - (PT) Figueiredo kundze, jūs zināt mūsu nostāju budžeta konsolidācijas jautājumā. Tā ir jo īpaši nepieciešama tādai valstij kā Portugāle, kas piedzīvo noteiktas problēmas saistībā ar valsts parādu, taču budžeta konsolidācija ir vajadzīga arī visai Eiropas Savienībai kopumā. Tomēr mūsu tikko publicētā dokumenta ieteikumos mēs aicinājām dalībvalstis, ja iespējams, nesamazināt ieguldījumus izglītībā vai pētniecībā un īpaši nesamazināt ieguldījumus enerģētikas nozarē. Turklāt ir dalībvalstis, kam šajā ziņā ir lieli panākumi: dalībvalstis, kas veic budžeta konsolidācijas pasākumus, bet finansējumu pētniecībai un izglītībai pat palielina.
<P>
Attiecībā uz valstīm lielākās finanšu grūtībās mēs iesakām, ka jāizmanto solidaritāte un kohēzija. Tāpēc es nepaguris aizstāvēšu ekonomikas, sociālo un teritoriālo kohēziju Eiropas līmenī. Solidaritāte ir svarīga. Solidaritāte nevar būt tukšs vārds. Mums jāpadara, atvainojiet par izteicienu, solidaritāte funkcionējoša.
<SPEAKER ID="409" NAME="Judith A. Merkies" AFFILIATION="S&amp;D">
(NL) Priekšsēdētāja kungs! Jauninājumi mainīs mūsu ekonomiku un sabiedrību, un tiem būtu arī jārada jaunas darbavietas, tādējādi jauninājumi ir viena no svarīgākajām Eiropas Savienības iniciatīvām. Tāpēc es gribētu lūgt, lai visi jūsu Komisijas ģenerāldirektorāti kopīgi pieņemtu vienotāku pieeju. Piemēram, pašlaik faktiski ir jauninājumu partnerības, kas ietilpst galvenokārt viena ģenerāldirektorāta kompetencē. Tomēr pieejai jābūt visaptverošākai. Es arī domāju, ka šie fondi būtu lielākā mērā jāapvieno un ka mums būtu jānovērš sadrumstalotība. Ideālajā gadījumā mums vajadzētu būt vienam fondam, kas ietvertu arī struktūrfondus. Es lūdzu jūs reāli to apsvērt un sadarbībā ar dalībvalstīm izveidot vienotu, spēcīgu impulsu jauninājumiem.
<P>
Vēl tikai viens jautājums par enerģētiku. Mēs vienmēr esam īpaši ieinteresēti kopainā. Ainai jābūt plašai, arī runājot par jauninājumiem, taču reizēm atbilde ir meklējama mazās lietās. Man šķiet, ka ļoti maz uzmanības tiek veltīts enerģijas ražošanai vietējā līmenī, un tomēr tā ir atslēga uz mūsu iedzīvotāju nodrošināšanu ar elektroenerģiju. Vai šajā sakarībā es un visi mani kolēģi varētu lūgt, lai jūs noteiktu saistošus mērķus?
<SPEAKER ID="410" NAME="José Manuel Barroso">
Komisijas priekšsēdētājs. - Jūsu bažas par sinerģijas neesību Eiropas mērogā ir pamatotas. Tieši tāpēc es ceru, ka Eiropadome visaptveroši risinās šo jautājumu.
<P>
Patiesībā Eiropas jauninājumu partnerības ir instruments sinerģijas radīšanai starp pašreizējām programmām Eiropas, valstu un reģionālajā līmenī. Es domāju, ka, apvienojot šīs programmas, mēs varēsim piekļūt to novatoriskajam potenciālam un izmantot to, lai Eiropas mērogā ieviestu risinājumus sabiedrības problēmu novēršanai.
<P>
Tāpēc viens no galvenajiem mērķiem ir saīsināt posmu no pētniecības līdz tirgum, no uz tirgu orientētiem jauninājumiem līdz uz tirgu orientētiem produktiem un pakalpojumiem.
<P>
Tas radīs vajadzīgo pamudinājumu piedalīties. Līdz ar to mēs cenšamies panākt - Komisijā un tagad arī kopā ar dalībvalstīm - šo visaptverošo pieeju jauninājumiem, neņemot vērā ģenerāldirektorātu portfeļus un pat valsts izcelsmi.
<SPEAKER ID="411" NAME="Nikolaos Salavrakos" AFFILIATION="EFD">
(EL) Priekšsēdētāja kungs! Saskaņā ar zinātniskiem pētījumiem, kas publicēti starptautiskajā presē un pēdējā laikā aizvien biežāk Grieķijas, Izraēlas un Kipras presē, Egejas jūrā uz dienvidiem no Krētas ir ievērojami dabasgāzes un naftas krājumi. Tādējādi Eiropas Savienības teritorijā, tās teritoriālajās robežās ir energoresursi.
<P>
Ņemot to vērā, kā Eiropas Komisija plāno veicināt un atbalstīt pētniecību, lai atrastu un izmantotu šos enerģijas avotus, kurus jebkurā gadījumā būtu vieglāk un ērtāk transportēt uz Eiropas Savienību nekā uz kādu citu plānoto cauruļvadu?
<P>
Priekšsēdētāja kungs un Komisijas priekšsēdētāja kungs, es gribētu izmantot šo iespēju, lai pateiktu, ka, manuprāt, jums ir ļoti paveicies, ņemot vērā izdevības, ko liktenis jums ir sniedzis. Jūs, priekšsēdētāja kungs, vadāt Parlamentu, kuram pēc Lisabonas līguma piemērošanas ir lielākas pilnvaras, un jūs, Komisijas priekšsēdētāja kungs, risināt problēmas saistībā ar nopietnu ekonomikas krīzi Eiropā. Es atbalstu visas Barroso kunga veiktās darbības šajā virzienā, taču es vēlos ko piebilst: ir arī Amerikas metode, naudas un kredītu politikas mīkstināšanas metode. Lūdzu, izpētiet ...
<P>
(Priekšsēdētājs pārtrauca runātāju)
<SPEAKER ID="412" NAME="José Manuel Barroso">
Komisijas priekšsēdētājs. - Priekšsēdētāja kungs, jūs pārtraucāt godājamo deputātu tieši tad, kad viņš teica kaut ko labu par mani - paldies viņam par to.
<P>
Attiecībā uz pirmo viņa runas daļu man jāsaka, ka mums nav līdzekļu - un tā šobrīd nav mūsu prioritāte - izpētīt citus enerģijas avotus Eiropā vai atbalstīt to izpēti. Mūsu prioritāte infrastruktūras jomā ir izveidot starpsavienojumus, jo tā ir kritiska Eiropas dimensija.
<P>
Mēs gatavojamies iesniegt Eiropadomei priekšlikumus par šo jautājumu. Kaut kas jau ir sasniegts - piemēram, BETSP, Baltijas enerģētikas tirgus starpsavienojumu plāns attiecībā uz Baltijas valstīm. Tagad mēs sadarbojamies arī ar Centrāleiropas un Austrumeiropas valstīm, lai izveidotu, ja tas būs iespējams, Ziemeļu-Dienvidu starpsavienojumus, un progress ir labs. Es tikko apmeklēju Azerbaidžānu un Turkmenistānu saistībā ar darbu pie Dienvidu gāzes koridora, jauna perspektīva līdzekļa, kā enerģiju - šajā gadījumā gāzi - nogādāt uz Eiropu. Šī ir joma, kurā, es uzskatu, Eiropas Savienība var veikt zināmus ieguldījumus energoinfrastruktūrā.
<SPEAKER ID="413" NAME="Arturs Krišjānis Kariņš" AFFILIATION="PPE">
(LV) Priekšsēdētāj, Barroso kungs! Komisija nākusi klajā ar, manuprāt, ļoti apsveicamu iniciatīvu pilnveidot energoinfrastruktūru visā Eiropas Savienībā - gan elektrotīklos, gan gāzes tīklu starpsavienojumos. Jūsu ziņojumā tiek lēsts, ka izmaksas būs aptuveni EUR 200 miljardu. Šos tīklus pilnveidos līdz 2020. gadam. Ziņojumā arī teikts, ka aptuveni puse, tātad 100 miljardu, nāks no privātā sektora. Mans jautājums jums ir šāds: atlikušie EUR 100 miljardi, kas būs vajadzīgi energotīklu pilnveidošanai līdz 2020. gadam, - no kurienes nāks šie līdzekļi? Vai tie būs Kopienas līdzekļi, vai tie būs vērtspapīri, kas ir uz projektu orientēti, vai ir cits finansējumu avots? Paldies jums!
<SPEAKER ID="414" NAME="José Manuel Barroso">
Komisijas priekšsēdētājs. - Kā jūs teicāt, ir taisnība, ka gāzes infrastruktūrās un energotīklu pilnveidošanā līdz 2020. gadam būs jāiegulda EUR 200 miljardi. Tiek lēsts, ka EUR 100 miljardus no šiem kopējiem ieguldījumiem attiecīgajā laikā nodrošinās tikai tirgi, savukārt pārējiem EUR 100 miljardiem būs vajadzīga valsts rīcība, piešķirot atļaujas un mobilizējot vajadzīgo privāto kapitālu.
<P>
Tāpēc mēs tagad ierosinām, piemēram, īpašumtiesību nodalīšanu. Mēs ierosinām daudzus pasākumus, kas šo privāto ieguldījumu padarīs racionālāku un lietderīgāku. Mēs arī rūpīgāk izpētīsim tarifu regulēšanas praksi, lai atceltu ierobežojumus attiecībā uz atbilstīgu izmaksu piemērošanas principiem.
<P>
Trūkstošo līdzekļu nodrošināšanai Komisija ierosina jaunajā finanšu plānā laikposmam pēc 2013. gada iekļaut jaunu finanšu instrumentu, lai atbalstītu Eiropas nozīmes projektus. Papildus dotācijām ir iespējams ierosināt novatoriskus tirgū pamatotus risinājumus, piemēram, līdzdalību akciju kapitālā, garantijas un valsts un privātās partnerības aizdevumus. Kā jums zināms, es jau esmu runājis par Eiropas fondiem, izmantojot projektu obligācijas, kas īpaši paredzētas šādiem projektiem.
<SPEAKER ID="415" NAME="Sonia Alfano" AFFILIATION="ALDE">
(IT) Priekšsēdētāja kungs, Barroso kungs, dāmas un kungi! Direktīvā 2001/77/EK ir noteikta atjaunojamu energoresursu avotu definīcija, lai identificētu tos avotus, kuriem iespējams nodrošināt valsts stimulus.
<P>
Atjaunojami energoresursu avoti izslēdz atkritumu bioloģiski nesadalāmās daļas sadedzināšanu. Kopš 1992. gada Itālija ir nodrošinājusi stimulus, palielinot savu iedzīvotāju rēķinus par elektroenerģiju un būvējot dedzināšanas iekārtās, kuru kaitīgā ietekme uz cilvēku veselību un vidi ir zinātniski pierādīta, un ko Eiropas Savienība tāpēc ir klasificējusi kā pārstrādes pārpalikumu integrētu apsaimniekošanas iespēju. Attiecībā uz šiem stimuliem ir sāktas divas pārkāpuma procedūras, un, lai gan tiesa ir oficiāli iejaukusies, Itālijā joprojām atkritumu sadedzināšana tiek atbalstīta kā atjaunojamu energoresursu avots; Acerra lieta tam ir tikai viens piemērs.
<P>
Es saprotu, ka jūs, iespējams, neatceraties visas detaļas saistībā ar CIP6, tāpēc es esmu iesniegusi rakstisku jautājumu. Taču es vēlos lūgt jūs apstiprināt, ka nedrīkst stimulēt bioloģiski nesadalāmo atkritumu sadedzināšanu kā atjaunojamu energoresursu avotu un ka attiecībā uz to nav nekādu izņēmumu.
<P>
Es arī gribētu zināt, vai tas, ka Atkritumu sadedzināšanas direktīvā sadedzināšana ir noteikta kā pārstrādes pārpalikumu likvidēšanas iespēja, bet Direktīvā 2001/77/EK tā ir sekmēta kā atjaunojamu energoresursu avotu veids, netiek uzskatīts par pretrunu. Vai Komisija plāno pārskatīt šo jautājumu?
<SPEAKER ID="416" NAME="José Manuel Barroso">
Komisijas priekšsēdētājs. - Kā Alfano kundze pareizi teica, šis ir sīki apspriežams jautājums. Es nevaru sīkāk iepazīties ar visām pārkāpuma procedūrām. Ļaujiet man jums pateikt - manuprāt, šis ir svarīgs punkts - tikai attiecībā uz enerģētiku un iekšējo enerģētikas tirgu pašlaik ir ierosinātas kopumā 77 pārkāpuma procedūras pret dalībvalstīm, un 55 procedūras attiecas uz iekšējo tirgu. Tāpēc, ja jūs iesniegsiet man šo jautājumu rakstiski, es ar lielāko prieku nosūtīšu rakstisku atbildi.
<SPEAKER ID="417" NAME="Franz Obermayr" AFFILIATION="NI">
(DE) Priekšsēdētāja kungs! Jauninājumi, klimata aizsardzība, atjaunojami energoresursi - lasot stratēģiju "ES 2020”, patiešām varētu padomāt, ka Eiropas Savienība savus pasākumus vides aizsardzības un enerģētikas politikas jomā uztver nopietni. Tomēr, palūkojoties aiz vides aizsardzības fasādes, ļoti ātri atklājas atšķirīga enerģētikas stratēģija: atomenerģija kā tā sauktais mazāk piesārņojošais enerģijas avots. Atbildē uz manis uzdoto jautājumu komisārs Oettinger diezgan skaidri parādīja savu nostāju, norādot, ka kodolenerģija pašlaik dod svarīgu ieguldījumu zema oglekļa satura elektroenerģijas ražošanā ES un ka tas tā būs arī tuvākajā nākotnē. Eiropas Komisija neplāno pieņemt direktīvu par atomelektrostaciju maksimālo ekspluatācijas laiku. Un tas viss notiek 25 gadus pēc Černobiļas avārijas - jo 26. aprīlī patiešām būs skumja gadadiena.
<P>
Mans jautājums, priekšsēdētāj Barroso, ir šāds: vai arī jūs uzskatāt, ka mēs patiesi varam - un ar tīru sirdsapziņu - pārdod Eiropas iedzīvotājiem atomenerģiju kā tīru enerģijas veidu, kas mazāk kaitē klimatam?
<SPEAKER ID="418" NAME="José Manuel Barroso">
Komisijas priekšsēdētājs. - Jūs zināt Komisijas nostāju attiecībā uz kodolenerģiju. Pilnīgi atbilstīgi subsidiaritātei šajā jautājumā dažas dalībvalstis to izmanto, bet dažas ne. Neviens nav spiests izmantot kodolenerģiju, bet patiesībā tas, ka kodolenerģija klimata pārmaiņu ziņā rada mazāku piesārņojumu nekā citi enerģijas avoti, ir taisnība.
<P>
Šajā saistībā Komisijai ir konkrēti pienākumi saskaņā ar Euratom līgumu. Kad Eiropas Savienība tika izveidota, mums bija Eiropas Atomenerģijas kopiena, un Komisijai ir ne tikai tiesības, bet arī pienākums sniegt palīdzību tām dalībvalstīm, kuras to prasa kodoldrošības vai ar kodolenerģijas jautājumiem saistītas pētniecības jomā. Mēs noteikti plānojam to darīt.
<SPEAKER ID="419" NAME="Jacek Saryusz-Wolski" AFFILIATION="PPE">
Priekšsēdētāja kungs, jūs esat atvedis optimistisku vēstījumu no Azerbaidžānas un Turkmenistānas. Vienīgais trūkums ir skaitļi. Es saprotu, ka šajā posmā jūs nevarat noteikt rādītājus attiecībā uz Azerbaidžānu un Turkmenistānu tādā izteiksmē kā miljoni kubikmetru gāzes, taču vai Komisijai pašai ir kādas aplēses vai savas prognozes, protams, nesaistošas, kas ļautu novērtēt, vai šis apjoms spētu piepildīt Dienvidu koridoru kopumā vai Nabucco cauruļvadu īpaši, kas paredzēts 31 miljona kubikmetru gāzes nodrošināšanai?
<SPEAKER ID="420" NAME="José Manuel Barroso">
Komisijas priekšsēdētājs. - Šīs manas vizītes Azerbaidžānā un Turkmenistānā laikā abas valstis skaidri izteica apņemšanos sniegt pilnīgu atbalstu Eiropas Savienībai attiecībā uz Dienvidu koridoru. Faktiski es parakstīju kopīgu deklarāciju ar Azerbaidžānas prezidentu Aliyev kungu, un Turkmenistānas prezidents Berdimuhamedov kungs publiski pavēstīja, ka viņš ir gatavs Eiropai piegādāt pietiekamu gāzes daudzumu - pat vairāk, nekā mums pašlaik nepieciešams.
<P>
Tomēr joprojām ir problēmas, kas jārisina. Dažas no šīm problēmām ir saistītas ar komerciālajiem lēmumiem, kas jāpieņem iesaistītajiem uzņēmumiem. Tās attiecas arī uz veidu, kādā var būvēt un attīstīt dažādos cauruļvadus. Tomēr šajā reģionā ir pietiekami daudz gāzes, ko piegādāt Eiropas Savienībai, ja Eiropas Savienības dalībvalstis būs gatavas sadarboties ar minētajām valstīm un citām valstīm, lai padarītu šo projektu pieejamu - vai nu Nabucco, vai citus Dienvidu koridora projektus.
<SPEAKER ID="421" NAME="Silvia-Adriana Ţicău" AFFILIATION="S&amp;D">
(RO) Ņemot vērā, ka Eiropā nemitīgi palielinās to ģimeņu skaits, jo īpaši saistībā ar ekonomikas krīzi un bezdarba līmeņa pieaugumu, kuras vairāk nekā 10 % no saviem ikmēneša ienākumiem tērē enerģijas rēķinu apmaksai, es vēlos jums jautāt, kādus konkrētus pasākumus Eiropas Komisija plāno veikt, lai samazinātu enerģijas nabadzības līmeni.
<P>
Es arī gribētu jums pajautāt, vai jūs, sākot no nākamās finanšu perspektīvas, gatavojaties ievērojami palielināt to Eiropas Reģionālās attīstības fonda procentuālo daļu, ko dalībvalstis var izmantot mājokļu energoefektivitātes uzlabošanai.
<SPEAKER ID="422" NAME="José Manuel Barroso">
Komisijas priekšsēdētājs. - Iekšējā enerģētikas tirgus tiesiskais regulējums nosaka augstus patērētāju aizsardzības standartus attiecībā uz obligāto pakalpojumu sniegšanu, rēķinu pārredzamību, sūdzību efektīvu izskatīšanu un tā tālāk, un šis regulējums patērētājiem nodrošina izvēli. Es varētu minēt daudzas citas jomas, kurās mēs ierosinām pasākumus, kas paredzēti patērētāju problēmu tiešai risināšanai.
<P>
Attiecībā uz mazākiem enerģijas rēķiniem mēs uzskatām, ka vismaz vidējā termiņā reāli integrētā enerģijas tirgū patiesa konkurence var panākt vairāk nekā pašreizējā situācijā, kad ir daudz nepilnību un dominējoša stāvokļa tirgū piemēru.
<P>
Attiecībā uz finansējumu energoapgādes drošības projektiem, kā jau es iepriekš teicu, mēs noteikti plānojam to ierosināt nākamajos finanšu plānos. Tādējādi daļai finansējuma ir jānāk no tirgus risinājumiem, bet daļai jābūt valsts ieguldījumiem. Eiropas Komisija gatavo dažus priekšlikumus, kas veicinās šo virzību nākamajās finanšu perspektīvās.
<SPEAKER ID="423" NAME="Priekšsēdētājs">
Kolēģi, paldies, ka piedalījāties diskusijās par jauninājumiem un enerģētiku, kas, kā mēs ļoti labi zinām, ir ļoti svarīgs jautājums. Paldies jums, Komisijas priekšsēdētāja kungs! Šī ir otrā reize šodien, kad jūs esat bijis šeit, sarežģītās debatēs Eiropas Parlamentā.
