<CHAPTER ID="018">
Romu pirkstu nospiedumu datu bāzes veidošana Itālijā (debates) 
<SPEAKER ID="122" NAME="Priekšsēdētājs">
Nākamais punkts ir debates par
<P>
Monica Frassoni mutisko jautājumu Komisijai Verts/ALE grupas vārdā par romu pirkstu nospiedumu datu bāzes veidošanu Itālijā - B6-0170/2008);
<P>
Giusto Catania mutisko jautājumu Komisijai GUE/NGL grupas vārdā par romu pirkstu nospiedumu datu bāzes veidošanu Itālijā - B6-0451/2008);
<P>
Jan Marinus Wiersma, Claudio Fava, Kristian Vigenin, Gianni Pittella, Adrian Severin un Katalin Lévai mutisko jautājumu Komisijai PSE grupas vārdā par romu pirkstu nospiedumu datu bāzes veidošanu Itālijā - B6-0452/2008);
<P>
Viktória Mohácsi, Marco Cappato, Alexander Alvaro, Sophia in 't Veld, Sarah Ludford, Jeanine Hennis-Plasschaert, Ignasi Guardans Cambó, Adina-Ioana Vălean, Renate Weber un Gérard Deprez mutisko jautājumu Komisijai ALDE grupas vārdā par romu pirkstu nospiedumu datu bāzes veidošanu Itālijā - B6-0453/2008).
<SPEAKER ID="123" NAME="Monica Frassoni" LANGUAGE="IT">
Priekšsēdētāja kungs, dāmas un kungi! Ministrs Maroni ir nosaucis šīs debates par absurdām, bet patiesībā šodien viņš ir pārstājis dižoties kā kovbojs un cenšas pārliecināt savus Eiropas kolēģus, ka tā ir preses un kreiso vaina un ka viņa vienīgais mērķis bijis darīt labu nabaga čigāniem, kas ieslodzīti šausmīgās nometnēs, un ka, veicot etnisko profilēšanu, būs iespējams piespiest visus romu bērnus apmeklēt skolu, un ka visi ceļotāji nav jāuzskata - un viņš arī to nevēloties - par noziedzniekiem. Tāpēc šīs debates esot absurdas.
<P>
Tomēr es tam nepiekrītu. Es uzskatu, ka šīs debates un uzmanība, ko mums izdevies tām pievērst kopā ar tik daudzām NVO un tik daudziem dažādu tautību kolēģiem - jo tas nav tikai Itālijas jautājums - un tik daudziem cilvēkiem, kas ir vienkārši norūpējušies par tiesībām, ka šīs debates ir svarīgas un ir svarīgas tāpēc, ka tās notiek šeit, Eiropā, un ka mēs runājam par tiesību jautājumu un pilsoņiem, un tādējādi tās ir mazs devums šodienas dzīves jēgas krīzes mazināšanā Eiropā.
<P>
Eiropai ir mērķis, un tās mērķis ir iegrožot kovboju nostāju un politiku, kas ir cietsirdīga un galvenokārt neefektīva, tās mērķis ir apkarot rasismu un diskrimināciju, kas radusies no asiņainas vēstures, ar likuma varu un spēkā esošajiem nolīgumiem. Šīm debatēm ir mērķis apstiprināt, ka Eiropā nav vietas etniskai profilēšanai: tik lielā mērā, ka valdība, šķiet, ir izdarījusi radikālu pagriezienu šajā jautājumā, un mēs to atzinīgi vērtējam, ja tas patiešām ir taisnība. Šīm debatēm ir arī mērķis publiski un likumīgi apšaubīt vajadzību attīstītā valstī, kurā ir 58 miljoni iedzīvotāju, kurā mafijai pieder EUR 120 miljardi un milzīgs apgrozījums, un liela daļa valsts teritorijas, kurā atkritumi nomāc vienu no bagātākajām provincēm Eiropas vēsturē, izsludināt uz 12 mēnešiem ārkārtas stāvokli, ko varētu pamatot ar cunami vai zemestrīci, tikai tāpēc, ka valstī ir 160 000 "ceļotāju”, no kuriem puse ir Itālijas pilsoņi.
<P>
Mēs uzskatām, ka šīs debates ir svarīgas tāpēc, ka, pastāvot etniskās profilēšanas draudiem un nemainīgiem uzskatiem, ka romi un sinti ir noziedznieki, arī mēs nebūsim vairs drošībā. To cilvēku pūles, kas strādā ar romu un sinti kopienām, lai tās izvestu no marginālas situācijas, kurā valda nabadzība un vardarbība pret sievietēm un bērniem - kas objektīvi pastāv, ko ne es, ne citi nevēlas noliegt - ir nonākušas strupceļā, un nav nekādas izejas, ja situācija nemainīsies.
<P>
Priekšsēdētāja kungs, šodien mēs apspriežam šos jautājumus jau trešo reizi nedaudzos mēnešos. Es ceru, ka pozitīvs, draudzīgs un konstruktīvs spiediens, ko redzam arī šajās debatēs, pārliecinās manus tautiešus un citus Eiropas pilsoņus, ka centieni tikt no visiem vaļā, izmantojot vardarbīgu, primitīvu un rasistisku pieeju, lai atrisinātu to, kas patiesība ir atstumtības, kā arī ekonomiska problēma, kā arī mūsu valsts un kontinenta kultūras problēma, ka tas nav pareizais ceļš.
<P>
Es tāpēc aicinu jūs, komisār, piešķirt lielu nozīmi un atpazīstamību Komisijas darbam, darbam, ko darām Parlamentā, un arī naudai, ko atvēl šāda veida pozitīvai politikai, kas mūsdienās ir maz zināma, jo to noklusē un noraida cilvēku aizspriedumu dēļ, kas ir dziļi iesakņojušies ne tikai Itālijā, bet arī citur Eiropā.
<SPEAKER ID="124" NAME="Jan Marinus Wiersma">
jautājuma iesniedzējs. - (NL) Mūs arī ir apmulsinājuši Itālijas valdības pēdējā laika pasākumi, lai atrisinātu "romu problēmu” Itālijā. Manuprāt, tas ir liels kauns, ka mums šodien šeit jānotur šādas debates. Es daudzus gadus biju referents Slovākijas pievienošanās jautājumā, un man bija daudz jānodarbojas ar romu jautājumu. Es vienmēr esmu teicis, ka diskriminācija nav pieļaujama, tā gluži vienkārši ir aizliegta - tā rakstīts Eiropas Savienības tiesību aktos un nolīgumos. Romu reģistrācija stipri atgādina diskrimināciju, un Slovākijas gadījumā tas nenotika. Ir apkaunojoši, ka man tagad jāvada šīs debates par ilggadīgas dalībvalsts valdības rīcību.
<P>
Itālijas iekšlietu ministra Roberto Maroni nesen izdotā tiesību aktu pakete, lai risinātu "romu ārkārtas situāciju”, kā to tagad sauc valdība, atstāj sliktu garšu mutē. Romu bērnu pirkstu nospiedumu datu bāzes veidošana ir pretrunā ar ES pamatprincipiem - diskriminācijas aizliegumam, vienlīdzībai likuma priekšā un mazākumtautību aizsardzībai.
<P>
Šo pasākumu paziņoja, lai gan Eiropas Komisija nav vēl pabeigusi iepriekšējās Itālijas pasākumu paketes novērtēšanu. Šī gada maijā lielu pilsētu prefektiem piešķīra ārkārtas pilnvaras veikt pasākumus pret nelegālajiem imigrantiem un romu tautības personām, pilnvaras, par kurām mēs brīnījāmies jau toreiz. Tāpēc es vēlos aicināt Itālijas valdību izrādīt lielu savaldību, lai izvairītos pārsniegt Eiropā pieļaujamās robežas. Es to mudinu atteikties no šī pasākuma, jo tam nav vietas Eiropas Savienībā.
<P>
Eiropas Savienība atrodas situācijā, kurā tā, cik es zinu, nekad iepriekš nav bijusi, un tāpēc mēs lūdzam to rūpīgi pārbaudīt. Komisijai ir jāieņem objektīva nostāja, ievērojot līguma burtu, neļaujot politiskiem apsvērumiem sevi ietekmēt. Itālijas pieeja liecina, ka Līgums par Eiropas Savienību netiek ievērots, un mums ir kristālskaidri jāpaziņo, kur ir robežas.
<P>
Ir jāpaskaidro, ka jautājums nav tikai par Itāliju. Šis pēdējais gadījums ir vēl viens pierādījums, ka ir vajadzīga daudz aktīvāka politika, lai salauztu romu sociālo un ekonomisko izolāciju un apkarotu diskrimināciju pret tiem.
<P>
Pagājušajā trešdienā Komisija sniedza pārskatu par to, ko tagad var panākt ar Eiropas instrumentiem, par ko es vēlos izteikt pateicību. Kā Komisija apgalvo, dalībvalstīm ir iespēja vairāk un labāk izmantot pašreizējos instrumentus, lai veicinātu romu integrāciju. Es arī gaidu, kad Komisija iesniegs īpašos plānus, kas pagājušajā nedēļā vēl nebija gatavi, tomēr Parlaments vairākās rezolūcijās aicina to darīt, no kurām pēdējā ir datēta šī gada janvārī.
<P>
Viena lieta ir kļuvusi skaidra, mēs nedrīkstam vairs vilcināties, bet mums ir jāuztver romi un viņu situācija Eiropā nopietni. Romi ir īpaša mazākumtautība, kuru nevar uzskatīt par tradicionālu mazākumtautību. Šis jautājums attiecas uz visu Eiropu, jo īpaši kopš nesenajām paplašināšanās kārtām, kuru rezultātā daudz romu kļuva par ES pilsoņiem. Galu galā, represiju politika neatrisinās romu problēmas, nedz arī problēmas un spriedzi, ko viņi dažkārt izraisa mūsu sabiedrībā. Svarīga ir integrēta pieeja, un mans viedoklis ir, ka Itālijas valdības pieeja problēmai ir nepieņemama.
<SPEAKER ID="125" NAME="Viktória Mohácsi">
jautājuma iesniedzēja. - (HU) Priekšsēdētāja kungs, komisār Špidla, dāmas un kungi! Jūnija beigās mūsu priekšsēdētājs Graham Watson un es nosūtījām kopēju vēstuli Komisijai, lūdzot to izmeklēt nopietno situāciju Itālijā un veikt pienācīgus pasākumus, lai to nosodītu, ja tā pārkāpj Eiropas Savienības principus un solījumus.
<P>
Sakarā ar notikumiem Itālijā daži no maniem kolēģiem atgādinās mums par nesen notikušo netaisnību, pirkstu nospiedumu vākšanu. Es drīzāk liktu meklēt alternatīvus risinājumus, kā mans kolēģis Wiersma kungs teica.
<P>
Es esmu ļoti apmierināta ar paziņojumu, ko Komisija nesen izdeva, un es esmu vēl vairāk apmierināta par to, ka tajā romu mazākumtautības problēma un Eiropas integrācija ir uztvertas nopietni, vēl vairāk, ka tās ir neatliekamas.
<P>
Es nespēju nemaz vārdos izteikt, cik apmierināta es esmu par jaunās Horizontālās direktīvas izstrādi. Manuprāt, Horizontālajai direktīvai jāapvieno tie elementi, kas var labot pašreizējos tiesību aktus.
<P>
Es nemaz nespēju savā runā pienācīgi akcentēt, cik svarīgi ir paziņot, ka segregācija skolās ir diskriminācija likumdošanā, kā noteikts Rasu Direktīvā 2000/43, lai gan šajā direktīvā ir teikts tikai tas, ka diskriminācija skolās pret bērnu grupām, kas pieder citai rasei vai etniskai grupai, ir aizliegta.
<P>
Šajā direktīvā nav teikts, ka segregācija un segregācija izglītībā ir diskriminācija. Mums ir daudz pierādījumu tam, to ir apstiprinājušas ne tikai pilsoniskās sabiedrības organizācijas, ne tikai Eiropas Komisija un ne tikai cilvēki, kam ir dažādi viedokļi Eiropas Parlamentā, bet pat Ungārijas tiesību aktos ir rodams apstiprinājums, ka tā ir diskriminācija. Būtu ļoti svarīgi apsvērt šo būtisko aspektu un tā saucamās Romu integrācijas desmitgades ieteikumus, ko attiecināja uz piecām dalībvalstīm, kad izstrādāja jauno Horizontālo direktīvu kā Eiropas romu stratēģiju, kas varētu būt efektīva no Eiropas romu integrācijas viedokļa. Pateicos.
<SPEAKER ID="126" NAME="Vladimír Špidla" LANGUAGE="CS">
Priekšsēdētāja kungs, dāmas un kungi! Pateicos Mohácsi kundzei un Frassoni kundzei, Wiersma kungam, Catania kungam un visiem deputātiem par jautājumiem. Jau ceturto reizi Parlamentā mums ir izdevība runāt par romu situāciju Itālijā. Manuprāt, ikviens šajā Parlamentā, visu politisko grupu deputāti piekritīs, ka romu situācija ir jāatrisina nekavējoties ar piemērotiem pasākumiem, lai pārvarētu sociālo, ekonomisko un humāno krīzi. Komisija bija satraukta, lasot presē par to, ka Itālijas iestādes ņem nomadu nometnēs dzīvojošu cilvēku pirkstu nospiedumus, lai veidotu datu bāzi.
<P>
Pagaidām Itālijas iestādes ir sniegušas Komisijai informāciju par vispārējo tiesisko regulējumu. Šķiet, ka saskaņā ar 24. maijā izziņoto ārkārtas stāvokli 30. maijā tika izdots dekrēts, ar kuru Romas, Neapoles un Milānas mēri saņēma pilnvaras konkrētu pasākumu ieviešanai. Šie pasākumi ietver "cilvēku identitātes noteikšanu un skaitīšanu, tostarp nomadu nometnēs dzīvojošu nepilngadīgu personu skaitīšanu”. Tajā ir teikts arī, ka mēru īstenotajiem pasākumiem jābūt "saskaņā ar Kopienas vispārējiem tiesību un direktīvu principiem”. Itālijas iestādes apgalvo, ka šie pasākumi ir pieņemti to cilvēku interesēs, kas dzīvo šajās nometnēs, jo īpaši, lai viņi varētu dzīvot cilvēku cienīgos apstākļos.
<P>
Komisija pozitīvi vērtē Itālijas iestāžu gatavību sadarboties. Šī informācija ir noderīga, bet vēl arvien nav skaidra mēru īstenoto pasākumu būtība un ietekme. Pirkstu nospiedumus var ņemt un uzglabāt datu bāzē tikai saskaņā ar tiesisko regulējumu, stingri ievērojot Kopienas noteikumus un pamattiesības. Ņemot to vērā, Komisija ir pieprasījusi šo pasākumu nolūka skaidrojumu, norādot, ka to īstenošanā ir stingri jāievēro likumība un proporcionalitāte. Lai novērtētu, vai šie principi ir ievēroti, galvenais faktors būs veids, kādā Itālijā šie pasākumi tiks īstenoti.
<P>
Lai Komisija varētu iegūt precīzāku ieskatu par tiesisko regulējumu, ar kuru saskaņā šie pasākumi attīstās, tā nolēma rakstīt Itālijas iestādēm, lai pieprasītu papildu informāciju par šo jautājumu. 7. jūlijā Itālijas iestādes atsūtīja Komisijai papildu informāciju, ko tā sīki analizēs.
<P>
Komisija zina par sociālo spriedzi Itālijā. Maijā mēs Parlamentā apspriedām romu stāvokli Itālijā un citās valstīs. Komisija toreiz uzsvēra, ka nav iespējams ignorēt reālās nabadzības un sociālās atstumtības problēmas, ar ko sastopas romi Itālijā un citās valstīs. Tā uzsvēra arī to, ka šāds stāvoklis izraisa cilvēku ciešanas un sociālu spriedzi.
<P>
Lai reaģētu uz šo situāciju, mums jāapkaro noziedzība un jāatrod pareizs risinājums problēmām, ar kurām saskaras romi, jo īpaši romu bērni, kas ir pirmie nabadzības un sociālās atstumtības upuri. Romiem jāpalīdz, nevis jāuzspiež tiem kauna zīme. Tāpēc Komisija ziņojumā, ko tā pieņēma pagājušajā nedēļā, uzsvēra, ka Eiropas Savienībai, dalībvalstīm un pilsoniskajai sabiedrībai ir jāapvieno spēki, lai nodrošinātu efektīvu pasākumu koordināciju.
<P>
Nobeigumā gribu teikt, ka Komisija, jo īpaši priekšsēdētāja vietnieks Jacques Barrot, turpina uzturēt regulāru kontaktu ar Itālijas iestādēm, kas ir apņēmušās nodrošināt sīku ziņojumu par šo jautājumu līdz jūlija beigām. Komisija turpinās arī novērtēt, kā dalībvalstis ir transponējušas 2004. gada 29. aprīļa Direktīvu 2004/38/EK savu valstu tiesību aktos un kā tās to iemieso praksē.
<P>
Es stingri ticu, ka Itālijas valdība īstenos politiku, kuras mērķis ir sociālā integrācija, ievērojot pamattiesības un Kopienas tiesības.
<SPEAKER ID="127" NAME="Edit Bauer">
PPE-DE grupas vārdā. - (HU) Ļoti pateicos priekšsēdētāja kungs, komisār, dāmas un kungi! Eiropas Tautas partijas grupas un savas kolēģes Járóka kundzes vārdā, kas diemžēl nespēja šeit ierasties, es vēlos teikt, lūk, ko. Gadu desmitiem pilsoniskās sabiedrības organizācijas un sociologi ir centušies vērst uzmanību uz to romu ārkārtīgi grūtajiem dzīves apstākļiem, kas dzīvo Eiropas Savienībā un kuru skaits un proporcija ir pieauguši kopš 2007. gada paplašināšanās.
<P>
Lai atrisinātu šo situāciju, nav vajadzīga imigrācijas politika, bet drīzāk programmas, kas veicina sociālo integrāciju. Ir svarīgi iekļaut darba kārtībā jautājumus par diskrimināciju un sociālo atstumtību, kas sagādā ciešanas romu tautības cilvēkiem, un patiešām ir nepieņemami, ka apspiestība, no kuras ir cietuši Eiropas romi kā sekas atstumtībai, marginalizācijai un neatzīšanai vairāku gadu simtu garumā no visu laikmetu politiskās elites puses, atkal kļūtu par ieroci partiju politiskajās batālijās.
<P>
Tas nesaskan ar romu interesēm, tas nesaskan ar to interesēm, kas nepieder pie romu tautības, kā arī ar Eiropas interesēm, un tas ļoti pasliktina Eiropas Parlamenta autoritāti, ja tas pieņem atzinumu, pamatojoties uz nepārbaudītām baumām un pieņēmumiem.
<P>
Jau vairākus mēnešus situācija Itālijā ir bijusi slikta, un patiešām, nerosinot reālu rīcību, partijas izraisa histēriju un izmanto romu jautājumu savām īslaicīgajām, savtīgajām interesēm, un tām neviens netraucē, jo romu pilsoniskās sabiedrības organizācijas ir pārāk vājas, lai protestētu vai pretotos tam. Kad Prodi valdības iekšlietu ministrs Giuliano Amato atklāti izteicās par romu ārkārtas stāvokli, mani cienījamie sociāldemokrātu un liberāļu kolēģi neprotestēja.
<P>
Es vēlos apgalvot, ka tas, kas pašlaik notiek Itālijā, nav etnisks jautājums, un mums jāpretojas netaisnībai, vienalga, no kuras puses tā nāk. Pateicos par uzmanību.
<SPEAKER ID="128" NAME="Priekšsēdētājs">
Pirms došu vārdu Pittella kungam, man jālūdz deputāti, kas izrāda teniskrekliņus - un man jāuzsver, nevis valkā tos, bet izrāda teniskrekliņus kā karogus vai transparentus - novākt tos, jo mūsu Reglaments ir visiem zināms: 146. panta 16. pielikumā ir nepārprotami teikts, ka tas nav pieļaujams. Es lūdzu šos deputātus tos aizvākt, citādi es būšu spiests lūgt, lai šveicari tos aizvāc, vai vēl sliktāk - pārtraukt sēdi. Tāpēc es lūdzu deputātus nekavējoties novākt teniskrekliņus, kas tiek izrādīti, it kā tie būtu afišas. Tas attiecas arī uz Ferrari kungu.
<SPEAKER ID="129" NAME="Gianni Pittella" LANGUAGE="IT">
Priekšsēdētāja kungs, komisār, dāmas un kungi! Eiropas valsts iekšlietu ministrs nedrīkst nosaukt Eiropas Parlamenta debates par absurdām. Tas ir apgalvojums, kas mazina Eiropas Parlamenta cieņu.. Mums nepatīk, ka Itālijas valdības pasākumi ir jānovērtē mūsu Parlamentā. Mūsu acīs Eiropa nav atsevišķu valstu problēmu grēkāzis, tā nav arī žandarms, kam jāuzmana Itālijas premjerministrs.
<P>
Lai gan mēs savā valstī esam opozīcijā, mēs uzskatām, ka ir pareizi starptautiskās aprindās atbalstīt un aizstāvēt Itālijas pamatoto izvēli. Itālijas valdībai un iekšlietu ministram tomēr bija jāatrod citi līdzekļi, kas pilnīgi atbilst Eiropas standartiem, kā arī jāinformē Eiropas Komisija iepriekš un nevis tik vēlu.
<P>
Mēs esam centušies risināt romu jautājumu jau gadiem: vērojama nepilngadīgu personu ekspluatācija, ubagošana, bandītisms, laupīšana un citas patoloģiskas parādības, tomēr atrisinājums nav etniska profilēšana, bet drīzāk īpaša politika, kas apvieno trīs pīlārus - pilsonību, godprātību un drošību. Romu bērnu identitātes noteikšana un ne tikai viņu identitātes noteikšana, ir garantija tiem, kas ir iesaistīti un neaizstājami cīņā pret bandītismu un tirdzniecību ar mazgadīgām personām, bet to nedrīkst darīt, pamatojoties uz tautību un izmantojot tādas agresīvas metodes kā pirkstu nospiedumu noņemšana.
<P>
Mēs esam pateicīgi komisāram Špidla par viņa apņemšanos sniegt Eiropas atbildi uz svarīgu Eiropas jautājumu, un mēs lūdzam viņu pateikt skaidri par pasākumiem, ko pieņēmusi Itālijas valdība un ziņot par to Eiropas Parlamentam. Ir pārsteidzoši, ka trešais gadu tūkstotis, kam vajadzēja iezvanīt jaunu cilvēktiesību laikmetu, faktiski ir iekritis kultūras atpalicības bezdibenī. Lai Eiropas institūcijas pašas ceļas kājās pret karojošu konformismu, aizstāvot godprātības vērtības, kuras Eiropa pārstāv pasaulē.
<SPEAKER ID="130" NAME="Marco Cappato" LANGUAGE="IT">
Priekšsēdētāja kungs, dāmas un kungi, komisār! Kā jūs jau teicāt, Itālijas valdība mēneša beigās atsūtīs sīku informāciju par pasākumu, bet vispirms mums ir jāizskata vēl viens jautājums, proti, ārkārtas stāvoklis, Eiropas iestādēm jāizvērtē šis jautājums. Pirmkārt, kad tiek izziņots ārkārtas stāvoklis, šādos gadījumos vispirms ir jāinformē Eiropas Padome. Šķiet, ka tas netika darīts. Mēs jautājam, vai jūs informēja un vai to darīja?
<P>
Ārkārtas stāvoklis ir attaisnojams stihisku nelaimju vai katastrofu, vai tamlīdzīgu notikumu gadījumos. Tomēr ir iespējams noteikt - pirms brīža Bauer kundze teica: "Pasākumi, kurus iepriekš ieteica ministrs Amato” - , bet tā ir, protams, taisnība, lai mums tas būtu skaidrs: romu jautājuma nemākulīgais risinājums nav tikai Berlusconi valdības vaina, tas ir gadiem, gadu desmitiem ilgs romu jautājuma neveiksmīgas risināšanas mantojums. Šī iemesla dēļ šodien ir neiedomājami, neciešami izziņot ārkārtas stāvokli, ja tāda stāvokļa nav. Ārkārtas stāvoklis, kas mums ir šodien, ir, ja vēlaties, likumības un demokrātijas trūkums tādā valstī kā Itālija, kas ir Eiropas Cilvēktiesību tiesā visvairāk nosodīta. Tā ir ārkārtas situācija. Jūs nevarat izsludināt "romu ārkārtas situāciju”, ja šāda ārkārtas situācija nepastāv.
<P>
Problēma ir jārisina. Tā jārisina ar pieņemšanu, ar integrāciju, ieguldot tajā līdzekļus, nevis izšķiežot tos, kā tas notiek, kad neizmanto Eiropas fondus, nevis paļaujoties uz iluzorisku biometrisku tehnoloģiju, lai slēptu valdības nespēju atrisināt šo problēmu.
<SPEAKER ID="131" NAME="Elly de Groen-Kouwenhoven">
Verts/ALE grupas vārdā. - Priekšsēdētāja kungs! Digitālie pirkstu nospiedumi ir nacistu metožu mūsdienu variants, lai nošķirtu čigānus no citiem pilsoņiem. Digitālo pirkstu nospiedumu datu bāze ir visbrutālākā rasisma atdzīvināšana kopš 1940.-1945. gada, jo pirkstu nospiedumi ir valsts sankcionēts pirmais solis etnisko grupu masveida izraidīšanas atvieglošanai. Vairākums romu, kas likumīgi šķērso bezrobežu Eiropas robežas, ir nabadzīgi un mazizglītoti. Tiem galvenokārt ir vajadzīga apmešanās vieta. Nabadzības problēma ir jāatrisina uz vietas, nevis izraidot cilvēkus, un paturēsim prātā to, ka romi ir lielākā Eiropas mazākumtautība - ne mazāk kā 19 dalībvalstīs iedzīvotāju skaits ir mazāks nekā Eiropas romu kopienā.
<P>
Komunisma valdīšanas laikā romiem bija darbs un brīva piekļuve veselības aprūpes pakalpojumiem un izglītībai, pēckomunisma laikā viņu dzīves līmenis ir pazeminājies. Bet nabadzība bija auglīga augsne līdzekļu vākšanai. Parādījās čigānu rūpniecība; tādas NVO kā Oxfam un CARE ieguva lielu naudu kā projektu izpildītāji, bet romi no tā ieguva maz un devās uz Rietumiem, tiklīdz viņiem to atļāva. Ministru Padomes mudināta izpētīt politiku romu integrācijas sekmēšanai, Komisija 2. jūlija dokumentā atzīst .šī jautājuma neatliekamību. Tā atsaucas uz Eiropas Parlamenta rezolūciju par Eiropas pamatstratēģiju un atzīst savu uzdevumu būt par koordinatori - beidzot! Dokumentā ar nosaukumu "Gūtā pieredze” es lasīju: "Efektīvai romu integrācijai, pilsoniskās sabiedrības pilnīgai iesaistīšanai jo īpaši romu NVO ir faktors, kas sola veiksmi”. Romi ir kļuvuši par partneriem! Es ceru, ka mēs drīz redzēsim, kā tas ir iespējams, pašas Komisijas struktūrā.
<P>
Tikmēr es ļoti iesaku Komisijai izpētīt Eiropas Drošības un sadarbības organizācijas (OSCE) rīcības plānu. Kādēļ no jauna izgudrot riteni? Visbeidzot es aicinu Komisiju paskaidrot Itālijas valdībai, ka fašistisks režīms neatbilst ES tiesību aktiem un ka cietušajiem romiem, kas zaudējuši savus īpašumus, ir jāsniedz kompensācija. Kādreiz Itālija eksportēja modes, tagad tā eksportē rasismu.
<SPEAKER ID="132" NAME="Roberta Angelilli" LANGUAGE="IT">
Priekšsēdētāja kungs, dāmas un kungi! Šīs debates dod man iespēju uzdot dažus jautājumus kreisajiem, kam pieder gudra ideja jau n-to reizi izmantot Eiropas Parlamentu, lai šādā pilnīgi nepiemērotā, māņpilnā un priekšlaicīgā veidā nosodītu Itālijas tiesību akta piemērošanu, kurš ir vēl sagatavošanas stadijā.
<P>
Mans pirmais jautājums: kur bija kreisie, kas ir bijuši pie varas Itālijā gadu desmitiem ilgi, kad šīs nelegālās nometnes tika izveidotas un vairojās, kurās pilnīgi trūkst pašu nepieciešamāko veselības aprūpes un drošības standartu? Es vēlos jums jautāt arī, vai jūsu klusēšana visus šos gadus jūs nenospiež kā pieķēdētas svaru bumbas, kas veidotas no vienaldzības un liekulības, kad jūs lūkojāties uz otru pusi, kad jums acīmredzot nebija acu, nedz arī politiskās intereses, lai redzētu, ka katru gadu dučiem bērnu mirst no aukstuma vai apdegumiem drošības trūkuma dēļ šajās būdeļnieku nometnēs.
<P>
Varbūt jūs nemaz neinteresē uzzināt, ka Romā, kur dzīvo gandrīz 7 000 nepilngadīgu personu, miljoniem eiro tika piešķirti izglītībai, veltīgai izglītībai, jo pagājušajā gadā tikai 25 % no šiem bērniem regulāri apmeklēja skolu. Dievs vien zina, vai jūs zināt, vai arī izliekaties nezinām, ka ar šo izglītošanu dažām asociācijām radīja faktiski monopolstāvokli, kuras motivēja ne tik daudz darbs nepilngadīgo interesēs kā piekļuve valsts naudai.
<P>
Es atbalstu romu tautības cilvēku tiesības uz tautas skaitīšanu, kā tas regulāri notiek visiem Itālijas pilsoņiem, jo tautas skaitīšana garantē tiesības uz veselības aprūpi, sociālo integrāciju un integrāciju skolu sistēmā. Es atbalstu arī romu kopienas tiesības uz identitātes pārbaudēm. Acīmredzot nav nekādu plānu plašiem pasākumiem: ikvienu, kura dokumenti ir kārtībā, nepārbaudīs. Tomēr bērns, kas piedzimstot nav reģistrēts un kuram nav atpazīstamas identitātes, kļūst par neredzamu bērnu, kas viegli krīt par upuri visāda veida izmantošanai: orgānu tirdzniecībai, nelegālai adopcijai, seksuālai izmantošanai un mazgadīgo darbam. To var vienādi attiecināt uz visiem nepilngadīgajiem, kas dzīvo Itālijā: itāļiem, ES pilsoņiem un tiem, kas nepieder pie ES pilsoņiem.
<P>
Visbeidzot daži vārdi par jūsu mutisko jautājumu virsrakstu. Tiesību aktā ne tikai nav minētas etniskās grupas, bet nepastāv nekādi plāni īpašu datu bāzu izveidošanai, nekādā ziņā romu pirkstu nospiedumu datu bāzu. Labāki priekšlikumi ir, protams, apsveicami, mēs esam atvērti konstruktīviem priekšlikumiem. Tomēr mēs nepieņemsim pamācības no cilvēkiem, kas gadu no gada nav pacēluši ne pirksta, lai atrisinātu nopietnu sociālu ārkārtas problēmu.
<SPEAKER ID="133" NAME="Vittorio Agnoletto" LANGUAGE="IT">
Priekšsēdētāja kungs, dāmas un kungi! Tieši pirms septiņdesmit gadiem 1938. gada 14. jūlijā fašistu režīms Itālijā ieviesa dekrētu par rasēm, piemērojot to Vācijas likumiem par rasēm. Mēs zinām savu vēsturi - vairāk nekā 500 000 romu nogalināja nāves nometnēs. Arī toreiz viss sākās ar tautas skaitīšanu.
<P>
Itālijā mēs redzam, ka romu profilēšana norit pilnā sparā, ieskaitot bērnu profilēšanu, no kuriem ņem pirkstu nospiedumus, un, ieskaitot Kopienas pilsoņus un pat Itālijas pilsoņus, lai gan viņu dati ir jau reģistrēti. Anketa, ko lieto Neapolē, Angelilli kungs, satur jautājumus par reliģiju un etnisko izcelsmi un stipri līdzinās anketai, ko izmantoja Višī republikā nacistu okupācijas laikā. Milānā savāca datus par kādu vecāka gadu gājuma romu, Itālijas pilsoni, kas izdzīvoja pēc deportācijas uz nacistu nāves nometnēm. Kādam nolūkam izmantos šos datus?
<P>
Pašlaik Itālijas parlamentā Bērnu lietu komiteju pilnīgā vienaldzībā un klusumā vada Alessandra Mussolini, dučes mazmeita, nejaušība, kas pastiprina simbolisko saikni starp tagadni un pagātni, kuru mēs uzskatījām par Itālijā un Eiropā mirušu un apglabātu, bet tā šodien atkal paceļ savu pretīgo galvu.
<P>
Lai gan vēsture neatkārtojas, nav šaubu, ka Itālijas valdība ir uzsākusi rasistiskas procedūras, kas ir pretrunā Direktīvām 2000/43/EK un 2004/38/ECK. Es aicinu Parlamentu apstiprināt šo rezolūciju, kas nosoda Itālijas valdību, kā arī Komisiju steidzami uzsākt pienākumu neizpildes procedūru pret Itāliju.
<SPEAKER ID="134" NAME="Stefano Zappalà" AFFILIATION="PPE-DE">
(IT) Priekšsēdētāja kungs, dāmas un kungi! Nav šaubu un ir skaidrs, ka Itālijas galēji kreisie praktiski vada šo Parlamentu. Sekojot sliktai praksei, kas pašlaik iesakņojusies, galēji kreiso parlamentārieši un zaļie turpina izmantot Strasbūras Parlamentu par ieroci uzbrukumiem Itālijas valdībai.
<P>
Aizslaucītas no politiskās skatuves pēc aprīļa tautas balsošanas, Sociāldemokrātu un Liberālās partijas ir atradušas jaunu skatuvi savu valsts mēroga melu izplatīšanai. Tās kopīgi uzbrūk stipri eiropeiski noskaņotas dalībvalsts likumīgajai valdībai, ko ir izvēlējušies un ko atbalsta 60 % itāliešu. Un tad mēs esam pārsteigti par rezultātiem Īrijā!
<P>
Visa šī lieta, priekšsēdētāja kungs, komisār Špidla, attiecas uz dalībvalsts iekšējiem jautājumiem, nevis uz ES kompetenci. Tomēr Itālijas valdība ir vienmēr sniegusi Komisijai jebkādus skaidrojumus, ko tā saņēmusi. Es mudinu jūs, komisār, pievērst mazāk uzmanības laikrakstiem un vairāk - dokumentiem, ko Itālijas valdība oficiāli atsūta.
<P>
Tiesību akti neattiecas uz romiem, nedz uz pirkstu nospiedumu ņemšanu, tie attiecas uz pilsoņiem, kas nepieder pie Eiropas Savienības, un ceļotājiem, no kuriem daži jau kādu laiku figurē Itālijas kriminālhronikā. Mums jābūt skaidrībai par cilvēku identitāti, lai nodrošinātu tiem piekļuvi skolām, sociālajiem pabalstiem, veselības aprūpei un mājoklim. Tiesību aktos nekas nav teikts par etnisko izcelsmi, tie nav spēkā uz nenoteiktu laiku, tie neattiecas uz visu valsts teritoriju, bet tikai uz trim konkrētām teritorijām.
<P>
Nopietno identitātes dokumentu trūkuma problēmu 19.-20. jūnijā ierosināja pat Eiropas Padomes cilvēktiesību komisārs. Mērķis ir veikt identitātes pārskatus, ko sankcionē un pieprasa daudzās valstīs un visā Eiropā ceļošanas dokumentiem un uzturēšanās atļaujām, un tie ietver aprakstus, fotogrāfijas, pirkstu nospiedumus un antropoloģiskus datus. Tos atbalsta Itālijas tiesu sistēma, jo īpaši to daļu, kas attiecas uz nepilngadīgām personām, un to īsteno sadarbībā ar Itālijas Sarkano Krustu utt.
<P>
Es varētu vēl turpināt, bet savai kolēģei es vēlos teikt, ka man nekad prātā nenāktu doma par rasismu savā dzimtenē. Es vēlos viņai atgādināt, ka pēdējos 3000 gados Itālija ir izplatījusi kultūru citās valstīs u turpina to darīt vēl šodien, un ka tad, kad augsta civilizācija valdīja Itālijā, kā to redzam šodien, cilvēki daudzās citās valstīs vēl dzīvoja primitīvos apstākļos.
<SPEAKER ID="135" NAME="Adrian Severin" AFFILIATION="PSE">
Priekšsēdētāja kungs! Šī ir jau ceturtā reize dažos pēdējos mēnešos, kad runājam par vienu un to pašu jautājumu. Iznākums ir pieticīgs, tikpat pieticīgs, cik pieticīgs šovakar ir deputātu skaits Parlamentā. Tas varbūt pats par sevi ir šokējošs notikums un iemesls bažām.
<P>
Romu tauta ir Eiropas etniska un kultūras kopiena, kam nav savas nacionālās valsts. Romi jau dzīvoja Eiropā, kad Eiropas nacionālās valstis vēl tikai veidojās. Šīs valstis turēja viņus nabadzībā, ja ne pat verdzībā, vai sūtīja viņus uz koncentrācijas nometnēm.
<P>
Eiropas Savienības paplašināšanās bija pēdējais cēliens romu atbrīvošanā. Romi šodien ir Eiropas pilsoņi. Varbūt viņi galu galā ir paši īstākie Eiropas pilsoņi, tāpēc ka viņi ir tikai eiropieši. Viņu kultūras, sociālā un ekonomiskā integrācija ir Eiropas uzdevums.
<P>
Tāpēc mums jāīsteno politika attiecībā uz romiem Kopienas līmenī. Stratēģija, kas tikai dod ieteikumus dalībvalstīs, atstājot galīgo izvēli un atbildību to ziņā, nedarbojas.
<P>
No otras puses, tas, ko šodien redzam Itālijā, ir bīstamās Eiropas nacionālisma atdzimšanas parādības nejaukā seja. Tas ir šīs parādības nacionālo populistu izpausme. Itāliešiem ir patiešām tiesības nebaidīties, bet jebkuram Itālijas pilsonim pašreizējā Itālijas valdības rasistiskā politika ir visai biedējoša.
<P>
Šodien pirkstu nospiedumi, rīt spaidu darbi, parīt koncentrācijas nometnes - un ne tikai romiem, bet arī citiem.
<P>
Mēs esam lūguši Komisiju pārbaudīt Itālijas tiesību aktu atbilstību Eiropas Savienības standartiem. Tas nav izdarīts. Pārbaudi atlika, gaidot, kad pieņems tiesību aktus. Tagad situācija ir vēl sliktāka. Mums ir jārīkojas un jāpiemēro instrumenti, kurus nodrošina līgumi, lai apturētu šos bīstamos notikumus Itālijā, tādējādi atturot citus no līdzīgas pieejas.
<P>
Mēs nedrīkstam sagaidīt vēl vienu holokaustu, lai organizētu jaunus referendumus Eiropas integrācijas atbalstam.
<SPEAKER ID="136" NAME="Adina-Ioana Vălean" AFFILIATION="ALDE">
Priekšsēdētāja kungs! Šodien mums Parlamenta ir vēl vienas debates par to, kā Itālija attiecas pret romu iedzīvotājiem. Šoreiz plāns, ko ierosina Itālijas valdība, ir ne mazāks kā izsludināt ārkārtas stāvokli, saskaitīt romu iedzīvotājus, noņemt viņu pirkstu nospiedumus un tad izraidīt viņus.
<P>
Šodien es atkal aicinu Komisiju un Padomi reaģēt. Diezgan ir solīts, tagad mēs vēlamies, lai Padome un Komisija sper konkrētus soļus, lai piespiestu Itāliju ņemt vērā ES tiesību aktus un vērtības. Mums ir vajadzīgs ES Pretdiskriminācijas direktīvas novērtējums, kādu mēs sniedzām Brīvas pārvietošanās direktīvai. Mums ir jāievieš integrēta pieeja un jāpaātrina ES romu stratēģijas īstenošana.
<P>
Mums ir visi pieejamie instrumenti, bet, kad runa ir par pilsoņu brīvību aizstāvēšanu, pretī liekot drošību, ir vērojams zināms biklums to piemērošanā.
<P>
Ir pagājis gads, kopš Itālija sāka izgudrot nesamērīgus un šokējošus drošības pasākumus ar brūnā nacisma populisma pieskaņu. Tagad šķiet, ka brūnā krāsa pārvēršas melnajā.
<P>
Vai viņi patiešām dzīsies pakaļ romiem Itālijas ielās? Vai Eiropa turpinās būt tikai novērotāja un klusējoša līdzvainīgā?
<SPEAKER ID="137" NAME="Mario Borghezio" AFFILIATION="UEN">
(IT) Priekšsēdētāja kungs, dāmas un kungi! Tā ir nopietna lieta, ka iemeslu dēļ, kam ir sakars tikai ar Itālijas politiku, mēs nespējam mierīgi apsvērt vajadzīgos pasākumus. Ir teikts, ka nav izsludināts nekāds ārkārtas stāvoklis. Man faktiski šķiet, ka Prodi valdība ar pasākumu palīdzību, ko sagatavojis ministrs Amato, ir izsludinājusi ārkārtas stāvokli un vajadzību veikt pasākumus pret romiem. Pašreizējā Itālijas valdība to nav darījusi, jo tā tikai veic tautas skaitīšanu. Tas ir teikts vēstulēs, kas iesniegtas Eiropas Komisijai, kas tās izskatīja un nevarēja darīt neko citu, kā atzīt, ka tā ir patiesība, jo politiskām spekulācijām ir sava nokrāsa, bet patiesībai ir cita, daudz pārliecinošāka.
<P>
Pasākumi skar visus. Varbūt kāds šeit izliekas, ka to nezina, bet varbūt zināt patiesību par to, ka ceļotāju nometnēs ir nepilngadīgie, kas ir kā rēgi, jo viņiem nav identitātes, un vai tad pie cilvēktiesībām nepieder identitāte? Viņi nav vakcinēti, nespēj apmeklēt skolu, pat ja viņi gribētu, jo viņiem to liedz darīt, bet ar viņiem notiek tirgošanās, kā mēs visi labi zinām.
<P>
Nav izveidotas nekādas datu bāzes. Pastāv skaidri un specifiski noteikumi, kuros teikts, ka nevar izmantot nevienu datu bāzi, ja tas neatbilst privātuma noteikumiem. Tas nav reģistrs, kam var piekļūt ikviens, šie dati tiek vākti tikai nepieciešamības gadījumiem. Kad tiesneši pierakstīja datus nepilngadīgo tiesās, to uzskatīja par vispārpieņemtu praksi.
<P>
Beigās valdība gudri nolēma likt, lai šo tiesību aktu īsteno Itālijas Sarkanais Krusts. Tie nav SS, kas apmeklē nometnes, bet Itālijas Sarkanais Krusts, ko visā pasaulē pazīst kompetences un iejūtīguma dēļ, palīdzot marginalizētiem un vajātiem cilvēkiem visā pasaulē.
<SPEAKER ID="138" NAME="Umberto Guidoni" AFFILIATION="GUE/NGL">
(IT) Priekšsēdētāja kungs, komisār, dāmas un kungi! Tikai iedzīvotāju etniskās profilēšanas dēļ faktiski ir tapis šis priekšlikums ņemt romu pirkstu nospiedumus, ieskaitot nepilngadīgu personu pirkstu nospiedumus.
<P>
Šī Itālijas valdības iniciatīva atgādina tumšos laikus un traģisko politiku, ko Eiropa ir piedzīvojusi senāk un ko mēs labprāt uzticētu tikai vēstures grāmatām. Tā ir pretīga rīcība, kas pārkāpj cilvēktiesības un pamatbrīvības, kas ietvertas Eiropas Cilvēktiesību konvencijā. Itālijas iekšlietu ministrs parāda, ka viņš nezina pat Eiropas direktīvas, kad viņš apgalvo, ka šis tiesību akts atbilst Regulai (EK) Nr. 380/2008, kas pieprasa, lai no visiem pilsoņiem, kas nepieder pie ES, ņemtu pirkstu nospiedumus, Bet romi, kas dzīvo Itālijā, jo īpaši nepilngadīgie romi, gandrīz visi ir Itālijas vai vismaz ES pilsoņi.
<P>
Ja problēma, ko vēlamies atrisināt, ir necilvēcīgie apstākļi nometnēs, kurās bērniem ir jādzīvo kopā ar žurkām, kā ministrs saka, viņam ir jāpaskaidro mums, kā pirkstu nospiedumu noņemšana var atrisināt šo problēmu, tā kā pat Romas prefekts ir teicis, ka tas nav vajadzīgs. Ja tā patiešām attiecas uz nepilngadīgu personu dzīves apstākļiem, Itālijas valdībai jārīkojas, lai nodrošinātu cilvēku veselībai pienācīgus apstākļus nometnēs, jāveicina sociālā iekļaušana un integrācija un jāsekmē izglītība un iekļaušanās darba dzīvē. No otras puses, etniskas mazākumtautības rasiska profilēšana var drīzāk apdraudēt nepilngadīgu personu nākotni un kompromitēt jebkuras izredzes uz integrāciju, un paradoksālā veidā upurus pārvērst par noziedzniekiem.
<P>
Galēji kreisie nesaka to, ko saku es. Es beidzu, citējot žurnālu Famiglia Cristiana: "Šodien ar digitālajiem pirkstu nospiedumiem policejiska valsts rāda savu skarbāko seju romu bērniem, kas, galu galā, ir Itālijas pilsoņi. Kāpēc? ” brīnās žurnālists, "Vai ir redzama tāda pati apņēmība, apkarojot īstus noziegumus plašās valsts teritorijās? Varbūt tāpēc, ka no tā var iegūt mazāk politiska kapitāla? ”
<SPEAKER ID="139" NAME="Marian-Jean Marinescu" AFFILIATION="PPE-DE">
(RO) Mazākumtautību grupu stāvoklis Rumānijā bija viens no visvairāk apspriestajiem jautājumiem pievienošanās sarunu laikā.
<P>
Attiecībā uz romu tautības cilvēkiem Rumānijas iestādes sagatavoja integrācijas stratēģiju, kuru apstiprināja un uzraudzīja Eiropas Komisija. Šī stratēģija ietver vairākus pasākumus, jo īpaši izglītībā un piekļuvē darba tirgum, kas pilnīgi atbilst Eiropas standartiem.
<P>
No 2004. gada daži romu iedzīvotāji ir aizceļojuši uz citām Eiropas Savienības valstīm saskaņā ar brīvas pārvietošanās principu. Es neapstrīdu to, ka daži no viņiem ir pārkāpuši to valstu likumus, uz kurām viņi ir aizceļojuši. Viņiem par savu rīcību jāatbild likuma priekšā.
<P>
Tomēr es uzskatu, ka tas, ko prasa no Rumānijas, no šī brīža ir jāprasa no jebkuras citas dalībvalsts - saskaņotas integrācijas programmas, kas pamatojas uz Eiropas principiem. Šajās programmās pilnīgi jāizvairās no diskriminējošiem pasākumiem, tādiem kā nesenie Itālijas valdības lēmumi par pirkstu nospiedumu noņemšanu, vai arī piespiedu pasākumiem, kas varētu ietekmēt godīgus pilsoņus.
<P>
Šī attieksme var radīt - un es baidos, ka tas jau ir noticis - negatīvu to Eiropas Kopienas pilsoņu tēlu, kas dzīvo un strādā Itālijā un ko kopienas, kurās viņi dzīvo, augstu vērtē.
<P>
Es lūdzu Francijas prezidentvalsti ņemt vērā visus šos aspektus un iekļaut savā pusgada darba kārtībā reālu Eiropas politiku romu tautības cilvēku integrācijai. Es lūdzu Komisiju sniegt sistemātisku informāciju par romu stāvokli, atspoguļojot konkrētos integrācijas, sociālās iekļaušanas pasākumus un veidu, kādā ir izlietots Eiropas finansējums, kā arī, kādi rezultāti ir sasniegti.
<P>
Šodien es vēršos arī pie nevalstiskajām organizācijām, kas pārstāv romu iedzīvotājus, un lūdzu tās informēt un mudināt pilsoņus, kuru intereses tie aizstāv, pēc iespējas efektīvāk izmantot instrumentus, kas Eiropas Savienībai un dalībvalstīm ir bijuši pieejami līdz šim.
<SPEAKER ID="140" NAME="Kristian Vigenin" AFFILIATION="PSE">
(BG) Priekšsēdētāja kungs, komisār! Dažādu politisko grupu kopēja darbība, aizstāvot cilvēktiesības un cilvēka cieņu, ir mūsu Parlamenta brieduma pazīme. Es izsaku nožēlu par to, ka EPP grupa nepievienojās kopējam rezolūcijas projektam, bet tai vēl ir iespēja to atbalstīt balsojot. Mēs nedrīkstam vienkārši stāvēt malā un vērot, kā robežas, kas pēc Otrā pasaules kara tika uzskatītas par nepārkāpjamām, tiek pārkāptas.
<P>
Itālijas valdības plāns izveidot datu bāzi ar romu tautības cilvēku biometriskajiem datiem ir vēl viens provokatīvs pasākums pēc Berlusconi atgriešanās pie varas. Es vēlos atgādināt viņa paziņojumus par to, ka imigranti ir ļaunuma armija, kā arī lēmumu uzskatīt nelegālo imigrāciju par noziegumu. Tas demonstrē pilnīgu nespēju saprast šo problēmu, vēršot pūles to atrisināt pilnīgi nepareizā virzienā. Šajā plānā attieksme pret romiem ir tāda, ka tā nevis atbalsta integrāciju, bet iznīcina visas tās iespējas un praktiski meklē atrisinājumu izolācijā un segregācijā, rada pret romiem vērstu noskaņojumu un vairo bailes no sabiedrības. Un mēs visi redzējām, pie kā tas noved. Atcerieties nesenos notikumus Romā un Neapolē. Dzēst uguni ar benzīnu nozīmē, ka šis cilvēks ar nolūku vēlas sakurt lielāku uguni vai arī viņš nesaprot, ko dara.
<P>
Romi ir lielākā mazākumtautība Eiropā un, iespējams, visvairāk diskriminētā tautība. Vairākumā gadījumu romiem nav piekļuves pienācīgai veselības aprūpei, sabiedriskajiem pakalpojumiem, skolām un darbam. Risināt šīs problēmas ir visas Eiropas uzdevums, un līdz šai dienai nevienai atsevišķai valstij tas nav izdevies. Itālijai arī tas neizdosies. Tāpēc atrisinājums jāmeklē sadarbībā starp vietējām un valsts iestādēm ar Eiropas līmeņa koordināciju un atbalstu. Tāpēc Eiropas Komisijai jāizstrādā skaidrāka un finansiāli atbalstīta politika attiecībā uz romiem. Pašreizējais plāns iznīcina Eiropas Savienības pamatprincipus un ir pretrunā Eiropas Kopienas dibināšanas līguma 12. un 13. pantam. Kā šī līguma kuratorei Eiropas Komisijai jārīkojas bez kompromisiem, ja tos pārkāpj kāda dalībvalsts.
<P>
Nobeigumā es tikai vēlos atgādināt, ka Romas integrācijas politika bija viens no galvenajiem rādītājiem, pēc kura tika vērtēta manas valsts gatavība kļūt par Eiropas Savienības dalībvalsti. Es vaicāju, komisār, kā jūs to vērtētu, ja Bulgārija būtu īstenojusi Itālijas plānu attiecībā uz saviem romu tautības iedzīvotajiem? Un, ja jūs šodien paziņojat, ka Itālijas politika ir pieņemama, kāda ietekme, jūsuprāt, būs jūsu nostājai imigrācijas jautājumā Bulgārijā?
<SPEAKER ID="141" NAME="Gianluca Susta" AFFILIATION="ALDE">
(IT) Priekšsēdētāja kungs, dāmas un kungi! Es, godīgi sakot, būtu atturējusies būt klāt šīs pēcpusdienas debatēs. Novēlotā politikas maiņa, ko veica ministrs Maroni, kas uzpūš rasisma liesmas Itālijā, tajā pašā laikā cenšoties tās nodzēst Eiropā kā nemākulīgs ugunsdzēsējs, kam jāstājas aizkaitinātā komisāra Barrot priekšā, ir patiešām vienīgā absurdā situācija, ko pašreiz redzam Eiropā.
<P>
Itālijā romu ārkārtas situācija ir galvenokārt vērsta pret romiem, Angelilli kundze, Romā, Neapolē un arī Milānā. Protams, ir plaši izplatīta prasība pēc drošības, jo valdībai jāsastopas ar vispārēju noziedzību tāpat kā citām Eiropas valstīm, un tā nereaģē ar pienācīgiem resursiem, personālsastāvu un politiku, lai savaldītu un novērstu sociālās vainas, no kurām tik daudz mafiju locekļu un sīku noziedznieku smeļas spēku.
<P>
Mēs nedrīkstam pieļaut, ka pēcvēlēšanu vajadzība nomierināt neapmierināto vairākumu kompromitē 60 gadu ilgu konstitucionālo brīvību. Eiropa nevar un nedrīkst to pieļaut.
<P>
(Protestējošas balsis)
<SPEAKER ID="142" NAME="Priekšsēdētājs">
Atvainojiet, Susta kungs. Kas šeit notiek? Mēs šeit Parlamentā nepieļaujam nekāda veida citu deputātu iebaidīšanu. Lūdzu, atstājiet sēžu zāli.
<SPEAKER ID="143" NAME="Gianluca Susta" AFFILIATION="ALDE">
(IT) Eiropa nevar un nedrīkst pieļaut cilvēku diskrimināciju viņu etniskās piederības dēļ. Tāpēc mums Eiropā, šajā Parlamentā, kas ir nosaukts par absurdu, jābūt modriem, lai nodrošinātu pilsoņu vienlīdzību, varbūt visiem piemērojot vienus un tos pašus līdzekļus tautas skaitīšanā, kas ir paredzēta nākamgad un garantējot jo īpaši nepilngadīgām un nabadzīgām personām neatkarīgi no viņu etniskās piederības tiesības uz izglītību, veselības aprūpi, cieņu, kas viņiem pienākas kā cilvēciskām būtnēm, vai viņi ir pilsoņi, vai nav.
<SPEAKER ID="144" NAME="Reinhard Rack" AFFILIATION="PPE-DE">
(DE) Priekšsēdētāja kungs! Cilvēktiesības ir nedalāmas. Piederība pie kādas etniskas grupas nevar būt par iemeslu diskriminācijai, tāpat kā ādas krāsa, dzimums, reliģija, seksuālā orientācija vai kas cits. Tas ir mūsu kopējās Eiropas tiesību sistēmas sasniegums. Tomēr daļa no šīs kopējās tiesību sistēmas paštēla un identitātes ir tas, ka mēs uztveram vienlīdzību likuma priekšā nopietni, un tas nozīmē, ka mums ir vispārējs regulējums sociālā atbalsta, izglītības, darba tirgus un noziedzības apkarošanas jautājumos un ka mēs to piemērojam visiem bez atšķirības. Personas identitātes noteikšana ir priekšnoteikums daudzām šīs politikas jomām. Komisārs Špidla pamatoti pieminēja šo juridisko aspektu, ko reizēm sauc par "romu problēmu”. Viņš teica arī, ka viņš nevēlas darīt to, uz ko aicina prese, bet prasa, lai Itālijas valdība sniedz paskaidrojumus. Tas ir pareizs veids, kā to risināt.
<P>
Bez šī jautājuma tiesiskās puses, vēl ir cilvēku ciešanas. Daudzi romi - un tāpēc daudz bērnu - dzīvo nožēlojamā nabadzībā, nav integrēti, un viņiem ir maz iespēju tikt uz priekšu mūsu sabiedrībā, vai šo iespēju nav nemaz. Palīdzība ir norādīta šeit. Manā dzimtajā pilsētā Grācā gadiem notiek sparīgas diskusijas par romu ubagošanu un diskusijas ar romiem par to, kā cilvēki var izvairīties no šīs grūtās situācijas vai vismaz, kā panest grūtības. Viens no risinājumiem Grācas pilsoņiem ir finansēt darbavietas Slovākijā un valstīs, no kurienes šie romi nāk: šādā veidā vismaz daudzi bērni tiek pasargāti no ubagošanas un no ielas. Mums jādara vairāk, un mēs darīsim vairāk!
<P>
Vēl ir viena pēdējā problēma, kas saistīta ar romu tautības cilvēkiem, un tā attiecas uz mums. Tā ir politikas problēma. Šis jautājums, šie cilvēki un viņu ciešanas ir pateicīgs materiāls politikai, vietējai populistu politikai - un kā mūsu debates šeit liecina - arī Eiropas populistu politikai.
<SPEAKER ID="145" NAME="Ignasi Guardans Cambó" AFFILIATION="ALDE">
(ES) Priekšsēdētāja kungs! Čigāni, kas ir viena no vissenākajām ļaužu grupām Eiropā, ir pelnījuši Eiropas Savienības uzmanību, ko viņi nav saņēmuši līdz šai dienai. Tas, ko šodien piemēro Itālijā, ir, protams, neciešams, un mēs to visnotaļ noraidām, jo tā ir likumdošana, kas pamatojas uz rasi un uzskata konkrētu etnisko grupu par noziedzniekiem.
<P>
Tomēr mums skaidri jāpasaka, ka nepietiek ar šīs prakses apturēšanu, it kā, apturot to, ko mēs tagad kritizējam, mēs šo problēmu atrisinātu. Nē! Patiesībā - un tas ir kaut kas tāds, kas mums jānosoda - aiz visa tā slēpjas nopietnas sociālas problēmas, ko dažas valdības pārāk ilgi ir pametušas novārtā un ko Eiropas Komisija, kam bija pilnvaras reaģēt uz tām, ir ignorējusi.
<P>
Mums ir vajadzīga Eiropas politika, kā arī saistības, resursi, iniciatīvas un pasākumi, kas būtu piemēroti problēmai, ko risinām. Komisijai ir aktīvi jārīkojas, lai panāktu romu tautības cilvēku, čigānu, integrāciju. Visā Eiropā (piemēram, Spānijā izglītības jomā) var atrast pozitīvus piemērus. Tie pastāv, bet mums vēl ir jārisina daudz problēmu.
<P>
Mēs esam pavadījuši daudz stundu, runājot par Eiropas pilsonību, un ir pienācis laiks saprast, ka šī pilsonība pienākas visiem neatkarīgi no rases.
<SPEAKER ID="146" NAME="Vito Bonsignore" AFFILIATION="PPE-DE">
(IT) Priekšsēdētāja kungs, dāmas un kungi! Eiropas Parlamentu izmanto, debatēm, it kā tas būtu Itālijas nacionālā parlamenta trešā palāta, kas pamatojas uz neprecīzām laikrakstu ziņām. Komisija vēl izmeklē šo lietu un sniegs ziņojumu par valdības iniciatīvu šī mēneša beigās.
<P>
Pagaidām Itālijas valdība nav pārkāpusi neviena tiesības, jo īpaši ne mazākumtautību vai bērnu tiesības, un ministrs Maroni jau vairākas reizes ir paziņojis un garantējis, ka neviena datu bāze netiek veidota, bet visus datus apstrādās pilnīgā saskaņā ar personas datu aizsardzības noteikumiem. Turklāt šis būs tikai pagaidu pasākums, un to izmantos tikai ļoti ierobežotu laiku. Ministrs Maroni ir arī apstiprinājis, ka ceļotāju un to nepilngadīgo personu skaitīšana, kas dzīvo ceļotāju apmetnēs, notiek pilnīgā saskaņā ar ANO Bērnu tiesību konvenciju un ka tās mērķis ir īstenot bērnu un pusaudžu izglītības un integrācijas programmas, kas paredzētas civilās aizsardzības tiesību aktos.
<P>
Es ļoti nožēloju, ka atkal dažādi kreiso spēki ir iesaistījuši Eiropas Parlamentu strīdā, kura atrisinājums ir pilnīgi Itālijas kompetencē. Esmu pārliecināts, ka daudz kas bija jādara savlaicīgāk.. Izaicinājums ir mests. Ārkārtas situācija ir reāla, un to atzīst daudzi deputāti, kas šodien uzstājās, bet to neatzina iepriekšējās valdības pirms Berlusconi administrācijas vai arī lielās pašvaldības. Taču mēneša beigās mēs redzēsim Komisijas ziņojumu, un mēs tad redzēsim, cik oportūnistiska ir kreiso nostāja. Kreiso draugi, jūs sākāt par agru, un jūs slikti tikāt galā ar to mazumiņu informācijas, kas bija jūsu rīcībā.
<SPEAKER ID="147" NAME="Sarah Ludford" AFFILIATION="ALDE">
Priekšsēdētāja kungs! Es neesmu itāliete, un es nepiederu pie kreisajiem, tāpēc, kad Zappalà kungs un Angelilli kundze lūdz mani piekrist, ka Itālijas dekrēts par ārkārtas stāvokli ir labdabīgs, lai nodrošinātu, ka romu kopiena saņem pienācīgus sabiedriskos pakalpojumus, man šķiet, ka man ir tiesības lūgt to apšaubīt, ņemot vērā populistisko un pretīgo politisko retoriku, kas pēdējās nedēļās ir saistīta ar šo jautājumu. Romu tautības cilvēku pirkstu nospiedumu ņemšana ir, protams, diskriminējoša un nelikumīga - vai esam aizmirsuši nacistu un fašistu veikto rasu vajāšanu?
<P>
Es uzskatu, ka komisārs Špidla parādīja pietiekami lielu apņemšanos nosodīt diskriminējošu attieksmi, un es ceru, ka viņš novedīs lietu līdz galam - viņš atgūs Komisijas labo slavu, sekojot Franco Frattini piemēram, kas vēl tikai pirms dažām nedēļām centās pierunāt mūs ievērot taisnīgumu un vienlīdzību un tagad ir kļuvis par aizspriedumu apoloģētu. Mums ir vajadzīga Eiropas romu stratēģija un finansējums, lai uzlabotu romu tautības cilvēku sabiedrisko stāvokli, izglītību un integrāciju, nevis attieksme, kas nolemj tos aizmirstībai un uzspiež tiem kauna zīmogu. Ja mums ir kopējā lauksaimniecības politika, mums var arī noteikti būt kopēja politika attiecībā uz romiem.
<SPEAKER ID="148" NAME="Carlo Casini" AFFILIATION="PPE-DE">
(IT) Priekšsēdētāja kungs, komisār, dāmas un kungi! Mūsdienu cilvēktiesību kultūrā ir svarīgāk būt cilvēkam, nevis pilsonim. Tas ir princips, kas prasa, lai mēs izturētos pret ārvalstniekiem, bezvalstniekiem un ceļotājiem kā vienlīdzīgiem pilsoņiem, ņemot vērā viņu cilvēcisko cieņu, kas prasa īpašu solidaritāti pret vājākām personām, jo īpaši pret bērniem.
<P>
Tomēr šī iejūtība nav pamatots iemesls, lai pārvērstu Eiropas Parlamentu par skatuvi, uz kuras var izteikt visabsurdākās apsūdzības, proti, rasismā pret kādas valsts valdību, kas paziņo - vismaz tāds ir dokumentu saturs, par kuriem runājam - , ka tā rūpējas ne tikai par sabiedrisko kārtību, bet arī par to bērnu aizsardzību, kas dzīvo nomadu kopienās ārkārtas apstākļos.
<P>
Atbildi uz iesniegtajiem jautājumiem var rast, vienkārši lasot tiesību aktus, ko pieņēmusi Itālijas valdība, kas aprobežojas, ka jau bija teikts, ar trīs reģioniem no divdesmit. Jūs būsiet pārsteigti, uzzinot, ka vārdi "romi” un "pirkstu nospiedumi” nav sastopami šajos dokumentos. Tāpēc nav taisnība, ka tajos ir skaidri formulēts noteikums reģistrēt ikvienu konkrētas rases personu, tāpat nav taisnība, ka tiks ieviests militārs tautas skaitīšanas režīms. Lai gan policijas komisāriem ir piešķirta diskrecionāra vara, viņiem ir jārēķinās ar humānisma un labklājības vērtībām un jācenšas - vismaz tāds ir deklarētais nolūks - atbalstīt cilvēktiesības, integrāciju, jo īpaši nepilngadīgu personu, pievēršot īpašu vērību izglītībai.
<P>
Protams, varētu būt iemesls baidīties, ka minētos pasākumus varētu īstenot ar militāriem vai represīviem līdzekļiem. Tāpēc ir pareizi cerēt, bet ciešas sadarbības garā, ka prioritāte tiks piešķirta pozitīvai rīcībai un atbalsta, pieņemšanas, integrācijas pasākumiem, jo īpaši attiecībā uz nepilngadīgām personām, lai gan ikvienas valsts iestādes pienākums ir likumu izpilde. Ir neracionāli gaidīt ko vairāk.
<SPEAKER ID="149" NAME="Fabio Ciani" AFFILIATION="ALDE">
(IT) Priekšsēdētāja kungs, dāmas un kungi! Es nožēloju to, kas notika pirms brīža, bet man, protams, nebija nolūka iebiedēt savu kolēģi, un es atvainojos viņai. Tomēr, tā kā viņa apgalvo, ka mēs nezinām, par ko runājam, es gribu sniegt reģistrācijas kartītes piemēru, ko es šeit nolasīšu.
<P>
Šī ir reģistrācijas kartīte, ne baumas. "Policijas komisāram, kas ir atbildīgs par ārkārtas stāvokli un ceļotāju kopienu nometnēm Kampānijas reģionā: tautas skaitīšana, piena centrālais birojs, ģimene, uzvārds, vārds, dzimšanas datums, reliģija, etniskā izcelsme”. "Reliģija un etniskā izcelsme” nozīmē rasismu. Tas ir pretrunā visam, kas teikts Regulā (EK) Nr. 2043, un gadījumos, kad identifikāciju ar pirkstu nospiedumu palīdzību pamato atsauce uz Regulu (EK) Nr. 380/2008, es vēlos norādīt, ka šī regula attiecas tikai uz trešo valstu pilsoņiem. Tomēr Itālijas romu nometnēs trīs ceturtdaļas romu ir rumāņi, un citi ir Itālijas romi un sinti pilsoņi.
<P>
Mums jāaizstāv romu dzīvība un nākotne, un viņu nepilngadīgie bērni, jo īpaši tie, kuriem ir novirzes un kuri ir pamesti, bet nediskreditējot un neturot aizdomās visu kopienu, un jāizvairās no naidīga noskaņojuma radīšanas pret čigāniem. Itālijā pastāv ļoti augsts risks, ka tas var notikt.
<SPEAKER ID="150" NAME="Miroslav Mikolášik" AFFILIATION="PPE-DE">
(SK) Es tikai vēlos sniegt īsu paziņojumu par romu situāciju, ko šeit apspriež.
<P>
Es nāku no Slovākijas, valsts, kura nesen piešķīra romu valodai kodificētas valodas statusu, normālas mazākumtautības valodas statusu, un kurā romiem ir pilnīga piekļuve veselības aprūpes pakalpojumiem un pilnīga piekļuve izglītībai. Jautājums par to, vai romu bērni apmeklē skolu un pilnīgi izmanto visas citas iespējas, ir cita lieta.
<P>
Pateicoties sociālā nodrošinājuma pabalstiem, šī mazākumtautība attīstās dinamiski, un tā ir viena no mazākumtautībām, kas attīstās visdinamiskāk, spriežot pēc to skaita Slovākijā. Ir integrācijas un mājokļu jautājuma risināšanas programmas ar daudzu miljonu finansējumu. Es uzskatu, ka Itālijas valdība atrodas līdzīgā situācijā un solidarizējas ar nabadzīgiem cilvēkiem, bērniem un pusaudžiem, un, protams, vēlas uzturēt sabiedrisko kārtību, kas vajadzīga, lai aizstāvētu bērnus un pusaudžus. Protams, pirkstu nospiedumu ņemšana ir kaut kas tāds, kas pārsniedz visas robežas.
<SPEAKER ID="151" NAME="Martin Schulz" AFFILIATION="PSE">
(DE) Priekšsēdētāja kungs, dāmas un kungi! Es uzskatu, ka daudz kas no teiktā ir patiesība, bet daudz kas ir arī nepatiesība. Mums ir jāievēro trīs lietas. Pirmkārt, nejauši izvēlēties cilvēku grupas, lai vāktu informāciju par šīm personām, ir nelikumīgi, gan vispār, gan saskaņā ar Itālijas konstitūciju. Otrkārt, aizsardzības pasākumi bērniem, tādiem kā romu bērniem, jāveic saskaņā ar spēkā esošajiem tiesību aktiem gan Eiropas Savienībā, gan Itālijā. Treškārt, Itālijas ārlietu ministrs Franco Frattini pirms stundas piezvanīja man, lai paziņotu, ka viņš vēlas norādīt - vismaz manai grupai - , ka iekšlietu ministrs Roberto Maroni ir Kannās ticies ar komisāru Barrot. Es zinu, ka tikšanās ar kompetentās komitejas priekšsēdētāju Deprez kungu arī tur notika.
<P>
Ar Frattini kunga telefona zvanu un Maroni kunga paziņojumiem Itālijas valdība ir parādījusi, ka tā nevēlas veikt nekādus likumdošanas pasākumus, kas jebkādā veidā pārkāpj Eiropas juridiskās normas. Komisār Špidla, es tāpēc pieļauju, ka jūs sazināsieties ar komisāru Barrot, kad viņš atgriezīsies no Kannām, un es jūs lūdzu pēc tam nekavējoties par to ziņot Parlamentam, jo Itālijas valdība ir acīmredzot sapratusi, ka iniciatīvas, ko tā līdz šim izrādījusi, nesaskan ar Eiropas tiesību aktiem. Ja tā tagad izdara pareizos secinājumus, tad, manuprāt, tas ir ļoti apsveicami.
<P>
(Aplausi)
<SPEAKER ID="153" NAME="Gérard Deprez" AFFILIATION="ALDE">
(FR) Priekšsēdētāja kungs, dāmas un kungi! Kā Pilsoņu brīvību, tieslietu un iekšlietu komitejas priekšsēdētājs es šorīt biju Kannās, kur notika neoficiāla Tieslietu un iekšlietu (JHA) padomes sanāksme. Tur man bija izdevība apspriest šos jautājumus ar Maroni kungu. Bija skaidrs, ka mūsu uzskati nesakrīt,, bet ne jau tādēļ es lūdzu vārdu. Es runāšu, atbildot uz apgalvojumiem, ko izteikuši daži no maniem Itālijas kolēģiem, kas saka, ka tā ir Itālijas un neviena cita darīšana un ka mēs nepamatoti apvainojam Itālijas valdību. Tā nav taisnība.
<P>
No sarunas, kas man bija ar Maroni kungu, kļuva skaidrs, ka cilvēki, pret kuriem ir vērsts šis jaunais instruments, ietver Kopienas pilsoņus, kam jābauda pārvietošanās brīvība, tas ir mans pirmais punkts.
<P>
Otrais punkts ir tas, ka jaunais instruments, kam ir pilnvaras apturēt konkrētu Itālijas tiesību aktu piemērošanu, nav atbrīvots no Eiropas tiesību aktu un Eiropas regulu darbības. Tas ir skaidri formulēts Itālijas tiesību aktos, un tāpēc es jautāju Maroni kungam: "Ministra kungs! Vai jums būtu kas iebilstams, ja Eiropas Parlamenta delegācija ierastos Itālijā, lai mierīgi novērtētu situāciju, tiktos ar visām iesaistītajām pusēm un ziņotu par to Eiropas Parlamentam? ” Viņam nebija nekādu iebildumu, un viņš piekrita.
<P>
Tas nozīmē, ka, cenšoties piešķirt ticamību stāstam, ka tā ir tikai Itālijas darīšana... Atvainojiet, bet tas ir par daudz. Ja viss norisināsies labi, no kā jūs baidāties?
<P>
(Aplausi)
<SPEAKER ID="154" NAME="Monica Frassoni" AFFILIATION="Verts/ALE">
(IT) Priekšsēdētāja kungs, dāmas un kungi! Man nevajadzēs daudz laika, es gribu runāt tikai par komisāra Špidla atbildi uz mūsu jautājumu. Es vēlētos, ja iespējams, jo šodien, manuprāt, viņš, atbildot mums, runāja mazliet vispārīgi, izvairīgi un zināmā mērā nedaudz pretrunīgi. Man šķiet, ka viņš droši vien saņēma kādas ziņas, par ko daļēji liecina to deputātu runas, kas uzstājās pirms manis. Es vēlos jums, komisār, jautāt, vai tā ir taisnība, un, ja tā ir, tad atklājiet arī mums šīs ziņas, lai mēs visi tās uzzinām.
<SPEAKER ID="155" NAME="Roberto Fiore" AFFILIATION="NI">
(IT) Priekšsēdētāja kungs, dāmas un kungi! Es vēlos jums atgādināt, ka sabiedriskā doma Itālijā labi saprot, kas notiek romu nometnēs. Romu nometnes un romu kopienas ir nelegālas un amorālas. Civilizētās kristīgās Eiropas tautas uzskata sievietes un bērnus par aizsargājamiem un aizstāvamiem, bet romu kopienās tie ir bieži labprātīgi pakļauti ekspluatācijai, piespiesti veikt noziegumus un nodarboties ar prostitūciju..
<P>
Itālijas valdībai tāpēc ir pienākums, pat gaidot šo cilvēku izraidīšanu, rīkoties, lai garantētu tiesiskumu un sieviešu un bērnu aizsardzību un, izmantojot tautas skaitīšanu, novērstu noziegumu izplatīšanos visā kopienā, it īpaši to bērnu noziegumus, kurus vajā vai kuri ir pedofilijas upuri, vai spiesti izdarīt noziegumus.
<SPEAKER ID="156" NAME="Renate Weber" AFFILIATION="ALDE">
Priekšsēdētāja kungs! Manuprāt, ir absolūti nepieņemami paciest nacistu runas šajā Parlamentā!
<SPEAKER ID="157" NAME="Vladimír Špidla" LANGUAGE="CS">
Dāmas un kungi! Runājot par pirkstu nospiedumu ņemšanu, pievērsties tikai vienai etniskajai grupai, vai tieši vai netieši, ir nepārprotami nepieņemami no Eiropas tiesību aktu viedokļa. Datu aizsardzības direktīva izvirza dažus ļoti stingrus noteikumus, un es uzskatu, ka debates, kas ir bijušas ļoti plašas un sarežģītas, liecina par to, ka situācija attīstās ļoti strauji. Es tāpēc pieņemu dažu Parlamenta deputātu aicinājumu, un pēc pārrunām ar savu kolēģi Jacques Barrot, es ieteikšu, lai viņš tieši informē Parlamentu par pēdējiem šīs lietas notikumiem.
<SPEAKER ID="158" NAME="Priekšsēdētājs">
Debates ir slēgtas.
<P>
Balsošana notiks ceturtdien, 2008. gada 10. jūlijā.
<P>
Rakstiskas deklarācijas (Reglamenta 142. pants)
<SPEAKER ID="160" NAME="Petru Filip  " AFFILIATION="PPE-DE">
rakstiski. - (RO) Apspriežot kādas pie Eiropas Savienības piederošas etniskas mazākumtautības grupas kontroli, mēs uzņemamies lielu, bet vajadzīgu atbildību ES mērogā.
<P>
Jautājums par etniskas grupas pirkstu nospiedumu noņemšanu pieder pie Eiropas Parlamenta kompetences, un mums ir stingri jānolemj, ka ES valstis tiek pakļautas Eiropas tiesību aktiem šajā jomā.
<P>
Kāpēc romu etniskās grupas pirkstu nospiedumu ņemšana nenoved pie lēmuma arī par visu Eiropas pilsoņu pirkstu nospiedumu ņemšanu? Tā mēs nonākam pie izpratnes, ka ir vajadzīga Eiropas pilsonības tehniska un praktiska attīstība, kas iemiesosies unikālā elektroniskā Eiropas identitātē.
<SPEAKER ID="161" NAME="Monica Maria Iacob-Ridzi  " AFFILIATION="PPE-DE">
rakstiski. - (RO) Romu pilsoņu pirkstu nospiedumu ņemšanas pasākums neatbilst ne Eiropas tiesību aktiem, ne jebkuriem citiem tiesību aktiem, kas garantē cilvēktiesības Eiropā.
<P>
Lai atbalstītu šo pasākumu, tika iesaistīta 2008. gada 28. aprīļa Direktīva Nr. 380, kas sniedz iespēju ņemt pirkstu nospiedumus no trešo valstu pilsoņiem. Tomēr es uzsveru, ka šis tiesību akts attiecas tikai uz valstīm, kas nepieder pie Eiropas Savienības teritorijas, tāpēc šo pasākumu nevar pamatot šādā veidā..
<P>
Būtībā Direktīva 2004/38 garantē pārvietošanās brīvību visiem ES dalībvalstu pilsoņiem, neņemot vērā viņu etnisko izcelsmi. Tātad pret Itāliju var ierosināt pienākumu neizpildes procedūru, un Eiropas Komisijai ir jāpaziņo par šī pasākuma nelikumību saskaņā ar Itālijas Dekrētu par civilo aizsardzību.
<P>
Dažas starptautiskas iestādes jau ir izteikušas savu nostāju pret šo pasākumu. Eiropas Padome ir stingri nosodījusi pirkstu nospiedumu ņemšanas iniciatīvu. Manuprāt, ir pienācis laiks Eiropas Parlamentam ieņemt savu nostāju un sniegt stingru atbildi uz šo situāciju.
<SPEAKER ID="162" NAME="Mihaela Popa  " AFFILIATION="PPE-DE">
rakstiski. - (RO) Sakarā ar debatēm citā Eiropas Parlamenta plenārsēdē par romu stāvokli Itālijā es vēlos pievērst jūsu uzmanību aspektam, ko uzskatu par būtisku romu kopienu integrēšanas pasākumiem.
<P>
Es runāju par izglītību, jomu, kam nav robežu, kuras ir būtisks aspekts, ja mēs ņemam vērā romu tautības cilvēku klejošanu.
<P>
Pieredze, kas man ir bijusi izglītības laukā, ir pierādījusi, ka izglītība agrā vecumā var mainīt cilvēku mentalitāti, uzvedību un attieksmi.
<P>
Itālijā, tāpat kā citās Eiropas valstīs, kurās dzīvo romu tautības cilvēki, ir jāizstrādā mūžizglītības programmas un mācību programmas, kas veicina noteiktas etniskās grupas īpašās paražas, tradīcijas un amata prasmes, lai viņi lepotos ar piederību šai grupai.
<P>
Manuprāt, romu tautības cilvēku izglītībai ir jābūt prioritātei Eiropas Savienībā, demokrātiskā veidā integrējot šo etnisko grupu un galvenokārt jauniešus.
<SPEAKER ID="163" NAME="Theodor Dumitru Stolojan  " AFFILIATION="PPE-DE">
rakstiski. - (RO) Pret romu izcelsmes iedzīvotājiem, lai kādā ES dalībvalstī viņi nebūtu, ir jāizturas ar cieņu, ko ir pelnījuši visi Eiropas pilsoņi.
<P>
Kļūst arvien skaidrāks, ka būs jāmaksā liela cena, ja nerīkosimies Eiropas un dalībvalstu līmenī attiecībā uz romu iedzīvotāju ekonomisko, sociālo un kultūras integrāciju. Pienācis laiks dalībvalstīm, Eiropas Komisijai un Padomei pieņemt un īstenot konkrētas programmas viņu iekļaušanai.
<P>
Es kategoriski noraidu Itālijas valdības pasākumus, proti, romu izcelsmes cilvēku pirkstu nospiedumu ņemšanu. Es gaidu no Eiropas Parlamenta, Padomes un Eiropas Komisijas skaidru rīcību, lai noraidītu šos rasistiskos pasākumus un pieprasītu Itālijas valdībai tos atcelt.
