<CHAPTER ID="016">
Balsojumu skaidrojumi
<P>
Mutiski balsojumu skaidrojumi
<SPEAKER ID="477" NAME="Priekšsēdētājs">
Nākamais punkts ir šodienas balsojumu skaidrojumi. Es esmu pārliecināts, ka šis punkts izraisīs vētrainas emocijas, bet ir pieteikušies patiešām daudz deputātu, kas vēlas uzstāties, un es ceru, ka viņi ir šeit.
<SPEAKER ID="479" NAME="Inese Vaidere" AFFILIATION="UEN">
(LV) Priekšsēdētāja kungs, nebija īsti skaidrs, par kuru ziņojumu tagad es varētu izteikties. Es pieteicos par G. Stauner, E. Maldeikis un R. Corbett ziņojumu. Jā, es vēlos izteikties. Vienkārši uzreiz nenoreaģēju.
<P>
Godātais priekšsēdētāja kungs! Šī piecu miljardu pakete, kuras lielu daļu novirza lauku attīstībai, - es īpaši gribētu uzsvērt to, ka liela nozīme ir skatīties nevis tikai uz formālajiem rādītājiem, bet uz lauku attīstības reālajām vajadzībām. Platjoslas internets ir nepieciešams visās dalībvalstīs, bet ir dalībvalstis, kā, piemēram, mana valsts, kurā ir nepieciešama arī ceļa infrastruktūras uzlabošana un citi pasākumi arī lauku ainavas uzturēšanai. Es aicinātu vairāk skatīties konverģences politikas virzienā, kohēzijas politikas virzienā un sniegt lielāku atbalstu tām dalībvalstīm, kuras ir nonākušas ekonomikas grūtībās un kuras ir varbūt zemākā ekonomikas attīstības līmenī nekā vecās dalībvalstis. Paldies!
<SPEAKER ID="480" NAME="Zita Pleštinská" AFFILIATION="PPE-DE">
- (SK) Stavreva kunga ziņojums ir viens no trīs ziņojumiem, kas attiecas uz piecus miljardus eiro vērto dokumentu kopumu. Ņemot vērā ekonomisko krīzi, mēs redzam, ka pietrūkst finansējuma ieguldīšanai projektos enerģētikas nozarē un lauku attīstības jomā, kas visvairāk ir cietusi no ekonomikas krīzes sekām. Es atzinīgi vērtēju to, ka Eiropas Parlaments ir pieņemis ierosināto regulu, pamatojoties uz Eiropas Ekonomikas atveseļošanas plānu, saskaņā ar kuru ir paredzēts piešķirt 1,5 miljardus eiro visām dalībvalstīm no Eiropas Lauksaimniecības attīstības fonda lauku attīstībai.
<P>
Lauku reģioni var īstenot projektus ar mērķi attīstīt platjoslas interneta tīklus. Zemei ir būtiskākā nozīme lauksaimniecības nozarē, un lauksaimniecības zemes izmantošana un pārvaldība ir ārkārtīgi svarīga, risinot jaunās problēmas saistībā ar klimata pārmaiņām, atjaunojamiem enerģijas avotiem, ūdens trūkumu un bioloģisko daudzveidību.
<P>
Es vēlos aicināt dalībvalstis negaidīt, bet gan pēc iespējas drīzāk - savlaicīgi un detalizēti - izstrādāt valstu plānus un sniegt pārskatāmu informāciju par jaunajām tiesību normām. Vienlaicīgi tām ir arī jāpieņem paātrinātas un vienkāršotas procedūras finansējuma piešķiršanai un ziņojumu sniegšanai.
<SPEAKER ID="481" NAME="Neena Gill" AFFILIATION="PSE">
Priekšsēdētāja kungs, manis pārstāvētajā vēlēšanu apgabalā Rietummidlendā ietilpst gan pilsētas, gan arī lauku teritorijas, un ideja par platjoslas internetu lauku teritorijās ir patiešām vilinoša. Es vēlos jums sniegt piemēru saistībā ar Naitonas pilsētu pie Velsas robežas, kur uzņēmējdarbībai traucē sliktas kvalitātes interneta pieslēgums un kur uzņēmēji lūdz palīdzēt. Viens no maniem vēlētājiem gribēja izveidot uzņēmumu, kas piedāvā tiešsaistes pakalpojumus - tas bija īpaši būtiski tāpēc, ka viņš ir invalīds, un darbs mājās bija viņam piemērotākais risinājums. Diemžēl monopola dēļ interneta savienojums bija ārkārtīgi lēns un nebija piemērots uzņēmējdarbības veikšanai.
<P>
Tāpēc šis finansējums ir ārkārtīgi būtisks lauku teritorijām un ekonomikas atveseļošanai, un es vēlos panākt, lai tas tiktu sadalīts godīgi visām dalībvalstīm, par prioritārām uzskatot teritorijas, kur platjoslas interneta pārklājums nav piemērots izmantošanai uzņēmējdarbībā. Es aicinu visas partijas nekavējoties vienoties par šo jautājumu un reizi par visām reizēm likvidēt šīs netaisnīgās atšķirības digitālajā jomā.
<P>

<SPEAKER ID="483" NAME="Christopher Heaton-Harris" AFFILIATION="PPE-DE">
Priekšsēdētāja kungs, nosaucot darba kārtības punktu, jūs pareizi norādījāt, ka mēs esam šeit aizkavējušies parāk ilgi, un es vēlos pateikties tulkotājiem par to, ka viņi joprojām strādā. Bet ne jau mēs izvēlējāmies palikt šeit ilgāk, šādu lēmumu - un tāda patvaļa attiecībā uz lēmuma pieņemšanu līdz šim nav pieredzēta - šodien pieņēma prezidentūra, nosakot, ka balsojuma skaidrojums tiek sniegts pēc debatēm tā vietā, lai saskaņā ar mūsu Reglamentu sniegtu balsojuma skaidrojumu pēc balsojuma.
<P>
Mēs joprojām esam šeit tāpēc, ka priekšsēdētājs pārkāpa mūsu Reglamenta noteikumus, un tie, kuri mēģina sniegt balsojuma skaidrojumu, dara to, kas ir iespējams saskaņā ar noteikumiem, lai uzrunātu Parlamentu, kurš patiesībā nevēlas uzklausīt mazākumu.
<SPEAKER ID="484" NAME="Priekšsēdētājs">
Heaton-Harris kungs, es īpaši jums izskaidrošu Reglamenta noteikumus. Patiesībā balsojuma skaidrojums ir jāsniedz pēc balsojuma, bet nevis tūlīt pēc balsojuma. Šīs atšķirība pieļauj interpretācijas iespējas.
<P>
Mēs esam nonākuši līdz ziņojumam, attiecībā uz kuru, man par prieku, Heaton-Harris vēlējās sniegt atzinumu, un tas ir Onesta kunga ziņojums.
<P>

<SPEAKER ID="486" NAME="Christopher Heaton-Harris" AFFILIATION="PPE-DE">
Priekšsēdētāja kungs, tas ir savādi, bet laika gaitā es esmu sācis cienīt šā ziņojuma referentu, un es vēlos runāt par lūgumrakstiem kopumā, jo tie manā darbā ir bijuši īpaši noderīgi. Lai gan iedzīvotāji neizprot Eiropas iestādes un pat nedaudz baidās no tām, reizēm viņiem ir vajadzīga iespēja iesniegt sūdzību. Lūgumrakstu pieņemšana šajā iestādē līdz šim ir notikusi neprasmīgi, bet tā ir nodrošinājusi iespēju pilsoņiem norādīt uz problēmu no nedaudz atšķirīga skatupunkta pēc tam, kad viņi ir izmēģinājuši daudzas citas iespējas. Es esmu šai iestādei iesniedzis lūgumrakstus no mana vēlēšanu apgabala iedzīvotājiem; lūgumraksts par Erlsbārtonu 7 ir viens no zināmākajiem lūgumrakstiem.
<P>
Es vēlos teikt, ka lūgumrakstu iesniegšanas process, iespējams, ir vienīgais process, kuru šajā Parlamentā ir vērts aizstāvēt. Citi noteikumi un procedūras, kā arī daudzu citu komiteju darbs ir nenozīmīgs, salīdzinot ar darbu, ko veic Lūgumrakstu komiteja.
<SPEAKER ID="488" NAME="Christopher Heaton-Harris" AFFILIATION="PPE-DE">
Priekšsēdētāja kungs, tāpat kā Corbett kungs, es nevēlos prognozēt Īrijas otrā referenduma rezultātus un es pilnīgi noteikti nevēlos prognozēt nākamo Eiropas vēlēšanu rezultātus Jorkšīrā un Hambersaidā. Bet es gribu novēlēt Corbett kungam veiksmi, lai arī ko viņš darītu pēc tam, kad jūlijā atstās šo iestādi. Es nezinu, ko Parlaments iesāks bez referenta Reglamenta jautājumos, bez cilvēka, kuram gandrīz bez citu palīdzības nemanot izdevās panākt mazāko grupu tiesību ierobežojumu un mazināt mazākuma lomu šajā Parlamentā.
<P>
Šis ziņojums, iespējams, nav nemaz tik slikts, un tieši tāpēc, ka tas nav nemaz tik slikts, ir vērts turpināt tā izskatīšanu, jo bieži vien Reglamenta grozījumi pirmajā brīdī šķiet pilnīgi pamatoti. Patiesībā nozīme ir tam, kādi ir šo grozījumi praktiskie rezultāti un kā tos īsteno prezidentūra un Prezidijs. Attiecībā uz dokumentu kopumu saistībā ar Reglamentu un tā pielāgošanu Lisabonas Līgumam, man šķiet, ka referents ir pārkāpis robežu.
<SPEAKER ID="489" NAME="Syed Kamall" AFFILIATION="PPE-DE">
Priekšsēdētāja kungs, pirms dažām nedēļām mēs diskutējām par ziņojumu par totalitāriem režīmiem. Tajā laikā es uzsvēru, ka patiešām pastāv saikne starp nacionālo sociālismu un padomju sociālismu, un šī saikne ir pats sociālisms.
<P>
Mēs zinām, ka referents Corbett kungs tic Eiropas projektam. Viņš pārliecinoši apgalvo, ka tic turpmākai politiskai un ekonomiskai integrācijai; viņš vēlas redzēt Eiropas Savienotās Valstis vai Eiropas Federālo Republiku. Taču, cenšoties sasniegt šos mērķus, viņš aicina apspiest mazākuma viedokli un gandrīz vienpersoniski iznīcina runas brīvības principu.
<P>
Es zinu, ka viņam īpaši nerūp runas brīvības princips. Izlasot viņa ziņojumu, ikviens no nežēlīgajiem iepriekšējā gadsimta diktatoriem būtu bijis lepns strādāt kopā ar Corbett kungu.
<SPEAKER ID="490" NAME="Daniel Hannan" AFFILIATION="NI">
Priekšsēdētāja kungs, kopš 2004. gada es šeit esmu ieguvis daudz jaunu kolēģu no jaunajām dalībvalstīm, no kuriem dažus es ar lepnumu saucu par saviem draugiem. Runājot ar viņiem par piedzīvotajiem sliktajiem laikiem, visvairāk mani satriec tas, ka viņi stāsta, ka, dzīvojot SEPP valstīs pats biedējošākais nebija demokrātijas trūkums vai īpašuma tiesību neesamība, bet gan garantēta tiesiskuma trūkums. Ja jūs būtu bijis traucējošs režīma kritiķis, jūs netiktu iesūdzēts tiesā. Tikai jūsu dzīve kļūtu daudz sarežģītāka - neizprotamā veidā pastā pazustu jūsu autovadītāja apliecība, jūsu bērni nevarētu iestāties universitātē un jūs varētu atrast tikai zemākā līmeņa darbu.
<P>
Mani uztrauc tas, ka līdzīgi dubulti standarti arvien biežāk tiek piemēroti mūsu iestādē. Kad šeit ieradās Václav Klaus, deputāti bļaustījās un murmināja, un šņāca uz viņu kā bars satrakojušos mērkaķu, un neviens viņus neapturēja. Bet kad mēs protestējām, atbalstot referendumu, 14 no mums tika sodīti. Labiņie Kristīgie demokrāti var gandrīz atklāti krāpties, un viņus par to nesoda, bet kad austriešu eiroskeptiķis fotografēja cilvēkus, kas vāca parakstus saistībā ar nenotikušo sēdi, viņam tika piemērots tūkstošiem eiro liels sods par to, ka viņš ar nodomu veidlapā ir sniedzis nepatiesas ziņas. Jūs, iespējams, domājat, ka man nav par to jārunā. Es nedzīvoju šajā sistēmā, bet Václav Klaus gan dzīvoja, un, ja viņš mūs brīdina, ka mēs atkal tajā varam nonākt, es domāju, ka mums ir viņā jāieklausās.
<SPEAKER ID="491" NAME="Richard Corbett" AFFILIATION="PSE">
Priekšsēdētāja kungs, godīgi sakot, es līdz šim savā dzīvē neesmu dzirdējis lielākas muļķības par tām, kas tiek vērstas pret šo ziņojumu. "Diktatūra un manipulācija?” Kādēļ gan par šo ziņojumu nobalsoja tika daudz deputātu, ja tas ir tik negatīvs?
<P>
Pirmais nepatiesais ziņojuma kritizētāju apgalvojums attiecas uz to, ka ziņojumā nav minēts Lisabonas Līgums vai Lisabonas Līguma piemērošana. Attiecīgā ziņojuma daļa netika izskatīta šodien, bet tās izskatīšanu atlika uz nākamo Parlamenta pilnvaru termiņu. Tā vien šķiet, ka ziņojuma kritizētāji ziņojumu nav pat lasījuši.
<P>
Lai gan tiek apgalvots, ka ziņojuma mērķis ir apklusināt mazākumu, nevienam šī ziņojuma grozījumam vai nudien nevienam ziņojumam par EP Reglamentu, ko es esmu izstrādājis, nav bijis un nav šāds mērķis. Šis Parlaments, atšķirībā no dažu dalībvalstu parlamentiem, kuros dominē viena vairākuma partija vai izpildavara, ir mazākuma parlaments. Šis ir Parlaments, kurā ikviens pārstāv mazākumu, un šāda daudzveidība pastāvēs arī turpmāk.
<P>
Attiecībā uz komentāriem par Václav Klaus apklusināšanu, kam nav nekāda sakara ar šo ziņojumu, es vēlos teikt, ka vairāki deputāti atstāja zāli viņa runas laikā, un, kad šeit uzstājās Portugāles premjerministrs, daudzi no jums mēģināja viņu apklusināt; jūs viņu apsaucāt. Viņš pat nevarēja sniegt savu runu, jo jūs nevēlējāties, lai viņš darītu zināmu savu proeiropisko vēstījumu.
<P>
Tādēļ es pilnībā noraidu izskanējušos apgalvojumus. Es apzinos, ka esmu izmantojis man atvēlēto laiku, tādēļ es nevaru sniegt balsojuma skaidrojumu, kā biju iecerējis, taču es vēlos teikt, ka esmu gandarīts par to, ka mans ziņojums tika pieņemts tāds, kāds tas bija, izņemot vienu nelielu kļūdu, kura, pēc manām domām, tika pieļauta, jo EPP neizprata balsošanas sarakstu. Cerams, ka mēs varēsim izlabot šo kļūdu nākamajā Parlamenta pilnvaru termiņā.
<SPEAKER ID="492" NAME="Inese Vaidere" AFFILIATION="UEN">
(LV) Priekšsēdētāja kungs! Es gribētu uzsvērt to, ka Eiropas Parlaments ir institūcija, kas veicina demokrātiju gan visā Eiropā, gan arī iekšējo demokrātiju Parlamentā. Diemžēl šajā ziņojumā bija vairāki punkti, vairākas tēzes, kuras es nevarēju atbalstīt. Kaut arī viscēlāko nodomu vadīti, es nedomāju, ka Eiropas Parlamentā vajadzētu atbalstīt likumu, kas ierobežo, kas ir vērsts pret vienu cilvēku. Tāpat es arī nedomāju, ka demokrātiju vairos tas, ka Eiropas Parlamenta prezidentam būs tiesības izlemt, vai dodama atļauja rakstiskai deklarācijai vai nē. Tomēr tās ir deputāta tiesības izteikties. Tāpat arī debates ar zilajām kartiņām, iespējams, var pārvērsties par partiju iekšējo rēķinu kārtošanu. Es diemžēl biju spiesta balsot pret šādiem Eiropas Parlamenta ierosinājumiem. Paldies!
<SPEAKER ID="494" NAME="Siiri Oviir" AFFILIATION="ALDE">
(ET) Ne vienmēr pirms ziņojumu izskatīšanas mūsu pastkastītes tiek piepildītas ar interesantiem materiāliem par un pret ziņojumiem, un tas rada bažas un ir netaisnīgi. Es balsoju par kopējo nostāju un atbalstīju ziņojuma pieņemšanu, jo es esmu gandarīta par to, ka tika atbalstīti priekšlikumi, kuros noteikts, ka pasākumiem, kas ietekmē lietotāju piekļuvi internetam, ir jābūt atbilstīgiem pamattiesībām. Līdzsvarotā veidā tika risināti arī tādi jautājumi kā privātās dzīves aizsardzība un patērētāju aizsardzības jautājumi saistībā ar elektroniskiem sakariem.
<SPEAKER ID="495" NAME="Christopher Heaton-Harris" AFFILIATION="PPE-DE">
Priekšsēdētāja kungs, šīs ziņojums būtībā attiecas uz to, ko pēc iedzīvotāju domām viņi saņem no Eiropas Savienības. Daudzi Apvienotās Karalistes iedzīvotāji uzskatīja, ka viņi saņem zināmā mērā ekonomisku un tirdzniecību balstītu Eiropu un ka tā ir Eiropa ar mērķi nodrošināt darba vietas. Leinen kungs šodien mums norādīja, ka patiesībā Eiropa pašlaik ir vairāk sociāla Eiropa.
<P>
Izskatot Harbour kunga un Trautmann kundzes ziņojumus, mums bija tikai jāizdara izvēle. Mēs faktiski izlēmām, ka turpmāk nevēlamies izmantot vienota tirgus pasākumu. Patiesībā tie, kuri mums rakstīja un bija noraizējušies par šo ziņojumu, bija palaiduši garām to, ka šis ir vienota tirgus pasākums.
<P>
Ja jūs pirms šā ziņojuma pieņemšanas nelikumīgi lejupielādējāt datus, piemēram, mūziku vai filmas, jūsu interneta pakalpojumu sniedzējs varēja atslēgt internetu un pārtraukt pakalpojumu sniegšanu bez iepriekšēja brīdinājuma. Pēc ziņojuma pieņemšanas saskaņā ar kompromisa priekšlikumu interneta pakalpojumu sniedzējam būtu jāsazinās ar jums, un jūs varētu apstrīdēt viņa tiesības pārtraukt pakalpojumu sniegšanu. Tagad, kad ir pieņemti attiecīgie tiesību akti, kuru saskaņošana, visticamāk, ievilksies gadiem ilgi, ir izveidojusies situācija, kad jums ir jāiesniedz prasība tiesā par patiešām nelikumīgu un nepieņemamu tīmekļa vietņu darbības pārtraukšanu, un pilnīgi droši var apgalvot, ka ne jau to vēlējās Eiropas iedzīvotāji.
<SPEAKER ID="496" NAME="Syed Kamall" AFFILIATION="PPE-DE">
Priekšsēdētāja kungs, es patiešām vēlos sniegt sava balsojuma skaidrojumu, jo īpaši attiecībā uz to Harbour kunga ziņojuma daļu, kas attiecas uz e-privātumu. Es domāju, ka laikā, kad mēs mēģinām rast atbilstīgu līdzsvaru starp valsts drošību un pilsoņu brīvībām, daudzi no mums ir noraizējušies par to, ka arvien biežāk valstu valdības iegūst arvien vairāk ar mums saistītus personas datus. Gandrīz katru dienu Lielbritānijas presē mēs lasām informāciju par to, kā mūsu lielais brālis - leiboristu valdība - iegūst arvien vairāk personas datu par iedzīvotājiem un, pat ja šie iedzīvotāji izrādās nevainīgi, tā atsakās atgriezt datus. Bet, pateicoties EKT spriedumam, dažu nevainīgu personu datu tiks atgriezti.
<P>
Interesanti, ka mēs runājām arī par to, ka patērētāji ir jāinformē par personas datu izmantošanas pārkāpumiem elektronisko sakaru tīklā. Mēs esam kaut ko palaiduši garām, jo mēs neesam runājuši par to, kas notiek, ja informācijas sabiedrības pakalpojumu sniedzēji, piemēram, Google vai Facebook, nozaudē personas datus, un es esmu patiešām gandarīts par to, ka šajā ziņojumā mēs aicinām Komisiju turpināt šā jautājuma izpēti.
<SPEAKER ID="497" NAME="Ewa Tomaszewska" AFFILIATION="UEN">
(PL) Priekšsēdētāja kungs, telekomunikāciju tiesību aktu kopums bija regulējums, kad mudināja mūsu pilsoņus kļūt neparasti aktīviem. Interneta lietotāji, gan apvienojoties grupās, gan arī individuāli, rīkojās izlēmīgi, aizsargājot savas tiesības uz brīvu piekļuvi informācijai un aktīvi izmantot internetu bez ārējiem ierobežojumiem. EP deputātiem tika sniegta lieliska iepsēja tieši no vēlētājiem uzzināt, ko viņi vēlas, un, tieši pateicoties vēlētājiem, es pievērsu ārkārtīgi lielu uzmanību šim balsojumam. Tas veicina ticību uz pilsoņiem vērstai Eiropai un ļauj noticēt, ka Eiropa nepastāv tikai ierēdņiem. Es vēlos pateikties visiem tiem pilsoņiem, kuri mums sūtīja e-pasta vēstules šai sakarībā.
<P>
Diemžēl nesaskaņu dēļ balsojuma sākotnējā posmā es divas reizes kļūdījos balsojot, bet, par laimi, mans balsojums neietekmēja gala rezultātu.
<SPEAKER ID="499" NAME="Siiri Oviir" AFFILIATION="ALDE">
(ET) Tiesiska regulējuma pieņemšana ļauj mums Eiropas Savienības pilsoņu interesēs nostiprināt sasniegumus pastāvīgā ātrgaitas interneta pieslēguma nodrošināšanas un bezvadu sakaru jomā un attīstīt pakalpojumus ar augstu pievienoto vērtību, kā arī nodrošināt 100 % platjoslas interneta pārklājumu. Mums ir nepieciešamas tiesību normas par personu tiesībām izmantot internetu. Tieši šo iemeslu dēļ es atbalstīju Trautmann kundzes ziņojumu.
<SPEAKER ID="500" NAME="Daniel Hannan" AFFILIATION="NI">
Priekšsēdētāja kungs, es redzu, ka tagad Brisele vēlas ķerties pie interneta. Komisāre Reding kundze norādīja, ka nav pieļaujams, ka internetu kontrolē privāts uzņēmums, un, kas, pēc viņas domām, ir vēl sliktāk, ka tas ir privāts uzņēmums, kuram ir līgumsaistības ar Amerikas Tirdzniecības departamentu.
<P>
Tā ir tā pati komisāre Reding, kura samērā lielas auditorijas priekšā nāca klajā ar argumentu, kurš, iespējams, ir muļķīgākais arguments, kādu es esmu no komisāres dzirdējis šā likumdošanas termiņa laikā, norādot, ka mums ir nepieciešams kopējs domēna vārds .eu, lai internetu padarītu pieejamāku sievietēm.
<P>
Internets darbojas. Pašreizējā domēna vārdu un reģistrācijas sistēma darbojas lieliski. Vai jūs varat minēt kādu ES politiku, kas ir vismaz puslīdz tik veiksmīga kā interneta politika? Kopējā lauksaimniecības politika? Kopējā zivsaimniecības politika? Es nedomāju vis. Apsūdzība klusē.
<SPEAKER ID="502" NAME="Siiri Oviir" AFFILIATION="ALDE">
(ET) Ir skaidrs, ka mums ir jāatzīst nepieciešamība efektīvāk piemērot vienlīdzības principu attieksmē pret vīriešiem un sievietēm, kuri darbojas individuālā komersanta statusā, un pret laulātajiem, kuri viņus atbalsta. Atbilstīgu direktīvu pieņēma pirms divdesmit diviem gadiem. Eiropas Parlaments un Komisija vairākkārt aicināja pārskatīt šo direktīvu, jo laika gaitā situācija ir mainījusies.
<P>
Šodien mums ir izdevies panākt, ka ir pieņemti šīs direktīvas grozījumi un jauna direktīva, kas uzlabo līdzstrādājošu laulāto situāciju tādās jomās kā lauksaimniecība, rokdarbi, komercija, mazo un vidējo uzņēmumu darbība vai ārštata darbs. Es atzinīgi vērtēju šo lēmumu un atbalstīju ziņojumu.
<SPEAKER ID="503" NAME="Priekšsēdētājs">
Mans pulkstenis rāda, ka tikko mēs esam sākuši savu pēdējo likumdošanas termiņa darba dienu. Heaton-Harris kungs, dodu jums vārdu.
<SPEAKER ID="504" NAME="Christopher Heaton-Harris" AFFILIATION="PPE-DE">
Priekšsēdētāja kungs, jautājums, par kuru feminisma jomā notiek nepārtrauktas debates, attiecas uz mātēm, kas paliek mājās ar bērniem. Es ar dāmas vārdā Kristen McCauliff palīdzību mēģināšu sniegt mūsdienīgu šā jautājuma skaidrojumu.
<P>
Jautājums, par kuru feminisma jomā notiek nepārtrauktas debates, attiecas uz mātēm, kas paliek mājās ar bērniem. Šis jautājums tiek risināts arī multilikācijas filmas "Simpsoni” trešajā sezonā "Homērs viens pats”. Filmas ievaddaļā par nervozo Mārdžu paātrināti ir parādīta viņas ikdiena. Kā absolūtā vētrā zobgaļu joki pa radio, dzīva satiksme, rupjš smagā automobiļa vadītājs un Megija, kura pienu no savas pudeles uzlej Mārdžai un izlaista pa mašīnu, noved Mārdžu līdz lūzuma punktam, kad viņa aptur automobili tilta vidū, radot sastrēgumu abos virzienos. Parādās vietējais reportieris Kent Brockman, lai ziņotu par situāciju. Tieši šajā brīdī, kad Brockman paziņo, ka pārstrādājusies un nenovērtēta mājsaimniece ir salūzusi un apturējusi savu automobili uz tilta, kļūst aktuāli Ann Crittenden grāmatā "The Price of Motherhood” (Kāda ir cena par iespēju būt mātei) apskatītie dzimumu līdztiesības jautājumi.
<P>
Es varētu turpināt stāstīt par šo "Simpsonu” sēriju, bet ir skaidrs, ka man nav laika to darīt, un es iesniegšu pārējo informāciju rakstiski, jo to patiešām ir vērts izlasīt.
<SPEAKER ID="505" NAME="Priekšsēdētājs">
Man ir ļoti žēl, ka mēs nevaram sniegt balsojuma skaidrojumu video formātā. Tas būtu lieliski.
<SPEAKER ID="506" NAME="Syed Kamall" AFFILIATION="PPE-DE">
Priekšsēdētāja kungs, es pat nemēģināšu iedziļināties, bet tikai apsveikšu Heaton-Harris kungu, jo šodien vai vakar, atkarībā no tā, kā uz to skatās, viņš sniedza savu simto runu šajā Parlamentā, un es zinu, ka jūs visi esat viņam pateicīgi.
<P>
Mums ir jāatzīst ārkārtīgi būtiskā sieviešu, īpaši laulāto, loma mazos uzņēmumos un it sevišķi attiecībā uz pašnodarbinātību. Līdz brīdim, kad mani ievēlēja par deputātu, arī es biju pašnodarbinātais, un manai sievai bija ārkārtīgi liela nozīme uzņēmējdarbībā, ko veicu.
<P>
Ir tikai pareizi, ka mēs to atzīstam, un, runājot par sievietēm mazos uzņēmumus, es vēlos nobeigumā atgādināt lieliskā filozofa John Lennon vārdus. Viņš teica: "Sieviete, man ir grūti izteikt vārdos nožēlu par manu nevērību. Galu galā es viemēr būšu tavs parādnieks. Un, sieviete, es mēģināšu paust savas izjūtas un pateicību par to, ka ļāvi man izjust panākumu nozīmi.”
<SPEAKER ID="507" NAME="Neena Gill" AFFILIATION="PSE">
Priekšsēdētāja kungs, pašreizējā ekonomiskajā situācijā, pēc manām domām, ir svarīgi, lai mēs darītu visu, kas ir mūsu spēkos, lai atbalstītu tos sabiedrības locekļus, kas vēlas veicināt ekonomikas attīstību. Tieši tādēļ ES ir pieņēmusi tiesību aktus par dzemdību atvaļinājumu un paternitātes atvaļinājumu.
<P>
Darbs no deviņiem līdz pieciem nav risinājums visiem. Tieši tāpēc daudzi pilsoņi, no kuriem liela daļa ir sievietes, kļūst par pašnodarbinātajiem, par kuriem bieži vien tiek aizmirsts. Labāka maternitātes aizsardzība nodrošinātu atbalstu personām, kuru laulātie ir nodarbināti lauksaimniecības un tirdzniecības jomā un strādā mazos uzņēmumos, kā arī mudinātu sievietes iesaistīties šajās būtiskajās nozarēs, kurā pašlaik viņas ir maz pārstāvētas.
<P>
Tagad ir pienācis izšķirošs brīdis laulātajiem vai dzīves biedriem, un ir jānosaka skaidrs viņu profesionālais statuss un priekšrocības, kādas šīs personas varētu iegūt, ja tām būtu noteikts pašnodarbinātajiem līdzvērtīgs statuss sociālās aizsardzības jomā. Attiecībā uz šīm personām netiek piemērots princips "dots devējam atdodas”. Dalībvalstīm jānodrošina, lai līdzstrādājoši laulātie kļūti par slimības un invaliditātes apdrošināšanas un pensiju shēmu dalībniekiem.
<P>
Mums ir jāizbeidz pastāvošā netaisnība attiecībā uz to, ka sievietes zuadē savas tiesības, ja tās rūpējas par kādu vai laiž pasaulē jaunu dzīvību.
<SPEAKER ID="509" NAME="Inese Vaidere" AFFILIATION="UEN">
(LV) Godātais priekšsēdētāja kungs! Es kopumā atbalstu Eiropas Globalizācijas pielāgošanas fonda līdzekļu izmantošanu, un ir labi, ja mēs varam palīdzēt tiem, kas ir nonākuši grūtībās. Tomēr es nezinu, vai vienmēr būtu tie, kas nonāk grūtībās, jāmeklē pašās attīstītākajās valstīs. Vai tie būtu Vācijas autobūvētāji vai Francijas autobūvētāji, vai Spānijas autobūvētāji, man šķiet, ka līdzīgas neražas, līdzīgas ķibeles piemeklē arī cilvēkus mazāk attīstītākās valstīs, arī mazajās dalībvalstīs. Un, ja darbu zaudē pāris desmit cilvēku, tad valstī, kurā iedzīvotāju skaits ir 2,3 miljoni, tas ir tikpat nozīmīgi kā tad, ja darbu zaudē desmit reizes vairāk cilvēku lielajās dalībvalstīs. Tāpēc es gribētu ļoti redzēt, ka šis fonds vairāk pievēršas tieši mazajām dalībvalstīm, dalībvalstīm ar zemāku dzīves līmeni un ar lielākiem bezdarba draudiem. Paldies!
<SPEAKER ID="511" NAME="Richard Corbett" AFFILIATION="PSE">
Priekšsēdētāja kungs, ņemot vērā jūsu iepriekš teikto par to, ka ir jau pāri pusnaktij, un par izmaksām, kādas šai sakarībā radīsies Parlamentam, es domāju, ka es balsojuma skaidrojumu nesniegšu. Bet es tikai vēlos noskaidrot, vai jūs mums varat pateikt, cik lielas izmaksas Parlamentam radīja tie trīs kungi, kuri citēja Homēra Simpsona muļķības, un runāja par citiem jautājumiem, kas bija absolūti nesvarīgi šajās debatēs.
<SPEAKER ID="512" NAME="Priekšsēdētājs">
Ja es pareizi atceros noteikumus, ja mūsu draugiem tulkotājiem ir jāstrādā pēc pusnakts, viņiem pienākas brīvdienas. Tādēļ mums ir jāpiesaista jaunas tulkotāju komandas, lai šie tulkotāji varētu izmantot pelnīto atpūtu.
<P>
Pulksten 23.59 noteikumi nav spēkā, bet tie stājas spēkā pulksten 24.01, bet es nezinu precīzas izmaksas.
<P>

<SPEAKER ID="514" NAME="Ewa Tomaszewska" AFFILIATION="UEN">
(PL) Priekšsēdētāja kungs, kā jau es teicu debašu laikā, es atbalstu Stauner kundzes ziņojumu. Es atbalstu to, lai tiktu uzlabota piekļuve Eiropas Globalizācijas pielāgošanas fonda līdzekļiem. Es esmu noraizējusies par to, ka līdz šim ir izmantoti tikai 3 % fonda līdzekļu. Es gribēju balsot par šo ziņojumu, un es vēlos, lai tas tiktu ņemts vērā. Par laimi, mana kļūda neietekmēja balsojuma gala rezultātu. Es vēlos arī paust gandarījumu par to, ka mēs pieņēmām arī Peneda kunga un Lambert kundzes ziņojumus.
<SPEAKER ID="516" NAME="Neena Gill" AFFILIATION="PSE">
Priekšsēdētāja kungs, mēs atbalstījām šo ziņojumu tāpēc, ka tas piedāvā atbilstīgus risinājumus cīņā pret ekonomiskajām grūtībām. Mums ir jāizmanto šī situācija nevis, lai norobežotos un sauktu pēc palīdzības, bet gan, lai attīstītu jaunu praksi un tehnoloģijas, kas ļautu mums rīt kļūst spēcīgākiem, nekā bijām vakar.
<P>
Priekšsēdētāja kungs, pazīstot sevi un jūs, es esmu pārliecināta par to, ka manis pārstāvētās grupas vēlme veikt ieguldījumus energoefektivitātes jomā un atbalstīt centienus izveidot progresīvās pilsētas ir fantastiska iespēja mums visiem, kā arī fantastisks nākotnes redzējums. Kopā ar noteikumiem par energoapgādes drošību, emisiju samazināšanu un jaunu darba vietu izveidi, šis ziņojums veido holistisku pieeju, kas piedāvā efektīvākos risinājumus ekonomikas atveseļošanai nākotnē.
<P>
Daži EP deputāti un vairākas politiskās partijas neatbalsta nepieciešamību šajā situācija veikt lielus ieguldījumus. Viņu tuvredzības dēļ man aizraujas elpa, un ilgtermiņā tā tikai pasliktinās situāciju. Mēs pašlaik skaidri redzam, kas ir jādara, tādēļ es aicinu Apvienotās Karalistes valdību darīt visu, kas ir tās spēkos, lai, izmantojot šo tiesību aktu kopumu, nodrošinātu finansējuma pieejamību.
<SPEAKER ID="517" NAME="Inese Vaidere" AFFILIATION="UEN">
(LV) Es gribētu, godātie kolēģi, ļoti atzinīgi vērtēt gan šo ziņojumu, gan ieceri tieši ekonomikas atveseļošanai izmantot Kopienas finansiālo palīdzību projektiem enerģētikas jomā. Skaidrs, ka ar enerģētiku saistītie projekti ir mūsu nākotne un tās valstis, kuras pielāgosies zemu izmešu ekonomikai, kuras pratīs labāk izgudrot un ieviest atjaunīgos enerģijas avotus, tās konkurences cīņā būs arī uzvarētājas. Šajā sakarībā nelielas bažas rada projektu iesniegšanas un izvērtēšanas īsais termiņš, kurš atkal varētu varbūt jaunajām valstīm radīt papildu grūtības. Tieši tāpat es vēlētos redzēt Komisijas priekšlikumus un pamatotu programmu, kā palielināt energoefektivitātes projektiem atvēlamās naudas summas. Tieši tāpat arī vajadzētu padomāt par ēku siltināšanu, kas ļoti palīdzētu ne tikai valsts, bet arī reģionālajā līmenī. Un es gribētu, lai tiktu atbalstītas gan vietējās, gan reģionālās, gan arī individuālās aktivitātes. Paldies!
<SPEAKER ID="518" NAME="Daniel Hannan" AFFILIATION="NI">
Priekšsēdētāja kungs, runājot par stimulu tiesību aktu kopumiem un ekonomikas atveseļošanas programmām, mēs neesam ņēmuši vērā diezgan būtisku aspektu. Lai ieguldītu līdzekļus ekonomikā, mums vispirms šie līdzekļi no ekonomikas ir jāiegūst. Tas, kā mēs risinām šo jautājumu, ņemot vērā tikai vienu aspektu, sasniedza kulmināciju nesenajā G20 augstākā līmeņa sanāksmē, kuras laikā pasaules varenāko valstu vadītāji apgalvoja, ka pasaules ekonomikā ieguldījuši trīs triljonus dolāru.
<P>
Viņi teica pasaules ekonomikā; kur gan viņi, vispārīgi runājot, ieguva šadus līdzekļus, ja ne no pasaules ekonomikas? No Saturna gredzenaq? Ne neviesmīlīgā Marsa sarkanās zemes? Patiesībā mēs šeit runājam par to, ka nauda tiek izņemta no nodokļu maksātāju kabatām un nodota valstu vai starptautiskiem birokrātiskiem aparātiem tērēšanai mūsu vārdā.
<P>
Ja šis patiešām būtu labākais risinājums, ja mums visiem nāktu par labu tas, ka valsts amatpersonas mūsu vietā izlemj, kā tērēt mūsu naudu, mēs būtu zaudējuši Aukstajā karā un debatētu par šo jautājumu ar Krieviju.
<SPEAKER ID="520" NAME="Syed Kamall" AFFILIATION="PPE-DE">
Priekšsēdētāja kungs, es vēlos pabeigt šo dienu, pasakot paldies tulkotājiem un jums.
<P>
Es domāju, ka ir būtiski izvērtēt ziņojumu, ņemot vērā vispārējo situāciju. Šis ir tikai viens no vairākiem ziņojumiem, ko mēs izskatīsim saistībā ar finanšu situāciju, taču, kā jau man kolēģis Daniel Hannan minēja, mēs neesam ņēmuši vērā būtiskāko.
<P>
Kā sākās krīze? Patiesībā tā sākās Amerikas Savienotajās Valstīs ar būtisku problēmu. Kas izraisīja šo būtisko problēmu? Tā radās tāpēc, ka bankas tika aicinātas vai bija spiestas aizdot līdzekļus klientiem ar nepietiekamu kredīspēju. Tātad mēs ne tikai Amerikas Savienotajās Valstīs, bet visā pasaulē, radījām milzīgu parādu kalnu.
<P>
Attiecībā uz šā parādu kalna likvidēšanu stimulu un papildu finanšu noteikumiem, kas kavē inovācijas, es dodu priekšroku Jimi Hendrix pieejai. Ieraugot parādu kalnu, viņš teica: "Es nostājos blakus kalnam un kapāju to ar plaukstas malu. Es nostājos blakus kalnam un kapāju to ar plaukstas malu”. Es domāju, ka mēs varam mācīties no viņa teiktā.
<SPEAKER ID="522" NAME="Siiri Oviir" AFFILIATION="ALDE">
(ET) Es atbalstīju Wojciechowski kunga ziņojumu, jo es uzskatu, ka, to darot, mēs esam izskauduši pastāvošo liekulību. Proti, mēs aizstāvam dažādu ārpus Eiropas Savienības dzīvojošu dzīvnieku dzīvības, kas ir patiešām slavējami, bet mēs neredzam, kas notiek mūsu pagalmā. Tieši tāds arī bija šā ziņojuma mērķis - likvidēt pretrunas, un tagad mēs varam saskaņot dalībvalstu tiesību aktus, kas nosaka dzīvnieku labturīgas standartus attiecībā uz to nonāvēšanu vai nogalināšanu. Šis ziņojums ir balstīts uz labākajiem nodomiem.
<SPEAKER ID="523" NAME="Daniel Hannan" AFFILIATION="NI">
Priekšsēdētāja kungs, ne jau pirmo reizi un droši vien arī ne pēdējo es sev uzdodu jautājumu - kā gan tas viss ir saistītsts ar Eiropas Savienību.
<P>
Dzīvnieku nogalināšanas metodes atspoguļo dažādas kultūras, tautas un reliģiskās tradīcijas, un tas, ka mēs bradājam pa šo ārkārtīgi jutīgo lauciņu, parāda mūsu ārkārtīgi lielo iedomību.
<P>
Tā kā saskaņā ar jūsu teikto šī ir mūsu pēdējā darba diena šajā likumdošanas termiņā pirms vēlēšanām, es vēlos izmantot atlikušo laiku, lai, pirmām kārtām, pateiktos jums Onesta kungs par jūsu iecietību un jūsu labo humora izjūtu šīs sesijas laikā, kā arī es vēlos pateikties šīs iestādes darbiniekiem, vietu ierādītājiem un tulkotājiem. Ja šis sesijas pagarinājums pēc pusnakts patiešām ir radījis papildu izmaksas, es ceru, ka daļa no līdzekļiem tiks izmantota, lai samaksātu par viņu virsstundu darbu. Viņi savā darbā parāda tādu profesionālitāti, kuru daudzi šā Parlamenta deputāti var tikai mācīties. Otrām kārtām, es vēlos aicināt prezidentūru vēlreiz pārskatīt EP Reglamenta noteikumus. Mēs joprojām esam šeit tāpēc, ka pēc balsojuma, kā tas ir skaidri noteikts 163. pantā, netika sniegti balsojuma skaidrojumi. Šajā pantā ir noteikts, ka, kad ir beigušās vispārējās debates, ikviens deputāts par galīgo balsojumu var sniegt skaidrojumu, kas nepārsniedz 60 sekundes. Mani patiešām satrauc tas, ka mēs patvaļīgi esam atkāpušies no noteikumiem, kas ir skaidri noteikti EP Reglamentā.
<P>
Ja mēs vēlamies grozīt šos noteikumus, tas ir iespējams, Grozījumu veikšanai ir noteikta procedūra. Taču kamēr ir spēkā attiecīgie noteikumi, mūsu pienākums ir tos ievērot.
<SPEAKER ID="524" NAME="Priekšsēdētājs">
Atvainojiet, ka iebilstu jums Hannan kungs, bet Konstitucionālo jautājumu komiteja jau pirms laba laika diskutēja par šo jautājumu - "kad ir beigušās vispārējās debates” nenozīmē "tūlīt pēc tam, kad ir beigušās vispārējās debates”.
<P>
Mēs pašlaik rīkojamies saskaņā ar noteikumiem "kad ir beigušās vispārējās debates”, bet es esmu pārliecināts, ka jūs vērsīsieties pie manis, lai grozītu šos noteikumus, es jums uzticos.
<SPEAKER ID="525" NAME="Ewa Tomaszewska" AFFILIATION="UEN">
(PL) Priekšsēdētāja kungs, dzīvnieku rituālā kaušana, kas sagādā tiem ārkārtīgi lielas ciešanas, ir pretrunā mūsu civilizācijas būtībai. Es neticu, ka to reliģiju parstāvji, kuru nolūks ir darīt labu, varētu pieprasīt ko tādu saviem sekotājiem. Šāda veida kaušana drīzāk ir cietsirdīgu un primitīvu cilšu tradīcija, un mums nevajadzētu to atbalstīt. Ja kā argumentu izmanto reliģisko iecietību, tad ir jāpiebilst, ka pasaulē ir reliģijas, kas praktizē cilvēku rituālo nogalināšanu. Vai arī to mēs atbalstīsim? Vai tādas ir mūsu vērtības?
<P>
Noraidot 28. grozījumu, tiktu vismaz nodrošināta iespēja saglabāt vai ieviest šādas prakses aizliegumu noteiktās dalībvalstīs. Pieņemot 28. grozījumu, atklājas šā Parlamenta patiesā, asinskārā būtība. Es balsoju par ziņojumu kopumā, bet es balsoju "par” tikai tāpēc, ka citi tajā paredzētie noteikumi uzlabo nonāvēšanai paredzēto dzīvnieku situāciju.
<SPEAKER ID="526" NAME="Neena Gill" AFFILIATION="PSE">
Priekšsēdētāja kungs, nonāvēšanas laiks ir viens no būtiskākajiem, bet, iespējams, arī jutīgākajiem jautājumiem, par kuriem mēs varam pieņemt tiesību normas šajā Parlamentā. Bet mēs nevaram vienkārši stāvēt malā, jo daudzi no maniem vēlētājiem Rietummidlendā ir noraizējušies par to, ka tiesību akti ietekmēs viņu tiesības saistībā ar reliģisko pārliecību.
<P>
Lēmums par to, vai dzīvnieks ir jāapdulina pirms nogalināšanas, ir jāpieņem nevis šeit, bet gan dalībvalstu līmenī, īstenojot atvērtu dialogu un piedaloties sarunās ar reliģiskajām kopienām.
<P>
Mums ir jāiet, nevis jāskrien. Tā, manuprāt, ir labākā pieeja šim jautājumam. Šā Parlamentas uzdevums ir nevis uzspiest normas un vērtības, bet gan pārstāvēt un atspoguļot tā vēlētāju viedokli un panākt līdzsvaru. Mēs to varam paveikt kopā. Lai gan vairums EP deputātu uzskata, ka dzīvnieki ir jāapdullina pirms nogalināšanas, mums ir jāaizstāv ar reliģisku kopienu tiesības ēst tādu dzīvnieku gaļu, kas nogalināti atbilstoši to reliģiskajām tradīcijām.
<P>
Nobeigumā, priekšsēdētāja kungs, es vēlos pateikties visiem tiem, kuri vēl ir šeit, jo man šķiet, ka tikai vientuļnieki vēl ir šeit, un mēs visi esam jums ārkārtīgi lojāli, un tieši tādēļ mēs joprojām esam kopā ar jums.
<SPEAKER ID="528" NAME="Siiri Oviir" AFFILIATION="ALDE">
(ET) Eiropas sociālie modeļi pašlaik saskaras ar daudzām problēmām, piemēram, demogrāfiskām izmaiņām un globalizāciju, kas ietekmē arī modeļus, par kuriem diskutējam. Tādēļ Eiropas sociālie modeļi ir jāmodernizē, ņemot vērā ilgtermiņa tendences, tajā pašā laikā saglabājot to sākotnējās vērtības.
<P>
Pašreizējā ekonomiskās krīzes kontekstā ir ārkārtīgi svarīgi, lai sociālā politika būtu atbilstīga ekonomikas politikai. Lai šīs metodes būtu efektīvas, tām ir jābūt balstītām uz demorkātiju, proti, uz principu, kurš nosaka, ka ir jāstrādā, virzoties no apakšas uz augšu, un tās ir jāīstenot vietējā līmenī - tuvāk pilsoņiem. Priekšlikums bija balstīts uz šiem principiem, tādēļ es atbalstu Silva Peneda kunga vadībā izstrādāto ziņojumu.
<SPEAKER ID="530" NAME="Priekšsēdētājs">
Oviir kundze, viss ir kārtībā, es tikai gribēju jums pateikt, ka jūs esat pēdējā runātāja par pēdējo ziņojumu.
<SPEAKER ID="531" NAME="Siiri Oviir" AFFILIATION="ALDE">
(ET) Dažreiz ir labi būt pirmajai un dažreiz ir labi būt pēdējai. Es vēlos minēt šādus aspektus - pašreizējās smagās ekonomiskās krīzes apstākļos Eiropas Savienības darba tirgū valdošā realitāte ir tāda, ka arvien vairāk iedzīvotāju tiek atlaisti, kas savukārt palielina to iedzīvotāju kopējo skaitu, kuri cieš no nabadzības un atstumtības Eiropā. Šodien ir ārkārtīgi būtiski, lai sociālās integrācijas politika un saistīta darba tirgus politika tiktu īstenota, pamatojoties uz integrētu un vienotu pieeju, kas paredzētu Eiropas Ekonomikas atveseļošanas plānā.
<P>
Mēs daudz esam runājuši par darba tirgus politikas elastīgumu. Ir pēdējais laiks runāt arī par sociālās politikas elastīgumu. Ar to es domāju, ka darba tirgus politikai un sociālās palīdzības nodrošināšanas politikai ir jābūt savstarpēji saistītām. To nosaka pašreizējā situācija. Ziņojumā tika pausts atbalsts aktīvai bezdarbnieku integrācijai, un es uzskatu, ka bija jābalso par šā ziņojuma pieņemšanu.
<SPEAKER ID="532" NAME="Priekšsēdētājs -">
Oviir kundze, jūsu cienītāji ir palikuši līdz pašām beigām.
<P>
Nākamā sēde sāksies drīz, jo ir jau 2009. gada 7. maijs - Eiropas Parlamenta sestā likumdošanas termiņa pēdējā diena.
