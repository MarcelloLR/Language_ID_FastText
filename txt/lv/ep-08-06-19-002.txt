<CHAPTER ID="002">
Ceļā uz drošāku, tīrāku un efektīvāku mobilitāti Eiropas mērogā: pirmais ziņojums par viedajiem automobiļiem (debates)
<SPEAKER ID="006" NAME="Priekšsēdētāja">
Nākamais punkts ir debates par Zita Gurmai Transporta un tūrisma komitejas vārdā izstrādāto ziņojumu "Ceļā uz drošāku, tīrāku un efektīvāku mobilitāti Eiropas mērogā: pirmais ziņojums par viedajiem automobiļiem”.
<SPEAKER ID="007" NAME="Zita Gurmai">
referente. - (HU) Es pateicos. Priekšsēdētājas kundze, komisār, dāmas un kungi, ikdienā mēs aizvien biežāk esam atkarīgi no transporta. Arī Eiropas ekonomika balstās uz efektīvu ceļu transporta izmantošanu. Tomēr pieaugošā satiksmes intensitāte ir radījusi nopietnas sociālās problēmas. Tā rada sastrēgumus uz ceļiem un pilsētās, ir iemesls nopietnām vides un veselības problēmām, iznieko enerģiju un, galvenais, izraisa nelaimes gadījumus. Īsumā - šeit ir daži šokējoši statistikas dati: transporta radītās oglekļa dioksīda emisijas kopējais apjoms ir 835 miljoni tonnu gadā; katru gadu ceļu satiksmes negadījumos bojā iet 40 000 cilvēku; ar sastrēgumiem saistītās izmaksas Eiropas Savienībā sasniedz EUR 50 miljardus gadā, kas atbilst 0,5% no Kopienas IKP, un 2010. gadā šis skaitlis varētu sasniegt 1% no IKP.
<P>
Tomēr man ir arī labas ziņas: problēmas iespējams mīkstināt. Elektroniskā stabilitātes kontrole varētu glābt dzīvību apmēram 4000 cilvēkiem gadā, un, ja ārkārtas izsaukuma no transportlīdzekļa sistēma eCall būtu izvērsta visā Eiropā, traumu un upuru skaitu, kas radušies ceļu satiksmes negadījumos, varētu samazināt pat par 5-15%. Tas gadā glābtu vairāk nekā 2500 dzīvību un ietaupītu EUR 22 miljardus. Atbilstoša programmatūra un reāllaika informācija satiksmes centros palīdzētu samazināt sastrēgumus par 40%.
<P>
Pat no dažiem nosauktajiem piemēriem ir skaidrs, ka viedām transportu sistēmām ir neapstrīdamas priekšrocības, bet šīs sistēmas netiek izmantotas; no otras puses - elektroniskā stabilitātes kontrole Amerikas Savienotajās Valstīs no 2012. gada būs obligāta visos jaunajos automobiļos. Galvenais iemesls, kādēļ šīs sistēmas nav plašāk izplatītas, ir to augstās izmaksas un atbilstošas informācijas un piemērotas infrastruktūras trūkums. Taču mums būtu sev jāpavaicā, vai mēs varam pieļaut tādu situāciju, kuras rezultātā Eiropas pilsoņi nav spējīgi baudīt savas tiesības? Redziet, es ticu, ka ikvienam no viņiem un arī ikvienam no mums ir tiesības uz drošu, ilgstošu un efektīvu mobilitāti.
<P>
Tā kā mobilitāte ir palielinājusies un turpina strauji pieaugt, manis pieminētās problēmas skar visu Eiropu, un, ja mobilitāte nav optimāla vai droša, mums jārīkojas Eiropas mērogā. Ir jānovērš šķēršļi tirgū, jāveicina pieprasījums pēc viedām komunikāciju tehnoloģijām un jāattīsta Eiropas mēroga, savstarpēji funkcionējoša, vieda infrastruktūra. Rezultāti, kuri Eiropas pētījumos un attīstībā informācijas un komunikācijas tehnoloģiju jomā jau sasniegti, ir jāuztur un jāpilnveido, īpaši, kas attiecas uz autovadītāja-transportlīdzekļa savstarpējo mijiedarbību. Visi šie apstākļi ir nepieciešami Eiropas ekonomikai un sabiedrībai un ir Eiropas rūpniecības interesēs, ņemot vērā, ka Japānas un Amerikas Savienoto Valstu rūpniecības nozare (atsaucoties tikai uz vienu vai diviem piemēriem) ir tās lielākais konkurents. Eiropas politikas lēmēji to ir sapratuši, un tādēļ viedā automobiļa iniciatīva ir kā i2010 iniciatīvas flagmanis.
<P>
Tādēļ es atzinīgi vērtēju Eiropas Komisijas paziņojumu un atbalstu iesaistīto pušu centienus attīstīt atbilstošu inteliģento informācijas un drošības tehnoloģiju izmantošanu transportlīdzekļos. Mums jāatzīst, ka process vēl ir sākuma stadijā, bet tagad mums ir pieejama informācija par to attīstību, kāda bijusi kopš viedo automobiļu iniciatīvas uzsākšanas. Darbs, kuru jau esam paveikuši, nav mazsvarīgs, un mēs atzīstami progresējam. Taču tajā pašā laikā es ar lielu ziņkāri gaidu nākamo progresa ziņojumu, un esmu pārliecināta, ka arī es ar savu pieticīgo ieguldījumu esmu iespēju robežās līdzdarbojusies, lai, cik vien iespējams, attīstītu dzīvībai drošu, videi labvēlīgu un satiksmei optimālu sistēmu izmantošanu.
<P>
Un, visbeidzot, es gribētu izmantot izdevību un pateikties ikvienam, kurš palīdzēja manā darbā: Eiropas Komisijas Informācijas sabiedrības un plašsaziņas līdzekļu ģenerāldirektorātam, Eiropas Parlamenta Transporta un tūrisma komitejas sekretariātam; es pateicos maniem kolēģiem, šī Parlamenta deputātiem, un tiem, kuri šodien nav varējuši ierasties, par viņu komentāriem un grozījumu priekšlikumiem; un es pateicos profesionālajām organizācijām par to derīgajiem padomiem, ielūgumiem un paskaidrojumiem. Paldies jums visiem par sadarbību.
<SPEAKER ID="008" NAME="Antonio Tajani">
Komisijas loceklis. - (IT) Priekšsēdētājas kundze, dāmas un kungi, Gurmai kundze, lai gan es pārstāvu komisāri Viviane Reding, kura ir atbildīga par šodienas debatēm, es uzskatu šo jautājumu par īpaši būtisku, jo tas ir nozīmīga tās stratēģijas sastāvdaļa, kuru Komisija un mans departaments plāno īstenot dažu nākamo gadu laikā, t.i., lai samazinātu uz Eiropas Savienības ceļiem bojā gājušo skaitu.
<P>
Mūsu pienākums ir uzskatīt šo iniciatīvu par politisku prioritāti; pilsoņi mūs vēro, un īpaši jauni cilvēki gaida, ka mēs sniegsim atbildes, padomus, ieteikumus un idejas, lai viņi varētu izmantot Eiropas Savienības, neriskējot zaudēt savas dzīvības.
<P>
Tādēļ šodienas debates, tāpat kā debates vakar vakarā, ir īpaši nozīmīgas, un arī Eiropas Komisijas organizētie pasākumi ir ļoti būtiski. Briselē 10. jūlijā tiks rīkots iniciatīvas pasākums jauniem cilvēkiem, dodot viņiem iespēju diskutēt par ceļu drošību, un Francijas prezidentūras laikā būs virkne pasākumu par ceļu drošību, no kuriem pats svarīgākais notiks 13. oktobrī Parīzē, lai gan arī citās Eiropas pilsētās būs pasākumi šajā jomā ar mērķi vairot sabiedrības un īpaši jaunu cilvēku sapratni.
<P>
Priekšsēdētājas kundze, dāmas un kungi, no šodienas debašu skatupunkta es vēlētos pateikties Parlamentam kopumā un apsveikt referenti ar viņas izcilo un izsmeļošo ziņojumu. Es īpaši novērtēju faktu, ka viņas ziņojums atzīst viedo automobiļu iniciatīvas atbalstīto tehnoloģiju un sistēmu lielo potenciālu. Parlamenta atbalsts ir izšķiroši nozīmīgs, ja šīs sistēmas ir jāintegrē starp satiksmes dalībniekiem.
<P>
Jau no paša sākuma pilsoņi ir bijuši šīs iniciatīvas fokuss un mērķis. Pilsoņi kā satiksmes dalībnieki tiek konfrontēti ar aizvien grūtākām izvēlēm mobilitātes jomā, un informācija, kuru publiskais un privātais sektors sniedz dažos gadījumos, ir mulsinoša vai pat pretrunīga. Tādēļ es atzinīgi vērtēju Parlamenta aicinājumu ieviest turpmākus pasākumus, tādus kā stimulēšanas pasākumi, autovadītāju kursi un ceļu satiksmes dalībniekiem domātas informācijas kampaņas, lai palīdzētu drošākiem un ekoloģiski tīrākiem transportlīdzekļiem ieņemt lielāku tirgus daļu.
<P>
Ļoti uzmundrinoši, īpaši man kā Parlamenta ilggadējam deputātam, ir redzēt, ka šis Parlaments atzīst eCall par vienu no galvenajām "viedo automobiļu” iniciatīvas prioritātēm. eCall rezultātā mēs esam panākuši lielu progresu, un šī gada beigās Komisija iesniegs Parlamentam un Padomei paziņojumu, kurā izklāstīts noslēguma posms eCall īstenošanai.
<P>
Tāpat es esmu pateicīgs Parlamentam par tā atbalstu mūsu centienos rast labāko veidu, kā ar viedo tehnoloģiju palīdzību nodrošināt energoefektivitāti un samazināt CO2 emisiju, un par tā ieteikumiem, kādi būtu turpmāk veicamie pasākumi. Tomēr šī joma ir pagaidām pašā sākumstadijā, tā, piemēram, vēl ir jāīsteno noteikumi par CO2 emisiju samazināšanas mērķiem; es no jauna domāju par turpmākiem pasākumiem transporta sektorā, kuri īpaši balstītos uz kompleksu pieeju. Parlamenta atbalsts šajā ziņā būs izšķirošs.
<SPEAKER ID="009" NAME="Dieter-Lebrecht Koch">
PPE-DE grupas vārdā. - (DE) Priekšsēdētājas kundze, komisār, dāmas un kungi, sabiedrībai vajadzētu gūt labumu no lielāka ceļu drošības potenciāla divējādi. Šī iemesla dēļ es papildus ziņojumam, kuru šodien pārrunājam, aicinu veikt vairāk pētījumu un izglītot par ieguvumiem drošības jomā, ko sniedz autovadītāju atbalsta sistēmas. Lielākajai daļai cilvēku nav nekādas praktiskās pieredzes ar tamlīdzīgām sistēmām, un tādēļ viņi nespēj novērtēt, ka, pirmkārt, autovadītāju atbalsta sistēmām piemīt neapstrīdams drošības potenciāls - 80% satiksmes negadījumu pamatā ir autovadītāju kļūdas; otrkārt, autovadīšana prasa mazāk stresa; treškārt, tās atbalsta un atslogo vadītājus, nemazinot viņu tiešo atbildību; un ceturtkārt, tās iedrošina ekonomisku un videi nekaitīgu vadītāju uzvedību. Saskaņā ar nesen veiktajiem pētījumiem autovadītāju atbalsta sistēmas varētu novērst līdz pat vienai trešdaļai visu nopietno negadījumu, ja tās lietotu visi vadītāji.
<P>
Tādas sistēmas kā adaptīvā kruīza kontrole (ACC), joslas maiņu palīgsistēma un elektroniskā stabilitātes kontrole (ESC) tehniski ir labi attīstītas un ļoti uzticamas. No otras puses, arī tām ir jāiziet regulāra tehniskā apskate, un tās ir jāpārbauda pēc lielākiem, avāriju seku rezultātā veiktiem remontdarbiem. Viedas transportlīdzekļu sistēmas kopumā palīdz izvairīties no bīstamām situācijām un, atslogojot autovadītāju, sekmē atbrīvotāku un apdomīgāku braukšanas stilu.
<P>
Diemžēl šīs sistēmas vēl nav transportlīdzekļu aprīkošanas standarts. Par spīti Vision Zero, satiksmes negadījumi notiks arī nākotnē. Sākot ar 2010. gada beigām, visiem transportlīdzekļiem jābūt aprīkotiem ar elektronisko eCall ārkārtas izsaukuma zvanu sistēmu, kas darbojas caur satelītu, lai profesionālu palīdzību pēc nelaimes gadījuma varētu sniegt nekavējoties jeb medicīnas valodā runājot -tā saucamās zelta stundas laikā.
<P>
Pa Eiropas neatliekamās palīdzības telefona numuru 112 operatīvais dienests un neatliekamās palīdzības dienesti nekavējoties saņem automātisku ziņojumu par nelaimes gadījumu un precīzu negadījuma vietu. Taču līdz neatliekamās palīdzības dienestu atbraukšanai ikvienam no mums būtu jāprot sniegt pirmā medicīniskā palīdzība. Moderno transportlīdzekļu salonos pastāv arī sensorās sistēmas pārslodzes draudi. Aizvien sarežģītāka ikdienas funkciju darbība, tādu kā gaisa kondicionēšana, automašīnu radio un navigācijas sistēmas apvienojumā ar atbalsta sistēmas audiovizuālajiem signāliem, piemēram, automātisko transportlīdzekļa novietošanu stāvvietā, buksēšanas kontroli, bloķēšanas ierīcēm alkohola lietošanas un sistēmas pārslodzes gadījumos, kā arī citas ierīces var novērst autovadītāju uzmanību vai pat izsaukt vadītāju pārslodzi.
<P>
Papildus šīm vēl ir cita problēma - esošo transportlīdzekļu nomaiņa. Tas galvenokārt ir cenu pieejamības jautājums. Diemžēl transportlīdzekļu vidējais kalpošanas laiks drīzāk palielinās, nevis samazinās. Transportlīdzekļiem jābūt pieejamiem. Tā ir mūsu atbildība.
<P>
Visbeidzot, ļaujiet man izteikt lielu pateicību Zita Gurmai par viņas izcilo darbu.
<SPEAKER ID="010" NAME="Silvia-Adriana Ţicău">
PSE grupas vārdā. - (RO) Priekšsēdētājas kundze, komisāra kungs, dārgie kolēģi. Es vēlos apsveikt Zita Gurmai ar viņas ziņojumu un esmu pārliecināta, ka, arī pateicoties viņai, plāns, kuru Komisija izveidos 2008. gada rudenī par pasākumu paātrinātu ieviešanu viedo transportlīdzekļu jomā, būs vērienīgāks.
<P>
Viedo automobiļu iniciatīva, kas uzsākta 2006. gadā, ir Komisijas stratēģiskās pamatprogrammas e2010 Informācijas sabiedrības attīstībai līdz 2010. gadam galvenais projekts. Viena no eSafety programmas sastāvdaļām ir eCall sistēmas, kas automātiski zvanīs neatliekamās palīdzības dienestiem un piegādās precīzu informāciju par transportlīdzekļa atrašanās vietu, īstenošana līdz 2010. gadam. Tomēr ir svarīgi, ka dalībvalstis paraksta saprašanās memorandu. Es atbalstu šīs sistēmas ieviešanu no 2010. gada kā standarta aprīkojumu visos jaunajos transportlīdzekļos.
<P>
Ieviešot elektronisko stabilitātes kontroles sistēmu, kas samazina slīdēšanas bīstamību, Eiropā katru gadu varētu izglābt 4000 dzīvību. Diemžēl saskaņā ar automobiļu ražotāju stratēģiju šīs ierīces ir pieejamas nelielā daudzumā un bieži kā daļa no ļoti dārgu piedāvājumu paketes.. Es uzskatu, ka nepietiek tikai izvirzīt mērķi, ka, sākot ar 2012.gadu, ar stabilitātes kontroles sistēmām ir jāaprīko visi modeļi, - būtiski ir arī radīt stimulu, lai pircējs šādu opciju izvēlētos. Ir pierādīts, ka iespējams izvairīties no 60% frontālās vai aizmugures daļas sadursmju, ja vadītājiem būtu pieejamas ātrās bremzēšanas sistēmas un tehnoloģijas, lai izvairītos no negadījuma. Tāpat arī redzamības uzlabošanas sistēmas, kas nodrošina automobiļus ar adaptīvo priekšējo gaismas lukturu sistēmu, varētu par 30% samazināt nāves gadījumu skaitu, kuros iesaistīti kājāmgājēji, un par 15% samazināt nelaimes gadījumu skaitu, kuros cieš riteņbraucēji.
<P>
Es uzskatu, ka ļoti būtiski ir nodrošināt informācijas konfidencialitāti, un es vēršu Jūsu uzmanību uz to, ka ir steidzami nepieciešams juridisks skaidrojums par atbildību nelaimes gadījumos, kuros iesaistītie transportlīdzekļi ir aprīkoti ar ātrās bremzēšanas sistēmu vai slīdēšanas kontroles ierīci. Automobiļu nozarei jāpārņem Eiropas paraugprakses kodekss transportlīdzekļu ražotājiem modernu palīgsistēmu attīstīšanai un pārbaudei... automobiļu vadītājiem, kuri atlasīti pēc REPONSE.
<P>
Visbeidzot, es uzskatu, ka Kopienas un valstu finanšu atbalsta shēmas ir būtisks atbalsts viedo automobiļu iegādei un šo sistēmu izmantošanai lielos apjomos. Es vēlos sveikt Zita Gurmai ar viņas ziņojumu, un mēs patiešām gaidām no Komisijas ambiciozu plānu par viedo automobiļu ieviešanu.
<SPEAKER ID="011" NAME="Paweł Bartłomiej Piskorski">
ALDE grupas vārdā. - (PL) Priekšsēdētājas kundze, komisār, kā mēs vakar pārrunājām, savā jaunajā statusā esat šeit ieradies īpaši piemērotā brīdī, mūsu debašu laikā par transportlīdzekļiem.
<P>
Šo pāris dienu laikā mēs esam pārrunājuši dažādus jautājumus saistībā ar ceļu drošības uzlabošanu un transportlīdzekļu kvalitāti. Pirms divām dienām mēs runājām par gājēju un riteņbraucēju drošību, vakar mēs apspriedām bīstamu vielu pārvadāšanu un ceļu sistēmu drošību. Šodien mēs izvērtējam pašus transportlīdzekļus, t.i., kā padarīt transportlīdzekļu izmantošanu uz Eiropas Savienības ceļiem pēc iespējas drošāku.
<P>
Mums ir skaidrs mērķis - veicināt ES pilsoņu efektīvu pārvietošanos un nodrošināt viņiem ērtāku dzīvi, bet tajā pašā laikā viņiem vajadzētu justies drošāk, lai, pateicoties mūsu regulējumam, mēs varam ziņot mūsu vēlētājiem, ziņot sabiedrībai, ka esam snieguši pozitīvu ieguldījumu. Atbilstoši Eiropas Parlamenta pasākumi parāda ne tikai šī Parlamenta nozīmi, tie arī demonstrē, ka Eiropas tiesību akti un Eiropas Savienības iestādes ikviena dzīvē veic kaut ko pozitīvu un taustāmu.
<P>
Mums būtu jāatceras, ka, pārrunājot iniciatīvas, kā padarīt transportlīdzekļus drošākus, prātā jāpatur divas lietas. Pirmkārt, mēs aplūkojam pašu transportlīdzekli un visas sistēmas: ātruma kontroli, stabilitātes kontroli, attāluma uzturēšanu starp transportlīdzekļiem; visas šīs palīgsistēmas, līdz ar navigācijas sistēmām, ir ļoti nozīmīgas, lai uzlabotu automobiļu, kas ir pārvietošanās līdzeklis tiem, kuri pārvietojas pa ceļiem, darbību.
<P>
Mums tomēr būtu jāatceras - un būtu pareizi to norādīt šajās runās, ka mūsu pilsoņiem, kuri pārvietojas pa ceļiem, ļoti svarīga ir arī sazināšanās iespēja, ja notiktu kāda traģēdija, nelaimes gadījums vai kāda cita liksta. Mūsu pilsoņiem vajadzētu justies drošiem, ka viņi saņems palīdzību, cik ātri vien iespējams, pateicoties tehniskajam aprīkojumam un sistēmām, kuras mēs ieviešam.
<P>
Šie abi punkti ir ļoti nozīmīgi. Abi - tas nozīmē efektīvas informāciju sistēmas, lai varētu nodrošināt palīdzību nelaimes gadījumā, un, vienlaikus, sistēmas, kas uzlabo pašus transportlīdzekļus.
<P>
Iztirzājot šo ziņojumu, kuru mana politiskā grupa atbalsta, mums jāatceras arī zināmi ierobežojošie faktori. Pirmkārt, runājot par viedo automobili, mēs nedrīkstam aizmirst, ka vieda transportlīdzekļa ļoti nozīmīga daļa ir prātīgs vadītājs. Tas nav mazsvarīgs punkts, un vadītāju izglītošana ir ļoti būtiska. Mēs vairākkārt esam pārliecinājušies, ka tehnoloģiskais progress nav uzlabojis drošību. Kādēļ? Jo, neskatoties uz uzlabotajām tehnoloģijām un ātrākām automašīnām, vadītāji pie stūres jutās pasargāti. Labāki ceļi nozīmēja, ka viņi var braukt ātrāk. Šī iemesla dēļ ļoti svarīgs ir jautājums par izglītošanos, lai zinātu, kas no modernajām tehnoloģijām var būt noderīgs, kādi ir ierobežojošie faktori un to, kā vadītājam izvairīties no pārmērīgas moderno tehnoloģiju, kuras mēs, cerams, varēsim ieviest, izmantošanas.
<P>
Tika izvirzīts arī tirgus konjunktūras jautājums, jo nav garantiju, ka mūsu ieviestajiem noteikumiem, lai cik tie arī nebūtu pamatoti, derīgi, piemēroti un autovadītājiem labvēlīgi, sekos tūlītēja satiksmes līdzekļu nomaiņa pret, mūsuprāt, drošākiem, efektīvākiem un vieglāk vadāmiem automobiļiem. Garantiju nav, jo, protams, pastāv cenu barjera. Šī barjera varētu stingri ierobežot pieeju tādiem automobiļiem. Es neesmu tādu sistēmu atbalstītājs, kas prasītu finansējumu. Gan Komisijai, gan mums visiem tas ir intelektuāls izaicinājums - kā panākt, lai būtu ne tikai drošāki transportlīdzekļi un labāki ceļi, bet arī to, lai mūsu pilsoņi, Eiropas Savienības pilsoņi, gribētu tos izmantot un šim mērķim tiktu rasts finanšu nodrošinājums.
<P>
Es ļoti gribētu pateikties referentei un vēlreiz izteikt pilnīgu atbalstu šim ziņojumam.
<SPEAKER ID="012" NAME="Sepp Kusstatscher">
Verts/ALE grupas vārdā. - (DE) Priekšsēdētājas kundze, komisār, kuru es sveicu kā jaunpienācēju mūsu sēžu zālē, dāmas un kungi, te ir ziņojums, kas pārpilns ieteikumu. Es noteikti varu izteikt komplimentu Zita Gurmai par neskaitāmajām idejām, kas iekļautas šajā ziņojumā, lai vairotu transportlīdzekļu tehnisko izsmalcinātību uz mūsu ceļiem.
<P>
Ievadā es nevaru atturēties no piezīmes par izteicieniem "viedais automobilis”, "vieda infrastruktūra” un "viedi drošības mehānismi”. Kā jau esmu teicis Transporta un tūrisma komitejā, es uzskatu šī termina attiecināšanu uz automobiļiem un ceļiem par pilnīgi nepieņemamu. Intellegentia, intellegere, intellegens - šie latīņu termini ir saistīti ar apķērību, uztveri un izpratni. Tie attiecas uz dzīvu būtņu izziņas prasmi, viņu spēju izprast, atšķirt, risināt problēmas un pielietot zināšanas. Tīri no valodnieciskā viedokļa ir pilnīgi absurdi runāt par viediem transportlīdzekļiem un viediem ceļiem!
<P>
Sava ziņojuma pārskatā Zita Gurmai raksta: "Aizvien pieaugošā ceļu satiksme rada nopietnas sociālas un vides problēmas: ceļu tīklu un pilsētas satiksmes pārlieku noslogotību, kaitējumu videi un sabiedrības veselībai, enerģijas zudumus, ceļu satiksmes negadījumus un nevajadzīgus upurus”. Es tam pilnībā piekrītu. Es arī nemēģinu noliegt, ka gudri tehnoloģiskie risinājumi, kurus bagātīgi piedāvā šis ziņojums, padarītu ceļu satiksmi mazāk bīstamu un videi draudzīgāku. Taču tiem ir visai ierobežotas spējas risināt reālas sociālas un vides problēmas.
<P>
Es nesen apmeklēju vairākas skolas. Šo apmeklējumu laikā es izmantoju izdevību un vaicāju vairākiem pamatskolas un vecāko klašu vidusskolas skolēniem, kas, viņuprāt, ir neskaitāmo ceļu negadījumu galvenais iemesls. Pirmā atbilde vienmēr bija "pārāk liels un bīstams ātrums un braukšana dzērumā”. Taču risinājumi, ar kuriem šeit nākam klajā, izklausās pēc autorūpniecības nozares, kura cenšas pārdot arvien vairāk jaunu un tehniski izsmalcinātu satiksmes līdzekļu.
<P>
Ja problēmu izraisa pieaugošās degvielas cenas, ja pastāv steidzama nepieciešamība samazināt kopējo enerģijas patēriņu, ja ir jāsamazina bezatbildīgi augstais CO2 emisiju līmenis un ja mēs vēlamies cīnīties pret klimata pārmaiņām, mums nevajadzētu šos tematus skatīt kopā ar filozofiju, kas saistās ar vārdiem "arvien lielāks”, "arvien augstāks”, "arvien ātrāks”, "vēl varenāks”, "vēl izsmalcinātāks” un "vēl mobilāks”, bet drīzāk vajadzētu pārņemt citu dzīvesveidu, kura pamatā ir tādi jēdzieni kā lēnāks, pieticīgāks un taupīgs.
<P>
Ir viens punkts, kuram nepiekrītu. Referente raksta: "Patērētājam galvenais faktors ir pieejamība. Daudzi patērētāji vienkārši nevar atļauties iegādāties minētās sistēmas. Tādēļ ir svarīgi, lai viedo automobiļu sistēmas iespējami drīz kļūst pieejamas cenas ziņā un līdz ar to plaši izplatītas”. Heidelbergā izvietotais Vides un prognozēšanas institūts (UPI) pirms pāris gadiem aprēķināja, ka, ņemot vērā visas tiešās un netiešās transportlīdzekļu izmaksas, Vācijā caurmēra automobili subsidē valdība, respektīvi, nodokļu maksātājs EUR 3000 apmērā gadā. Ir nepieļaujami, ka vides postīšana un sabiedrības veselības risks tiek subsidēti. Tieši otrādi - tiem, kuri nodara postījumus, būtu jāmaksā saskaņā ar izmaksu pārredzamības principu.
<P>
Ceļu būve un saglabāšana nav vienīgie izmaksu faktori. Ir arī augsnes izmantošana un visdažādākie nodarījumi dabai un cilvēku veselībai. Lūdzu, nepārprotiet mani, es neesmu pret labākām tehnoloģijām, bet gan pret šo aklo uzticēšanos tehnoloģijām. Ja mēs vēlamies subsidēt mobilitāti, mums vispirms vajadzētu atbalstīt dzelzceļa transportu, vietējo sabiedrisko transportu, riteņbraukšanu un kājāmiešanu. Tas būtu prātīgāk, veselīgāk, drošāk un "zaļāk”.
<SPEAKER ID="013" NAME="Wiesław Stefan Kuc">
UEN grupas vārdā. - (PL) Priekšsēdētājas kundze, Zita Gurmai ziņojums un tajā izklāstītie ieteikumi ir solis virzienā, lai uzlabotu drošību uz ceļiem Eiropas Savienībā. Vairums no mums pa šiem ceļiem pārvietojas ar transportlīdzekļiem. Tie ir aprīkoti ar tehnoloģijām, kas pastāvīgi uzlabojas: katalītiskiem konvertoriem, pretbloķēšanas sistēmām, automātisko stabilitātes kontroli, apgaismojumu, sēdekļiem, drošības jostām utt. Tomēr, kā vienmēr, ir "bet”. Runājot vispārīgi, elektroniskais aprīkojums ir piemērots dārgiem automobiļiem, kas pakļauti drošības pārbaudēm, kuriem ir deformāciju zonas un kuri aprīkoti ar daudziem drošības spilveniem vai īpašām drošības jostām. Šie transportlīdzekļi var izturēt gandrīz ikvienu nelaimes gadījumu, bet diemžēl uz ceļiem dominē transportlīdzekļi, kuri pārstāv vidējo vai zemo cenu klasi. Vēl būtiskāk ir tas, ka šo transportlīdzekļu pārdošana aizvien pieaug un, kā informē autožurnāli, mūs drīzumā pārpludinās lētu automašīnu vilnis no Indijas, Ķīnas un citām valstīm. Acīmredzot cena ir saistīta ar kvalitāti un aprīkojumu. Automobiļiem, kas maksā ap EUR 2000-5000, nav īpaši vairāk aprīkojuma kā motors, stūres rats, riteņi, sēdekļi un varbūt dažās valstīs arī viena drošības josta.
<P>
Tas ir ļoti uzmundrinoši, ka šādā situācijā ir cilvēki, kas cenšas rūpēties par mūsu drošību. Cenas aizvien pazeminās, un obligāto aprīkojumu var pastāvīgi papildināt. Ne tikai drošības jostas vai ekoloģiskus dzinējus. Varbūt nākotnē pretbloķēšanas sistēmas vai automātiskās stabilitātes kontroles sistēmas (ASC) kļūs obligātas.
<P>
Es gribētu apsveikt Zita Gurmai ar viņas novatorisko ziņojumu. Es esmu pārliecināts, ka, neskatoties uz aprīkojuma detaļu sarežģītajiem nosaukumiem un funkcijām, ziņojums tiks uzņemts ar sapratni un atbalstu. Mēs cenšamies novērst milzīgu skaitu nelaimes gadījumu ar letālu iznākumu, un mūsu politiskā grupa atbalstīs šo ziņojumu, tāpat kā atbalstījām vakar ar kolēģiem deputātiem pārrunātos ziņojumus.
<SPEAKER ID="014" NAME="Johannes Blokland">
IND/DEM grupas vārdā. - (NL) Priekšsēdētājas kundze, es esmu ļoti pateicīgs referentei Zita Gurmai par viņas ziņojumu. Viņa ir izvēlējusies pareizo pieeju. Sepp Kusstatscher, protams, ir taisnība viņa filozofiskajā kritikā par izteicienu "viedais automobilis”. Mēs acīmredzot runājam par mākslīgo intelektu, un tātad mums jālieto šis vārds.
<P>
Ir trīs punkti, kas jāuzsver šajā rezolūcijā par viedajiem automobiļiem. Pirmkārt, viedo automobiļu pilnveidošanai jābūt tīras vides interesēs. Otrkārt, to attīstībai jāsniedz pozitīvs iespaids uz ceļu drošību. Esmu apmierināts, ka šie punkti ir izdalīti arī Zita Gurmai ziņojumā. Es gribētu sniegt šādus komentārus.
<P>
Pirmkārt, es domāju, ka ir svarīgi, ka tiek pieliktas pūles, lai viedo automobiļu attīstībā ievērotu Eiropas Savienības vides aizsardzības mērķus. Ziņojumā minēts, ka Eiropas Komisijas mērķis ir panākt, lai jaunu pasažieru automobiļu un vieglo kravas transportlīdzekļu vidējais CO2 apjoms nepārsniedz 120 g/km. Es varu piebilst, ka mērķis 2020. gadam ir 80 g/km. Es uzskatu, ka viedo automobiļu attīstīšana palīdzēs sasniegt šo mērķi. Transportlīdzekļu enerģijas resursu ilgtspējīgā attīstība noteikti atklās citas gudras iespējas, kā sasniegt CO2 emisiju samazināšanu.
<P>
Otrkārt, es gribētu teikt, ka viedo automobiļu attīstība ir arī ceļu drošības interesēs. Ziņojumā tas plaši aprakstīts, tādēļ es par to šeit vairs nerunāšu.
<P>
Saistībā ar J apsvērumu ir jābūt skaidram, ka, neskatoties uz to, vai tehnoloģiskais progress liek autovadītājiem justies drošāk un līdz ar to mazāk atbildīgiem, uzmanīga braukšana ir katra vadītāja ziņā. Šim principam vēl ir jāstājas spēkā, un ir teicami, ja autovadītājiem par to atgādina.
<P>
Manas pēdējās piezīmes ir par ziņojumu kopumā. Ir būtiski, lai viedo automobiļu pilnveidošana netiktu skatīta atsevišķi no viedo automobiļu vides attīstības. Tieši tāda kombinācija paver daudz iespēju, kā samazināt piesārņojumu un uzlabot ceļu drošību. Laba ceļu satiksmes sistēma ir sabiedrībai vitāli svarīga. Mums jāpieņem fakts, ka transports darbojas uz vides rēķina un turpinās asociēties ar nelaimes gadījumiem.
<P>
Tomēr viedo transportsistēmu pilnveidošana noteikti var palīdzēt mazināt transporta negatīvo ietekmi. Tādēļ es atkal gribētu pievērst uzmanību apsvērumam Nr. 13. Es gaidu stingru dalībvalstu un Eiropas Komisijas atbalstu, lai ieviestu ekoloģiskus un transportlīdzekļiem drošus risinājumus.
<P>
Vēlos pasvītrot, ka ir būtiski dalīties zināšanās par viedajām transportu sistēmām. Galu galā šķiet ticami, ka zināšanas būs pieejamas dalībvalstīs, kuras, relatīvi runājot, mazāk cieš no transporta negatīvās ietekmes, ko es minēju iepriekš. Tādā gadījumā būtu labi, ja sistēma tiktu attīstīta, no vienas puses, nodrošinot, ka šī svarīgā informācija būs pieejama arī dalībvalstīs, kurām par to ir liela interese, un, no otras puses, ņemot vērā attīstītāju intelektuālā īpašuma tiesības viedo transportsistēmu jomā. Manuprāt, dalībvalstīm šajā jautājumā vajadzētu savstarpēji vienoties.
<SPEAKER ID="015" NAME="Luca Romagnoli" AFFILIATION="NI">
(IT) Priekšsēdētājas kundze, dāmas un kungi, es apsveicu Zita Gurmai ar neskaitāmajām idejām, kuras viņa ierosinājusi. Man jāsaka, ka šajā ziņojumā ir ļoti daudz cilvēciskā un mākslīgā intelekta, un es ceru, ka pirmajam vienmēr būs priekšroka pār otro, jo citādi mēs aizmirstam būtiskāko: līdz ar vienu no mūsu mērķiem - piedāvāt drošākus, tīrākus un viedākus transportlīdzekļus,, mēs nedrīkstam aizmirst otru mērķi - ceļu satiksmes negadījumos cietušo upuru skaita samazināšanu uz pusi līdz 2010. gadam.
<P>
Itālijas televīzijā vēl nesen bija šausminoša reklāma. Tā rādīja vesela ciemata, veselas municipalitātes izzušanu no Itālijas ainavas, kas iedzīvotāju skaita ziņā ir līdzvērtīgi tiem40 tūkstošiem un vairāk Eiropas pilsoņu, kas iet bojā Eiropā katru gadu. Tādēļ jāpieliek visas pūles un jādara viss iespējamais, lai krasi samazinātu nāves gadījumu skaitu, kā arī to iedzīvotāju skaitu, kas neaiziet bojā, taču rada milzu sociālās izmaksas, jo ļoti daudzi tiek sakropļoti uz mūžu vai arī viņiem ir dažādas pakāpes invaliditāte, un tas smagi noslogo mūsu sociālo sistēmu un mūsu sirdsapziņu. Tāpēc šajā ziņā jādara viss iespējamais.
<P>
Es piekrītu, ka tehnoloģija, kas tiek izmantota transportlīdzekļos un infrastruktūrā, ir ārkārtīgi svarīga drošībai - jādara viss, kas mūsu spēkos, attiecībā uz drošību un atbalstu, kā to minēja Pawel Bartłomiej Piskorski un Wiesław Stefan Kuc, bet ir arī svarīgi, ka autovadītāji ir prātīgi un informēti. Tādēļ, manuprāt, ir nepieciešami drastiski pasākumi, lai ierobežotu braukšanas ātrumu un palielinātu sankcijas, kuras var piemērot, ja atbildīgi ir vadītāji . Un šeit man jāsaka, ka arī jaunā Itālijas valdība nākusi klajā ar dažām interesantām atbildēm.
<P>
Es, piemēram, brīnos, pēc kādiem kritērijiem joprojām tiek tirgoti automobiļi, kas spējīgi sasniegt neiedomājamu ātrumu, un, turpinot Sepp Kusstatscher domu: ja nav apdomības no autovadītāju-pircēju puses, kas iegādājas un vada šāda veida automobiļus mūsu pilsētās un lielpilsētās, tad atbildība gulstas uz tiem, kuri ir pārvaldē un atbild par lēmumiem, kas skar tādu cilvēku privilēģijas, kuriem nekad nedrīkstētu ļaut ierobežot citu cilvēku brīvību, kuri diemžēl šādos gadījumos bieži tiek fiziski iznīcināti.
<SPEAKER ID="016" NAME="Luís Queiró" AFFILIATION="PPE-DE">
(PT) Priekšsēdētājas kundze, komisār, dāmas un kungi, iztirzājamais ziņojums, kura referenti es vēlos apsveikt, ir lieliska iespēja, kā apvienot tehnoloģisko attīstību ar svarīgāko ceļu drošības aspektu, kas ir pati drošība.
<P>
Jauno informācijas un sakaru tehnoloģiju attīstība ir ļāvusi sasniegt politisko un sociālo mērķi samazināt upuru skaitu ceļu negadījumos, šo postu, kurš jānovērš Eiropas ceļos.
<P>
Lai pilnībā izmantotu dotās iespējas, izpratni veicinošajās kampaņās tomēr jāiekļauj īsa, skaidra un saprotama informācija par viedo automobiļu sistēmām, un tām jāsasniedz pēc iespējas plašāka auditorija.
<P>
Ir svarīgi nodrošināt, lai uz IKT (informācijas un komunikāciju tehnoloģiju) balstīto "viedo automobiļu sistēmu” attīstība un izmantošana tiktu arvien vairāk atzīta starptautiskā līmenī; un saglabājas nepieciešamība garantēt, ka dalībvalstis un rūpniecība veicina un atbalsta investīcijas šādās sistēmās.
<P>
Integrēta pieeja šīm problēmām tāpat arī ļaus ņemt vērā dažādus drošības un vides aizsardzības mērķus īpaši saistībā ar infrastruktūru un autovadītāju izturēšanos, kā to uzsvēra vairāki mani kolēģi.
<P>
Taču patiesībā ne visi šī procesa posmi darbojas labi. Tirdzniecība ar tādām sistēmām joprojām ir vāja. To augstās izmaksas, kuras pat tagad daudziem cilvēkiem nozīmē, ka drošākie automobiļi ir luksusa automašīnas, tāpat arī informācijas un izglītojošo kampaņu trūkums par šo sistēmu priekšrocībām kavē lielākas tirgus daļas ieņemšanu.
<P>
Tādēļ, kā komisārs jau teica, ir ļoti svarīgi nodrošināt, lai sarunas par eCall sistēmas standartizētu ieviešanu visos transportlīdzekļos no 2010. gada ir veiksmīgas. Tiek lēsts, ka ar šo iniciatīvu vien pēc tās pilnīgas īstenošanas Eiropā varētu glābt līdz pat 2500 dzīvību gadā.
<P>
Cits būtisks šī ziņojuma aspekts, priekšsēdētājas kundze un komisār, ir mērķis uzsākt simtprocentīgu elektroniskās stabilitātes kontroli jaunajos automobiļos no 2012. gada; arī tas ļautu glābt tūkstošiem dzīvību gadā un izvairīties no neskaitāmiem negadījumiem uz Eiropas ceļiem.
<P>
Tādēļ mēs gribētu vaicāt komisāram, vai viņš var joprojām mums garantēt, ka šis mērķis ir spēkā līdz paredzētajam laikam, 2012. gadam?
<P>
Mums vēlreiz jāapzinās, ka, meklējot iedarbīgus un ilgtspējīgus risinājumus jauno tehnoloģiju izmantošanai ceļu transporta nozarē, esam iesaistīti nāves gadījumu apkarošanā uz Eiropas ceļiem Tātad ieinteresētajām pusēm ir būtiski saskaņot savas darbības, Komisijai un dalībvalstīm - atbalstīt pētījumus par jaunajām informācijas tehnoloģijām, un autovadītājiem - būt informētiem par savām drošības iespējām.
<P>
Rezumējot, visiem jāstrādā kopā, lai padarītu šīs sistēmas par ikdienišķu un finansiāli sasniedzamu tirgus produktu, lai patērētāju pieprasījums pēc tām palielinās.
<SPEAKER ID="017" NAME="Robert Evans" AFFILIATION="PSE">
Priekšsēdētājas kundze, es pievienojos pārējo pateicības vārdiem referentei par viņas darbu, izvirzot Parlamentam šo iniciatīvu.
<P>
Vakar vienā no debatēm teicu, ka šī ir nedēļa, kad atkal Eiropas Savienībā sev jautājam, kāda ir Eiropas idejas sūtība un kā mēs varam atkal tai piesaistīt mūsu pilsoņus un patiešām parādīt Eiropas iedzīvotājiem, ka mēs veicam vērtīgu darbu un aizsargājam viņu un viņu ģimeņu intereses.
<P>
Es uzskatu, ka šis ir vēl viens piemērs tam, ka skatām drošības pasākumus un mūsdienu tehnoloģijas izmantošanu, lai palīdzētu cilvēkiem, kad viņi nonākuši grūtībās; mēs cenšamies pierādīt, ka automobiļiem vajadzētu būt labāk aprīkotiem. Protams, ka tam ir Eiropas mēroga rezonanse, jo transportlīdzekļus ražo gandrīz katrā Eiropas valstī - jāpiebilst, ka Apvienotajā Karalistē tās tiek ražotas mazāk nekā agrāk. Cilvēki vada automašīnas, kas ražotas Francijā, Itālijā vai Vācijā, kuras konstruētas Spānijā vai Lielbritānijā un montētas vēl kur citur un, protams, mums ir nepieciešamas starptautiskas tiesību normas, lai atbalstītu iespējami augstākus standartus. Ja tas nozīmē, ka ar šo iniciatīvu mēs varam glābt dzīvības, ātrāk nodrošinot medicīnisko palīdzību, un varam palīdzēt cilvēkiem, kuri pēc nelaimes gadījuma citādi neizdzīvotu, tad tas ir kas tāds, ko Lielbritānijas pilsoņiem, kā arī citu Eiropas valstu un Īrijas pilsoņiem vajadzētu spēt novērtēt.
<P>
Mēs varam aplūkot šo iniciatīvu un spriest, ka tā ir pārāk moderna un tuvākajā laikā neīstenosies. Bet vēl nesenā pagātnē, pirms kādiem 30 gadiem, kad es iegādājos pirmo automobili - es skatos zālē, un varbūt ir tādi deputāti, kas savu pirmo automašīnu iegādājušies vēl senāk, - tajās nebija automātiski iebūvētu radioaparātu. Es nezinu, vai tagad ir iespējams iegādāties automobili bez radio, CD atskaņotāja vai tamlīdzīgām funkcijām. Nu automašīnas, kā teica iepriekšējais runātājs, ir ražotas arvien lielāka ātruma sasniegšanai un ir greznākas nekā jebkad: satelītnavigācijas sistēmas, e-sistēmas, par kurām mēs runājam, drīz būs iebūvētas transportlīdzekļos un 20 gadu laikā būs kļuvušas par standartu. Tas ir apsveicami, un par to vajadzētu runāt. Tāpēc es apsveicu visas iesaistītās puses.
<SPEAKER ID="018" NAME="Zdzisław Zbigniew Podkański" AFFILIATION="UEN">
(PL) Priekšsēdētājas kundze, automobiļu aprīkošana ar stabilitātes kontroles un negadījumu automātiskās uzskaites sistēmām ir kļuvusi par mūsdienu izaicinājumu. Tam par labu runā daudzi argumenti. Pirmais ir nepieciešamība uzlabot autovadītāju un citu satiksmes dalībnieku drošību. Ik gadu uz Eiropas ceļiem notiek 41 600 nelaimes gadījumu ar letālu iznākumu. No tā izrietošā invaliditāte, kā arī tūkstošiem citu satiksmes dalībnieku veselībai nodarītais ļaunums kalpo mums par spēcīgu argumentu. Būtu daudz mazāk negadījumu ar letālu iznākumu, ja neatliekamā palīdzība pie cietušajiem ierastos ātrāk, tādēļ nelaimes gadījumu automātiskās reģistrācijas sistēmas ieviešana ir būtisks risinājums.
<P>
Trešais nozīmīgais faktors, kam ir svarīga ietekme uz nelaimes gadījumu skaitu, ir ceļu stāvoklis. Svarīgi ir kapitālieguldījumi ceļos, īpaši jaunajās dalībvalstīs un mazattīstītajos reģionos ar nabadzīgu infrastruktūru. Modernizējot un paplašinot ceļu tīklu, nepieciešams pievērst uzmanību apkārtnei. Ceļu malās augošie koki ir būtisks faktors, kas palielina upuru skaitu.
<P>
Jauninājumi autorūpniecības nozarē nenozīmē tikai transportlīdzekļu vai cilvēku drošību. Tie nozīmē arī automobiļu CO2 emisiju izraisītā kaitējuma samazināšanu uz apkārtējo vidi. Ir labi, ka referente ir skārusi arī šo tēmu, tāpat kā vairākas citas. Šī iemesla dēļ es gribētu izteikt vissirsnīgāko pateicību par labi paveikto darbu.
<P>
Vienīgais, kam es nepiekrītu, ir izteiciens "vieds automobilis”. Es atbalstu iepriekšējā runātāja teikto, ka šis termins attiecas uz saprātīgām būtnēm. Ja mēs tādā veidā turpināsim, tas beigsies ar to , ka "viedus automobiļus” vadīs tehniski prasmīgi braucēji. Ko mēs šajā situācijā iesaistīsim izglītošanā, kas ir tik būtiska, lai uzlabotu ceļu satiksmes drošību un gūtu labumu no civilizācijas tehniskajiem sasniegumiem?
<SPEAKER ID="019" NAME="Reinhard Rack" AFFILIATION="PPE-DE">
(DE) Priekšsēdētājas kundze, es esmu referents ziņojumam par pilsētu mobilitātes kultūru, un mans galvenais uzdevums šobrīd viennozīmīgi ir pamudināt mūsu Parlamentu balsot par ziņojumu, kuru jau izskatījusi Transporta un tūrisma komiteja jūlija sesijas plenārsēdē, lai mēs īstajā brīdī varam ziņot par Komisijas pilsētu mobilitātes rīcības plānu, kuram jānāk klajā rudenī. Viens no šiem paziņojumiem ir tieši saistīts ar mūsu šodienas debašu tēmu.
<P>
Kopumā, bet īpaši mūsu pilsētās un lielpilsētās, kļūst arvien grūtāk atrast pietiekamus līdzekļus smagā aprīkojuma attīstīšanai, ar ko es šeit domāju mūsu ceļus. Ir arī daudz iemeslu, kāpēc to nedarīt. Tādējādi mums jāizmanto atbilstošs vieglais aprīkojums, respektīvi, viedie automobiļi un atbilstoši vieda satiksmes plūsmas organizēšana, lai nodrošinātu, ka mūsu pieticīgais resurss - ceļu tīkls - tiek pienācīgi izmantots. Sastrēgumi ir tā problēma, kuras risināšanai mums nepieciešama jauna un labāka tehnoloģija.
<P>
Šajā kontekstā mēs rīkojām uzklausīšanas sanāksmi kā daļu no pārrunām Transporta un tūrisma komitejā, kurā rūpniecības pārstāvji - tas nebija gluži pārsteigums - mums paziņoja, ka iespējams ir viss. Ir iespējamas neskaitāmas lietas, bet, no vienas puses, autorūpniecības nozarei nepieciešams laicīgi dot signālu, lai, no otras puses, nodrošinātu, ka šīs autovadītāju atbalsta sistēmas, ja reiz attīstītas, ir piemērojamas daudz un dažādiem transportlīdzekļiem un nekļūs to dažu cilvēku privilēģija, kuri spēj iegādāties ļoti labi aprīkotus automobiļus.
<P>
Tas ir arguments, kura iztirzāšanā mēs šodienas diskusijā esam pavirzījušies uz priekšu. Nedrīkst pieļaut, ka veiksmīgākie un jaunākie tehnoloģiskie risinājumi būtu pieejami tikai atsevišķos transportlīdzekļos, atstājot vairumu vadītāju praktiski ar tām pašām vecajām problēmām, turklāt vēl ņemot vērā, ka šīs sistēmas nav savstarpēji savienojamas. Tātad, ja mēs tiešām vēlamies pētīt satiksmes kustības jomu un tās izraisītās problēmas - līdz ar piedāvātajām individuālās mobilitātes iespējām - mums jāveic vairākas stingri koordinētas darbības.
<P>
Šajā kontekstā ļaujiet man izvirzīt vēl pēdējo argumentu, uz kuru pareizi norādīja Dieter-Lebrecht Koch. Jauna, veiksmīga, uzlabota tehnoloģija var padarīt automašīnas drošākas un satiksmi uz ceļiem mazāk bīstamu, bet to var arī izmantot ļaunprātīgi un veicināt pārpratumus starp braucējiem, kuriem vairs nav jāvelta daudz uzmanības braukšanas drošībai, jo viņu automobilis visu veic patstāvīgi. Atslābināta autovadīšana ir jauka, bet es uzskatu, ka daudz svarīgāk ir braukt droši un galvenokārt uzmanīties no citu braukšanas stila. Tādēļ šī ir vēl viena joma, jauninājumu psiholoģiskās iedarbības joma, kuru mums nevajadzētu pazaudēt no sava redzesloka.
<SPEAKER ID="020" NAME="Bogusław Liberadzki" AFFILIATION="PSE">
(PL) Priekšsēdētājas kundze, komisār, es gribētu sirsnīgi apsveikt Zita Gurmai. Papildus savam intelektuālajam ieguldījumam viņa arī vadījusi lielu skaitu popularizēšanas pasākumu un šim ziņojumam patiešām ir veltījusi visus savus spēkus. Izsakām referentei mūsu atzinību un pateicību.
<P>
Šodien mēs runājam par viedu automobili. Mums nevajadzētu uztraukties par to, vai apzīmējums "vieds” ir piemērots, vai nē. Vakar mēs runājām par viedu ceļu satiksmi, to īstenībā nenosaucot par viedu. Vakar mums bija daudz vairāk iebildumu nekā šodien. Šodien mēs saprotamies labāk. Protams, ka ir arī trešais faktors, kas ir vieds autovadītājs. Kam jābūt iekļautam autovadītāja viedumā? Pirmkārt, viņam jāgrib gūt labumu no vieda automobiļa. Mums vajag pārliecināt braucējus, ka ir jāveic ekonomisks aprēķins. Cik daudz sāpju esam gatavi ciest, cik dienu pavadīt slimnīcā, lai ietaupītu 1000 eiro, nopērkot tehnoloģiski nepilnīgāku satiksmes līdzekli? Apzināties, ka šis tehnoloģiski pilnīgākais automobilis un ceļš varētu nozīmēt mazāk satiksmes negadījumu, nopietnu katastrofu un labāku dzīves kvalitāti un ka mēs to varam panākt, es atkārtoju, iegādājoties šo jauno tehnoloģiju par tiem 1000 eiro.
<SPEAKER ID="021" NAME="Malcolm Harbour" AFFILIATION="PPE-DE">
Priekšsēdētājas kundze, varbūt es drīkstu pirmām kārtām sirsnīgi sveicināt Antonio Tajani un apsveikt viņu ar jauno amatu. Ir ļoti būtiski, ka viņš piedalās šajās nozīmīgajās debatēs.
<P>
Vispirms es gribu izteikt cieņu Zita Gurmai, kura ir paveikusi izcilu darbu, ne tikai izstrādājot šo ziņojumu, bet arī popularizējot visu viedo automobiļu eSafety programmu.
<P>
Bet es gribu pateikt komisāram, ka šis ir lielisks piemērs, kā Komisijas iniciatīva var savest kopā cilvēkus no dažādiem dienestiem, jo, kā jūs zināt, Viviane Reding un viņas priekšgājējs Erkki Liikanen bija tajā aktīvi iesaistīti. Esmu apmierināts, redzot savus draugus André Vits un Juhani Jaaskelainen sēžam aiz komisāra, jo viņi ir bijuši noderīgi, sasaistot kopā visus dalībniekus, veicot uzlabojumus; un es atkārtoju Robert Evans teikto, ka šis ir lielisks piemērs tam, kā Eiropas Savienības institūcijas var sastrādāties bez apgrūtinošas likumdošanas un ar skaidru vīziju par tālāko virzību.
<P>
Es, priekšsēdētājas kundze, - un ceru, ka jūs to izskatīsiet Parlamenta vārdā - šodien nožēloju tikai to, ka šeit nav klāt daži citi svarīgi Viedā automobiļa programmas dalībnieki, , jo izšķiroša atbildība šeit ir Padomei. Dalībvalstis lielā mērā ir atbildīgas par detalizētiem tiesību aktiem, kas iepazīstinās ar šīm programmām un palīdzēs mūsu pilsoņiem. Kur viņi ir šodien, kad jāuzklausa debates?
<P>
Es tikai gribu izteikt dažas piezīmes, lai turpinātu kolēģu teikto par nozīmīgākajiem jautājumiem sakarā ar transportlīdzekļiem un ceļiem. Kolēģiem, kuri runāja par drošības iezīmēm satiksmes līdzekļos, es gribu teikt, ka viss rūpniecības attīstības process ir bijis viens no tehnoloģijas panākumiem; tā patiešām ir taisnība, ka jaunievedumi drošībā vispirms ir sākušies ar dārgām automašīnām mazākos apjomos un tad izplatījušies, lai kļūtu pieejami arī lētākos automobiļos. Visiem Eiropas Savienībā pārdotajiem transportlīdzekļiem tagad ir pretbloķēšanas iekārtas. Tā ir vieda sistēma, jo viedums, manuprāt, ir informācijas vākšana un izmantošana. Un tas ir tas, ko šīs sistēmas dara. Ja jums reiz ir šāda informācijas vākšanas sistēma, jūs to varat izmantot pretslīdēšanas sistēmās. Papildu izmaksas ir daudz zemākas.
<P>
Bet, ja mums ir eCall sistēma, tad mēs visus automobiļus varam aprīkot ar ārējo informācijas vākšanas sistēmu, ko gribam panākt arī ar viedajām automaģistrāļu sistēmām, kur mēs arī ievācam informāciju.
<P>
Runājot par manu apgabalu - starp citu, Robert Evans, Apvienotā Karaliste šobrīd ražo gandrīz tikpat daudz automobiļu kā vēsturiskajos ziedu laikos, un mums ir vairāk autoražotāju, kas izgatavo automobiļus, nekā jebkurā citā Eiropas Savienības valstī, tādēļ, lūdzu, nenonieciniet mūsu autorūpniecību - mans vietējais autoceļš ir Lielbritānijas pirmā viedā automaģistrāle, kas atbrīvo šķērsielas un kontrolē ātrumu atbilstoši satiksmes plūsmai, un varu teikt, ka satiksme ne tikai virzās mierīgāk, bet ir samazinājies arī degvielas patēriņš: šādā situācijā ieguvēji ir visi.
<P>
Un tas ir visa pamatā. Svarīgākais ir būt ieguvējam, izmantojot viedumu, un es ceru, ka jūs visi to atbalstīsiet.
<SPEAKER ID="022" NAME="Genowefa Grabowska" AFFILIATION="PSE">
(PL) Priekšsēdētājas kundze, es gribētu apsveikt manu kolēģi Zita Gurmai, jo viņa ir paveikusi ko brīnišķīgu - izveidojusi un sagatavojusi lielisku ziņojumu jomā, kas varētu šķist ļoti tehniska un "vīrišķīga”.
<P>
Mēs dzīvojam sabiedrībā, kur valda informāciju tehnoloģijas. Šis aprīkojuma veids ir kopā ar mums ikdienā. Mēs ļoti ātri sapratām, ka tas dara dzīvi vienkāršāku, un veikli iemācījāmies gūt no tā labumu. Tādēļ tā ir bijusi lieliska izvēle, ka Eiropas Komisija kā Informāciju sabiedrības un mediju vispārējās stratēģijas daļu ir atradusi tematu, kas skar mūs ļoti cieši, proti, cilvēku un ceļu drošību, un ir sagatavojusi šo viedo automobiļu iniciatīvu. Man patīk termins "vieds automobilis”; man nav problēmu ar to, jo es saprotu, ka tas tiek lietots pārnestā nozīmē. Šis ir interesants vārds - "vieds automobilis”, tas piesaista cilvēku uzmanību, to uzķer mediji, un tam nav literāras nozīmes. Personīgi man šis vārds ir simbols modernam Eiropas transportam, kas, pateicoties jaunām informāciju un komunikāciju tehnoloģijām, kļūs arvien drošāks, ekoloģiskāks un efektīvāks.
<P>
Primārais viedas mašīnas mērķis ir palīdzēt cilvēkiem. Otrajā vietā ir tas, ko iegūst vide, un, treškārt, tai vajadzētu padarīt Eiropas transportu efektīvāku. Es nezinu, vai viedo automobili vajadzēs īpaši popularizēt un reklamēt. Cilvēki jau no dabas ir zinātkāri, viņiem patīk pirkt visu jauno, it īpaši, ja tas ir finansiāli pieejams.
<P>
Esmu pārliecināta, ka, pat ja šis automašīnas veids ir mazliet dārgāks, ikviens, kurš to nopirks, jutīs, ka ir ieguldījis paša drošībā. Tāpat es ticu, ka cilvēki nedomās esam velti izšķieduši tos pāris eiro savas aizsardzības nodrošināšanai. Vienīgais, ko vēlos sacīt - lietotājiem ne vien ir jāzina, kas atrodas viedajā automobilī, bet arī jāzina, kā tā darbojas un jāiemācās pārvaldīt moderno tehnoloģiju, kurai mēs tik bieži varam piekļūt teorētiski, bet kuru patiesībā nekad neizmantojam.
<P>
Kā daļu no šī drošības rezumējuma es vēlētos redzēt, ka "viedais automobilis” aizliedz lietot mobilo telefonu un ka mobilajiem telefoniem vajadzētu būt uzstādītiem tādā veidā, lai tie nenovērstu vadītāja uzmanību no ceļa.
<P>
Un visbeidzot - pat visviedākais automobilis, kas aprīkots ar jaunākajām ierīcēm un tehnoloģijām, nespēs apmierināt mūsu cerības, ja vadītājs pieļaus kļūdu un ja ceļu sistēma visā Eiropā nebūs tik laba, kāda tā jau pašlaik ir atsevišķās Eiropas Savienības valstīs.
<SPEAKER ID="023" NAME="Marian-Jean Marinescu" AFFILIATION="PPE-DE">
(RO) Priekšsēdētājas kundze, cienījamie kolēģi, komisāra kungs, man ir liels prieks uzrunāt jūs jūsu jaunajā amatā. Apsveicu Zita Gurmai ar šo ārkārtīgi nepieciešamo ziņojumu.
<P>
Cienījamie kolēģi, naftas produktu cenu pieaugums ir satraucošs, un centieni aizvietot tradicionālās degvielas pagaidām vēl nav uzrādījuši prognozētos rezultātus. Pašreiz risinājumi ir vai nu pārlieku dārgi vai strīdīgi, vai arī nepietiekami pārbaudīti no tehnoloģiskā viedokļa. Tomēr automašīna eiropiešiem ir un paliek vispopulārākais transporta veids, un diemžēl šī izvēle izraisa vairākas problēmas gan no sociālā viedokļa, gan attiecībā uz vides aizsardzību, kā arī attiecībā uz satiksmes negadījumiem, kuros cieš materiālās vērtības un jo īpaši - tiek zaudētas cilvēku dzīvības.
<P>
Ir nepieciešams izmantot plaša spektra intelektuālās transportēšanas sistēmas un, pirmkārt, elektronisko stabilitātes kontroli. Šādā veidā var glābt tūkstošiem cilvēku dzīvību, samazināt piesārņojumu, atslogot satiksmes kustību un uzlabot autovadītāju komfortu un drošību, kā arī satiksmes dalībnieku attiecības. Dalībvalstis un privātuzņēmējus vēl aktīvāk vajadzētu iesaistīt eSafety iniciatīvas attīstīšanā un ieviešanā, kā arī, lai radītu jaunas sistēmas, kas ļautu izvairīties no negadījumiem, jaunus materiālus un dažādus sensorus, kas savstarpēji savieno mašīnas un arī mašīnas ar ceļu. Ir skaidrs, ka viedo automobiļu iniciatīvu nevar nodalīt no viedo ceļu iniciatīvas. Es pilnībā atbalstu Komisijas priekšlikumu uzsākt kopīgas braukšanas sistēmas programmas ieviešanu, kā arī attiecīgo radio frekvenču pieejamības nodrošināšanu. Vairākās valstīs eksperimentālajās fāzēs ieguvums no tā ir acīmredzams un, neraugoties uz visām izmaksām, sniegs ilgtermiņa rezultātus.
<P>
Ir tiesa, ka šīs sistēmas domātas galvenokārt automaģistrālēm un Eiropas transporta tīkla satiksmei. Es tomēr vēlos uzsvērt, ka laika gaitā atšķirībām starp svarīgākajām infrastruktūrām un citām ceļu kategorijām noteikti ir jāmazinās, jo īpaši jaunajās dalībvalstīs. Jaunajām dalībvalstīm būtiski ir efektīvi izmantot tām piešķirtos Eiropas fondus un arī rast citus finansiālus un tehniskus risinājumus, lai piesaistītu un pielietotu praksē ilgtermiņa stratēģiju, lai īstenotu atbalstīto un kooperatīvo braukšanu patiesi problemātiskās jomās: uz valsts, reģionālajiem un vietējiem ceļiem, apvedceļu maršrutos kravas pārvadājumiem, uz ceļiem, kas savieno lielpilsētas ar pavadoņpilsētām, starppilsētu apgabalos un starpvalstu sektoros.
<P>
Eiropas Komisijai un dalībvalstīm vajadzētu turpināt pielikt visas pūles, lai saskaņā ar likumdošanu harmonizētu eCall, kā arī neatliekamās palīdzības telefona numura 112 tiesisko struktūru, kas ir būtiskas drošības pamats, un lai nostiprinātu ilgstošu mobilitāti un uzlabotu Eiropas pilsoņu labklājību.
<SPEAKER ID="025" NAME="Pierre Pribetich" AFFILIATION="PSE">
(FR) Priekšsēdētāja kungs, komisār, dāmas un kungi, vispirms es vēlos apsveikt mūsu kolēģi Zita Gurmai ar viņas sasniegumiem saistībā ar ziņojumu par viedo automobiļu iniciatīvu. Mēs labi zinām, ka no sabiedrības attīstības viedokļa mobilitāte ir labklājības un izaugsmes avots un rezultātā arī spēj veicināt solidaritāti starp teritorijām un cilvēku starpā. Ja vēlamies ilgtspējīgu attīstību, mums ir jākombinē dažādi transporta veidi, lai uzlabotu satiksmes plūsmu pilsētās un valstī. Lai arī mēs noteikti nevēlamies veidot mūsu sabiedrību ap automašīnu, kā tas bija pagātnē, motorizētajam transportlīdzeklim tomēr ir būtiska nozīme, lai sasniegtu gudru un ilgtspējīgu mobilitāti, uz kuru mēs tā tiecamies. Ja vēlamies padarīt to par realitāti, mums jārada viedi un ilgtspējīgi transportlīdzekļi, balstoties uz trīs nosacījumiem: tiem jābūt drošākiem, tīrākiem un viedākiem. Ja vien tiek ņemts vērā šis princips, Eiropas direktīvām un politikai ir jāsniedz praktisks atbalsts šai iniciatīvai, kas ilgtermiņā integrēs visas elektroniskās sistēmas, bezvadu vai nē, un ļaus kontrolēt procesu un vadīt automašīnas, kas būs drošākas un tīrākas, ar zemāku CO2 emisiju un cieto daļu piesārņojumu.
<P>
Beigu beigās, mums ir jāiedrošina autoražotāji apsvērt iespēju jau šajā posmā ieviest visas šīs elektroniskās sistēmas jauno mašīnu ražošanā ne vien lai palielinātu efektivitāti un atvieglotu braukšanu, bet arī visa tā rezultātā samazinātu izmaksas un vienkāršotu ražošanas procesu un uzstādīšanu.
<P>
Ja vēlamies sasniegt ilgtspējīgu mobilitāti, mums jāpaplašina arī šīs politikas jomas vēriens. Izpētes projektiem un jaunievedumiem galu galā vajadzētu radīt viedus ceļus, kas uzlabos drošību, samazinās enerģijas izmaksas, uzturēs saikni starp transportlīdzekļiem un uzlabos satiksmes plūsmu. Eiropas Savienība vēlas veicināt uz zināšanām balstītu sabiedrību un ilgtspējīgu attīstību. Šajā kontekstā šīm iniciatīvām jāieņem goda vieta.
<P>
Ļaujiet man nobeigumā uzsvērt vitāli svarīgo vajadzību būt patiešām godkārīgiem, nospraust godkārīgus mērķus un radīt apstākļus Eiropas izaugsmei un progresam. Kā teikts mūsu kolēģes Zita Gurmai ziņojumā, Eiropas Parlaments ir pārliecināts, ka Komisija atsauksies šīm cerībām un vajadzībām, nosakot jaunu robežu Eiropas viedajam automobilim un visbeidzot piešķirot nepieciešamo finansējumu, lai šos mērķus sasniegtu.
<SPEAKER ID="026" NAME="Etelka Barsi-Pataky" AFFILIATION="PPE-DE">
(HU) Priekšsēdētāja kungs, es atbalstu Zita Gurmai ziņojumu. Priekšsēdētāja kungs, ir pienācis laiks īstenot viedās transportlīdzekļu sistēmas un tādejādi atklāt jaunu laikmetu Eiropas Savienības transporta vēsturē. Mēs zinām, ka viedās transportlīdzekļu sistēmas ir viens no svarīgākajiem rīkiem, varētu pat teikt - ieročiem, kas ir mūsu rīcībā, ja vēlamies pienācīgi stāties pretī klimata pārmaiņām. Tikai pirms diviem gadiem Eiropas Parlamenta plenārsēdē es teicu, ka, manuprāt, viens no lielākajiem izaicinājumiem mūsdienu transporta jomā viennozīmīgi ir viedu transportsistēmu plaša pieejamība visā Eiropā. Tad, gadu vēlāk, es šeit iesniedzu Eiropas Parlamenta pārskatu par Baltās grāmatas Eiropas transporta politiku, un Parlaments nepārprotami atbalstīja viedos transportlīdzekļus, tāpat kā šobrīd, kā vienu no Eiropas transporta politikas galvenajām prioritātēm. Tad kādēļ mēs tik lēni gūstam panākumus? Tehnoloģijas ir plaši pieejamas.
<P>
Tas, piemēram, attiecas arī uz viedo automobili un uz IKT (informācijas un komunikāciju tehnoloģijām) balstītām pilsētu satiksmes pārvaldības sistēmām; Eiropas ģeostacionārās navigācijas pārklājuma dienests (EGNOS) darbosies no 2009. gada un Galileo sistēma - no 2013. gada. Viens no Eiropas rūpniecības galvenajiem spēka avotiem ir tās autotransporta nozare, kur globālajā konkurencē mēs esam ļoti veiksmīgi, lielākoties pateicoties īpaši novatoriskajiem maza un vidēja lieluma uzņēmumiem, kas darbojas šajā nozarē. Turklāt mūsdienās attīstība šajā nozarē aptver Rietumeiropu un Austrumeiropu. Budapeštā, piemēram, ir divi nozīmīgi Eiropas līmeņa zinātņu centri, kas darbojas līdzās Budapeštas Tehnoloģiju un ekonomikas universitātei. Nozares atbalsts līdz ar to ir pieejams. Tagad ir jārīkojas Kopienai un, galvenokārt, dalībvalstīm. Equal programmas gadījumā, piemēram, tām ir jānodrošina, ka ir veiktas nepieciešamās investīcijas infrastruktūrā; viedo automobiļu un viedās infrastruktūras iniciatīvas gadījumā ir jānodrošina atbilstoša ekonomiskā vide, lai veicinātu to attīstību. Protams, ka nav vienkārši ieviest jaunas tehnoloģijas, bet mēs varam atbalstīt šo procesu ar gudru publiskā iepirkuma procedūru. Mūsu rīcībā ir milzums dažādu līdzekļu. Mēs aicinām Komisiju izstrādāt atbilstošu starpnozaru stratēģiju, lai veicinātu viedo transporta sistēmu īstenošanu.
<P>
Eiropas pilsoņi ceļojot izšķērdē vērtīgas minūtes, pat stundas. Tikmēr transportlīdzekļi nevajadzīgi piesārņo atmosfēru, un personīgā mobilitāte ir apdraudēta, daļēji tādēļ, ka transportlīdzekļos izmantotās degvielas cena kļūst pārlieku augsta. Šo problēmu risināšanā viedais transportlīdzeklis ir viens no pamatelementiem. Ciktāl tas skar Eiropas pilsoņus, viņi ir gatavi izskatīt jebkuru iespēju, kas atrisinātu minētās problēmas. Tādēļ sāksim darboties.
<SPEAKER ID="027" NAME="Jörg Leichtfried" AFFILIATION="PSE">
(DE) Priekšsēdētāja kungs, komisār, dāmas un kungi, es vēlētos pie reizes izteikt manu dziļāko pateicību Zita Gurmai, mūsu referentei, par šo ziņojumu. Es jūs, Zita, pazīstu kā personu, kura tad, ja kaut ko uzņemas, izdara to ar lielu atjautību, apņemšanos un sparu. Manuprāt, tas ir tieši tas gars, kas ir šī ziņojuma pamatā.
<P>
Tāpat es gribētu izmantot izdevību un turpināt Genowefa Grabowska domu. Es neuzskatu, ka automobiļi ir galvenokārt domāti vīriešiem. Es vairāk sliecos apgalvot pretējo. Ja mēs varam ticēt šīs jomas statistikai, tad sievietes vada automašīnas ar lielāku apdomību un uzmanīgāk. Citiem vārdiem - viņas brauc viedāk, un es uzskatu, ka tas ir viens no iemesliem, kādēļ bija pareizi izvirzīt sievieti par šī ziņojuma referenti.
<P>
Runājot par būtisko, mēs visi esam uztraukušies, ka ceļu satiksme patērē pārāk daudz enerģijas un visā Eiropā rada milzīgu izplūdes gāzu piesārņojumu. Tas ir viens no galvenajiem riskiem, kas apdraud cilvēka dzīvi Eiropā. Katru gadu liels skaits iedzīvotāju iet bojā vai tiek ievainoti ceļu satiksmes negadījumos. Tādēļ ir būtiski, lai Eiropas likumdevējs cenšas samazināt šos ciparus. Attiecīgi ir kategoriski jānosaka, ka jāražo viedāki transportlīdzekļi šī vārda vistiešākajā nozīmē, lai šādi negadījumi nākotnē mazinātos.
<P>
Es uzskatu, ka šis ziņojums norāda pareizo virzienu. Taču panākumu atslēga - un šeit es pilnībā piekrītu Reinhard Rack - ir, ka šīm sistēmām jābūt pieejamām plašam autoīpašnieku lokam, lai tām būtu lielāka ietekme un tās nebūtu maza sabiedrības slāņa privilēģija, kā tas bija agrāk. Domāju, ka arī ziņojums skaidri izsaka šo viedokli. Tādēļ es uzskatu, ka būtu pareizi to šodien pieņemt.
<SPEAKER ID="028" NAME="Emanuel Jardim Fernandes" AFFILIATION="PSE">
(PT) Priekšsēdētāja kungs, komisār, es sākšu ar pateicību Zita Gurmai par viņas izcilo ziņojumu un par to, ka šai iniciatīvai piešķirts tik augsts profils, tādā veidā mudinot iesaistīties arī citus dalībniekus un ieinteresētās puses.
<P>
Tā ir nopietna problēma. Mēs nedrīkstam aizmirst 42 000 bojā gājušo 2005. gadā. Es nevaru aizmirst faktu, ka Portugālē 1993. gadā reģistrēti 150 upuri uz 1 000 000 iedzīvotāju, lai gan šis skaits samazinās.
<P>
Šī ziņojuma devums un mūsu kolēģu darbs ir būtisks, un es vēlētos izcelt divus aspektus.
<P>
Mūsdienās mobilitāte ir nepieciešama, lai Eiropas sabiedrība funkcionētu. Mēs visi ikdienā esam atkarīgi no transportlīdzekļiem, un transporta un mobilitātes intensitāte izraisa pieaugošas sociālās un vides problēmas. Mums pakāpeniski ir jāreaģē uz to, bet tas ir jādara - un ātri. Ir jāņem vērā šķēršļi, ar ko saskaras patērētāji un autorūpniecība, bet tam nevajadzētu mūs atturēt no drošības mērķu sasniegšanas.
<P>
Otrais aspekts ir informācija. Patērētāji ir jāinformē par viedajām infrastruktūrām un automašīnām. Informācijai ir jābūt skaidrai un saprotamai, un tā jāsniedz pareizajā brīdī. Uz automobiļu tirgotājiem un pārdevējiem, visiem iesaistītajiem pārstāvjiem, dalībvalstīm, reģioniem un vietējām varas iestādēm, kā arī uz masu informācijas līdzekļiem gulstas liela atbildība šajā jomā. Eiropas Savienībai ir jānodrošina šāda sadarbība, jo katrs ar saviem spēkiem mēs nespēsim sasniegt galīgo mērķi, kas, bez šaubām, ir Komisijas un mūsu referentes nodoms.
<SPEAKER ID="029" NAME="Inés Ayala Sender" AFFILIATION="PSE">
(ES) Priekšsēdētāja kungs, es gribētu sirsnīgi apsveikt kolēģi Zita Gurmai par viņas entuziasmu, pārvēršot mūsu jaunības dienu "sapņu automobili” par reālu automašīnu Eiropas nākotnei.
<P>
Protams, ka priekšplānā ir tehnoloģijas, un visi priekšlikumi, kurus viņa izteikusi savā spilgtajā ziņojumā, mums palīdzēs, kā to apņēmusies Eiropas Savienība, gūt panākumus loģistikas attīstībā.
<P>
Tāpat es uzskatu, ka pēc vienošanās par Galileo izvēršanu, "viedais automobilis” būs viena no iniciatīvām, kas palielinās Galileo izmantošanas iespējas.
<P>
Vakar mēs apstiprinājām direktīvu par ceļu satiksmes drošības infrastruktūru, kurā jau uzsvērta nepieciešamība attīstīt viedas un mijiedarbīgas sistēmas un transportlīdzekļus. Ja mums jau ir infrastruktūra, tad viss, kas mums nepieciešams, ir viedi transportlīdzekļi.
<P>
Viedais automobilis tāpat arī palīdzēs uzlabot ceļu satiksmes pārkāpumu novēršanu un kontroli, īpaši attiecībā uz luksoforiem, ātruma ierobežojumiem un bloķēšanas sistēmām alkohola lietošanas gadījumā. Ceļu satiksmes drošības jomā, protams, izšķirošs būs viss, kas ir saistīts ar masas sensoriem kājāmgājējiem un citiem viegli ievainojamiem ceļu satiksmes lietotājiem.
<P>
Saistībā ar eSafety sistēmu, kas ir pārāk aizkavējusies, komisār, mēs jau esam aicinājuši to iekļaut visos transportlīdzekļos un ne tikai premium klases transportlīdzekļos, un Zita Gurmai vēlas to redzēt īstenojamies, cik vien ātri iespējams.
<P>
Tomēr mēs arī paredzējām, ka tajā būs iekļauti profesionālā pielietojuma, īpaši lauksaimniecības transportlīdzekļi, kuros vadītāja izolācija, zaudējot laiku, nelaimes gadījuma sekas padara ļaunākas.
<P>
Es jums vaicāju, komisār, kad mēs varēsim iekļaut eSafety sistēmu profesionālā pielietojuma, it īpaši lauksaimniecības transportlīdzekļos?
<P>
Viedajam automobilim jebkurā gadījumā vajadzētu būt pieejamam visiem, un šī tehnoloģija ir jāatbalsta, lai padarītu to lētāku un pieejamu ne tikai valstīs, kurās tā visvairāk nepieciešama, bet visiem Eiropas pilsoņiem.
<SPEAKER ID="030" NAME="Milan Gaľa" AFFILIATION="PPE-DE">
(SK) Ziņojumā konstatēts, ka Viedo automobiļu iniciatīvu nav iespējams pilnībā izpildīt, ja tā ir šķirta no viedās ceļu satiksmes iniciatīvas. Tomēr, kā norādīja citi deputāti pirms manis, to tāpat nevar izpildīt bez viediem autovadītājiem, kas saprot ceļu satiksmes noteikumus un kuriem ir atbilstošas tehniskās zināšanas.
<P>
Es kā fiziķis vēlos piebilst, ka viedam Eiropas autovadītājam vajadzētu būt arī labāk sagatavotam neatliekamās medicīniskās palīdzības sniegšanā nelaimes gadījumā. Vadītājs ir nepārtraukti jāapmāca, ne tikai teorētiski, bet arī atbilstošos praktiskos kursos, kur notiek nelaimes gadījumu simulācija, lai viņš vai viņa ir tam ir sagatavoti, var atbilstoši reaģēt un sniegt prasmīgu neatliekamo palīdzību, tādējādi glābjot vairāk dzīvību sarežģītajā negadījuma situācijā. Tā kā dzīvību glābšana ir viens no minētās iniciatīvas mērķiem, es vēlējos īsi skart šo jautājumu.
<SPEAKER ID="031" NAME="Marusya Ivanova Lyubcheva" AFFILIATION="PSE">
(BG) Priekšsēdētāja kungs, komisār, referentes kundze, ir vairāk nekā skaidrs, ka mums nepieciešama vienota pieeja un integrēta politika, lai pilsoņiem nodrošinātu ceļu satiksmes drošību. Tam ir vairāki būtiski aspekti. Pirmkārt, profilakse, infrastruktūras uzlabošana, autovadītāja spēju pilnveidošana, drošu tehnoloģisko inovāciju ieviešana automobiļu ražošanā. Pēc tam - kontrole un piemērošana, līdz ar visu vajadzīgo, lai nodrošinātu ceļu satiksmes drošību. Referente ir pelnījusi augstāko atzinību par šo iniciatīvu un šī ziņojuma izcilo kvalitāti. Ikvienam no mums ceļu satiksmes drošība ir ārkārtīgi būtiska, jo pasākumi, kuri jāveic, glābj dzīvības. Viedo automobiļu iniciatīvā runa nav tikai par tehniskiem risinājumiem. Tā ir par mazāku risku, lielāku drošību. Par palikšanu dzīvam, un ikvienam pilsonim jāgarantē viņa dzīvība. Šī ziņojuma izstrādi pavadīja veiksmīgas informatīvās kampaņas, un referente ir pelnījusi pateicību arī par to.
<SPEAKER ID="032" NAME="Tomáš Zatloukal" AFFILIATION="PPE-DE">
(CS) Ceļu satiksmes drošību vajadzētu stiprināt ar atbalsta sistēmām. Šīs sistēmas sniedz atbalstu autovadītājiem un padara satiksmes plūsmu efektīvāku. To mērķis ir atvieglot braukšanu un samazināt koncentrēšanās spēju zudumu. Viedo automobiļu tehnoloģija dod iespēju šīs problēmas samazināt vai pat novērst. Es atbalstu referentes viedokli, ka šobrīd viedo automobiļu sistēmu ieviešanas un to lietošanas līmenis ir zems salīdzinājumā ar to potenciālu. Es arī esmu pārliecināts, ka mums šīs sistēmas un ražojumi noteiktajā laikā ir pilnībā jāizmanto. Viediem automobiļiem nepieciešams viedu infrastruktūru atbalsts, taču "viedais ceļš” tam vēl nav gatavs. Ir diezgan skaidrs, ka iedarbīgi drošības elementi transportlīdzekļos palīdzēs samazināt bojā gājušo skaitu ceļu satiksmes negadījumos. eCall sistēma ir iedarbīgs vispārējās sistēmas papildelements ceļu satiksmes lietotāju aizsardzībai. Es apsveicu referenti ar viņas ziņojumu.
<SPEAKER ID="033" NAME="Antonio Tajani">
Komisijas loceklis. - (IT) Priekšsēdētāja kungs, dāmas un kungi, es uzskatu, ka Parlamenta darba, manis pārstāvētās komisāres Viviane Reding izstrādātā paziņojuma teksta un arī referentes Zita Gurmai lieliskā ziņojuma rezultātā mēs šodien esam devuši būtisku signālu pilsoņiem, kuri mūsos klausās no publikas tribīnēm un principā pārstāv piecsimt miljonus Eiropas pilsoņu, ka institūcijas uzklausa pilsoņus un mēģina rast risinājumus viņu vajadzībām, kam arī jābūt šī Parlamenta, Padomes un Komisijas galvenajai prioritātei.
<P>
Tikai tādā veidā mēs novērsīsim plaisu starp Eiropas iedzīvotājiem un iestādēm. Labākā atbilde, ko mēs varam sniegt skeptiķiem, kuri referendumā nobalsoja "pret”, ir parādīt, ka Eiropa ir vienota ar saviem pilsoņiem; mums jāraida labā vēsts un jābūt drosmei doties uz priekšu un likt saprast, ka iedzīvotāju, pilsoņu vajadzības ir mūsu galvenā prioritāte, tādēļ es ar prieku pieņemu jūsu uzaicinājumu, priekšsēdētāja kungs.
<P>
Ciktāl tas attiecas uz mani un ģenerāldirektorātu, kurš ir atbildīgs par transporta jomu atbildīgajam komisāram, ceļu satiksmes drošība, būs prioritāte -tā es teicu savā runā, ar kuras palīdzību man izdevās iegūt šī Parlamenta uzticību, un kuram es vēlreiz pateicos, esot šeit tik daudzus gadus, par man izrādīto uzticību - kā jau teicu, pilsoņu drošība: mūsu iniciatīvas pamatā jābūt indivīdam.
<P>
Esmu noklausījies visas debates ar lielu interesi, un no institūciju puses patiešām šodien bija cieša apņemšanās sniegt atbildes, glābt cilvēku dzīvības; ikviena dzīvība, kuru palīdzēs izglābt mūsu likumdošanas darbs, mūsu pārliecība, būs slavējams veikums un raisīs uzticību. Šī iemesla dēļ mums jāturpina virzīties uz priekšu, un tādēļ es atbalstu neskaitāmu deputātu viedokli, kuri šodien uzsvēra viedo ierīču un viedo transportlīdzekļu nozīmi, lai gan mums vispirms jānodrošina, ka cilvēks ir vieds, jo galvenā atbildība gulstas uz pilsoņiem pie stūres, kuriem jāapzinās, ka ir arī citi cilvēki, kuru dzīvības ir atkarīgas no viņu rīcības.
<P>
Tehnoloģijai neapšaubāmi ir jākalpo cilvēkam, humānajam pamatelementam, un tieši tādēļ es atbalstu to deputātu viedokli - un es to pieminēju savā runā - kuri uzsver, ka autovadītāji ir jāizglīto, pilsoņi ir jāinformē par jaunām ierīcēm, ko tehnoloģijas un pētījumi sniedz iedzīvotājiem. Citādi ir bezjēdzīgi tērēt sabiedrības un privātos līdzekļus pētījumiem, ja veiktie atklājumi, ja iniciatīvas, kas veiksmīgi noslēgušās, nesasniedz iedzīvotājus, lai glābtu cilvēku dzīvības. Šī iemesla dēļ, es atkārtoju, ceļu satiksmes drošības sektors būs prioritāte - un tas ir solījums, kuru es formāli dodu Eiropas Parlamentam, - un viens no svarīgākajiem pasākumiem, ar kuru Komisija un transporta nozare nodarbosies nākamajos mēnešos.
<P>
Es īsi gribētu atbildēt uz Pierre Pribetich izvirzīto jautājumu par termiņiem. Balstoties uz 2008. gada 23. maijā uzsāktā konsultāciju procesa rezultātiem, Eiropas Komisija ir izteikusi priekšlikumu regulai par tipa apstiprinājuma prasībām attiecībā uz mehānisko transportlīdzekļu vispārējo drošību, kuri paredz, ka no 2012. gada elektroniskās stabilitātes kontroles sistēmas ir jāievieš jaunajos transportlīdzekļos, lai ievērojami uzlabotu to drošību. Regula balstās uz tehniskajiem noteikumiem, kas saskaņoti Apvienoto Nāciju Organizācijas Eiropas Ekonomikas komisijas Pasaules forumā.
<P>
Atbildot Ayala Sender par smagajiem transportlīdzekļiem, 2007. gada novembrī ANO Eiropas Ekonomikas komisijas Pasaules forumā par transportlīdzekļu noteikumu saskaņošanu apstiprināja tekstu par ESC un ar to saistītu tehnisko standartu obligātu ierīkošanu. Šo tekstu atbalstījusi Eiropas Komisija, kas nozīmē, ka ESC ierīkošana jaunajos pazīstamāko kategoriju kravas transportlīdzekļu modeļos no 2010. gada būs obligāta.
<P>
Kas attiecas uz profesionālā pielietojuma transportlīdzekļiem - īpaši lauksaimniecības sektorā, uz kuriem viņa atsaucās, Eiropā joprojām diemžēl ir bojā gājušie nelaimes gadījumos, ko izraisījuši lauksaimniecības transportlīdzekļi, kas dažos gadījumos ir vadītāju bezatbildības dēļ, kuri neievēro nepieciešamo piesardzību - te pagaidām nav izstrādāti nekādi noteikumi, jo prioritāte piešķirta vieglajiem un smagajiem transportlīdzekļiem. Tomēr, ciktāl tas skar manu kompetenci, es atbalstu viņas priekšlikumu un gribu to novirzīt tālāk komisārei Viviane Reding, jo man tas liekas svarīgs priekšlikums, kas nestu labumu īpaši lauku rajonos. Lauksaimniecības sektorā, es atkārtoju, diemžēl joprojām ir daudz upuru, kuri nav radušies tikai ceļu satiksmes negadījumos, bet arī lauksaimniecībā izmantojamā teritorijā, un mēs nevaram izlikties, ka tā nav problēma.
<P>
Tādēļ es pateicos, Ayala Sender, par jūsu ieteikumu, kā arī visiem deputātiem, kuri uzstājās; Komisija, es vairākkārt atkārtoju - es beidzu, priekšsēdētāja kungs, un atvainojos, ja esmu iztērējis dažas papildu minūtes, bet man liekas, ka šī tēma ir pietiekami būtiska, lai pārsniegtu noteikto laiku. Kā es teicu, mēs atbalstām Zita Gurmai ziņojumu, kurai es pateicos arī par entuziasmu, jo mums jāparāda, ka esam pilni entuziasma par mūsu apņemšanos aizsargāt pilsoņu tiesības.
<P>
Es atzinīgi vērtēju Parlamenta iedrošinājumu, tā atbalstu eCall sistēmai un pasākumus, lai popularizētu tās īstenošanu, un tādēļ es uzskatu, ka šodienas debašu iznākums ir pozitīvs, jo Komisija, Parlaments un, cerams, Padome, priekšsēdētāja kungs, ir vienojušies būt pilsoņu pusē šajos pūliņos glābt iespējami daudz cilvēku dzīvību.
<SPEAKER ID="034" NAME="Zita Gurmai">
referente. - (HU) Liels paldies, priekšsēdētāja kungs, komisār, dāmas un kungi, Eiropas pilsoņi, liels paldies par jūsu komentāriem un viedokļiem. Es uzskatu, ka šis patiešām ir jauns laikmets Eiropas transporta vēsturē, kā izteicās mana kolēģe Etelka Barsi-Pataky. Ir svarīgi, ka ikviens klātesošais Parlamentā ir izteicis atbalstu ziņojumam; ir skaidrs, ka kādam ir jābūt tik "zaļam”, cik vien iespējams, lai labpatiktu Zaļo un Eiropas Brīvās apvienības grupai, un mēs esam priecīgi, ka beigās arī viņi ir izteikuši savu atbalstu šim ziņojumam. Es gribu uzsvērt, cik būtiski tas ir. Es piekrītu jums, komisār, ka tad, ja uz ceļiem spēsim glābt kaut vai vienu vienīgu dzīvību, mēs jau būsim kaut ko sasnieguši; redziet, es uzskatu, ka vissvarīgākais, ko varam paveikt kā Eiropas lēmumu pieņēmēji, ir aizsargāt cilvēku dzīvības. Daži no jums nosauca šokējošo statistiku: uz ceļiem bojā gājušo skaits sasniedza 41 600.
<P>
Tāpat es pateicos jums par atbalstu, jo, lai noslēgtu šo tematu, mums nepieciešams pārliecināt ikvienu. Esmu ļoti lepna par Viviane Reding un viņas komandu, André (Vits) un Juhani (Jääskeläinen), kuri tur sēž. Viņi ir bijuši klāt visā procesā. Ne tikai pēdējos mēnešos, bet pēdējo gadu laikā, jo tehnoloģijas bija jāizmēģina, lai redzētu, vai tās patiešām darbojas. Vai atceraties laikus, kad nebija drošības jostu, bet tagad mēs tās uzskatām par pašsaprotamām? Vai, kā izteicās Robert Evans, mūsdienās katrā automobilī ir radioaparāts. Reiz jaunās tehnoloģijas kļūs par tikpat pašsaprotamu lietu kā drošības jostas un radioaparāti. Mums ir nepieciešami tādi Eiropas pilsoņi, kuri iegādāsies šīs viedās sistēmas, redzot, kādu labumu tās sniedz. Ir arī svarīgi, lai mūsu pusē būtu autoražotāji, jo Eiropā ražo 17 miljonus automobiļu gadā, un šajā sektorā ir nodarbināti 2 miljoni cilvēku. Ir būtiski, ka dalībvalstis mūs tajā atbalsta, lai gan man jāpiekrīt Malcolm Harbour: Padomes acīmredzami pietrūkst.
<P>
Nav nozīmes, ja Komisija un Eiropas Parlaments dara visu iespējamo, bet Padome šim jautājumu nepiešķir vajadzīgo nozīmi. Padomei tomēr būtu jāatceras, ka arī tai jāpārstāv Eiropas pilsoņi. Tādēļ strādāsim kopā. Es jums to saku tādēļ, ka darbi runā skaidrāk par vārdiem. Mūsu kopējās interesēs ir apzināties, ka ikviens gūs labumu, ja mēs sasniegsim rezultātus šajā jomā, jo mēs varēsim ceļot droši, satiksme būs optimāla, vides piesārņošanu varēs samazināt un Eiropas rūpnieciskais sektors var kļūt par līderi informācijas un sakaru tehnoloģiju jomā. Šī ir iespēja panākt reālu uzlabojumu. Nelaidīsim garām mūsu iespēju.
<P>
Paldies par jūsu uzmanību. Es paļaujos uz to, ka komisārs Antonio Tajani darīs visu, kad viņa spēkos, lai pārvērstu šo sapni par realitāti.
<SPEAKER ID="035" NAME="Robert Evans" AFFILIATION="PSE">
Priekšsēdētāja kungs, par kārtības ievērošanu, man priekšā neatrodas Parlamenta Reglaments, bet esmu pārliecināts, ka tas ir jūsu dienestam, tādēļ piedodiet man, ja es pieceļos. Tas nav saistīts ar Zita Gurmai ziņojumu, jo mēs par to jau esam runājuši.
<P>
Kamēr jūs uzstājāties, respektīvi, kamēr Zita Gurmai apkopoja sava ziņojuma rezultātus, es ievēroju, ka publikas tribīnēs apsēdās sabiedrības pārstāvji. Es viņus sirsnīgi sveicinu un uzskatu, ka ir ļoti labi un svarīgi, ka cilvēki apmeklē publikas tribīnes, bet es apzinos, ka, tiklīdz būšu apsēdies pēc šīs īsās runas, jūs pārtrauksiet sēdi līdz plkst. 12.00, līdz balsošanai.
<P>
Šie nabaga cilvēki, kuri braukuši uz šejieni vairākus simtus kilometru, nevarēs dzirdēt debates un šī rīta runas. Viņi kaut ko iegūst no manis, bet es vēlos zināt, vai jums un jūsu asistentiem nebūtu iespējams vērsties pie attiecīgajām iestādēm un rast veidu, kā nodrošināt, ka tad, ja debates beidzas plkst. 11.30 kā šorīt no rīta, bet līdz plkst. 14.00 nekas nav plānots, kā pusstundā no šī brīža līdz plkst. 12.00 ieplānot kaut ko citu, lai aizpildītu šo laika intervālu - vai nu neatliekamus šīs pēcpusdienas jautājumus, vai ko citu nozīmīgu.
<P>
Es runāju šo apmēram 100 apmeklētāju vārdā, kuri atrodas publikas tribīnēs un ir ieradušies, lai dzirdētu cilvēkus runājam, un viss, ko viņi šobrīd dzird, ir mans divu minūšu spriedelējums par neko - taču ar īpašu nozīmi.
<P>
(Aplausi)
<SPEAKER ID="036" NAME="Priekšsēdētājs">
Robert Evans, jums tika dota viena minūte, lai runātu, nevis divas.
<P>
Mēs iepazināmies ar aizvien atjautīgā Robert Evans ideju.
<P>
Lai vai kā, pirms sēdes pārtraukšanas es gribētu ar jums un komisāru dalīties labajā ziņā, ka pirms dažām stundām Lordu palāta tik svarīgā valstī kā Lielbritānijas un Ziemeļīrijas Apvienotā Karaliste ratificēja Lisabonas līgumu. Es pieļauju, ka karaliene Elizabete gatavojas parakstīt attiecīgu dokumentu, lai Apvienotā Karaliste tādejādi ratificētu Lisabonas līgumu. Es domāju, ka mēs visi esam priecīgi par šīm ziņām, ieskaitot tos, kuru patlaban nav klāt, pat ja viņi atstāj uz sēdekļiem karodziņu un parasti paši Parlamentā neatrodas, kad ir jāstrādā.
<P>
Ar šo labo ziņu mēs beidzam debates.
<P>
Balsošana notiks plkst. 12.00.
<P>
(Sēdi slēdza plkst. 11.30 un atsāka plkst. 12.00)
