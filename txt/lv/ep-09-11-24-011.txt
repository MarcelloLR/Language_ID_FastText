<CHAPTER ID="011">
2007. gada budžeta izpildes apstiprināšana: ES vispārējais budžets, Padome (debates)
<SPEAKER ID="356" NAME="Priekšsēdētājs">
Nākamais punkts ir otrais ziņojums par Eiropas Savienības 2007. finanšu gada vispārējā budžeta izpildes apstiprināšanu (C6-0417/2008 - II iedaļa - Padome - Budžeta kontroles komiteja. Referents: Søren Bo Søndergaard
<SPEAKER ID="357" NAME="Søren Bo Søndergaard">
referents. - (DA) Paldies, priekšsēdētāja kungs! Pirms septiņiem mēnešiem, tieši 23. aprīlī, šis Parlaments ar lielu pārsvaru atteicās apstiprināt Padomes budžeta izpildi par 2007. gadu. Kāpēc? Tāpēc, ka Padomes izturēšanās attiecībā uz Parlamentu un Budžeta kontroles komiteju bija pilnīgi nepieņemama. Padome atteicās atbildēt uz rakstiskiem jautājumiem, kas tai tika uzdoti par tās budžetu, un atteicās tikties ar Budžeta kontroles komiteju, lai atbildētu uz jautājumiem. Situācija bija tik absurda, ka Padomes pārstāvji nekavējoties pameta katru sanāksmi, kurā tika uzdoti jautājumi attiecībā uz Padomes budžetu.
<P>
Īstenībā tas nebija nekas jauns. Tas faktiski bija noticis gadiem ilgi. Jaunums bija tas, ka aprīlī Parlaments tam pielika punktu. Es domāju, ka aprīlī deputātu lielākā daļa paši sev uzdeva vienkāršu jautājumu: kā es, būdams Eiropas Parlamenta deputāts, varu būt atbildīgs savu vēlētāju priekšā par šīs Padomes budžetu, ja Padome pat negrib atbildēt uz jautājumiem, ko uzdod Parlaments. Es uzskatu, ka tieši šis jautājums ir iemesls, kāpēc šā Parlamenta deputātu lielākā daļa atteicās apstiprināt Padomes budžeta izpildi. Daži cilvēki varbūt domāja, ka Parlaments kļūs pielaidīgāks pēc jūnija vēlēšanām vai ka Parlamenta prasības par atklātību un pārredzamību atgādina drīzāk vēlēšanu solījumus nekā īstu attieksmes pārmaiņu. Ja viņi tā domāja, viņi būs vīlušies.
<P>
Pat pēc vēlēšanām mēs Budžeta kontroles komitejā esam bijuši vienoti savā ļoti vienkāršajā nostājā: ja Padome vēlas, lai mēs apstiprinām šā budžeta izpildi, tai jātiekas ar mums un jāatbild uz mūsu jautājumiem. Septembra beigās beidzot kaut kas notika. 24. septembrī notika sanāksme, kurā tikās Padome un Budžeta kontroles komitejas priekšsēdētājs, komitejas referenti un koordinatori. Vienlaikus Padome atbildēja uz komitejas jautājumiem, lai arī netieši, un šīs atbildes tika publicētas arī Padomes tīmekļa vietnē.
<P>
Ļaujiet teikt skaidri: no Padomes puses tā bija gudra rīcība, ļoti gudra rīcība. Tāpēc mēs Budžeta kontroles komitejā šodien varam ieteikt Parlamentam apstiprināt Padomes 2007. gada budžeta izpildi. Tomēr ļaujiet man arī skaidri paziņot, ka mēs gaidām un pieprasām, lai šis notikums apliecinātu pārmaiņu Padomes attieksmē pret Parlamentu.
<P>
Attiecībā uz Padomes budžetu 2008. gadam mēs ceram, ka mums nebūs jāpiedzīvo 2007. gada absurdā teātra atkārtošanās. Tieši pretēji, mēs pieņemam, ka mēs sāksim no tās vietas, kuru mēs beidzot sasniedzām. Citiem vārdiem sakot, mēs ceram, ka Padome sniegs bez nepamatotas kavēšanās rakstiskas atbildes uz jautājumiem, ko uzdos kompetentās komitejas un referenti Parlamentā. Mēs ceram sagaidīt no Padomes puses vēlēšanos tikties ar kompetentajām komitejām un atbildēt uz jautājumiem.
<P>
Lai nodrošinātu, ka par to vairs nav šaubu, tas ir skaidri pateikts ziņojumā, par kuru mēs šodien diskutējam un kuru, es ceru, Parlaments rītdien pieņems, ja ne vienbalsīgi, tad ar lielu pārsvaru. Ar Padomes 2007. gada budžeta izpildes apstiprināšanu mēs esam apliecinājuši savu pozitīvo attieksmi. Spēle tagad risinās Padomes laukuma pusē.
<SPEAKER ID="358" NAME="Cecilia Malmström" LANGUAGE="SV">
Priekšsēdētāja kungs, godātie deputāti! Jautājumi, par kuriem mēs debatējam, ir ārkārtīgi svarīgi. Atklātība un pārredzamība ir demokrātiskie rīki, kas ir mūsu rīcībā. Pilsoņu uzticēšanos veicina tas, vai viņi var gūt ieskatu procesā, un tas nāk par labu Savienības darbībām. Šajā saistībā Parlamentam ar Padomi ir vienādi mērķi, un tas, protams, ir spēkā visur, visās jomās un visās iestādēs.
<P>
Šodien mēs runājam par 2007. gada budžeta izpildi. Saistībā ar to es, protams, vēlos uzsvērt ārējās revīzijas nozīmi vispār un šā budžeta izpildē jo īpaši, un šajā saistībā akcentēt arī Revīzijas palātas nozīmi un ļoti labi izdarīto darbu, kas veido pamatu ikgadējās pārskatatbildības noteikšanai.
<P>
Attiecībā uz šā īpašā ziņojuma konkrēto jautājumu par 2007. gada budžeta izpildi es vēlos paust savu gandarījumu par to, ka jūs tagad iesakāt apstiprināt Padomes budžeta izpildi. Ja mēs ieskatāmies galvenajos jautājumos ciešāk, faktiski nav iemesla izpildi neapstiprināt. Padome vienmēr ir centusies ievērot noteikumus un piemērot atklātību attiecībā uz ekonomikas pārvaldību. Tā būs arī turpmāk. Es sapratu, ka neoficiālā sanāksme septembrī, kurā tikās Budžeta kontroles komitejas delegācija ar Padomes delegāciju, ļāva noskaidrot vairākus jautājumus un ka tieši tas ļāva - kā to pieminēja arī referents - apstiprināt Padomes 2007. gada budžeta izpildi.
<P>
Tas gluži vienkārši parāda, cik svarīgs ir dialogs starp mūsu iestādēm arī turpmāk. Tāpēc es priecājos, ka esam atraduši veidu, kā virzīties uz priekšu šajos jautājumos tā, lai budžeta izpilde var tikt apstiprināta, un es ar cerībām gaidu tam apstiprinājumu rītdienas balsojumā.
<SPEAKER ID="359" NAME="Ingeborg Gräßle" LANGUAGE="DE">
Priekšsēdētāja kungs, Malmström kundze, Barrot kungs! Ir noticis brīnums. Pirmo reizi piecos gados es esmu lieciniece tam, ka Padome piedalās šajās debatēs, un es vēlos izteikt savu vispatiesāko pateicību Padomes Zviedrijas prezidentūrai par šo nozīmīgo signālu.
<P>
(Aplausi)
<P>
Esiet sirsnīgi sveicināti plenārsēdē, pirmoreiz Padome ir pārstāvēta debatēs par tās budžeta izpildi!
<P>
Viss labs, kas labi beidzas, kā mēs Vācijā sakām. Nē, ne šoreiz. Budžeta izpildes apstiprināšanas procedūra ar Padomi ir izrādījusies neparasta, kurai steidzami jāierāda vieta kopējā iestāžu darba kārtībā, kas turklāt ir jāpaplašina, iekļaujot Eiropadomes priekšsēdētāju. Mums Eiropas arēnā ir parādījies jauns dalībnieks, un pašreizējā procedūra nevar un nedrīkst turpināties kā līdz šim. Tas, ka Parlamentam ir jālūdzas informācija un dialogs no partneriem, lai saņemtu atbildes uz saviem neatbildētajiem jautājumiem, nav parlamentārās demokrātijas cienīgi. Padome izvēlas savu stilu sev pati kā augstākās un absolūtās varas iestāde, un es kā Eiropas Savienības pilsone stāvu sava apgabala vēlētāju priekšā, un man ir kauns par šādu uzvedību. Procedūra, kas mums līdz šim ir bijusi, ir vienkāršs absurds, un tam nedrīkst vairs ļaut turpināties.
<P>
Es vēlos vēlreiz pateikties Zviedrijas prezidentūrai. Mēs esam sākuši interesantas lietas. Pirmkārt, notika saruna - jauna un nepieredzēta robežšķirtne, un tas, ka jūs šodien šeit piedalāties, ir fantastisks signāls. Padomes prezidentūrai tāpat kā visām citām ES iestādēm ir jāstājas Parlamenta priekšā sava budžeta izpildes apstiprināšanai, un tas pats attiecas tagad vēl vairāk nekā jebkad, protams, uz jauno Augsto pārstāvi kā jaunā Ārējās darbības dienesta vadītāju. Mums, EP deputātiem, tagad ir jāparāda, ka šis jautājums ir svarīgs mums un ka mums tas ir jāvirza uz priekšu kopā. Šim jautājumam ir jābūt katrā darba kārtībā, un es vēlos prasīt, lai Komisija to iekļauj darba kārtībā.
<P>
Mums nepatīk veids, kā debates ir notikušas līdz šim. Fakts, ka mums nav nekā, pat ne viena vienīga priekšlikuma par to, kādā veidā darbam jārisinās turpmāk, mūs uztrauc. Lisabona nedrīkst kļūt par neskaidras Eiropas Savienības sinonīmu, kurā parlamentārai uzraudzībai pāri pārbraucis tvaika veltnis. Tā ir iespēja jaunam sākumam ar tautas ievēlēto pārstāvju spēcīgu līdzdalību, un budžeta izpildes apstiprināšana nākamajam Eiropadomes priekšsēdētājam ir pirmā izšķirīgā pārbaude.
<SPEAKER ID="360" NAME="Bogusław Liberadzki" LANGUAGE="PL">
Priekšsēdētāja kungs, es vēlos sākt ar pateicību referentam Søndergaard kungam, kas iesāka darbu smagos apstākļos, ir izrādījis lielu pacietību un ir arī pierādījis, ka savos vērtējumos un atzinumos ir ļoti līdzsvarots.
<P>
Malmström kundze, es piekrītu jums, ka ir labi, ka pārredzamības, tostarp arī finanšu pārredzamības, principi tiek ievēroti, bet es piekrītu tām piezīmēm, kuras runāts par kaut ko vairāk. Mēs šodien esam sasnieguši izšķirīgu brīdi savas rīcības veidā. Lisabonas līguma spēkā stāšanās priekšvakarā Padome atzīst, ka Parlaments ir vienīgā iestāde, kas ir ievēlēta, jo Parlaments strādā atklāti. Lai Parlaments un Padome būtu savstarpēji atbilstīgas iestādes, arī Padomei lielā mērā būtu jāstrādā atklātāk, un tieši tas pašlaik arī notiek. Mēs pārvaram Padomes nepatiku pret darbošanos kopā ar Parlamentu. Es domāju, ka tas notiks ne tikai šajā mūsu darbības jomā, bet arī citās mūsu darbības jomās, arī parlamentārajās komitejās.
<P>
Mana politiskā grupa tāpēc noteikti atbalstīs priekšlikumu lēmumam par budžeta izpildes apstiprināšanu, kā to godātai Padomei ir iespēja redzēt šīsdienas debatēs. Mēs neatgriežamies pie skaitļiem, mēs nenorādām uz aili pa kreisi, uz aili pa labi, ienākumiem, izdevumiem vai saprātīgu pārvaldību. Mums nav nozīmīgu iebildumu par to. Tomēr mēs priecājamies par to, ka šīs debates notiek, un par to, kā tās notiek.
<SPEAKER ID="361" NAME="Luigi de Magistris" LANGUAGE="IT">
Priekšsēdētāja kungs, dāmas un kungi! Man kā Budžeta kontroles komitejas priekšsēdētājam ir jāatzīst ļoti svarīgais darbs, ko komiteja ir paveikusi, un teicamais referenta darbs, kā arī politiskā solidaritāte, kas ir tikusi izrādīta.
<P>
Tas bija iespējams, jo jau pašā sākumā mēs vēlējāmies dot ļoti skaidru ziņu: mēs gatavojamies strādāt ar nelokāmu stingrību, lai nodrošinātu pārskatāmību, precizitāti un likumību publiskā finansējuma pārvaldībā un tāpēc arī budžetu revīzijās.
<P>
Ļoti nozīmīgs progress ir panākts darbā ar Padomi, kas sākumā negribēja reaģēt. Es vēlos personīgi apsveikt Zviedrijas prezidentūru par to. Tā vienmēr ir rīkojusies, lai veicinātu pārredzamību un precizitāti.
<P>
Tāpēc, no šā viedokļa skatoties, mēs sagaidām turpmāku progresu, jo nav noliedzams, ka ir pilnīgi nepieņemami, jo īpaši Lisabonas līgumam stājoties spēkā, ka Parlamentam varētu nebūt informācijas un sīka izklāsta, kas nepieciešams, lai pārraudzītu budžetus un publiskos finansējumus ne tikai Eiropas Savienības, bet arī visu Eiropas pilsoņu interesēs.
<SPEAKER ID="362" NAME="Bart Staes" LANGUAGE="NL">
Būsim godīgi, šis joprojām ir smags darbs, un es esmu priecīgs, ka Padomes priekšsēdētājs piedalās. Tas liecina par lielu sasniegumu. Patiešām, šī ir pirmā reize, kad prezidentūra piedalās šāda veida debatēs, un es to vērtēju atzinīgi. Taču mums jāatzīst, ka to joprojām ir grūti panākt.
<P>
Padome faktiski turpina slēpties aiz džentlmeņu vienošanās, kas tika noslēgta kaut kad 20. gadsimta 70. gadu sākumā pirms četrdesmit gadiem, kad Parlaments un Padome kā godājami džentlmeņi nolēma neiejaukties viens otra budžetā, nepārbaudīt viens otra grāmatvedību un ļaut visam iet savu gaitu. Tas pieder pagātnei, jo Padomes budžets ir būtiski pārmainījies. Pirms četrdesmit gadiem tajā nebija nekā cita kā tikai administratīvie izdevumi, turpretī tagad ir pievienoti darbības izdevumi. Tāpēc mums jācenšas izrauties.
<P>
Mēs esam panākuši strupceļa pagaidu pārrāvumu. Mēs esam gatavi apstiprināt budžeta izpildi, bet tagad mums reāli jāiet uz priekšu. Problēmas galu galā nav vēl atrisinātas. Mūsu uzdevums ir nodrošināt, lai pārredzamība un demokrātiska kontrole attiektos uz Padomes budžetu, kā arī uz mūsu pašu Parlamenta budžetu. Tāpēc es piekrītu visiem tiem - runātājiem, referentam, politisko grupu runātājiem -, kuri ir skaidri pateikuši: "Redziet, šis ir brīdinājuma šāviens, nākamajā Padomes budžeta izpildes apstiprināšanas procedūrā mums ir jāiet tālāk.” Revīzijas palātas gada ziņojumā šajā saistībā ir ierosinājumi, un tajā kārtējo reizi ir pieminēti jautājumi saistībā ar SESAME programmu. Malmström kundze, jūs, iespējams, drīz vairs nebūsiet te iesaistīta, bet mēs arī turpmāk iestāsimies par pārredzamību.
<SPEAKER ID="363" NAME="Richard Ashworth">
ECR grupas vārdā. - Priekšsēdētāja kungs, es, pirmkārt, izmantoju šo iespēju, lai izteiktu atzinību komisāram Kallas par patieso progresu, kas panākts Revīzijas palātas uzdoto jautājumu un iebildumu risināšanā. Manuprāt, šī jaunā Komisija ir panākusi lielāku pozitīvu progresu nekā jebkura bijusī Komisija iepriekš, un es viņam pateicos par pūlēm.
<P>
Tiek plaši atzīts, ka tādu grāmatvedības sistēmu pieņemšana, kuru pamatā ir uzkrājumi, ir bijusi veiksmīga un ka to uzstādīšana lielā mērā nodrošina būtisku uzlabojumu. Es vēlos izteikt atzinību arī par labo progresu kopējā lauksaimniecības politikā, jo īpaši iekšējās revīzijas sistēmā IAC, kas arī ir nesusi lielu labumu.
<P>
Tomēr man patiešām ir bažas par divām jomām, kuras man jāpiemin. Pirmkārt, Revīzijas palāta savā gada ziņojumā atkārtoti izsaka kritiku par "pakārtoto darījumu precizitāti un ticamību”. Es piekrītu, ka no šā viedokļa 2007. gads neatšķīrās no iepriekšējiem gadiem. Viņu doma ir pilnīgi skaidra - vēl ir jāveic daudz darba.
<P>
Otrkārt, es gribu pieminēt, ka Revīzijas palāta bija kritiski noskaņota par kontroles trūkumu kopēji pārvaldītās programmās. Šis Parlaments ir atkārtoti aicinājis dalībvalstis daudz vairāk veltīt neatliekamu uzmanību revizoru paustajām bažām, un mēs jo īpaši esam aicinājuši dalībvalstis pildīt 2006. gada iestāžu nolīguma nosacījumus.
<P>
Fiskālas integritātes un publiskas pārskatatbildības dēļ tām tagad ir jāparāda lielāka izlēmība, un šo iemeslu dēļ, kā arī tik ilgi, kamēr mēs neredzēsim, ka Padome ir panākusi reālu progresu šajā jautājumā, es kopā ar saviem kolēģiem Lielbritānijas Konservatīvo delegācijā balsošu pret 2007. gada vispārējā budžeta izpildes apstiprināšanu.
<SPEAKER ID="364" NAME="Marta Andreasen">
EFD grupas vārdā. - Priekšsēdētāja kungs, mēs esam vēlēti Eiropas Parlamenta deputāti, bet mūsu vēlētāji nezina, kas notiek aiz kulisēm. 2009. gada aprīlī Budžeta kontroles komiteja nolēma atlikt Padomes budžeta izpildes apstiprināšanu. Pat ja Revīzijas palāta nebūtu kritizējusi pārskatus, komiteja apgalvoja, ka tai ir pietiekams pamats rīkoties tieši tā. Tomēr pēc tam komiteja tikās ar Zviedrijas prezidentūru septembrī un uz Parlamenta jautājumiem tika dotas vairākas rakstiskas atbildes; tomēr referents Søndergaard kungs par Padomes 2007. gada budžeta izpildes apstiprināšanu sniedza ziņojumu, kurš, kaut arī pauda ļoti labvēlīgu attieksmi, tomēr nebūtu ļāvis apstiprināt budžeta izpildi. Tomēr tika pieņemts politisks lēmums budžeta izpildi apstiprināt, un kompromitējošie punkti tika mīkstināti.
<P>
Komiteja gatavojas ieteikt apstiprināt budžeta izpildi, paļaujoties uz nākotni. Ja cilvēki, kas balsoja par mums jūnijā, zinātu šo: ka kopš 1970. gada ir vienprātīga džentlmeņu vienošanās nešūpot laivu; ka Padomes iekšējais revidents netiek aicināts uz Budžeta kontroles komiteju tāpēc, ka tad Padome varētu aicināt Eiropas Parlamenta iekšējo revidentu un rezultāti nebūtu nosakāmi; un ka politiski ieceltajiem Revīzijas palātas revidentiem nebija nekādu komentāru par Padomes iekšējā revidenta ziņojumu 2008. gada aprīlī, kas viņiem būtu, ko teikt?
<P>
2002. gadā, kad es biju Eiropas Komisijas galvenā grāmatvede, toreizējais Budžetu ģenerāldirektors vēstulē toreizējam Komisijas iekšējam revidentam paziņoja, ka budžeta izpildes apstiprināšanas procedūra ir spēle iestāžu starpā un nekas vairāk. Vai mēs joprojām turpināsim izvairīties runāt par briesmoni istabas vidū, jo mums ir bail pazaudēt privilēģijas, kas iegūtas pēc gadiem ilgas klusēšanas? Mēs varam izvēlēties atmaskot liekulību un to izbeigt, kad balsosim par Padomes 2007. gada budžeta izpildi. Es domāju, ka jūs zināt, ko es izvēlos, un es ceru, ka jūs man pievienosities, atsakoties apstiprināt budžeta izpildi Padomei.
<SPEAKER ID="365" NAME="Martin Ehrenhauser" AFFILIATION="NI">
(DE) Priekšsēdētāja kungs, Eiropas Drošības un aizsardzības politika pašlaik nav flote, bet ir kara kuģis starptautiskā politikā. Katru gadu, kad jāapstiprina šī Padomes kuģa budžeta izpilde, tas pēkšņi pazūd Bermudas trīsstūrī, un Eiropas Parlaments šķiet priecīgs, ka var piemērot moto - "viss, kas nav redzams mūsu radara ekrānā, nepastāv arī īstenībā”.
<P>
Pagājušajā pavasarī pēkšņi parādījās papildu budžeta rēķini, un Padomei netika apstiprināta budžeta izpilde. Tika nosaukti četri iemesli. Pirmais bija tas, ka Padome atsacījās pieņemt jebkādu oficiālu, formālu tikšanos ar Parlamentu. Otrais bija tas, ka Padome atteicās sniegt jebkādas skaidrojošas rakstiskas atbildes. Trešais bija tas, ka Padome nespēja dot ne ziņojumu par darbību, ne arī budžeta pārvedumu pilnu sarakstu. Ceturtais iemesls bija tas, ka nav iespējams noteikt, vai izdevumu pozīcijas Padomes budžetā attiecas uz darbību.
<P>
Tagad pēkšņi rītdien - dažus mēnešus vēlāk - pilnīgi negaidīti ir radusies vēlme apstiprināt Padomes budžeta izpildi. Taču neviens no šiem četriem pamatojumiem, kāpēc budžeta izpilde netika apstiprināta, nav paskaidrots vai apmierināts. Padomes pārstāvji joprojām atsakās no jebkādas oficiālas tikšanās ar Parlamentu. Tāpat arī netiek gatavots nekāds darbības ziņojums, un papildu budžeta rēķini nav tikuši aizvērti vai anulēti, kā mēs to pieprasījām.
<P>
Es atgādinātu referentam, ka viņa sākotnējā ziņojumā tika uzdoti pavisam kopā divdesmit pieprasījumi un jautājumi Padomei. Un kur ir precīzās atbildes uz šiem jautājumiem? Vai jūs varat man to pateikt? Nē, nevarat. Ko mēs darām tā vietā, lai palielinātu spiedienu uz Padomi šajā jautājumā? Mēs padarām sevi par lūdzējiem, un šīs prasības kļūst par lūgumiem jaunajā ziņojumā. Katrs, kas balsos par šo budžeta izpildes apstiprināšanu Padomei, sniegs atbalstu tieši šādai situācijai, kurā Parlaments stāv Padomes priekšā, izteikdams gļēvus lūgumus.
<SPEAKER ID="366" NAME="Sidonia Elżbieta Jędrzejewska" AFFILIATION="PPE">
(PL) Priekšsēdētāja kungs, es atbalstu Eiropas Parlamenta lēmuma projektu par budžeta izpildes apstiprināšanu Padomes ģenerālsekretāram attiecībā uz budžeta īstenošanu 2007. finanšu gadā. Es priecājos, ka Zviedrijas prezidentūra un Kallas kungs ir apliecinājuši savu apņēmību atrisināt šo problēmu.
<P>
Es vēlos pievērst uzmanību vairākiem jautājumiem, uz kuriem vēl joprojām nav saņemtas atbildes un kuri mums jārisina nākamajos gados. Grūtais un darbietilpīgais Padomes budžeta izpildes apstiprināšanas process rāda, ko Eiropas Parlaments grib. Eiropas Parlaments grib pārredzamību un atklātu, turklāt oficiālu dialogu ar Padomi. Šīs Eiropas Parlamenta prasības ir nopietnas un neatlaidīgas, taču tās nav EP deputātu ļaunprātības izpausme, tās pauž rūpes par sabiedrības naudu un ir, kā tam patiešām arī jābūt, rūpju izpausme par nodokļu maksātāju naudas tērēšanas pārredzamību.
<P>
Es vēlos uzsvērt, ka Padomes budžeta izpildes apstiprināšanas procedūra parāda arī to, kādā veidā Parlaments uzzina par jaunām Padomes darba jomām, un ka Parlaments negrib, lai to izslēgtu no Padomes tēriņu pārraudzīšanas un uzraudzīšanas jebkurā tās darbības jomā.
<P>
Manuprāt, Padomes 2007. gada budžeta izpildes apstiprināšana ir solis pareizajā virzienā, bet mums ir arī skaidri jāpasaka, ka noteikti jautājumi vēl nav saņēmuši pilnīgu skaidrojumu, un mums joprojām Padomei tas jāatgādina. Es ceru, ka notiks konstruktīvs dialogs, kurā pārredzamība un atklātība palielināsies, lai sabiedrības nauda tiktu pārraudzīta vislabākajā veidā.
<SPEAKER ID="367" NAME="Jens Geier" AFFILIATION="S&amp;D">
(DE) Priekšsēdētāja kungs, dāmas un kungi! Arī es vēlos pateikties Søndergaard kungam par viņa veiksmīgo darbu, kura rezultātā Padome galu galā ņēma vērā Parlamentu budžeta izpildes apstiprināšanas procedūrā. Padome ilgi atsacījās dot būtiskas atbildes uz Parlamenta jautājumiem, atsaukdamās uz džentlmeņu vienošanos - neformāla rakstura vienošanos, kura tagad katrā gadījumā ir jau 40 gadus veca. Tas šķiet pavisam savādi, ja Padomes oficiālās personas pēc 40 gadiem vairs skaidri nezina, ko īsti šī džentlmeņu vienošanās nosaka, jo versija, kuru dod Eiropas Parlaments, ir tieši pretēja tam, ko Padome atkārtoti apgalvo sarunās.
<P>
Džentlmeņu vienošanās pirmā rezolūcija noteica, ka Padome nemēģinās veikt nekādus grozījumus Eiropas Parlamenta izdevumos. Trešā rezolūcija nosaka, ka starp šīm divām iestādēm ir jābūt ciešai sadarbībai budžeta jautājumos. Padome uzskata, ka tas nozīmē, ka katra iestāde atstās otras iestādes budžeta darbību tās ziņā. Šajā brīdī es atturos no komentāriem par šīs argumenta daļas nopietnību. Tā vietā es vēlos pateikties Padomes Zviedrijas prezidentūrai par to, ka tā ir sākusi šā nepieņemamā stāvokļa izbeigšanas procesu.
<P>
Risinājums ir papildinājums iestāžu nolīgumam, kas skaidri reglamentē Padomes budžeta izpildes apstiprināšanas procedūru, kuru veic Parlaments, kā to prasa ierosinātais rezolūcijas priekšlikums. Tāpēc es lūdzu Parlamentu atbalstīt ierosinājumu.
<SPEAKER ID="368" NAME="Jorgo Chatzimarkakis" AFFILIATION="ALDE">
(DE) Priekšsēdētāja kungs, komisār Kallas! Vispirms es ļoti atzinīgi vērtēju to, ka piedalās Padomes Zviedrijas prezidentūra, un es vēlos pateikties arī personīgi Malmström kundzei par to, ka procedūra ir padarīta pārredzamāka. Viss, ko mani kolēģi deputāti ir teikuši, ir taisnība - procedūra ir pārredzamāka -, un, lai arī viņa šodien izteicās mazliet piesardzīgāk, mēs tomēr varam teikt, ka apstiprināsim budžeta izpildi. Tomēr vēl ir ļoti daudz darāmā. Mēs lūdzam Komisiju turpināt iet šo iesākto ceļu, jo īpaši ņemot vērā, ka Padomes kompetence ārlietu un drošības politikas jomā ir daudz skaidrāk definēta saskaņā ar Lisabonas līgumu. Turpmāk šai politikai būs arī sava seja baroneses Ashton veidolā. Tomēr iepriekš pilsoņiem baronese Ashton nebija pazīstama, un viņi, Eiropas nodokļu maksātāji, joprojām turpmāk nezinās precīzi, cik daudz naudas ir viņas rīcībā un ko viņa ar to darīs. Mums jāmaina šis stāvoklis. Tas patiešām ir pilnīgi obligāti laikā, kad mēs faktiski cīnāmies par pārredzamu, demokrātisku Eiropu.
<P>
Es vēlos pateikties referentam Søndergaard kungam par spiediena izdarīšanu mūsu Parlamenta vārdā, un šo spiedienu mēs uzturēsim.
<SPEAKER ID="369" NAME="Ville Itälä" AFFILIATION="PPE">
(FI) Priekšsēdētāja kungs, dāmas un kungi! Arī es vēlos pateikties referentam, kas ir izdarījis ārkārtīgi labu darbu. Kad mēs diskutējam par budžeta izpildes apstiprināšanu attiecībā uz kopējiem finanšu līdzekļiem 2007. gadā, mēs nerunājam par Padomes naudu vai Komisijas naudu, vai Parlamenta naudu, bet par nodokļu maksātāju naudu. Tā ir nauda, kas pieder mūsu pilsoņiem, un viņiem jābūt tiesībām zināt, par ko tā tiek tērēta.
<P>
Tomēr pats galvenais ir tas, ka Parlaments pārstāv tautu un Parlamentam ir jābūt tiesībām saņemt visu tam vajadzīgo informāciju, kad tas to prasa. Mums nevar būt situācija, kad Parlamentam tā patiešām ir jāizlūdzas. Šā iemesla dēļ atklātība un pārredzamība ir vienīgais veids, kā ES iestādes var iekarot cilvēku uzticību.
<P>
Es gribu pievienoties tiem, kuri uzslavēja teicamo progresu, kas panākts šajā jautājumā, un izcilo darbu, ko veikusi Zviedrijas prezidentūra un kam pateicoties mēs tagad varam apstiprināt budžeta izpildi. Es vēlos pateikties arī komisāram Kallas, kas ir tik teicami strādājis pēdējos piecus gadus. Progress ir panākts šajās jomās. Tas ir pareizais solis pareizajā virzienā.
<P>
(Aplausi)
<SPEAKER ID="370" NAME="Aldo Patriciello" AFFILIATION="PPE">
(IT) Priekšsēdētāja kungs, dāmas un kungi! 23. aprīlī Parlaments atlika lēmumu par Padomes rēķiniem, jo Padome bija atteikusies iesniegt Parlamentam savu gada darbības ziņojumu, tādējādi neļaujot sīki pārbaudīt tās tēriņus tādā pašā veidā kā citām iestādēm.
<P>
Tas faktiski ir mūsu pienākums pastiprināt pūles pārredzamības veicināšanai Kopienas iestāžu starpā, palielinot izpratni par Kopienas budžeta izlietojumu un palielinot Eiropas iestāžu, pirmkārt un galvenokārt, Padomes, pārskatatbildību sabiedrības priekšā.
<P>
Es uzskatu, ka kopš Parlamenta atteikšanās apstiprināt budžeta izpildi Padomei, ir pielikts daudz pūļu. Īpaši atzinīgi mēs esam vērtējuši Padomes tīmekļa vietnē publicēto gada darbības pārskatu un paaugstināto pārredzamības līmeni kopējās ārlietu un drošības politikas jomā. Mēs atzinīgi vērtējām arī septembra sanāksmi, kurā beidzot notika konstruktīva diskusija starp Budžeta komitejas pārstāvjiem un Zviedrijas prezidentūras pārstāvjiem. Tikpat atzinīgi ir vērtējami Padomes centieni nodrošināt pienācīgas atbildes pieprasījumiem, ko Parlaments izteica aprīlī.
<P>
Priekšsēdētāja kungs, nobeigumā jāsaka, ka dokuments, par kuru notiks balsojums, ir nozīmīgs panākums dialogā starp Parlamentu un Padomi un spēcīgs signāls, ko šis Parlaments vēlējās dot, lai aizsargātu nodokļu maksātājus ar skaidriem, pārredzamiem un laikus iesniegtiem ziņojumiem par Padomes tēriņiem.
<SPEAKER ID="371" NAME="Cecilia Malmström" LANGUAGE="SV">
Priekšsēdētāja kungs, paldies par debatēm šajā ārkārtīgi svarīgajā jautājumā. Es priecājos, ka esam vienisprātis par atklātības un pārredzamības nozīmi. Šīs lietas, protams, ir pamats ne tikai konstruktīvai sadarbībai mūsu starpā, bet arī tam, lai pilsoņi varētu uzticēties Eiropas iestādēm. Padome tāpat kā Parlaments ļoti grib uzņemties atbildību par pārredzamības garantēšanu tik lielā mērā, cik vien iespējams, kad runa ir par nodokļu maksātāju naudu, un šie jautājumi kļūst pat vēl būtiskāki, protams, saistībā ar jauno līgumu, kas stāsies spēkā tikai pēc vienas nedēļas.
<P>
Par veidu, kā jānotiek Savienības finanšu pārvaldības revīzijām, ir jāorganizē plašāka diskusija saistībā ar noteikumu pārskatīšanu un ikgadējo ES budžeta procedūru, kas būs nepieciešama sakarā ar Lisabonas līguma stāšanos spēkā. Tomēr Padome cenšas un joprojām centīsies ievērot noteikumus un piemērot atklātību attiecībā uz savu ekonomisko pārvaldību. Attiecībā uz Eiropas Parlamentu mēs joprojām saglabāsim praksi, kas izveidojusies gadu gaitā, un arī nākamgad risināsim sarunas ar Parlamentu neoficiālā veidā, lai noskaidrotu visus jautājumus, kas var rasties par budžeta izpildi. Tāpēc es ceru uz turpmāku dialogu ar Eiropas Parlamentu par budžeta izpildes apstiprināšanas jautājumu un esmu pārliecināta, ka mums būs konstruktīvs, neformāls dialogs nākamgad par Revīzijas palātas 2008. gada ziņojumu. Liels paldies jums par šīm debatēm!
<SPEAKER ID="372" NAME="Søren Bo Søndergaard" LANGUAGE="DA">
Priekšsēdētāja kungs, es vēlos pateikties visiem, kas ir devuši savu ieguldījumu šajās debatēs. Es īpaši vēlos pieminēt to, ko teica Andreasen kundze un Ehrenhauser kungs, un norādīt, ka tad, kad mēs sākām šo procesu, nebija vispār nekādas vienošanās. Šā procesa sākumā mēs nesaņēmām nekādu atbildi, kad uzdevām jautājumus Komisijai un lūdzām rakstiskas atbildes. Šā procesa sākumā Komisija devās prom no sanāksmes ik reizes, kad mēs sākām uzdot jautājumus. Tāds bija stāvoklis, kad mēs sākām.
<P>
Mūsu uzdevums šodien ir izspriest, vai mēs esam pavirzījušies tuvāk vai arī joprojām atrodamies turpat. Jautājums nav par to, vai esam sasnieguši visu, ko vēlējāmies. Es piekrītu, ka mēs neesam sasnieguši visu, ko vēlējāmies. Jums ir tikai jāpalasa mans ziņojums un tagad komitejas ziņojums, lai redzētu, ka mēs joprojām neesam apmierināti. Es lūgtu arī Padomi rūpīgi izlasīt šo ziņojumu, jo tajā ir daudz labu lietu, kas varētu noderēt nākamajā gadā.
<P>
Tomēr mēs esam pavirzījušies mazliet tuvāk. Kad sāksim 2008. gada budžeta izpildes apstiprināšanu - un to mēs darām jau tagad -, mēs nesāksim darbu kā baltas lapas. Mēs sāksim no tā punkta, kuru sasniedzām šogad. Tāpēc es uzskatu, ka ir pareizi aizstāvēt to, ko esam sasnieguši, balsojot "par”, tādējādi turpinot šo cīņu, kas galu galā ir un paliek cīņa. Laiks rādīs - kad redzēsim, kā viss risinās šogad un nākamgad, un gadu pēc tam -, vai mēs esam pieņēmuši pareizo lēmumu. Tāpēc ir izšķirīga nozīme tam, ka mēs kā komiteja, kā Parlaments spējam stāvēt kopā un turēties viscaur pie tā, ko uzņemamies darīt.
<P>
Es vēlos izmantot šo iespēju un pateikties sekretariātam, ēnu referentiem un visai komitejai, tostarp tās priekšsēdētājam, par mums doto iespēju parādīt vienotu fronti. Ja varēsim uzturēt šo solidaritāti - arī tad, kad nonāksim pie 2008. gada budžeta izpildes apstiprināšanas -, tad 2008. gadā varēsim pavirzīties uz priekšu vēl tālāk nekā 2007. gadā. Tad mēs būsim spējīgi sasniegt to, ko vēlamies sasniegt.
<SPEAKER ID="373" NAME="Priekšsēdētājs">
Debates tiek slēgtas. Balsojums notiks trešdien, 2009. gada 25. novembrī.
<P>
Rakstiskas deklarācijas (Reglamenta 149. pants)
<SPEAKER ID="374" NAME="Georgios Stavrakakis  " LANGUAGE="EL">
Priekšsēdētāja kungs, dāmas un kungi! Arī es vēlos sākt ar apsveikumu referentam, kas ir paveicis izcilu darbu, uzdevis tiešus un izšķirīgus jautājumus un uzstājis uz nepieciešamību saņemt skaidras atbildes pirms izšķiršanās par ieteikumu apstiprināt budžeta izpildi. Apsveicu arī Budžeta kontroles komiteju, kas stingri saglabāja savu nostāju un atbalstīja referentu, un par spīti sākotnējām grūtībām spēja pārliecināt Padomi sniegt mums atbildes uz vissvarīgākajiem jautājumiem. Kā gan mēs varam ieteikt apstiprināt budžeta izpildi, kā gan mēs varam atbildīgi pamatot, ka attiecīgais budžets ir pareizs, ja nezinām, kas slēpjas aiz tā skaitļiem? Tas būtu pilnīgs absurds. Pēc Padomes atbildēm mēs tagad esam gatavi ieteikt budžeta izpildes apstiprināšanu, bet vienlaikus mēs esam iekļāvuši būtiskus komentārus pievienotajā rezolūcijā, ko Budžeta kontroles komiteja pieņēma ar ļoti lielu balsu pārsvaru. Mēs gribam atklātas procedūras un ticam tām, mēs gribam pārredzamību un ticam tai, un mēs gribam zināt pilnīgi visu par to, kā Eiropas nodokļu maksātāju nauda tiek izdota.
<P>
(Sēdi pārtrauca plkst. 19.25 līdz jautājumu laikam un atsāka plkst. 19.30)
