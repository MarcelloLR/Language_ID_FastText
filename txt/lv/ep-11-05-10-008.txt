<CHAPTER ID="008">
2009. finanšu gada budžeta izpildes apstiprināšana (debašu turpināšana)
<SPEAKER ID="071" NAME="Priekšsēdētājs">
Mēs turpinām debates par 2009. finanšu gada budžeta izpildes apstiprināšanu (39 ziņojumi).
<SPEAKER ID="072" NAME="Ville Itälä">
referents. - (FI) Priekšsēdētāja kungs! Kad es savā sākotnējā uzrunā izteicos par Parlamenta drošību, priekšsēdētājs Buzek kungs nekavējoties norādīja, ka šis jautājums jau ir apspriests Prezidijā. Tas ir ļoti labi un arī svarīgi, tādēļ es vēlos pateikt paldies ģenerālsekretāram par tūlītējas rīcības nodrošināšanu. Es vēlos viņam pateikt paldies arī par daudziem citiem pasākumiem, kas ir nodrošinājuši uzlabojumus Parlamentā. 2009. gads bija vēlēšanu gads, kad stājās spēkā jaunie noteikumi gan attiecībā uz palīgiem, gan arī attiecībā uz deputātiem. Tā kā šie bija problemātiski noteikumi, ģenerālsekretārs un RothBehrendt darba grupa ieviesa izmaiņas, kas ir apsveicama rīcība.
<P>
Daudzi cilvēki man ir uzdevuši jautājumu par to, kāpēc es izvirzu jautājumu par ceļošanu starp Strasbūru un Briseli. Iemesls tam ir nodokļu maksātāju neizpratne par viņu nodokļos maksāto naudas līdzekļu izšķiešanu. Kas notiek gadījumos, kad cilvēki ir neizpratnē? Mums Somijā nesen notika vēlēšanas. Vienīgā partija, kura uzvarēja, bija eiroskeptiķi, turklāt tā bija viegla uzvara. Ja šī tendence izplatīsies Eiropā, mums radīsies nopietnas problēmas svarīgos jautājumos. Somija pašreiz neplāno apstiprināt Portugāles paketi. Šiem jautājumiem ir savstarpēja iedarbība, un tādēļ es cenšos paskaidrot, ka, ja mēs šobrīd neesam gatavi mainīt šo situāciju, sabiedrība mūs neatbalstīs un mēs nevarēsim atrisināt daudzas svarīgas problēmas. Tāpēc mums ir jāatrisina mazās problēmas.
<SPEAKER ID="073" NAME="Tamás Deutsch">
referents. - (HU) Priekšsēdētāja kungs, dāmas un kungi! Es vēlos pateikt paldies visiem, kuri sniedza ieguldījumu un izteica vērtīgus komentārus šodienas debatēs. Kā jau es norādīju, man esot referenta lomā jeb, pareizāk sakot, aizvietojot Rivellini kungu, Eiropas Parlamentā ir iesniegti septiņi ierosinājumi budžeta izpildes apstiprināšanai. Šie septiņi ierosinājumi budžeta izpildes apstiprināšanai attiecas uz septiņām ļoti svarīgām Eiropas iestādēm.
<P>
Budžeta izpildes apstiprināšanas ziņojumā Rivellini kungs piedāvā Eiropas Parlamentam apstiprināt budžeta izpildi Eiropas Ekonomikas un sociālo lietu komitejai, Reģionu komitejai, Eiropas Savienības Tiesai, Eiropas Revīzijas palātai, Eiropas Ombudam un Eiropas Datu aizsardzības uzraudzītājam un to birojiem. Šodienas debates pierāda Eiropas Parlamenta vienotību šajā jautājumā.
<P>
Viens no Rivellini kunga ierosinājumiem attiecas uz Eiropadomes budžeta izpildes apstiprināšanu. Arī šajā jautājumā deputātiem un Eiropas Parlamenta grupām ir vienots viedoklis, ka budžeta izpildes apstiprināšana ir jāatliek.
<P>
Es atzinīgi vērtēju šodienas debatēs izteikto valsts ministra Becsey novērojumu. Es uzskatu, ka ar Ungārijas prezidentūras darbu saistītais pasākumu kopums ir ļoti svarīgs. Ja šie pasākumi tiks turpināti arī tad, kad Parlaments šoruden darba kārtībā iekļaus jautājumu par Eiropadomes budžeta izpildes apstiprināšanu, Eiropas Parlaments beidzot varēs apstiprināt Eiropadomes budžeta izpildi, un to papildinās starp Eiropadomi un Eiropas Parlamentu noslēgta ilgtermiņa vienošanās par Eiropadomes budžeta izpildes apstiprināšanas procedūru.
<P>
Ņemot vērā šos apsvērumus, es vēlos vēlreiz pateikt paldies visiem, kuru ieguldītais darbs ļauj Parlamentam šodien pieņemt lēmumu par šiem septiņiem ierosinājumiem.
<SPEAKER ID="074" NAME="Bart Staes">
referents. - (NL) Priekšsēdētāja kungs, komisāra kungs, ministr Deutsch, dāmas un kungi! Debašu noslēgumā es vēlos pateikt īpašu paldies Eiropas Revīzijas palātai. Šeit kopā ar mums ir Caldeira kungs. Viņam šodien nav bijusi iespēja izteikties, tomēr viņam tika dota iespēja uzstāties pirms dažiem mēnešiem novembrī, kad tika uzsākta budžeta izpildes apstiprināšanas procedūra. Es vēlos pateikt paldies viņam, kā arī viņa komandai un kolēģiem, jo bez Revīzijas palātas ieguldītā darba mēs nevarētu tik labi uzraudzīt Eiropas budžetu, kā arī visu padotības iestāžu budžetus. Manuprāt, viņš ir paveicis ļoti nozīmīgu darbu ne tikai attiecībā uz gada ziņojumu, bet arī attiecībā uz daudzajiem pagaidu ziņojumiem un īpašajiem ziņojumiem, kurus mēs no viņiem saņēmām.
<P>
Šī mums ir kārtējā iespēja mācīties. Es uzskatu, ka Parlaments pievērš nepietiekami lielu uzmanību šiem īpašajiem ziņojumiem. Manuprāt, mums vajadzētu labāk izmantot šos īpašos ziņojumus, proti, apspriest tos ne tikai Budžeta kontroles komitejā, bet arī daudzās īpašajās komitejās, piemēram, Attīstības sadarbības komitejā, ja ziņojums ir par attīstības sadarbību, vai arī Vides komitejā, ja ziņojums ir par vidi; tas ļaus mums atbilstoši novērtēt jūsu un jūsu kolēģu darbu, kā arī parādīs Eiropas pilsoņiem, ka mēs atbilstoši pārbaudām Eiropas nodokļu maksātāju naudas līdzekļu izlietojumu.
<P>
Paldies jums par ieguldīto darbu.
<SPEAKER ID="075" NAME="Priekšsēdētājs">
Debates tiek slēgtas.
<P>
Balsošana notiks šodien plkst. 12.00.
<P>
Rakstiskas deklarācijas (Reglamenta 149. pants)
<SPEAKER ID="077" NAME="Lidia Joanna Geringer de Oedenberg" AFFILIATION="S&amp;D">
, rakstiski. - (PL) Eiropas Parlamenta deputātu vienprātība ir reta parādība, jo viņi parasti ir iedalīti astoņās grupās. Šodien, balsojot par 39 budžetu izpildes apstiprināšanu atsevišķām iestādēm par 2009. finanšu gadu, mēs atlikām lēmuma pieņemšanu jautājumā par budžeta izpildes apstiprināšanu Eiropadomei ar 637 balsīm "par”, 4 balsīm "pret” un 13 balsīm "atturoties”.
<P>
Deputātu šodien pieņemtais lēmums ir acīmredzamas pēdējo mēnešu notikumu sekas. Eiropadomes pārstāvji, tostarp ģenerālsekretārs, nepieņēma nevienu Budžeta kontroles komitejas deputātu uzaicinājumu pārrunāt Eiropadomes 2009. finanšu gada izdevumus. Turklāt mēs neesam saņēmuši nevienu atbildi uz vairākiem desmitiem konkrētu jautājumu, tostarp jautājumiem par finansējumu Eiropas Ārējās darbības dienestam, kurš tika izveidots 2009. gada beigās (Rivellini kunga ziņojumā ir iekļauts pilns jautājumu saraksts). Atceroties problēmas, ar kurām saskārāmies debatēs par Eiropadomes izdevumiem 2007. un 2008. finanšu gadā, šī nostāja šogad ir saprotama. Pēc Lisabonas līguma spēkā stāšanās abām iestādēm ir nepieciešama oficiāla vienošanās par izdevumu pārskatīšanu, tā aizvietojot 30 gadus seno "džentlmeņu vienošanos”. Pilsoņiem ir tiesības pieprasīt pārredzamību jautājumos par Eiropadomes un Parlamenta finansējumu. Pašreiz mums ir jāgaida līdz 2011. gada 15. jūnijam, kurā Eiropadomei ir jāsniedz atbildes uz Eiropas Parlamenta deputātu jautājumiem.
<SPEAKER ID="078" NAME="Iliana Ivanova" AFFILIATION="PPE">
rakstiski. - (BG) Izdevumu kvalitātes un pamatoto izdevumu kontroles uzlabošanas process, kā arī noteikumu ievērošana nav vienreizējs pasākums, bet gan pastāvīgs process, kas ir mūsu galvenā atbildība Eiropas pilsoņu priekšā. Cilvēki ir neizpratnē, kāpēc mēs 2011. gada vidū joprojām skatām 2009. finanšu gada budžetu. Tāpēc mēs varam saīsināt šo procedūru, izmantojot sākotnējās debates starp iesaistītajām iestādēm, vienlaikus nezaudējot kvalitāti. Eiropas naudas līdzekļu izlietojuma kontrole būtiski uzlabotos, ja būtu pieejami konkrēti dati un metodes, kuras izmantojot, varētu novērtēt dalībvalstīs izmantotās pārvaldības un kontroles sistēmas, jo kļūdu īpatsvars 0 % apmērā ir apšaubāms. Valstu aģentūras varētu atklāt un izlabot vismaz 30 % kļūdu, pirms to apstiprināšanas Eiropas Komisijā. Dalībvalstīm un Komisijai ir jāveic pasākumi, kas nepieciešami noteikumu ievērošanai, kā arī ir jāievieš atbilstoši līdzekļi tūlītējai atklāto trūkumu novēršanai.
<SPEAKER ID="078" NAME="Vladimír Maňka" LANGUAGE="SK">
Ziņojums par 2009. finanšu gada budžeta izpildes apstiprināšanu ES vispārējam budžetam, I sadaļai - Eiropas Parlaments.
<P>
Mums pastāvīgi rodas virkne problēmu, kas liedz efektīvi izmantot mums pieejamos līdzekļus. Strādājot kā galvenais referents pie ES 2010. finanšu gada budžeta pārējām sadaļām, es atklāju konkrētus sliktas pārvaldības piemērus. Tas attiecas gan uz drošības dienestu, kurā pastāvīgi pieaug drošības izmaksas, gan uz tulkošanas jomu un efektīvu tulkošanas līdzekļu izmantošanu, gan arī uz citām jomām. Birokrātija rada ievērojamu darba apjoma pieaugumu. Tas nosaka nepieciešamību pēc papildu līdzekļiem. Tāpēc mums ir jāveic personāla struktūru un līdzekļu nepieciešamības vispusīga izvērtēšana. Gan drošības politikas jomā, gan arī IT un ēku jomā mums ir nepieciešams rast līdzsvaru starp iekšējiem darbiniekiem un ārējiem piegādātājiem. Katras iestādes iekšējās problēmas liek cilvēkiem aizmirst par iestāžu savstarpējās sadarbības uzlabošanu.
<P>
Vairumam pieaugošo problēmu ir kopīgi iemesli - mēs pārāk maz izmantojam neatkarīgos pētījumus par līdzekļu izmantošanu un darba organizāciju. Tāpēc šogad mums ir jāpasūta pētījumi, kas veikti konkrētās jomās.
<SPEAKER ID="076" NAME="Marc Tarabella" LANGUAGE="FR">
Es pilnībā atbalstu Budžeta kontroles komitejas lēmumu atlikt budžeta izpildes apstiprināšanu Eiropas Zāļu aģentūrai, jo tika norādīts uz, manuprāt, ļoti svarīgiem aspektiem. Es vēlos īpaši uzsvērt nespēju nodrošināt ekspertu un vadītāju neatkarību, attiecīgi radot interešu konflikta iespējas. Šis jautājums ir īpaši būtisks, jo tika konstatēts, ka noteiktas bīstamās zāles, kas Eiropā kļuva par iemeslu daudzu cilvēku nāvei, tika izņemtas no tirgus novēloti.
<P>
(Sēdi pārtrauca plkst. 11.30 un atsāka plkst. 12.00)
