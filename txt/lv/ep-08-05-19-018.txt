<CHAPTER ID="018">
Darba kārtība
<SPEAKER ID="025" NAME="Priekšsēdētājs">
Ir izplatīta darba kārtības projekta galīgā versija, kas tika sagatavota Priekšsēdētāju konferences sanāksmē 2008. gada 15. maijā saskaņā ar Reglamenta 130. un 131. pantu.
<SPEAKER ID="026" NAME="Hartmut Nassauer" AFFILIATION="PPE-DE">
(DE) Priekšsēdētāja kungs, vienreiz gadā kāda neizskaidrojama iemesla dēļ ir ierasts, ka visas komitejas tiekas Strasbūrā. Šķiet, ka tam nav loģiska izskaidrojuma. Rezultātā komitejas šovakar tiekas tajā pašā laikā, kad jautājumi, kas attiecas uz to atbildības jomu, tiek izskatīti plenārsēdes darba kārtībā.
<P>
Šāda situācija nekam neder. Patiesībā vienīgais iespējamais risinājums ir tāds, ka turpmāk komitejas tiekas Strasbūrā un mēs pārceļamies uz plenārsēdēm Briselē, lai atrisinātu konfliktu! Tomēr, visā nopietnībā, tas, ka komitejas tiekas šeit Strasbūrā, nedrīkst turpināt nonākt konfliktā ar plenārsēdēm un grupu sanāksmēm, kā tas ir noticis līdz šim, jo īpaši pēdējos divos gados un par spīti visiem paziņojumiem, ka ir jāizvairās no šādiem konfliktiem. Tagad mums pat ir atteikuma periods. Nav neviena praktiska iemesla, kāpēc komitejas sanāksmēm ir jānonāk konfliktā ar plenārsēžu darbību. Es būtu pateicīgs, ja jūs darītu visu iespējamo, lai sakārtotu šo jautājumu.
<P>
(Aplausi)
<SPEAKER ID="027" NAME="Priekšsēdētājs">
Liels jums paldies, H. Nassauer. Es informēšu Priekšsēdētāju konferenci par jūsu raksturoto situāciju, un es esmu pārliecināts, ka mēs atradīsim apmierinošu risinājumu.
<P>
Ir ierosināti šādi darba kārtības grozījumi:
<P>
Pirmdiena:
<P>
Grozījumu nav.
<P>
Otrdiena:
<P>
Sociāldemokrātu grupa ir pieprasījusi papildināt otrdienas darba kārtību ar Komisijas paziņojumu par romu stāvokli Itālijā bez rezolūcijas priekšlikumiem.
<SPEAKER ID="028" NAME="Martin Schulz">
PSE grupas vārdā. - (DE) Priekšsēdētāja kungs, dāmas un kungi, ļaujiet man precizēt mūsu priekšlikuma būtību. Mēs prasām Komisijas paziņojumu ne tikai par romu stāvokli Itālijā, bet arī par viņu situāciju šeit Eiropā kopumā. Mūsu grupas sanāksmē šodien mēs pārrunājām to, ka Itālijā šobrīd ir ļoti sarežģīta situācija. Tomēr mēs nevēlamies apgalvot, ka situācija attiecas tikai uz Itāliju vai ka minoritāšu aizsardzība un romu sociālā integrācija ir īpaši Itālijas problēma. Mēs norādījām uz Itāliju tikai tāpēc, ka tur šobrīd problēma ir aktuāla milzīgā mērogā.
<P>
Mēs gribam saņemt no Komisijas informāciju par to, ko tā ir darījusi pēdējos gados ar ievērojamo finansējumu, ko mēs tai esam piešķīruši, lai efektīvi atbalstītu vietējos projektus, lai izvairītos no tāda notikumu pavērsiena, kāds šobrīd ir novērojams Itālijā.
<P>
Tādēļ mēs pieprasām vispārējas debates. Debašu sākumpunkts būtu situācija Itālijā, bet ļaujiet man kategoriski uzsvērt, ka es negribu, lai tās tiktu koncentrētas tikai uz Itāliju. Mums ir jāņem vērā daudzi citi faktori ne tikai situācija Itālijā. Galvenokārt mēs gribam uzzināt no Komisijas, ko tā ir darījusi iepriekš un kādus pasākumus tā plāno īstenot nākotnē. Tādēļ mēs būtu pateicīgi, ja Komisija otrdien varētu darīt zināmu savu nostāju.
<SPEAKER ID="029" NAME="Monica Frassoni">
Verts/ALE grupas vārdā. - (IT) Priekšsēdētāja kungs, dāmas un kungi, Zaļo/EFA grupa atbalsta šo ierosinājumu, turklāt divos veidos, jo mēs uzskatām, ka ir būtiski pārrunāt romu stāvokli Eiropas Savienībā kā tādā, zinot par pēdējiem notikumiem Itālijā, un arī tāpēc, ka mēs visi zinām, ka Eiropas Savienības rīcībā ir līdzekļi, lai iejauktos, bet šie līdzekļi nav labi zināmi, un tie parasti netiek pārrunāti.
<P>
No abiem viedokļiem mēs ārkārtīgi priecājamies, ka šī diskusija notiek, bet mēs baidāmies, ka tā varētu nebūt pēdējā, vismaz runājot par Itāliju.
<SPEAKER ID="030" NAME="Joseph Daul">
PPE-DE grupas vārdā. - (FR) Priekšsēdētāja kungs, Priekšsēdētāju konferencē tas nebija paredzēts, bet acīmredzot tam ir vieta darba kārtībā. 2007. gada septembrī mums bija diskusija. Romu problēma ir ļoti reāla gan Eiropai kopumā, gan Rumānijai, un mēs to apzinājāmies, apmeklējot Rumāniju. Manuprāt, septembrī mums ir paredzēta diskusija par šo jautājumu. Vai nebūtu vēlams, lai mūsu grupa ierosina, ka sākotnēji Itālijas problēmu pārrunā Pilsoņu brīvību, tieslietu un iekšlietu komiteja, un atturēties no oficiālas diskusijas šeit Parlamentā līdz brīdim, kad mēs būsim tai sagatavojušies? Tā ir PPE-DE grupas nostāja.
<P>
(Parlaments pieņēma priekšlikumu.)
<P>
Trešdiena, Ceturdiena:
<P>
Grozījumu nav.
<P>
(Tādējādi tika noteikta darba kārtība.)
<SPEAKER ID="032" NAME="Hannes Swoboda" AFFILIATION="PSE">
(DE) Priekšsēdētāja kungs, labas kārtības interesēs es vēlos paziņot, ka mēs plānojam pieprasīt balsojuma atlikšanu par M. Grosch ziņojumu, kas attiecas uz atpūtas laiku un jautājumu par autobusu šoferiem. Pastāv principiāla vienošanās starp darba devēju un darba ņēmēju pusēm, un mēs vēlamies, lai tas tiktu atspoguļots M. Grosch ziņojumā. Es tikai vēlos brīdināt citas grupas, ka mums ir jālūdz atlikt balsojums.
