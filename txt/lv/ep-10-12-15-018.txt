<CHAPTER ID="018">
Stāvoklis Kotdivuārā (debates) 
<SPEAKER ID="624" NAME="Priekšsēdētāja">
Nākamais darba kārtības punkts ir Komisijas priekšsēdētāja vietnieces / Savienības Augstās pārstāves ārlietās un drošības politikas jautājumos paziņojums par stāvokli Kotdivuārā.
<SPEAKER ID="625" NAME="Catherine Ashton">
Komisijas priekšsēdētāja vietniece / Savienības Augstā pārstāve ārlietās un drošības politikas jautājumos. - Priekšsēdētājas kundze, stāvoklis Kotdivuārā ir ļoti smags, jo ir apdraudētas dzīvības - Kotdivuāras iedzīvotāju dzīvības, kā arī daudzu eiropiešu dzīvības, kuri dzīvo un strādā šajā valstī.
<P>
Es uzskatu, ka ir apdraudēti nozīmīgi jautājumi - ne tikai Kotdivuāras nozīme Āfrikā, bet arī milzīgais darbs, ko aizvadītajos 10 gados starptautiskā sabiedrība ir paveikusi, lai atbalstītu krīzes atrisināšanu un nostiprinātu stabilitāti. Prezidenta vēlēšanām bija jānotiek pirms vairākiem gadiem. Galu galā, tas, ka šīs vēlēšanas beidzot varēja notikt, bija pateicoties Kotdivuāras iedzīvotājiem, Apvienoto Nāciju Organizācijas veiktajam darbam ar starptautiskās sabiedrības atbalstu un, man jāsaka, jo īpaši pateicoties Eiropas Savienībai un vēlēšanu organizētājam, Burkinafaso prezidentam Blaise Compaore.
<P>
Pirms tam visi kandidāti bija vienojušies par vēlēšanu pamatnoteikumiem. Tajos bija atrunāta ANO ģenerālsekretāra īpašā pārstāvja Choi kunga nozīme vēlēšanu rezultātu apstiprināšanā. Uz valsti tika nosūtīta Eiropas vēlēšanu novērošanas misija, kuru vadīja Eiropas Parlamenta deputāts Cristian Preda. Es pateicos viņam par darbu un domāju, ka viņš pēc brīža teiks runu. Šī misija secināja, ka vēlēšanas notika demokrātiskos apstākļos. Es apsveicu Preda kungu un viņa komandu, pateicos viņiem par drosmi un teicamo darbu, kas tika paveikts sarežģītos apstākļos.
<P>
Rezultātus paziņoja Neatkarīgā vēlēšanu komisija un tos apstiprināja ANO ģenerālsekretāra īpašais pārstāvis. Mēs ar priekšsēdētāju Barroso kungu bijām vieni no pirmajiem, kas apsveica prezidentu Ouattara kungu ar uzvaru. Starptautiskā sabiedrība ir vienprātīgi viņu atzinusi. Rietumāfrikas valstu ekonomikas kopiena (ECOWAS) un Āfrikas Savienība ir sniegusi pilnīgi skaidru vēstījumu. Ouattara kungs ir leģitīms Kotdivuāras prezidents. ĀKK un Eiropas Savienības Parlamentārā asambleja savā 3. decembra deklarācijā pauda vienlīdz skaidru nostāju.
<P>
Mēs aicinām visus politiskos spēkus Kotdivuārā cienīt vēlēšanu rezultātus, apliecināt atbildīgu attieksmi un atturēties no jebkādiem vardarbīgiem pasākumiem. Viss darbs šobrīd ir jāvērš uz to, lai nodrošinātu miermīlīgu varas maiņu. ANO rezolūcijas paredz mērķtiecīgus pasākumus, lai vērstos pret tiem, kuri traucē miermīlīgai pārejai un vēlēšanām.
<P>
Āfrikas institūcijas Kotdivuārai jau ir piemērojušas sankcijas. Eiropas Savienība ir gatava izpildīt savus pienākumus saistībā ar mērķtiecīgiem pasākumiem, un mēs to šonedēļ skaidri norādījām Eiropas Savienības Ārlietu ministru padomē, bet mēs arī esam gatavi veikt pasākumus, lai atbalstītu likumīgi ievēlētos varas pārstāvjus.
<P>
Notikumiem Kotdivuārā uzmanīgi seko daudzas puses un sabiedrība, jo īpaši Āfrikā un kaimiņvalstīs, no kurām daudzas arī atrodas pēckonflikta situācijā un īsteno sarežģītu pāreju uz demokrātiju. Pašlaik notiekošās konstitucionālās krīzes rezultāts Kotdivuārā būs spēcīgs signāls visiem Āfrikas kontinenta spēkiem - gan tiem, kuri atbalsta demokrātiju, gan tiem, kuri pret to ir noskaņoti noliedzoši.
<P>
Eiropas Savienības reakcija uz šo krīzi ir ļoti svarīga. Ja mūsu veiktie pasākumi varēs veicināt miermīlīgu varas nodošanu saskaņā ar Kotdivuāras iedzīvotāju gribu, kas ir skaidri pausta brīvās un taisnīgās vēlēšanās, mūsu kā nozīmīga starptautiskās sabiedrības dalībnieka nozīme tiks nostiprināta un tiks uzlabota mūsu kā demokrātijas aizstāvju reputācija.
<SPEAKER ID="626" NAME="Cristian Dan Preda" LANGUAGE="FR">
Priekšsēdētājas kundze, Ashton kundze! Tiesa, es apmeklēju Kotdivuāru, lai vadītu Eiropas Savienības vēlēšanu novērošanas misiju.
<P>
Es sākšu, pieminot novērotāju, 26 valstis pārstāvošo vairāk nekā 100 cilvēku, 120 novērotāju, kuri atradās uz vietas un veica apbrīnojamu darbu, drosmi un uzcītību. Viņi vispirms ievēroja, ka vairāk vai mazāk visas puses pārstāvošie Kotdivuāras iedzīvotāji sacīja: "Mēs esam noguruši.” Tie bija atslēgas vārdi, refrēns, kas nozīmēja, ka vēlēšanas tiešām tika uzskatītas par politiskās krīzes noslēgumu. Ikviens vēlējās, lai tas viss līdz ar šīm vēlēšanām noslēgtos.
<P>
Ir viens izņēmums, proti, līdzšinējais prezidents Gbagbo kungs, kurš atteicās nodot varu un kurš nodrošinājās ar resursiem, lai nepieļautu šīs krīzes beigas, un izveidoja partizānu konstitucionālo padomi, kas vienkārši anulēja rezultātus, kuri bija labvēlīgi viņa oponentam. Tas nozīmē, ka šobrīd tā vietā, lai valdītu miers un noritētu izkļūšana no krīzes, krīzes situācija ir vēl smagāka, un jau šobrīd līdzsvars ir ļoti nestabils un sākas konfrontācija.
<P>
Es vēlētos sacīt, ka tagad ir ļoti grūti izvairīties no konfrontācijas. Jums tikai jāpaskatās, kas notika ar balsošanu barakās pirmajā un otrajā balsojumā. Diemžēl mēs saskaramies ar ļoti jutīgu situāciju.
<P>
Es nevēlētos beigt savu runu, neizsakot pateicību Ashton kundzei par viņas centieniem atrisināt šo jautājumu.
<P>
Tā kā es ievēroju, ka Padome ir paziņojusi, ka drīzumā tiks pieņemti ierobežojoši pasākumi, es viņai vēlētos uzdot jautājumu: vai iespējams pateikt, kad šie ierobežojošie pasākumi tiks pieņemti?
<SPEAKER ID="627" NAME="Véronique De Keyser">
S&D grupas vārdā. - (FR) Priekšsēdētājas kundze, vispirms es vēlētos apsveikt savu kolēģi Preda kungu un viņa komandu saistībā ar ievērojamo darbu, ko viņi ir paveikuši. Es arī vēlētos apsveikt Ashton kundzi, Komisijas priekšsēdētāja vietnieci / Savienības augsto pārstāvi ārlietās un drošības politikas jautājumos, saistībā ar apņēmību, ko viņa kopā ar visu starptautisko sabiedrību ir apliecinājusi, pārraugot šo vēlēšanu norisi. Fakts, ka centieniem nelikumīgi piesavināties vēlēšanu rezultātus sekoja tik strauja un mērķtiecīga atgriezeniskā saite, iepriecināja tos no mums, kuri pilnībā uzticas vēlēšanu novērošanas misiju principam, kas ir izcils instruments demokrātijas veicināšanai valstī, un mēs ceram, ka šāda reakcija varētu sekot citos kontekstos, ja kādreiz apbēdinošā kārtā konkrētā situācijā tas būtu nepieciešams.
<P>
Tā kā man tas ir teikts pietiekami bieži, tagad es vēlētos sacīt, ka prezidents Ouattara kungs nav Eiropas kandidāts. Neparastā kārtā vienotā nostājā mobilizējās visa starptautiskā sabiedrība - Āfrikas Savienība, Rietumāfrikas valstu ekonomikas kopiena (ECOWAS), Apvienoto Nāciju Organizācija, Eiropa un citi, un tas iezīmē vēsturisku brīdi.
<P>
Protams, mani vairāk satrauc jautājums saistībā ar Ouattara kunga vēlēšanos laist ielās savus kaujiniekus, jo antagonisku spēku kontekstā es ielās neredzu nekādu miermīlīgu risinājumu. Es vēlētos pieminēt dokumentu, ko pašlaik gatavo ĀAK valstīs un kas jau ir ticis apspriests pēdējā ĀAK tikšanās reizē Kinšasā, ko daži no mums apmeklēja. Tam ir neparasts nosaukums "Izaicinājumi demokrātijas nākotnei un konstitucionālās kārtības ievērošanai”. Par tā sagatavošanu ir atbildīgs Āfrikas un Eiropas pārstāvis. Šajā tekstā ir virkne juridisku aspektu, un trīs tā lapas ir veltītas varas dalīšanai, ja viena no pusēm cenšas nelikumīgi iegūt varu. Šajās trīs ieteikumu lapās ir aprakstīts ceļš, kas ejams, lai novērstu situācijas pāraugšanu asinspirtī. Domājams, ka asinspirti ir iespējams novērst nevis ielās, bet ar sarunu palīdzību, kas ir vērstas uz zināmas varas formas dalīšanu. Vispirms, protams, ir jāizdara spiediens, lai tiktu atzīts uzvarētājs.
<P>
Es jums iesaku izlasīt šo dokumentu. Tas ir ļoti informatīvs un man apliecināja, ka, lai arī Āfrikas politiskajā kultūrā demokrātija nav plaši izplatīta, tās pārstāvji noteikti zina daudz par pārrunu veikšanu.
<SPEAKER ID="628" NAME="Marielle De Sarnez">
ALDE grupas vārdā. - (FR) Priekšsēdētājas kundze, tikai pirms dažām stundām Ouattara kunga vadītie partizāni sasniedza Kotdivuāras valdības, radio un televīzijas galvenās mītnes, un es vēlos paust savas bažas, jo sadursmju un konfrontācijas risks ir neapšaubāmi liels un pilnībā reāls.
<P>
Mūsu pirmais pienākums šovakar ir aicināt nodrošināt mieru un iesaistīties dialogā. Tomēr tas ir arī galveno Kotdivuāras līderu pienākums. Gan līdzšinējam prezidentam, gan jaunievēlētajam prezidentam ir jādara viss iespējamais, lai novērstu atkārtotu vardarbības uzliesmojumu valstī, kas ir cietusi pārāk ilgus gadus. Tas ir pirmais vēstījums.
<P>
Otrs vēstījums ir fakts, ka kopš paša sākuma starptautiskā sabiedrība, protams, Eiropa, bet arī Āfrikas Savienība ir paudusi vienotu nostāju. Sabiedrība mobilizējās, lai nodrošinātu vēlēšanu rezultātu ievērošanu. Šim spiedienam ir jāturpinās, un ir jāpiemēro sankcijas. Laurent Gbagbo ir jāatzīst sakāve. Alassane Ouattara ir nepagurstoši jāstrādā, lai samierinātu savu tautu. Mūsu pienākums ir nodrošināt, lai mūsu centieni nevājinātos pirms situācijas stabilizācijas.
<P>
Augstā pārstāves kundze, es jums jau iepriekš gribētu pateikties par šo vēstījumu nodošanu, jo īpaši šovakar.
<SPEAKER ID="629" NAME="Isabelle Durant">
Verts/ALE grupas vārdā. - (FR) Priekšsēdētājas kundze, tāpat kā runātāji, kuri uzstājās pirms manis, es vēlētos paust nožēlu par šābrīža stāvokli, akūto politisko krīzi un sadursmju risku, kas var uzliesmot turpmākajās stundās. Tāpēc es, bez šaubām, atbalstu starptautiskās sabiedrības viennozīmīgo nostāju, un, manuprāt, papildus nepieciešamībai aizsargāt demokrātiju mūsu pienākums ir ne tikai glābt Kotdivuāras iedzīvotājus, bet arī sniegt skaidru signālu par to, ka varas maiņa Āfrikā ir iespējama. Līdzās jautājumam par pašiem Kotdivuāras iedzīvotājiem, viņu drošību un spriedzi, kas ietekmē šo valsti un kas to varētu ietekmēt turpmākajās dienās un mēnešos, jautājums skar arī kaimiņvalstis. Arī citās kaimiņvalstīs notiks vēlēšanās, un tajās var rasties problēma saistībā ar līdzšinējā prezidenta nomaiņu un jaunā prezidenta nākšanu pie varas.
<P>
Manuprāt, ir ļoti svarīgi, lai Kotdivuārā, nekādā veidā neapsteidzot rezultātus, varas maiņas jautājumu varētu atrisināt miermīlīgi, pārrunu ceļā, ar starptautiskās sabiedrības atbalstu pretstatā visiem tiem, kuri šādas iespējas gadījumā izraisītu asinspirtis vai vismaz nostādītu pilsonisko sabiedrību ķīlnieku lomā. Tas ir svarīgi ne tikai tāpēc, ka šie cilvēki jau ir pietiekami cietuši, bet arī tāpēc, ka tas būs piemērs kaimiņvalstīm, un es, protams, domāju par Kongo, kur nākamgad, 2011. gadā, noteikti notiks vēlēšanas.
<P>
Es atbalstu jūs paziņojumus par to, kā pārraudzīt, piemērot un uzturēt spiedienu turpmākajos mēnešos, lai uzturētu mieru.
<SPEAKER ID="630" NAME="Elie Hoarau">
GUE/NGL. grupas vārdā - (FR) Priekšsēdētājas kundze, dāmas un kungi! Mūs visus satrauc nopietnā krīze Kotdivuārā.
<P>
Protams, starptautiskā sabiedrība vienbalsīgi nosoda šīs valsts Konstitucionālās padomes lēmumu apstrīdēt Neatkarīgās vēlēšanu komisijas oficiāli paziņotos vēlēšanu rezultātus, pārkāpjot vēlēšanu reglamenta noteikumus.
<P>
Eiropas Savienība, Apvienoto Nāciju Organizācija (ANO), Āfrikas Savienība, ĀAK un ES Apvienotā parlamentārā asambleja, Rietumāfrikas valstu ekonomikas kopiena (ECOWAS) un drīzumā noteikti arī Eiropas Parlaments pieprasa ievērot oficiālo paziņojumu par vēlēšanu rezultātiem un iecelt amatā jauno republikas prezidentu, ko ir atzinusi Neatkarīgā vēlēšanu komisija, kas, es atgādinu, ir ANO apstiprināta institūcija.
<P>
Visas Eiropas Parlamenta politiskās grupas kopīgā deklarācijā ir paudušas savu vienprātību par šiem svarīgajiem jautājumiem. Tās arī ir aicinājušas rīkoties, lai valstī ierobežotu jebkādu spriedzes palielināšanos, kas varētu novest pie pilsoņu kara, kas Kotdivuārai nozīmētu humānu, sociālu un ekonomisku katastrofu, kas, bez šaubām, jebkādā veidā ir jānovērš.
<SPEAKER ID="631" NAME="Salvatore Iacolino" AFFILIATION="PPE">
(IT) Priekšsēdētājas kundze, Ashton kundze, dāmas un kungi! Demokrātija ir neapspriežama vērtība, tāpat kā nav apspriežami tautas konsensa rezultāti: līdzdalība, pārstāvība un tautas suverenitāte ir demokrātiskās sistēmas brieduma mēraukla. Notikumi, kas norisinās Kotdivuārā un ko objektīvā veidā ir atspoguļojuši novērotāji, nopietni kaitē vēlēšanu procesam, kuram šobrīd jau bija jābūt noslēgtam.
<P>
Tautas izvēle bija skaidra un nepārprotama, tomēr līdzšinējais valdības līderis, kurš vēl joprojām izmanto prezidenta pilnvaras, vēl aizvien nav aizstāts ar jaunievēlēto līderi Outtara kungu. Tas Eiropas Parlamentam ir nepieņemami, un tas ir nepieņemami ikvienam, kurš tic taisnīguma principam.
<P>
Ar savu politisko manipulāciju palīdzību Konstitucionālā padome apstiprināja amatā līdzšinējo līderi, kurš diemžēl vēl aizvien ir faktiskais Kotdivuāras pārstāvis. Tas viss draud kāpināt spriedzi un nemierus, ko nav viegli pakļaut kontrolei. Eiropas Tautas partijas grupa (Kristīgie demokrāti) nevar pieņemt faktu, ka ar šiem makjavelliskajiem manevriem tiek iznīcināts tautas balsojums.
<P>
Tāpēc mēs pieprasām, lai pilsoņiem, kuri ir brīvi pauduši savu izvēli ar konsensa palīdzību, tiktu nodrošināta situācija, kurā viņus var pārvaldīt persona, ko viņi vienprātīgi ir izvēlējušies. Mūs šajā procesā atbalsta Apvienoto Nāciju Organizācija. Protams, mēs pieprasām, lai šī satraucošā krīze tiktu izbeigta saprātīgi īsā laikā, un mēs paļaujamies uz autoritatīvu Ashton kundzes intervenci, lai Eiropa ar augstākā ārlietu amata pienākumu izpildītājas starpniecību varētu paust savu nostāju ar autoritāti un prestižu.
<SPEAKER ID="632" NAME="Kader Arif" AFFILIATION="S&amp;D">
(FR) Priekšsēdētājas kundze, Augstā pārstāves kundze, dāmas un kungi! Kotdivuārā tikko notika vēlēšanas.
<P>
Starptautiskā sabiedrība pacieta, ka Laurent Gbagbo režīms vēlēšanas gadu pēc gada atlika. Šie viens otram sekojušie ziņojumi mūs brīdināja par grūtībām, kurās mēs pašlaik atrodamies, bet dziļi sevī mēs cerējām, ka valstī, kura ir daudz cietusi no neauglīgām un nepieņemamām konfrontācijām, kas galvenokārt bija saistītas ar Kotdivuāras nacionālisma ideju, uzvarēs demokrātijas gars.
<P>
Starptautiskā sabiedrība un jo īpaši Eiropas Savienība ap Ashton kundzi un ar mana kolēģa Preda kunga starpniecību mobilizējās, lai nodrošinātu, ka šīs vēlēšanas notiek pēc iespējas labākos apstākļos, pārredzami un bez vardarbības. Tas ir uzteicami.
<P>
Ņemot vērā mieru un savstarpējas cieņas atmosfēru, kas pastāvēja starp kandidātiem, vēlēšanu kampaņa mums sniedza iemeslu cerībai, ka rezultātu atzīs visas puses. Šodien līdzšinējais prezidents diemžēl ir noraidījis vēlēšanu nodrošinātos demokrātiskos rezultātus.
<P>
Tāpēc rīt es, tāpat kā mani kolēģi, balsošu, lai atbalstītu Gbagbo kungam adresētu aicinājumu pieņemt to, ka situācija, kura viņam šķiet neveiksme vai konspirācija, vienkārši ir viņa valsts iedzīvotāju vairākuma griba. Viņš nevar turēties pie varas, neradot šaubas par daļu no savas cīņu vēstures, kurš, dzīvojot Eiropā, radīja iespaidu par sevi kā par cilvēku, kurš panāca savā valstī nesen atgūto brīvību un demokrātiju.
<P>
Apvienoto Nāciju Organizācijas pārstāvis Kotdivuārā drosmīgi izpildīja savus pienākumus un paziņoja balsojuma rezultātus.
<P>
Es kā pirmais ĀAK un Eiropas Savienības Apvienotās parlamentārās asamblejas priekšsēdētāja vietnieks arī vēlētos norādīt, ka mūsu asambleja 3. decembrī Kinšasā pieņēma deklarāciju, kurā ir stingri nosodīts Kotdivuāras Konstitucionālās padomes lēmums par rezultātu anulēšanu.
<P>
Šī deklarācija papildina Rietumāfrikas valstu ekonomikas kopienas (ECOWAS) un Āfrikas Savienības dalībvalstu līderu pausto skaidro un nepārprotamu nostāju. Šodien Gbagbo kunga režīmu nevēlas tam pakļautie iedzīvotāji, to neatbalsta kaimiņvalstis un neatzīst starptautiskā sabiedrība. Tāpēc ir laiks, lai Gbagbo kungs pieņemtu Alassane Ouattara, demokrātiski ievēlētā Kotdivuāras prezidenta, uzvaru, kuram pēc iespējas drīzāk ir jāspēj uzņemties pienākumus, ko viņam ir uzticējusi viņa tauta.
<P>
Priekšsēdētājas kundze, Augstā pārstāves kundze, dāmas un kungi! Es vēlētos noslēgt savu runu, aicinot Eiropas Savienību izpildīt savas saistības, izmantojot tās rīcībā esošos līdzekļus, lai pārliecinātu Laurent Gbagbo un viņa prettiesisko valdību pieņemt, ka spēle ir beigusies. Mēs nepieļausim, lai viņa ietiepība novestu pie haosa Kotdivuārā.
<SPEAKER ID="633" NAME="Charles Goerens" AFFILIATION="ALDE">
(FR) Priekšsēdētājas kundze, ja nebūtu Gbagbo kunga egoisma, Kotdivuāra būtu iedvesmas avots visām attīstības valstīm, kuras vēlas sasniegt demokrātiju.
<P>
Pēdējo vēlēšanu laikā Kotdivuāras iedzīvotāji apliecināja ievērojamu politisko briedumu. Turklāt starptautiskās organizācijas, sākot ar Apvienoto Nāciju Organizāciju, ne mazākajā mērā nav pārsteigtas par sliktā zaudētāja noslēguma mahinācijām. Gbagbo kungam būtu jāatkāpjas. Viņam nav citas iespējas, lai saglabātu to nelielo daudzumu cieņas, kas viņam ir atlikusi.
<P>
Līdz šim Eiropas Savienība ir reaģējusi adekvāti, jo īpaši sankciju piemērošanas līmenī. Sankcijas nav jāpiemēro iedzīvotājiem, kuri priekšzīmīgā veidā ir pauduši savu gribu, bet Gbagbo kungam un visiem viņam tuvu stāvošajiem.
<P>
Mans jautājums Ashton kundzei ir šāds: kādus pasākumus jūs gatavojaties īstenot, ja situācija pasliktinātos un ja spēka pielietošana apdraudētu gan Kotdivuāras iedzīvotājus, gan Kotdivuārā dzīvojošos emigrantus? Turklāt vai jūs uzskatāt, ka ECOWAS un Āfrikas Savienībai ir pietiekamas spējas, lai atrisinātu šo problēmu?
<SPEAKER ID="634" NAME="Niccolò Rinaldi" AFFILIATION="ALDE">
(IT) Priekšsēdētājas kundze, Ashton kundze, dāmas un kungi! Stāvoklis Kotdivuārā ir pārbaudījums, kurā piedzīvot neveiksmi mēs nevaram atļauties.
<P>
Tas vispirms attiecas uz Eiropas Savienību, jo mēs nekādā gadījumā nevaram atzīt nozagtu uzvaru, kā arī nevaram pārtraukt piemērot maksimālu spiedienu uz Kotdivuāras līderiem saistībā ar šo milzīgo krāpšanu. Turklāt, nebūs pieņemami, ja pat viens Eiropas nodokļu maksātāju euro nonāks nelikumīgas valdības rīcībā, kas neievēro pat elementārākos demokrātijas nosacījumus, vai pat tiks nodots tālāk ar šīs valdības starpniecību. Par to ir jāinformē Kotdivuāra.
<P>
Kotdivuāra tagad ir arī pārbaudījums Āfrikas Savienībai, kura situāciju risina ļoti interesantā veidā, līdz šim brīdim apliecinot tādu noteiktības un vienotības līmeni, kas būtu neiedomājams pirms 10 vai 15 gadiem. Tā ir zīme, ka Kotdivuāras lietu nevajadzētu izmantot, lai atdzīvinātu vecos stereotipus, ka melnā Āfrika ir nesavietojama ar demokrātiju.
<P>
Lai gan mēs atrodamies uz vērienīgas vardarbības sliekšņa, kas būtu katastrofāla, līdz šim Kotdivuāras sabiedrība ir izturējusi šo pārbaudījumu: tā atdeva balsu vairākumu par labu reformistu kandidātam Outtara kungam un, šķiet, ir mācījusies no izcilā Kotdivuāras rakstnieka Ahmadou Kourouma, kurš 1998. gadā publicēja grāmatu ar nosaukumu En attendant les votes des bêtes sauvages ("Gaidot, kad balsos savvaļas zvēri”), kurā šis pats stāsts ir izklāstīts no demokrātiska un Kotdivuāras iedzīvotājam tipiska skatu punkta.
<SPEAKER ID="635" NAME="Elena Băsescu" AFFILIATION="PPE">
(RO) Priekšsēdētājas kundze, vēlēšanas Kotdivuārā noslēdzās ar bezprecedenta situāciju, abiem prezidenta vēlēšanu kandidātiem paziņojot par savu uzvaru un katram ieceļot premjerministru. Ir tikai viens leģitīms prezidents: prezidents Ouattara kungs. Manuprāt, visiem politiskajiem spēkiem ir jāciena tautas griba, ko apliecina 28. novembrī notikušo vēlēšanu rezultāti. Tas jādara vēl jo vairāk tāpēc, ka ANO, vēlēšanu komisija un virkne Eiropas valstu ir atzinušas opozīcijas līderi par likumīgo uzvarētāju.
<P>
Tajā pašā laikā nožēlu rada fakts, ka pret Eiropas Savienības novērotājiem tika vērsti iebiedēšanas pasākumi, kā rezultātā misijas darbu nācās pārtraukt. Jau tagad politiskajai nestabilitātei ir ievērojamas sekas. Nesen Āfrikas Savienība pieņēma lēmumu izslēgt Kotdivuāru no visiem organizācijas pasākumiem. Turklāt pastāv risks, ka atsāksies 2002. gadā notikušais pilsoņu karš.
<P>
Tādējādi Kotdivuāra var izvēlēties vienu no diviem ceļiem: ceļu, kas nodrošina demokrātijas saglabāšanu un turpmāku attīstību, un otru ceļu, kas nozīmē izolētību no Āfrikas valstu kopienas.
<SPEAKER ID="636" NAME="Catherine Ashton">
Komisijas priekšsēdētāja vietniece / Savienības Augstā pārstāve ārlietās un drošības politikas jautājumos. - Priekšsēdētājas kundze, es runāšu īsi, jo domāju, ka viss, ko varētu vēlēties pateikt, jau ļoti labi tika izklāstīts. Preda kungs, vēlreiz paldies jums un jūsu komandai par drosmi un vēlēšanu laikā paveikto darbu. Es paužu jums atzinību.
<P>
Es ātri vēlos pieminēt divus aspektus. Protams, es pastāvīgi sazinājos ar Ban Ki-moon. Pašā krīzes sākumā mēs apspriedām briesmīgo situāciju un vienojāmies par ciešu sadarbību. Bez tam es gādāju par to, lai Eiropas Savienības pārstāvji uz vietas būtu aizsargāti: kā jūs varētu sagaidīt, mums viņu drošības garantēšanai ir sagatavoti ārkārtas rīcības plāni.
<P>
Es arī vēlētos atbildēt uz konkrēto jautājumu, kas tika uzdots par sankcijām. Es sagaidu, ka saraksts būs gatavs dažās nākamajās dienās. Mēs vēlamies risināt šo situāciju pēc iespējas ātrāk un piemērot pēc iespējas lielāku spiedienu. Pastāv reāli vardarbības draudi un neskaidrību draudi ap notiekošo. Mūsu nostājai ir jābūt ļoti stingrai un skaidrai un mums pēc iespējas plašāk ir jāsadarbojas ar starptautisko sabiedrību, lai tiktu piemērots pēc iespējas lielāks spiediens un lai veiktu pasākumus apmierinoša risinājuma panākšanai. Esmu ļoti pateicīga par šā Parlamenta atbalstu darbam, ko mēs veicam.
<SPEAKER ID="637" NAME="Priekšsēdētāja">
Esmu saņēmusi sešus rezolūciju priekšlikumus, kas iesniegti saskaņā ar Reglamenta 110. panta 4. punktu.
<P>
Debates tiek slēgtas.
<P>
Balsošana notiks ceturtdien, 2010. gada 16. decembrī, plkst. 12:00.
<P>
Rakstiskas deklarācijas (Reglamenta 149. pants)
<SPEAKER ID="638" NAME="Katarína Neveďalová" LANGUAGE="SK">
Dāmas un kungi! 4. decembrī par savu uzvaru paziņoja un zvērestu deva divi prezidenta amata kandidāti. Tomēr nav iespējams, ka prezidenta vēlēšanu rezultātā vienā valstī varētu būt divi uzvarētāji. Tāpēc situācija Kotdivuārā ir ļoti bīstama, jo mēs visi labi zinām, ka valstī, kuru ietekmē gadiem ilgas konflikta un vardarbības sekas, pastāv īpaša nosliece uz pasākumiem, kas var novest pie pilsoņu kara atkārtošanās, kas uzliesmoja 2002. gadā pēc vardarbīga apvērsuma.
<P>
Tāpēc starptautiskās sabiedrības veiktie pasākumi, ko no mūsu puses pārstāv Eiropas Savienība, ir uzmanīgi jāapsver, un tos nedrīkst atlikt uz vēlāku laiku, jo tie izšķiroši ietekmēs šīs valsts iedzīvotāju dzīvi.
<P>
Tāpēc es pilnībā piekrītu Ashton kundzes teiktajam. Sankciju piemērošana ir viens iespējams risinājums, ko Eiropas Savienība var īstenot, lai sodītu tos, kuri bloķē politiskās elites miermīlīgu nomaiņu. Sankcijām ir jāpalīdz īstenot Kotdivuāras iedzīvotāju paustā griba. Tomēr mēs nedrīkstam aizmirst vietējos iedzīvotājus, un mums ir jācenšas palīdzēt viņu drošības uzlabošanā, lai viņi varētu dzīvot brīvā un demokrātiskā valstī.
