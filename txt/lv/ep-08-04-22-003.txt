<CHAPTER ID="003">
EIB 2006. gada pārskats (debates) 
<SPEAKER ID="007" NAME="Priekšsēdētājs">
Nākamais darba kārtības jautājums ir Jean-Pierre Audy ziņojums Budžeta kontroles komitejas vārdā par Eiropas Investīciju bankas 2006. gada pārskatu.
<SPEAKER ID="008" NAME="Jean-Pierre Audy">
referents. - (FR) Priekšsēdētāja kungs, komisāra kungs, Eiropas Investīciju bankas prezidenta kungs, dāmas un kungi, mani pirmie vārdi būs veltīti tam, lai pateiktos jums, Maystadt kungs, par lielisko sadarbību, kādu jūs esat izveidojis ar Eiropas Parlamenta Budžeta kontroles komitejas deputātiem, kas ir devusi ievērojamu ieguldījumu, lai šis ziņojums, ko mēs šodien apspriežam, tiktu uzrakstīts. Es vēlos pateikties arī jūsu personāla komandai un jo īpaši Philippe de Fontaine Vive, viceprezidentam, ar kuru es varēju sastrādāties pilnīgā pārredzamībā bankas galvenajā birojā Luksemburgā.
<P>
Jūs pildāt savu lomu, Maystadt kungs, ar lielu kompetenci, siltumu, apņēmību un drosmi, taču vienlaikus ar gudrību un, es piebilstu, ar eleganci.
<P>
EIB, kas tika izveidota ar Romas līgumu, 2008. gadā svin savu piecdesmito gadadienu. Tās locekles ir Eiropas Savienības dalībvalstis, un tās Valdi veido dalībvalstu finanšu ministri. Tās misija ir veicināt kopīgā tirgus attīstību, izmantojot kapitāla tirgus un tās pašas fondus. Tas ir Kopienas instruments, taču vara tajā tiek īstenota starpvaldību līmenī.
<P>
Ir labi, ka pilsoņu pārstāvji runā par šiem jautājumiem laikā, kad pilsoņi pieprasa rezultātus no Eiropas Savienības; viņi bieži gūst labumu no EIB pakalpojumiem, paši to neapzinoties. Vispirms es gribētu apsveikt banku ar tās darbību, tās vērienīgo darbību plānu un projektiem; jo īpaši atzinīgi es vērtēju jaunās stratēģijas 2007.-2009. gadam izcilību, tai skaitā pārredzamību, pievienotās vērtības stiprināšanu, pakāpeniski palielināto spēju uzņemties risku, darbības MVU un pašvaldību interesēs, jaunu finanšu instrumentu izmantošanu un sadarbības uzsākšanu ar Eiropas Komisiju. Būtu jāuzsver arī bankas svarīgā loma kaimiņattiecību politikā, un ziņojumā konkrētāk tiek prasīta Eiropas un Vidusjūras reģiona valstu Ieguldījumu un partnerības instrumenta jeb FEMIP spējas turpmāka attīstība saistībā ar Eiropas un Vidusjūras reģiona valstu politiku.
<P>
Tomēr es uzskatu, ka ir pienācis laiks iet vēl tālāk, ātrāk un labāk gan kontroles, gan atbalsta Eiropas Savienībai ziņā attiecībā uz tās ieguldījumu finansēšanu. Attiecībā uz kontroles mehānismiem es domāju, ka ir pienācis laiks izveidot patiesu banku regulējuma kontroli, un es ierosinu, lai EIB pati lūgtu Eiropas Banku uzraugu komitejai (CEBS), kas atrodas Londonā, izskatīt nosacījumus šī regulējuma uzdevumam un jo īpaši izlemt, kas to veiks, nožēlojamā kārtā trūkstot oficiālam Eiropas banku regulatoram.
<P>
Attiecībā uz atbalstu Eiropas Savienībai ieguldījumu finansēšanā, kurā vajadzības tiek lēstas 600 miljardu eiro apjomā tikai Eiropas transporta tīkliem vien, es ierosinu, lai tiktu izstrādāts apsvērums par Eiropas Savienības lomu saistībā ar mūsu teritorijas attīstību. Finansējums, ko piešķir dalībvalstis un ES, ne tuvu nespēj apmierināt šīs vajadzības. Nav saprotams, komisāra kungs, kādēļ Eiropas Savienībai vajadzētu būt grūtībām atrast 3,4 miljardus eiro, lai šādos apstākļos finansētu no rūpniecības, zinātniskā un militārā viedokļa tik stratēģisku projektu kā Galileo?
<P>
Es ierosinu, lai, ņemot vērā EIB cilvēkresursu kvalitāti, tās objektivitāti un tās pieredzi lielu infrastruktūru finansēšanā, Komisija tai uzdotu veikt stratēģisku pētījumu par ieguldījumu finansēšanu, izslēdzot neiespējamus scenārijus: subsīdijas, maksājumu summas, ko dalībvalstis paredzējušas EIB kapitālam, aizdevumus (ieskaitot īpašus dalībvalstu aizdevumus, kā noteikts EIB Statūtu 6. pantā), novatoriskus instrumentus, tādus kā riska dalīšana, aizdevumu garantiju instrumentus, ilgtermiņa projektiem atbilstīgas finanšu tehnikas, kas nav tūlītēji rentablas saskaņā ar uz tirgu pamatotiem kritērijiem, ieguldījumu sadaļas izveidošanu Eiropas Savienības budžetā, finanšu konsorciju starp Eiropas, valstu un vietējām iestādēm, valsts un privātās partnerības, u.c.
<P>
Šādas, priekšsēdētāja kungs, Maystadt kungs, dāmas un kungi, ir idejas, kas izvirzītas šajā ziņojumā. Es gaidu debates, kas sekos, un pateicos jums par uzmanību.
<SPEAKER ID="009" NAME="Joaquķn Almunia">
Komisijas loceklis. - (ES) Priekšsēdētāja kungs, dāmas un kungi, es gribētu pateikties Audy kungam, kurš ir sagatavojis un mums prezentējis izcilu ziņojumu par Eiropas Investīciju bankas 2006. gada pārskatu. Es domāju, ka, kā atspoguļots šajā ziņojumā, ļoti svarīgs ir pēdējos gados izveidotais dialogs starp Eiropas Investīciju banku un Parlamentu, jo tas veicina demokrātisku pārredzamību, kas ir ļoti būtiska gan Parlamentam, gan minētajai finanšu iestādei.
<P>
EIB ievērojami sekmē daudzu Eiropas politiku uzsākšanu un izstrādi, un tādēļ mums būtu atzinīgi jāvērtē šī dialoga kvalitāte, ko neapšaubāmi stiprina Philippe Maystadt kungs, turēdams bankas vadības grožus.
<P>
Eiropas Investīcijas bankas darbību stiprina arī jaunā finanšu sistēma ar jauno Eiropas Savienības finanšu plānu 2007.-2013. gadam. Acīmredzami mēs apspriežam 2006. gada pārskatu. Šo plānu rezultāti šajā sākotnējā 15 vai 16 mēnešu periodā šajā ziņojumā vēl nav ietverti, taču ar jaunajiem finansēšanas instrumentiem, kas uzsākti, pateicoties šiem jaunajiem plāniem, šī sadarbība turpināsies, lai būtu un kļūtu vēl vērienīgāka un efektīvāka daudzās jomās: politikas virzienos par pētniecību un attīstību, reģionālajā attīstībā, Eiropas tīklos, atbalstā mazajiem un vidējiem uzņēmumiem, u.c.
<P>
Tāpat jau ir pieņemts jaunais EIB ārējās darbības mandāts attiecībā uz Eiropas Investīciju bankas ārējām darbībām, pamatojoties uz šiem finanšu plāniem. Ne tikai pašā bankā, bet arī Eiropas Investīciju banku grupā tiek palielināta sadarbība arī ar Eiropas Investīciju fondu. Pierādījums tam, piemēram, ir Jeremy programma.
<P>
Turklāt mēs esam apmierināti ar trīspusējo nolīgumu starp Eiropas Investīciju banku, ERAB, t.i., Eiropas Rekonstrukcijas un attīstības banku, un Komisiju par katras puses darbībām valstīs, kas robežojas ar Eiropas Savienību uz austrumiem no tās, kā arī ar jaunās FEMIP attīstību, uz ko atsaucās Audy kungs un kas veic lielu daļu darba, un šie ir piemēri aizvien ciešākajai saiknei starp bankas darbībām un Eiropas Savienības ārējām darbībām.
<P>
Audy kunga ziņojumā ir uzsvērts, un, manuprāt, tas ir pilnīgi pamatoti, Eiropas Investīciju bankas potenciāls tādu novatorisku finansēšanas instrumentu izstrādē, kam var būt milzīga ietekme attiecībā uz Eiropas budžetā pieejamo resursu palielināšanu, lai ieviestu veselu virkni politiku.
<P>
Komisija apzinās šo potenciālu. Mēs ne tikai esam noslēguši dažus nolīgumus ar Eiropas Investīciju banku, kurus ir apstiprinājusi Padome un Parlaments, lai izdarītu vairāk ar tiem pašiem budžeta resursiem tādās jomās kā Eiropas tīkli vai pētniecības un attīstības politika, bet arī saistībā ar Kopienas budžeta pārskatu, ko mēs 2008. gada beigās vai 2009. gada sākumā iesniegsim apspriešanai, mēs meklējam iespēju paplašināt šos jaunos finansēšanas mehānismus un no tās izrietošo darbības spējas pieaugumu, izmantojot pieejamos budžeta resursus, citās prioritārās jomās, tādās kā enerģētika un klimata pārmaiņas.
<P>
Attiecībā uz mehānismiem sadarbībai ar šo banku es arī gribētu jūs informēt, ka mēs jau esam pabeiguši sarunas ar banku par jaunu saprašanās memorandu, lai ietvertu visas mūsu sadarbības attiecības, un mēs ceram, ka tas ļaus šīm attiecībām būt vēl efektīvākām.
<P>
Es nevaru sniegt atbildi uz referenta Audy kunga, kura bažām es pievienojos, ierosinājumu attiecībā uz to, kāds būtu pareizais risinājums Eiropas Investīciju bankas kā finanšu iestādes uzraudzībai. Man nav risinājuma, taču es domāju, ka šis ir ļoti būtisks jautājums, attiecību uz kuru mums vajadzētu sadarboties, lai panāktu piemērotu reakciju.
<P>
Visbeidzot, priekšsēdētāja kungs, es vēlos atkārtoti uzsvērt Komisijas apmierinātību ar augsto sadarbības līmeni starp Parlamentu un Eiropas Investīciju banku, un es ceru, ka nākotnē tas ļaus mums visiem - visām Eiropas iestādēm - veiksmīgāk īstenot Eiropas Savienības mērķus.
<SPEAKER ID="010" NAME="Marusya Ivanova Lyubcheva">
PSE grupas vārdā. - (BG) Šis ziņojums ir piemērs labai sadarbībai starp Eiropas Parlamentu un šo finanšu iestādi, kuras uzdevums ir veicināt līdzsvarotu un pamatotu Kopienas attīstību, izmantojot kapitāla tirgus instrumentus un tās pašas resursus. Es apsveicu referentu ar lielisko Eiropas Investīciju bankas prezentāciju un viņa saprātīgajiem ierosinājumiem, kuru nolūks ir paplašināt sadarbību, paaugstināt efektivitāti un darbību pārredzamību. Šajā bankas ziņojumā bagātīgi ir uzskaitīti sasniegumu piemēri attiecībā uz Eiropas Savienības galvenajiem mērķiem un prioritātēm, tādām kā ieguldījumu piešķiršana uz ģeogrāfiska pamata, stratēģiskais virziens un projektu pieteikumi. Turpmākie centieni ir jākoncentrē uz vairākām tādām jomām kā mudināt privātos uzņēmumus īstenot ieguldījumu politiku, tai skaitā sociālās atbildības projektus saskaņā ar ES sociālās kohēzijas un teritoriālā līdzsvara politiku; noteikt iekšējā audita un iekšējās kontroles mehānismus; izveidot birojus jaunajās dalībvalstīs un izstrādāt jaunus finansēšanas mehānismus. Es atbalstu plenārsēdē iesniegtos grozījumus, kas attiecas uz stingrāku kapitāla kontroli.
<SPEAKER ID="011" NAME="Bart Staes" LANGUAGE="NL">
Priekšsēdētāja kungs, komisāra kungs, Maystadt kungs, dāmas un kungi, Eiropas Parlaments ir ierosinājis virkni ieteikumu, un es piekrītu trim no tiem. Es gribētu arī lūgt Maystadt kungu uz to reaģēt savā atbildē.
<P>
Mēs priecājamies, ka Eiropas Investīciju banka īstenot neiecietības politiku pret krāpšanu un korupciju. Eiropas Parlaments faktiski gribētu turpmāk pastiprināt šo politiku. Mēs ierosinām pasākumus, piemēram, izslēgšanas mehānisma ieviešanai attiecībā uz tiem uzņēmumiem, kas tiek turēti aizdomās par korupciju, vai kuru saistība ar korupciju ir konstatēta. Mēs atbalstām politikas pastiprināšanu pret ziņotājiem un mēs esam par pašreizējo konkursu rīkošanas procedūru pārskatu. Ko par to domā Maystadt kungs?
<P>
Otrs elements: daudzi miljardi eiro ir ieguldīti Eiropas tīklos. Kā Eiropas Parlamentam mums būtu jācenšas atbalstīt jo īpaši tos projektus, kuros ir mazākas vai negatīvas CO2 emisijas.
<P>
Visbeidzot, attiecībā uz ārējām aizdevumu darbībām mēs vēlētos, ka tiek īstenota uzraudzība, lai nodrošinātu, ka šādas darbības, jo īpaši Āfrikas kontinentā, atbilst Eiropas konsensam saistībā uz attīstību, kā arī Tūkstošgades mērķiem.
<P>
Būdams Eiropas Investīciju bankas prezidents, kā Maystadt kungs reaģē uz Eiropas Parlamenta ieteikumiem?
<SPEAKER ID="012" NAME="Koenraad Dillen" AFFILIATION="NI">
(NL) Priekšsēdētāja kungs, mēs atzinīgi vērtējam, ka šajā ziņojumā ir uzsvērta EIB neiecietības politika pret krāpšanu un korupciju, kā arī ir atzīmēts pieaugošais OLAF veikto izmeklēšanu skaits. Tomēr pieredze ar līgumiem par aizdevumu izsniegšanu ir parādījusi, EIB nav bez grēka. Nesen, piemēram, par visa veida nopietniem pārkāpumiem, tādiem kā pārredzamības trūkums sarunu procesā un galīgajā līguma parakstīšanā, smagi tika kritizēts aizdevums 100 miljonu eiro apjomā plaša mēroga kalnrūpniecības projektam Kongo. Tajā bija nopietns interešu konflikts. Kopš 2000. gada Eiropas Investīciju banka ir jau ieguldījusi vairāk nekā 700 miljonu visa veida kalnrūpniecības projektos Āfrikā.
<P>
Es vēlos uzsvērt to, ka šie daudzie miljoni nāk no Eiropas nodokļu maksātāju naudas, un tādēļ arī mūsu iestāžu aizdevumu un līgumu slēgšanas politikai ir jāpiemēro visrūpīgākā uzraudzība, kāda vien iespējama, jo īpaši, finansējot projektus ārpus Eiropas.
<SPEAKER ID="013" NAME="Paul Rübig" AFFILIATION="PPE-DE">
(DE) Priekšsēdētāja kungs, prezident Maystadt kungs, es gribētu apsveikt Audy kungu, jo viņš ļoti labi parādīja, ka Eiropas tīkli mums ir īpaši nozīmīgi. Es varu iztēloties, ka šajā sakarā EIB arī nodrošina atbalsta instrumentu īpašumtiesību nošķiršanai.
<P>
Tagad mūsu priekšā ir Komisijas priekšlikumi, tas ir, lai pievērstu uzmanību īpašumtiesību nošķiršanai enerģētikas un telekomunikāciju nozarē. Mans ieteikums būtu koncentrēt uzmanību drīzāk uz stimulu izstrādi šeit nekā pievērsties ar likumu noteiktu pienākumu izstrādāšanai.
<P>
Otrs aspekts, ko es gribētu minēt, ir tas, ka pašlaik rūpniecībai eksportam ir grūtības saglabāt savu spēju eksportēt, jo īpaši tagad, kad eiro ir stiprs. Vai nebūtu iespējams koncentrēt uzmanību uz īpašām programmām, lai nodrošinātu garantētu atbalstu mūsu Eiropas uzņēmumu spējai eksportēt?
<SPEAKER ID="014" NAME="Philippe Maystadt">
Eiropas Investīciju bankas prezidents. - (FR) Priekšsēdētāja kungs, komisāra kungs, dāmas un kungi, vispirms ļaujiet man pateikties jums visiem par to, ka jūs vēlreiz devāt man iespēju turpināt dialogu ar Eiropas Parlamentu. Es domāju, ka ir svarīgi, lai tādai iestādei kā EIB vajadzētu regulāri paskaidrot savu darbību ES pilsoņu pārstāvjiem.
<P>
Es gribētu jo īpaši pateikties Audy kungam par viņa ziņojumu. Es varu sniegt apstiprinājumu faktam, ka viņš ir pielicis lielas personīgas pūles, lai uzrakstītu šo ziņojumu. Viņš piedalījās daudzās darba tikšanās gan Briselē, gan Luksemburgā, tādējādi iesaistoties konstruktīvajā dialogā, ko mēs uzsākām ar viņa priekštečiem. Savas šī rīta uzstāšanās laikā viņš uzsvēra divus jautājumus.
<P>
Pirmais ir jautājums, par kuru mēs jau esam runājuši iepriekšējos ziņojumos - es atceros Schmidt kunga ziņojumu un Lipietz kunga ziņojumu - un tas ir jautājums par to, vai Eiropas Investīciju bankai tādēļ, ka tā ir banka, būtu jāpiemēro banku kontrole vai uzraudzība. Pašreizējos tekstos tas netiek nodrošināts. Protams, pastāv Eiropas Investīciju bankas auditi: Revīzijas palātas audits attiecībā uz to, kā EIB izmanto ES līdzekļus, un arī audita komitejas audits. Šo komiteju veido eksperti, ko nozīmē vadītāji, kas ir tieši pakļauti mūsu bankas vadītājiem. Tomēr ir taisnība, ka, ja mēs EIB gribam piemērot labāko banku praksi, neapšaubāmi būtu vēlams, lai speciālistu iestāde pārbaudītu, ka šī prakse EIB tiek pareizi piemērota.
<P>
Teorētiski mēs varam apsvērt trīs iespējas. Pirmā ir minēta Māstrihtas līguma 105. panta 6. punktā. Tā būtu iespēja, ka uzraudzības lomu īsteno Eiropas Centrālā banka. Līgumā ir noteikts, ka Padome, rīkojoties vienprātīgi, var Eiropas Centrālajai bankai piešķirt piesardzīgas uzraudzības lomu. Šī ir iespēja, kas teorētiski pastāv, bet praktiski ir apšaubāms, vai dalībvalstis, vismaz šobrīd, būtu vienprātīgas, piešķirot Eiropas Centrālajai bankai šo jauno lomu.
<P>
Otra iespēja ir tā, ko mēs esam neformāli apsprieduši, proti, pieaicinot valsts regulatoru. Šobrīd tas ir Luksemburgas regulators, Luksemburgas finanšu nozares Uzraudzības padome, kas pilda arī šo lomu attiecībā uz Eiropas Investīciju banku, jo īpaši pārbaudot, vai pareizi tiek piemērota Bāzeles II vienošanās.
<P>
Trešā iespēja, ko izpētīt, būtu nostiprināt audita komiteju, iekļaujot to mūsu statūtos, un padarīt to par kvazi-banku uzraudzības iestādi. Reformu līgumā ir nodrošināta audita komitejas paplašināšana. Pirmais solis varētu būt virknes banku uzraugu nozīmēšana, kuri sniegtu audita komitejai nepieciešamo pieredzi, lai pārbaudītu, vai EIB faktiski piemēro labāko praksi šajā jautājumā.
<P>
Otrs aspekts, ko uzsvēra Audy kungs, ir Eiropas Investīciju bankas īpašā loma, kādu viņš vēlētos redzēt attiecībā uz infrastruktūru, jo īpaši Eiropas tīkliem. Kā jūs zināt, EIB jau ir salīdzinoši svarīga loma šajā jautājumā. Pagājušajā gadā mēs finansējām Eiropas tīklus par atbilstoši par gandrīz 9 miljardiem eiro. Mēs izmantojam dažādus instrumentus, tai skaitā mūsu strukturēto finanšu mehānismu, kas ļauj mums uzņemties vairāk risku nekā tas ir vispārēji paredzēts. Piemēram, mēs nesen to īstenojām saistībā ar autoceļu Grieķijā. Tas ir labs konkrēts piemērs šī īpašā mehānisma izmantošanai, lai mudinātu privāto sektoru uzņemties lielāku risku saistībā ar autoceļa darbību.
<P>
Pavisam nesen mēs kopīgi ar Eiropas Komisiju izstrādājām jaunu garantiju mehānismu, lai ietvertu ļoti īpašu riska veidu, proti, nepietiekamas satiksmes risku infrastruktūras vienības pirmo pāris gadu darbības laikā. Pieredze ir parādījusi, ka bieži pirmie četri vai pieci gadi ir visnedrošākie. Tie ir gadi, kad ienākumi ne vienmēr atbilst paredzētajam līmenim. Tas rada grūtības privātajiem operatoriem, tādēļ, lai mudinātu privāto sektoru uzņemties šādas infrastruktūras finansēšanu neatkarīgi no šīs problēmas, mēs kopā ar Komisiju esam izstrādājuši jaunu garantiju mehānismu.
<P>
Es gribētu piebilst, ka Eiropas Investīciju banka ir uzņēmusies iniciatīvu izveidot Eiropas ekspertīzes centru valsts un privātās partnerībās, lai ar valstu pārstāvjiem dalītos mūsu pieredzē šajā jomā. Audy kungs, šī noteikti ir joma, kurā EIB ļoti vēlas turpināt savu darbību.
<P>
Staes kungs uzdeva jautājumu par krāpšanas apkarošanas politiku. Mēs tikko esam publicējuši savu krāpšanas apkarošanas politiku, ievērojot apspriežu procedūru, saskaņā ar kuru bija nepieciešamas vairākas sarunu kārtas. Attiecībā uz konkrēto jautājumu, ko viņš uzdeva par tiesību atņemšanas sistēmu, kas neļautu tiem uzņēmumiem, kuri pieķerti krāpšanā vai korupcijā, turpināt piedalīties mūsu finansētajos projektos, mēs šajā politikā paziņojam, ka mēs ceram būt spējīgi izmantot to pašu sistēmu, ko Komisija cenšas izveidot. Ja mēs to nespēsim - un mums tas būtu jāzina līdz šī gada beigām - ja juridisku iemeslu dēļ mēs nevarēsim izmantot to pašu sistēmu, tad mēs izveidosim paši savu tiesību atņemšanas sistēmu.
<P>
Attiecībā uz mūsu finansējumu enerģētikas nozarē, mēs esam pārskatījuši savu enerģētikas projektu finansēšanas politiku, ņemot vērā Eiropas pamatnostādnes par klimata pārmaiņu apkarošanu. Tā rezultātā mēs esam nolēmuši piešķirt prioritāti tāda veida ieguldījumiem, kas samazinās CO2 emisijas, un tas jau ir redzams 2007. gada rādītājos, jo finansējums elektrības ražošanas produktiem, izmantojot fosilo degvielu, veido tikai 25 % no mūsu finansējuma enerģētikas nozarē. 2007. gadā, piemēram, atjaunīgās enerģijas veidiem veltītais līdzekļu apjoms tālu pārsniedz to līdzekļu apjomu, kas ieguldīti enerģijas ražošanas tradicionālajiem veidiem.
<P>
Visbeidzot, kas attiecas uz Tūkstošgades attīstības mērķiem, mēs acīmredzami cenšamies cik vien iespējams pārliecināties, ka mūsu projekti sekmē šo mērķu īstenošanu. Tomēr es gribētu vērst jūsu uzmanību uz faktu, ka, ieguldot ārpus Eiropas Savienības, mēs rīkojamies, pamatojoties uz īpašām pilnvarām, ko mums piešķīrusi Eiropas Padome. Tūkstošgades attīstības mērķi kā tādi nav iezīmēti šajās pilnvarās, ko mēs esam saņēmuši no Eiropas Padomes. Šī iemesla dēļ nav iespējams panākt tik tiešu saikni, kā jūs vēlētos.
<P>
Nobeigumā Dillen kungam, kurš, ja es pareizi sapratu, pieminēja projektu, ko, kā viņš teica, mēs finansējām Kongo Demokrātiskajā Republikā, es varu sacīt, ka nu jau vairākus gadus mēs vairs neesam veikuši nekādu finansējumu Kongo Demokrātiskajā Republikā. Mūsu direktoru padome principā ir apstiprinājusi finanses kalnrūpniecības projektam Katangā, taču pagaidām vēl nekas nav izmaksāts šim projektam. Vēl nav parakstīts aizdevuma līgums. Kādēļ tā? Tas ir tādēļ, ka jaunā Kongo valdība gluži pamatoti gribēja atsākt sarunas par licences nosacījumiem, lai nodrošinātu, ka vairāk ieņēmumu nonāk atpakaļ Kongo valstī, un mēs atlikām līguma parakstīšanu, līdz tiks panākta apmierinoša vienošanās starp sponsoru un Kongo valdību.
<P>
Priekšsēdētāja kungs, šīs ir nedaudzas atbildes, ko es varu dot tiem, kas runāja, es gribētu vēlreiz pateikties Parlamentam un jo īpaši Budžeta kontroles komitejai par mūsu lielisko sadarbību.
<P>
(Aplausi)
<SPEAKER ID="015" NAME="Priekšsēdētājs">
Liels paldies Jums, prezident Maystadt kungs. Mēs jums esam ļoti pateicīgi par jūsu klātbūtni šorīt šeit, par jūsu ziņojumu un jo īpaši par darbu, ko jūs veicat Eiropas Savienības labā kā Eiropas Investīciju bankas prezidents. Vēlreiz paldies jums un visu to labāko!
<SPEAKER ID="016" NAME="Jean-Pierre Audy">
referents. - (FR) Priekšsēdētāja kungs, es savukārt gribētu pateikties komisāram Almunia kungam un Eiropas Investīciju bankas prezidentam Maystadt kungam par šīm konkrētajām atbildēm. Es vēlos arī pateikties politisko grupu referentiem, kas atbalstīja šī ziņojuma sagatavošanu.
<P>
Es tikai gribētu izteikt dažās domas par tikko notikušajām debatēm, pirmkārt, par regulējuma uzdevumu. Es uzskatu, ka tas ir ikviena interesēs, lai tiktu izveidots šāda veida banku regulējums. Acīmredzami man nav tam risinājuma. Doma, ka to vajadzētu darīt Eiropas Centrālajai bankai, man šķiet laba. Īstermiņa risinājums varētu būt arī Luksemburgas regulējošā iestāde, kas veic stiprāku neatkarīgu lomu, patiesu regulatora lomu. Neraugoties uz to, es uzskatu, ka Parlaments būs ļoti ieinteresēts uzklausīt Eiropas Banku uzraugu komitejas viedokli, ja šī banka pie tās vērsīsies, kā ierosināts ziņojumā.
<P>
Visbeidzot, attiecībā uz infrastruktūras finansēšanu es vēlos sacīt, ka Eiropas Savienība viennozīmīgi ir krustcelēs un ka finansējums pašlaik nav pietiekams, taču šis parāds nepārprotami nav jāizmanto, lai finansētu darbību, kā tas diemžēl notiek dažās dalībvalstīs. Parāds, ko prasmīgi izmanto ieguldījumiem, tomēr ir ekonomiskās un sociālās darbības galvenais komponents Eiropā, kas sacenšas ar visiem pārējiem pasaules ekonomiskajiem reģioniem. Es uzskatu, ka ir pienācis laiks būtiskai attīstības politikai attiecībā uz zemi, ko daļēji atbalsta ar ieguldījumiem. Ir nepieciešami valsts ieguldījumi, jo, ja tādu nebūs, mēs nevaram gaidīt, lai būtu privāti ieguldījumi. Tas ir jautājums par kolektīvo ticību Eiropas Savienības nākotnei, un es priecājos, ka Eiropas Investīciju banka, pateicoties savai pieredzei un tās cilvēkresursu kvalitātei var piedāvāt savu kompetenci.
<SPEAKER ID="017" NAME="Priekšsēdētājs">
Debates ir slēgtas.
<P>
Balsojums notiks šodien.
<P>
Rakstiski paziņojumi (142. pants)
<SPEAKER ID="018" NAME="Jorgo Chatzimarkakis  " AFFILIATION="ALDE">
rakstiski. - (DE) Priekšsēdētāja kungs, prezident Maystadt kungs, Audy kungs, dāmas un kungi, vispirms es gribētu sirsnīgi pateikties referentam un apsveikt viņu ar labo, līdzsvaroto darbu, ko viņš ir paveicis. Es apsveicu EIB par tās veiksmīgajām darbībām un vērienīgo biznesa plānu. Runājot par enerģētiku un jauninājumiem, EIB palīdz ES īstenot tās politiku. Bez EIB mēs nebūtu tik veiksmīgi uzsākuši Konkurētspējas un jauninājumu programmu (CIP).
<P>
EIB stratēģija 2007.-2009. gadam nodrošina pievienotās vērtības pastiprināšanu, pakāpenisku riska uzņemšanās palielināšanu, jaunu finanšu instrumentu izmantošanu un sadarbības ar Komisiju pastiprināšanu. Es no sirds atbalstu šo stratēģiju.
<P>
EIB referenta veiktais darbības novērtējums un ierosinātie turpmākie soļi ir pareizi. Tomēr mēs nedrīkstam aizmirst, ka Parlamenta loma ir ierobežota. Lai gan EIB ir viena no Kopienas iestādēm, tās pilnvaras tiek īstenotas iekšēji saskaņā ar starpvaldību noteikumiem, kas nozīmē, ka dalībvalstis ir visietekmīgākie akcionāri. Eiropas Parlaments kopš 1999. gada regulāri ir komentējis EIB darbības ziņojumus, un tas ir attīstījies par ciešām, uzticības pilnām, veiksmīgām sadarbības attiecībām. Es gribētu jo īpaši uzslavēt sadarbību ar prezidentu Maystadt kungu, kas ir paraugs attiecībām ar citām iestādēm.
