<CHAPTER ID="018">
Vienas minūtes runas par politiski svarīgiem jautājumiem
<SPEAKER ID="204" NAME="Priekšsēdētājs">
Nākamais punkts ir vienas minūtes runas par politiski svarīgiem jautājumiem.
<P>
Es būšu ļoti stingrs un pārtraukšu runātājus tieši pēc vienas minūtes. Sarakstā ir iekļauts 31 deputāts, kaut gan daudzu vai vismaz dažu no viņiem šeit nav. Netiks piemērota brīvā mikrofona procedūra, bet tās vietā mēs vadīsimies pēc to runātāju saraksta, kuri vēlējās teikt vienas minūtes runas.
<SPEAKER ID="205" NAME="Dragoş Florin David" AFFILIATION="PPE-DE">
(RO) Novembrī Eiropas Komisija nāca klajā ar 2008. gada ziņojumu par Maķedoniju. Šajā ziņojumā ir uzsvērts pagājušajā gadā panāktais progress, bet nav noteikts konkrēts pievienošanās sarunu sākšanas datums.
<P>
Es uzskatu, ka panāktais progress ekonomikas, administratīvo reformu un tiesu reformu jomā, kā arī pašreizējā situācija Rietumbalkānos ļauj Maķedonijai cerēt, ka pievienošanās sarunas varētu sākties 2009. gadā. Maķedonijas parlamenta un valdības ziņā ir īstenot ilgtspējīgākus un atbildīgākus pasākumus, lai veicinātu demokrātiju nolūkā nodrošināt pārredzamu un demokrātiski vidi 2009. gada martā paredzētajām vietējo pašvaldību un prezidenta vēlēšanām.
<P>
Tajā pašā laikā es vēlos aicināt Eiropas Komisiju ņemt vērā Maķedonijas panākto progresu pēdējos gados, kā arī saistības, ko ir uzņēmies Maķedonijas parlaments un valdība. Komisijai arī būtu jāizstrādā rīcības plāns, lai atceltu vīzu režīmu Maķedonijas pilsoņiem...
<P>
(Priekšsēdētājs pārtrauca runātāju.)
<SPEAKER ID="206" NAME="Marusya Ivanova Lyubcheva" AFFILIATION="PSE">
(BG) Es vēlos pievērst uzmanību sankcijām, ko Paplašināšanās ģenerāldirektorāts piemēroja Bulgārijai, atsaucot akreditāciju divām aģentūrām, kurām tika piešķirts finansējums no ES pirmspievienošanās fondiem. Bulgārijas valdības īstenotie pasākumi ir uzskatāmi par ES uzstādīto noteikumu beznosacījumu pieņemšanu. Uzlabots tiesību aktu saskaņošanas līmenis, Likuma par atklātiem konkursiem un Krimināllikuma grozījumi, jaunais Likums par interešu konfliktu, amatpersonu maiņa un valsts resursu novirzīšana ES finansējuma pārvaldes un uzraudzības uzlabošanai ir garantija valdība patiesai apņēmībai. Es šaubos, vai akreditācijas atsaukšana bija efektīvākais pasākums, ko varēja piemērot, lai gan tas drīzāk izskatījās pēc brīdinājuma saistībā ar nākamo ES paplašināšanās kārtu. Pienākumam nodrošināt atbilstību ES kritērijiem ir jāatbilst vienlīdzīgas attieksmes principam attiecībā uz visām valstīm, kā arī sadarbības principam problēmu risināšanā. Bulgārijas valdība īsteno stingru politiku cīņā pret...
<P>
(Priekšsēdētājs pārtrauca runātāju.)
<SPEAKER ID="207" NAME="Marco Cappato" AFFILIATION="ALDE">
- (IT) Priekšsēdētāja kungs, dāmas un kungi, Tibetas trimdas valdības pārstāvji pieņēma memorandu - dokumentu un priekšlikumus - ar aicinājumu piešķirt Tibetai faktisku autonomiju, ko tie iesniedza Ķīnas pārstāvjiem sarunu laikā. Šis memorands ir reāls pierādījums tam, ja tāds jebkad ir bijis nepieciešams, ka Ķīnas pārstāvji meloja un dara to joprojām, apgalvojot, ka Dalai Lama un Tibetas pārstāvju patiesais mērķis ir panākt neatkarību. Dalai Lama rīt būs mūsu viesis un uzrunās šo Parlamentu. Pēc pusnakts trīsdesmit pieci mūsu kolēģi sāks bada streiku - gavēni Dalai Lama atbalstam. Viņa Svētība mūs šodien informēja par to, ka arī viņš piedalīsies šajā gavēnī. Es uzskatu, ka šajā brīdī šis ir visreālākais veids, kā Parlamenta Prezidija locekļi var atbalstīt un īstenot...
<P>
(Priekšsēdētājs pārtrauca runātāju.)
<SPEAKER ID="208" NAME="Ewa Tomaszewska" AFFILIATION="UEN">
(PL) Priekšsēdētāja kungs, Eiropas Parlaments neievēro diskriminācijas novēršanas principu. Netiek ievērots arī daudzvalodības princips šajā Parlamentā. Parlamenta komiteju un delegāciju sanāksmju laikā ir pieļauti diskriminācijas gadījumi valodas dēļ. Īpaši apgrūtinoša ir iepriekš nepaziņota piekļuves ierobežošana mutiskās tulkošanas pakalpojumiem uzklausīšanas vai balsojuma laikā, izskatot mutiskos grozījumus. Lai gan Reglamentā ir noteikts, ka ir aizliegts sākt sanāksmi, kamēr nav nodrošināta atbilstība prasībām attiecībā uz mutisko tulkošanu, šādi gadījumi joprojām tiek pieļauti.
<P>
Turklāt finanšu dienesti nesniedz informāciju to EP deputātu valodā, kuriem šī informācija ir paredzēta. Šādas rīcības rezultātā radušos pārpratumu finansiālās sekas ir jāuzņemas EP deputātiem. Tīša diskriminācija valodas dēļ tiek pieļauta arī kanālā EuroNews. Tāpēc es ierosinu, lai kanālam EuroNews līdzfinansējumu piešķirtu tikai tās valstis, kuru valodā šis kanāls raida ...
<P>
(Priekšsēdētājs pārtrauca runātāju.)
<SPEAKER ID="209" NAME="Pedro Guerreiro" AFFILIATION="GUE/NGL">
(PT) Priekšsēdētāja kungs, es vēlos izmantot šo iespēju, lai paustu nosodījumu un aicinātu aizsargāt ar ražošanu un nodarbinātību saistītās tiesības tekstilpreču un apģērbu ražošanas nozarē.
<P>
Es vēlos paust nosodījumu par pieaugošo tādu uzņēmumu skaitu, kuri tiek slēgti vai kuru ražotnes tiek pārvietotas, kā arī par pieaugošo bezdarbu un situācijām, kad nesaudzīgi tiek ekspluatēti strādājošie, kas raksturo šīs būtiskās nozares liberalizāciju.
<P>
Es aicinu Eiropas Parlamentu steidzami ieplānot debates par tekstilpreču un apģērbu ražošanas nozari dažādās dalībvalstīs. Īpaša uzmanība ir jāpievērš vienotas uzraudzības sistēmas starp Eiropas Savienību un Ķīnu darbības termiņam, kas beidzas 2008. gada 31. decembrī, kā arī jāizvērtē, cik efektīvi tiek pildīti ieteikumi, ko EP pieņēma gandrīz pirms gada.
<SPEAKER ID="210" NAME="Urszula Krupa" AFFILIATION="IND/DEM">
(PL) Priekšsēdētāja kungs, es vēlos izmantot iespēju uzstāties Eiropas Parlamenta tribīnē, lai aicinātu atbalstīt Polijas patriotu iniciatīvu nodēvēt 25. maiju - dienu, kad tika nošauts kapteinis Pilecki, - par Eiropas Varoņu dienu cīņā pret totalitārismu.
<P>
Britu vēsturnieks profesors Michael Foot nodēvēja kapteini Pilecki par vieno no sešiem drosmīgākajiem Otrā pasaules kara pretošanās kustības dalībniekiem. Polijas armijas virsnieks Witold Pilecki, kurš piedalījās septembra kampaņā laikā, kad Vācija okupēja Poliju, organizēja pretošanās kustību Aušvicē, brīvprātīgi kļūstot par ieslodzīto.
<P>
Pēc tam kad Witold Pilecki izbēga no nacistu nometnes, viņš cīnījās Varšavas nemieros, kā arī Otrajā poļu korpusā Itālijā, bet pēc atgriešanās komunistiskajā Polijā viņu apcietināja komunistu drošības dienests un ieslodzīja cietumā, kur viņu spīdzināja, piesprieda viņam nāves sodu un 1948. gada 25. maijā nošāva.
<P>
Kapteinis Pilecki veltīja savu dzīvi cīņai pret 20. gadsimta noziedzīgajiem diktatūras režīmiem.
<SPEAKER ID="211" NAME="Jim Allister" AFFILIATION="NI">
Priekšsēdētāja kungs, pagājušā pirmdienā, apmeklējot Belfāstu, priekšsēdētājs Pöttering kungs sajūsminājās par to, ka ES atbalsta centru, kas eifēmistiski tiek saukts par "konfliktu transformācijas centru” un atrodas bijušā Maze cietuma vietā, kur taisnīgi tika ieslodzīti visnekrietnākie un ļaunākie teroristi. Tieši šajā vietā desmit notiesāti ĪRA teroristi izdarīja pašnāvību bada streika laikā. Priekšsēdētājs, iespējams, pietiekami nenovērtēja to, ka šādu pagātnes notikumu dēļ īru republikāņi, kuriem patīk nodoties sevis žēlošanai, ir apņēmības pilni īstenot paši savu centru pārveidošanu un pārvērst tos par tādām kā svētnīcām dažiem šīs paaudzes ļaunākajiem teroristiem. Tāpēc šajā slazdā iekritušās ES muļķīgā rīcība, piešķirot finansējumu šādas nelietības īstenošanai, un priekšsēdētāja muļķība...
<P>
(Priekšsēdētājs pārtrauca runātāju.)
<SPEAKER ID="212" NAME="Nicolae Vlad Popa" AFFILIATION="PPE-DE">
(RO) Svētdien, 30. novembrī Rumānija piedzīvoja vēsturisku notikumu, jo vispārējās vēlēšanās, kas pirmoreiz notika, balsojot pēc viena kandidāta sistēmas, kreisie cieta sakāvi.
<P>
Visvairāk vietu parlamentā ieguva Liberāli demokrātiskā partija un kopā ar citām labējām centra partijām - Nacionālajiem liberāļiem un UMDR etnisko ungāru partiju varētu izveidot ērtu vairākumu, lai atbalstītu valdību, ko vada premjerministrs no liberāli demokrātiskas partijas.
<P>
Diemžēl Rumānijas sociālisti priekšlaicīgi ir paziņojuši par savu uzvaru vēlēšanās. Patiesībā šī informācija ir maldinājusi noteiktus sociālistu līderus Eiropas Parlamentā un pat valdību vadītājus. Tāpēc, ņemot vērā Rumānijas vēlēšanu patiesos rezultātus, ir acīmredzami, ka šo vadītāju pozīcija mainīsies.
<SPEAKER ID="213" NAME="Neena Gill" AFFILIATION="PSE">
Priekšsēdētāja kungs, Delegācijas attiecībām ar Indiju vārdā es, pirmkārt, vēlētos izteikt patiesu līdzjūtību visu to ģimenēm un draugiem, kas tika nogalināti šausmīgajos terora aktos Mumbajā pagājušonedēļ, un visiem ievainotajiem vēlēt drīzu atveseļošanos. Es izsaku arī līdzjūtību kolēģiem un Eiropas Parlamenta ierēdņiem, kurus skāruši šie briesmīgie un nežēlīgie uzbrukumi. Es esmu nosūtījusi Indijas premjerministram un Maharaštras Pirmajam ministram mūsu līdzjūtības apstiprinājumu.
<P>
Šādi plānoti uzbrukumi ir paredzēti, lai sētu bailes un neuzticību pilsoņu vidū un pārbaudītu demokrātijas uzticību dziļi lolotām vērtībām. Uz šādiem uzbrukumiem stingri jāreaģē visiem tiem, kam dārga dcemokrātija un starptautiskie likumi. Tāpēc es atzinīgi vērtēju priekšsēdētāja Pöttering stingros paziņojumus Indijas atbalstam. Mums kā Parlamentam tagad jābeidz runāt un jānodrošina konkrēta rīcība, kas var atbalstīt Indijas vajadzības.
<SPEAKER ID="214" NAME="Marco Pannella" AFFILIATION="ALDE">
- (IT) Priekšsēdētāja kungs, dāmas un kungi, es uzskatu, ka pašlaik mums būtu vairāk jāapzinās, ka, runājot par Tibetu un Dalai Lamu, mēs patiesībā galvenokārt runājam paši par sevi. Pirms dažām dienām parādījās vienkāršs paziņojums, ka prezidents Sarkozy ļoti vēlas tikties ar Dalai Lamu Polijā. Tomēr mums, to pat neuzklausot, netika dota nekāda tikšanās iespēja. Plašākai Eiropas kopienai ir atļauts sveikt, uzrunāt, uzņemt un uzklausīt Dalai Lamu. Kāpēc tā, priekšsēdētāja kungs? Es uzskatu, ka atbilde ir pilnīgi skaidra. Mēs zinām, ka 80 % eiropiešu, ja ar viņiem apspriestos kā ar atsevišķām personām, sniegtu savu atbalstu Dalai Lamam ...
<P>
(Priekšsēdētājs pārtrauca runātāju)
<SPEAKER ID="215" NAME="László Tőkés" AFFILIATION="Verts/ALE">
(HU) Priekšsēdētāja kungs, pirms tūkstoš gadiem, 1009. gadā Ungārijas karalis Svētais Stefans nodibināja Gyulafehérvár bīskapiju Transilvānijā. Šis svarīgais notikums baznīcas vēsturē ir simbolisks tādā nozīmē, ka Ungārija, pievēršoties kristietībai, kļuva par to laiku Eiropas locekli. 16. un 17. gadsimtā Gyulafehérvár bija Transilvānijas neatkarīgās grāfistes galvaspilsēta, un reģions kļuva par iecietības un reliģiskās brīvības simbolu. 1918. gadā Gyulafehérvár sasauktā Rumānijas Nacionālā Asambleja pasludināja ungāru minoritātes Translivānijā tiesības uz pašnoteikšanos pēc Transilvānijas aneksijas Rumānijā. Saskaņā ar šo lēmumu Rumānijai joprojām ir saistības pret Eiropu. Ņemot vērā Gyulafehérvár, es iesaku arhibīskapijas tūkstošgadi ...
<P>
(Priekšsēdētājs pārtrauca runātāju)
<SPEAKER ID="216" NAME="Marcin Libicki" AFFILIATION="UEN">
(PL) 27. decembrī mēs svinēsim Wielkopolska sacelšanās 90. atceres dienu. Pateicoties sacelšanās uzvarai, vecā Polijas province Wielkopolska vai Lielā Polija kļuva par daļu no jaunizveidotās Polijas. Par šiem panākumiem bija dārgi jāsamaksā. Par to tika samaksāts ar vairāk nekā 2 000 nogalināto un 20 000 ievainoto asinīm. Mēs godinām viņu piemiņu!
<SPEAKER ID="217" NAME="Ilda Figueiredo" AFFILIATION="GUE/NGL">
(PT) Aizbildinoties ar kapitālisma krīzi, pieaug strādnieku šantāžas gadījumi, kuros tiem tiek uzspiesti apstākļi, kas noved viņus pie iegūto tiesību zaudēšanas. Nozīmīgi piemēri tam ir Peugeot/Citroen ražošanas centrs Mangualde un Renault ražotne Cacia, Aveiro; abas tās ir daļa no Portugāles automobiļu rūpniecības.
<P>
Abos gadījumos ievērojamu finansiālu palīdzību darbavietu aizsardzībā sniedza gan valdība, gan ES, ar noteikumu radīt vairāk amatu. Tomēr Peugeot/Citroen ražošanas centrs Mangualde pašlaik vēlas iznīcināt tiesības, kas tika izcīnītas un iekļautas darba likumdošanā, piespiežot strādājošos pieņemt bīstamus noteikumus, kas apdraud viņu dzīvības. Renault ražotnē Cacia vadība nolēma šogad samazināt ražošanu un gatavoties neatjaunot līgumus, kas noslēgti uz laiku, neskatoties uz to, ka bija apņēmusies paplašināt ...
<P>
(Priekšsēdētājs pārtrauca runātāju)
<SPEAKER ID="218" NAME="Desislav Chukolov" AFFILIATION="NI">
(BG) Šā gada 27. novembrī palika 89 gadi, kopš Bulgārija tika pazemota ar Neuilly līguma parakstīšanu, saskaņā ar kuru no mūsu dzimtenes tika atdalītas teritorijas, kurās līdz pat šodienai dzīvo cilvēki ar bulgāru pašapziņu. Šīs teritorijas, kas atrodas tādu mūsdienu valstu robežās, kā Serbija un Maķedonija, jāatgriež Bulgārijas jurisdikcijā, jo šīs valstis nevar uzskatīt par Serbijas-Horvātijas-Slovēnijas valsts pēctecēm. ANO un starptautiskā kopiena neatzina Serbiju par Dienvidslāvijas pēcteci, kamēr bijušajai Dienvidslāvijas Maķedonijas Republikai neatzina pat tās konstitucionālo nosaukumu. Mēs, Atakas patrioti, pieprasām, lai, pirms uzsākt ES sarunas par Serbijas dalību ES, tiktu nokārtots jautājums par Rietumu teritoriju atgriešanu, kamēr Maķedonijas iestāšanās ES var notikt tikai pēc jautājuma par Strumicas reģiona atgriešanu Bulgārijas valstij atrisināšanas.
<SPEAKER ID="219" NAME="Romana Jordan Cizelj" AFFILIATION="PPE-DE">
(SL) Es vēlētos pateikt dažus vārdus par Komisijas ieplānotajiem pasākumiem, par kuriem es izlasīju plašsaziņas līdzekļos un uz kuriem norādīja arī daži vēlētāji. Paredzams, ka šie pasākumi nodrošinās finansējumu pilsoņiem, lai iegādātos jaunas automašīnas. Šie pasākumi patiesībā veicinās patērnieciskumu, tie nodrošinās tiešo atbalstu automobiļu rūpniecībai un darbosies pretēji mūsu vides politikai. Mani māc bažas arī par to, kas būs atbildīgs par šo automobiļu demontāžu un pārstrādi.
<P>
Tāpēc es aicinu Komisiju sākt, kā tas jau bija iepriekš, ar "tīro transportlīdzekļu” attīstības un ražošanas veicināšanu, pakāpeniski īstenojot nomaiņu, pamatojoties uz vides kritērijiem, tajā pašā laikā iedzīvotājiem nodrošinot skaidru informāciju par to, kā ekonomikas atveseļošanas plāns atbilst mūsu vides un klimata politikai.
<SPEAKER ID="220" NAME="Proinsias De Rossa" AFFILIATION="PSE">
Priekšsēdētāja kungs, iemesls, kāpēc es šovakar vēlējos uzstāties vienu minūti, ir bažas par to, ka Īrijā uzņēmums "Ryanair” ir iesniedzis priekšlikumu apvienoties ar nacionālo aviolīniju "Aer Lingus”. Ja šo priekšlikumu apstiprinās, tad Īrijas tirgū izveidosies privāto aviolīniju monopols.
<P>
Iepriekšējo reiz Komisija noraidīja šo priekšlikumu, un es vēlētos mudināt komisāru Neelie Kroes noraidīt to atkal. Pēc manām domām, tas ir plēsīgs priekšlikums un šīs aviolīnijas nodošana "Ryanair” rokās nedos Īrijas ekonomikai nekādu labumu, jo šī kompānija nekādā gadījumā nav tai lojāla.
<SPEAKER ID="221" NAME="Sylwester Chruszcz" AFFILIATION="NI">
(PL) Priekšsēdētāja kungs, es vēlētos pievērst Parlamenta uzmanību ārkārtējam notikumam, kas pagājušā gada jūlijā notika Brodi, Ukrainā. Šeit tika uzstādīts piemineklis par godu slepkavnieciskās Waffen SS Galīcijas nodaļas karavīriem. Es to uzskatu par neticamu skandālu, ka 21. gadsimtā - tautu samierināšanās laikmetā - cilvēku grupa ar atklāti nacionālistiskām un fašistiskām simpātijām var slavināt slepkavniecisku vienību, kas ir atbildīga par miljonu eiropiešu, tostarp manu tautiešu, nāvi, kuri cieta laika posmā no 1943.-1945. gadam kā daļa no plānotā genocīda Rietumukrainā.
<P>
Man nav šaubu, ka lielākā daļa ukraiņu man piekritīs šajā jautājumā. Man arī šķiet, ka Ukrainas iestādes nevar palikt vienladzīgas šajā skandalozajā mēģinājumā pārrakstīt vēsturi. Es arī vēršos pie Parlamenta un ES iestādēm ...
<P>
(Priekšsēdētājs pārtrauca runātāju)
<SPEAKER ID="222" NAME="Anna Záborská" AFFILIATION="PPE-DE">
(SK) 10. decembrī visā pasaulē atzīmēs Vispārējās Cilvēktiesību deklarācijas 60. gadadienu. Viņa Svētība Dalai Lama rīt apmeklēs mūsu Parlamentu. Ķīna ir viena no valstīm, kas ir parakstījusi Deklarāciju, tomēr pārkāpj vīriešu, sieviešu un bērnu tiesības.
<P>
Es kā Sieviešu tiesību un dzimumu līdztiesības komitejas priekšsēdētāja vēlos jums atgādināt par vienbērna politiku, kas ir skaidra liecība Ķīnas režīma totalitārajai un antidemokrātiskajai dabai. Šī politika skaidri pārkāpj vairākas cilvēktiesības. Ļaujiet man nosaukt tikai dažas no tām: meiteņu nogalināšana, kas nav vēlamas dzimumu atlases sakarā, cilvēku tirdzniecība un seksuālā verdzība, bērnu zādzība, otrās un turpmāko grūtniecību bērnu juridiskās eksistences noliegums, pamesti bērni, vardarbība pret grūtniecēm, piespiedu aborti, problēmas pēc abortiem, sieviešu pašnāvības gadījumi. Demokrātiskajai pasaulei skaidri jāpauž savi iebildumi pret Ķīnas politiku un jāuzrauga ...
<SPEAKER ID="223" NAME="Silvia-Adriana Ţicău" AFFILIATION="PSE">
(RO) Rumānijā kreisie uzvarēja vēlēšanas, jo saņēma vislielāko balsu skaitu un tiem bija vislielākais procents svētdienas vēlēšanās. Šo faktu nevar ignorēt vai izkropļot.
<P>
3. decembris ir Starptautiskā Invalīdu diena. Katrā ceturtajā ģimenē ir kāds invalīds. Šajos ekonomiskās un finansiālās krīzes apstākļos mēs gandrīz katru dienu dzirdam par tūkstošiem atlaišanas no darba gadījumiem dalībvalstīs. Šajā sarežģītajā atmosfērā invalīdu stāvoklis aizvien pasliktinās.
<P>
Kā invalīdi spēs atrast darbu, kas ļaus viņiem pienācīgi iztikt no algas, kad tūkstošiem cilvēku bez invaliditātes zaudē darbu? Es aicinu Komisiju nekavējoties pieņemt īpašus pasākumus, kuru mērķis būtu atbalsta sniegšana invalīdiem.
<P>
Īpaša uzmanība jāveltī retajiem gadījumiem, kad tiek izraisīta fiziska vai garīga invaliditāte. Es ceru, ka 2009. gadā - inovāciju gadā - mēs vairāk ieguldīsim pētniecībā, kuras mērķis ir noteikt ...
<P>
(Priekšsēdētājs pārtrauca runātāju)
<SPEAKER ID="224" NAME="Colm Burke" AFFILIATION="PPE-DE">
Priekšsēdētāja kungs, visās ES dalībvalstīs jābūt likumdošanai, kas nosaka kriminālatbildību par sieviešu ģenitāliju kropļošanas praktizēšanu. Jāveic arī pasākumi, lai risinātu to sieviešu un meiteņu problēmas, kas nāk no jaunajām migrantu kopienām un kurās pastāv sieviešu ģenitāliju kropļošanas risks.
<P>
Es atzinīgi vērtēju neseno Īrijas apņemšanos kā vienai no 15 ES dalībvalstīm ieviest nacionālo rīcības plānu pret sieviešu ģenitāliju kropļošanu. Tiek lēsts, ka vairāk nekā 2500 Īrijā dzīvojošās sievietes ir piedzīvojušas sieviešu ģenitāliju kropļošanu citās valstīs. Īrijas plānā ir uzsvērts, kāds risks ir sieviešu ģenitāliju kropļošana sievietēm un meitenēm un izvirza politiskus mērķus, lai novērstu šī riska kaitīgo iedarbību.
<P>
Skaitļi arī parāda, ka 26.9 % no 9624 pašlaik Īrijā dzīvojošām sievietēm, kas sākotnēji ieradušās no valstīm, kurās praktizēta sieviešu ģenitāliju kropļošana, ir piedzīvojušas sieviešu ģenitāliju kropļošanas formu. Likuma par galīga aizlieguma uzlikšanu sieviešu ģenitāliju kropļošanai stāšanās spēkā ir būtiska tās novēršanā.
<SPEAKER ID="225" NAME="Csaba Sógor" AFFILIATION="PPE-DE">
(HU) Patiess dialogs starp kultūrām un tautām ir iespējams, ja visi var brīvi runāt savā mātes valodā un izmantot savas individuālās vai kolektīvās tiesības. Šodien un rīt Eiropas Parlaments pauž savu solidaritāti Tibetas tautai. Vairāk nekā 500 cilvēku ir pievienojušies klusajai demonstrācijai par tibetiešu brīvību runāt savā mātes valodā, praktizēt savu reliģiju un īstenot patiesu autonomiju.
<P>
ES ir tradicionālās etniskās minoritātes, kas nevar brīvi mācīties vai lietot savu mātes valodu un kurām nav kulturālās vai teritoriālās autonomijas. Vēl vairāk, ir valstis, kurās atkal valda kopīgās vainas apziņa, kavējoties atmiņās par Otro pasaules karu, vai valstis, kas joprojām vēlas paļauties uz 1940. -to gadu komunistu likumiem, lai garantētu tradicionālo etnisko minoritāšu tiesības.
<P>
ES rīcība to minoritāšu labā, kas dzīvo Ķīnas teritorijā, var būt efektīva, ja ...
<P>
(Priekšsēdētājs pārtrauca runātāju)
<SPEAKER ID="226" NAME="Zita Pleštinská" AFFILIATION="PPE-DE">
(SK) Mēs dzīvojam lielu iespēju, kā arī draudu laikā. Cilvēks var daudz ātrāk iznīcināt nekā uzcelt. Teroristu uzbrukumi Mumbajai, Indijā, kas paņēma divsimt nevainīgu civiliedzīvotāju dzīvības, vēlreiz parādīja, ka cilvēka spējai iznīcināt nav robežu. Terorisms ir jauns karš bez robežām un bez frontēm, tāpēc bažas par kodol- un bioloģiskajiem ieročiem nav bez pamata.
<P>
Eiropa ir paraugs dažādu kultūru un reliģiju tautu līdzāspastāvēšanai. Tās kristietības mantojums piešķir Eiropai atbildību par mieru pasaulē un iespēju kļūt par cerību avotu mierīgai līdzāspastāvēšanai un savstarpējai cieņai. Tāpēc Benedikta Eiropa kultūru krīzes laikā ir ieteikumu kopums, ko Pāvests Benedikts sniedz savā grāmatā. Es ticu, ka Eiropa nevis ignorēs, bet izpildīs šos ieteikumus.
<SPEAKER ID="227" NAME="Avril Doyle" AFFILIATION="PPE-DE">
Priekšsēdētāja kungs, Eiropas Savienības pārstrādes nozares apgrozījums ir 24 miljardi euro, bet strādājošo skaits 500 000. To veido 60 000 uzņēmumu un ES aizņem apmēram 50 % atkritumu apstrādes un pārstrādes rūpniecības daļas pasaulē.
<P>
Tomēr pašlaik šajā nozarē pārstrādāto materiālu cenu sabrukuma pasaules tirgū rezultātā ir krīze, un atkritumu biznesam kļūst ekonomiski neiespējami turpināt savu darbību.
<P>
Ņemot vērā šīs nozares svarīgumu ES ilgtspējīgā patēriņā un ražošanā, es vēlētos mudināt Komisiju nekavējoties īstenot tās īpašās komisijas atkritumu apstrādes jautājumos, kas tika izveidota paziņojuma "Vadošā tirgus iniciatīva Eiropai” sagatavošanas laikā, ziņojuma ietiekumus.
<SPEAKER ID="228" NAME="Priekšsēdētājs">
Ar to šis jautājums ir izsmelts.
