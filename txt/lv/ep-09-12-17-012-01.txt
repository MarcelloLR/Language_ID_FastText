<CHAPTER ID="012-01">
1. Uganda: pret homoseksualitāti vērsts likumprojekts
<SPEAKER ID="850" NAME="Priekšsēdētājs">
Nākamais darba kārtības punkts ir debates par sešiem rezolūcijas priekšlikumiem par Ugandu: pret homoseksualitāti vērsts likumprojekts.
<SPEAKER ID="225" NAME="Michael Cashman">
autors. - Priekšsēdētāja kungs! Es lūdzu Parlamenta iecietību, lai mēs pārietu no procedūras jautājumiem pie jautājuma par diskrimināciju.
<P>
Pašlaik Ugandas parlamentā atrodas likumprojekts un daži polemizē: kāds tam sakars ar mums? Starptautisko saistību nepildīšana, Kotonū nolīguma pārkāpšana un cilvēktiesību neievērošana - tas viss attiecas arī uz mums, kā mēs vienmēr esam pārliecinājušies.
<P>
Šā likumprojekta nosacījumi ir drakoniski, un es vēlos informēt Parlamentu, ka tajā ietverti arī šādi nosacījumi: ikvienai par homoseksuālu uzskatītai personai draud mūža ieslodzījums vai, dažos gadījumos, nāves sods; ja vecāki neziņo varas iestādēm par savu meitu lezbieti vai dēlu geju, tad viņiem draud naudas sods un, iespējams, trīs gadi cietumā; skolotājam, ja viņš 24 stundu laikā neziņo varas iestādēm par skolēnu, kuru uzskata par geju vai lezbieti, draud tāds pats sods; saimniekam vai saimniecei, kas devusi pajumti kādam, kuru tur aizdomās par homoseksualitāti, draud septiņu gadu cietumsods.
<P>
Tāpat šajā likumprojektā tiek draudēts sabojāt reputāciju vai sodīt ikvienu, kas strādā ar lezbiešu vai geju aprindām, piemēram, ārstus, kuri strādā ar AIDS un HIV slimniekiem, pilsoniskās sabiedrības aktīvistus, kas darbojas seksuālās un reproduktīvās veselības jomās; tādējādi šis likumprojekts turpina graut sabiedrības veselības jomā strādājošo centienus ierobežot HIV izplatību.
<P>
Ir svarīgi, lai šajā pēcpusdienā Parlaments atteiktos no aizspriedumiem un aizstāvētu tos, kuriem vairs nav aizstāvju. Tādēļ es ļoti atzinīgi vērtēju Attīstības un humānās palīdzības komisāra K. de Gucht paziņojumu un Lielbritānijas, Francijas un Zviedrijas valdību, kā arī prezidenta Baraka Obamas un ASV Pārstāvju palātas Ārlietu komitejas priekšsēdētāja un priekšsēdētāja vietnieka paziņojumus. Es aicinu Parlamentu piešķirt šim jautājumam pelnīti augstu prioritāti un runāt to Ugandas iedzīvotāju vārdā, kuri pašlaik netiek uzklausīti.
<SPEAKER ID="227" NAME="Marietje Schaake">
autore. - Priekšsēdētāja kungs! Septembrī Ugandas parlamenta deputāts iesniedza pret homoseksualitāti vērstu likumprojektu. Šajā likumprojektā homoseksualitāte ir noteikta par krimināli sodāmu pārkāpumu, par ko var sodīt ar brīvības atņemšanu un pat nāves sodu. Tas attiecas ne tikai uz šiem iespējamiem noziedzniekiem, bet arī uz tiem cilvēkiem, kuri neziņo par šiem tā saucamajiem krimināli sodāmajiem pārkāpumiem vai kuri aizstāv cilvēktiesības un citus pasākumus Ugandā.
<P>
Mūs satrauc tas, ka ar šo likumprojektu tiek pārkāptas tādas cilvēktiesības kā seksuālās orientācijas brīvība un vārda brīvība - tās nav tikai Eiropas vērtības, bet gan vispārējas vērtības.
<P>
Mēs pilnībā noraidām arī nāves sodu un vēlamies pievienoties starptautiskās sabiedrības paustajām bažām par NVO, kuras var pārtraukt savu darbību Ugandā.
<P>
Tādēļ mēs pievienojamies prezidentam Barakam Obamam un pārējai starptautiskajai sabiedrībai, kas ir izteikusi aicinājumu neapstiprināt šo likumprojektu un pārskatīt visus likumus, kas Ugandā nosaka homoseksualitāti par krimināli sodāmu pārkāpumu.
<SPEAKER ID="229" NAME="Charles Tannock">
autors. - Priekšsēdētāja kungs! Uganda ir ļoti kristīga valsts, kurā dominē tradicionālas vērtības. Homoseksualitāte Ugandā ir krimināli sodāma, līdzīgi kā tas ir daudzās Āfrikas valstīs. Mums nenoliedzami jābūt ļoti uzmanīgiem, uzspiežot citiem mūsu liberālākās un tolerantākās vērtības, jo šāda rīcība dažkārt var radīt kaitējumu.
<P>
Bet mums nevajadzētu baidīties iestāties pret šo necilvēcīgo likumprojektu, jo tas patiešām ir drakonisks un ļoti nesamērīgs tiesību akts. Tas ne tikai nopietni apdraudētu homoseksuāļu drošību un brīvību Ugandā, bet arī sabojātu Ugandas reputāciju visā pasaulē, padarot šo valsti par izstumto.
<P>
Pēdējo divdesmit gadu laikā Uganda ir guvusi lielus panākumus, un savā ziņā to var uzskatīt par Āfrikas attīstības paraugu. Kādēļ gan Ugandas parlamenta deputātiem vajadzētu iznīcināt šo labo reputāciju? Kādēļ viņiem jācenšas pielīdzināt savu valsti nežēlīgajai Irānai, kurā homoseksuālistiem parasti tiek izpildīts publisks nāvessods.
<P>
Cerēsim, ka Parlamenta, kā arī pārējo parlamentu visā pasaulē kopīgi paustais sašutums par šo nežēlīgo tiesību aktu pārliecinās Ugandas prezidentu to aizliegt.
<SPEAKER ID="231" NAME="Ulrike Lunacek" LANGUAGE="DE">
Priekšsēdētāja kungs! Daži deputāti, kas uzstājās iepriekš, jau sīki raksturoja Ugandas parlamentā iesniegto tiesību aktu. Es vēlos jums īsi izstāstīt kādu notikumu. Apmēram pirms četriem vai pieciem gadiem es viesojos Kampalā, un vienu vakaru es kādā picērijā tikos ar lezbiešu, geju un transvestītu grupu, kuriem picērijas saimnieks bija atļāvis tur sapulcēties. Tajā pašā vakarā valdības ministrs paziņoja, ka turpmāk tiks rīkoti reidi vietās, kur pulcējas lezbietes, geji un transvestīti. Tovakar es biju diezgan noraizējusies, tāpat kā Ugandas lezbietes un geji. Par laimi nekas nenotika, bet tas iezīmēja sākumu Ugandā pieaugošajai homofobijai. Tagad ierosinātā tiesību akta īstenošana ne vien padarīs homoseksualitāti par krimināli sodāmu, kā jau tas notiek tagad, bet arī ļaus piemērot nāves sodu homoseksuāļiem.
<P>
Daudzi Āfrikas valstu vadītāji, tostarp Y. Museveni, ir ļoti daudz darījuši savu valstu labā, bet tādēļ teikt, ka homoseksuālisms Āfrikā nepastāv, gluži vienkārši būtu nepareizi. Homoseksuālisms ir pastāvējis visās kultūrās, visos kontinentos, visos vēstures posmos, un tas pastāvēs arī turpmāk par spīti visiem pieņemtajiem tiesību aktiem. Es esmu gandarīta, ka mums ir izdevies ieviest kopīgu rezolūciju, kuru atbalsta gandrīz visas grupas, jo ir svarīgi paust mūsu nostāju pret šo tiesību aktu un atbalstīt Ugandas lezbietes, gejus un transvestītus. Mēs nedrīkstam klusējot noskatīties un pieļaut, ka viņus pakļauj naidīgiem likumiem.
<P>
Mūsu pienākums Eiropas Savienībā ir aizstāvēt cilvēktiesības visā pasaulē un atgādināt Ugandas parlamenta deputātiem, ka Kotonū nolīgumā, piemēram, ir noteikts, ka cilvēka cieņa un cilvēktiesības pienākas visiem cilvēkiem, un ikvienam tās ir jāaizsargā. Es arī ceru, ka mūsu iesniegtā rezolūcija tiks pilnībā pieņemta, jo ir svarīgi sniegt atbalstu, tostarp Eiropas Savienības atbalstu, tām organizācijām, kas Ugandā aizstāv lezbiešu, geju un transvestītu tiesības.
<SPEAKER ID="233" NAME="Michèle Striffler" LANGUAGE="FR">
Priekšsēdētāja kungs, komisāra kungs, dāmas un kungi! Atbildot uz jautājumu, kāpēc Eiropas Parlamentam jāiesaistās šajā lietā, es teiktu, ka tas jādara tādēļ, ka Ugandas parlamentā iesniegtais pret homoseksualitāti vērstais likumprojekts parāda, ka klaji netiek ievērotas visas pamatbrīvības, un to nekādā ziņā nedrīkst pieņemt.
<P>
Ugandā spēkā esošie likumi jau tagad nosaka homoseksualitāti par krimināli sodāmu. Ilgus gadus NVO ir paudušas satraukumu par vardarbību, kas vērsta pret šīm cilvēku grupām. Patiesībā, ja šo jauno likumu pieņems 2010. gada janvārī, tas saasinās situāciju un ļaus sodīt par homoseksualitāti ar mūža ieslodzījumu vai piemērot nāves sodu homoseksuāļiem, kuri ir inficēti ar HIV.
<P>
Šis likums būtu arī liels šķērslis cīņā ar AIDS. Āfrikā pastāv arī citi pret homoseksuāļiem vērsti likumi. Tomēr šis ir izņēmums, jo, kā to jau teica Cashman kungs, tas liek iedzīvotājiem 24 stundu laikā ziņot par homoseksuāļiem. Ja jūs esat homoseksuāla cilvēka ārsts, viens no vecākiem vai skolotājs, tad jums par šo cilvēku jāziņo policijai, pretējā gadījumā jums piespriedīs cietumsodu.
<P>
Turklāt šajā likumprojektā paredzēts, ka krimināli sodāma ir arī to nevalstisko organizāciju, starptautisko ziedotāju un humānās palīdzības apvienību likumīgā darbība, kas Ugandā cenšas aizsargāt cilvēktiesības un veicināt to ievērošanu.
<P>
Tiklīdz likumprojekts bija iesniegts valdībai Kampalā, to asi nosodīja cilvēktiesību aizstāvji visā pasaulē, vairākas valstis, tostarp Francija, Amerikas Savienotās Valstis...
<P>
(Priekšsēdētājs pārtrauca runātāju)
<P>
un Eiropas Attīstības un humānās palīdzības komisārs de Gucht kungs. Ugandai ir jāievēro savas saistības saskaņā ar starptautiskajiem tiesību aktiem cilvēktiesību jomā un Kotonū nolīgumu.
<P>
Ja situācija nemainās, Eiropas Savienībai nekavējoties jāizsaka protests Ugandas varas iestādēm un jāpārdomā savas saistības pret Ugandu.
<SPEAKER ID="234" NAME="Priekšsēdētājs">
Striffler kundze, jums bija vēl 12 sekundes laika. Jums vajadzēja lasīt mazliet lēnāk, jo tad krietni vairāk deputātu būtu saņēmuši labāku tulkojumu un būtu jūs labāk sapratuši. Es ieteiktu deputātiem, kas lasa savu runu, pirms sēdes iesniegt to tulkiem, jo tas uzlabos tulkošanas kvalitāti.
<SPEAKER ID="235" NAME="Filip Kaczmarek" LANGUAGE="PL">
Priekšsēdētāja kungs! Daži cilvēki uzskata, ka mums nav jāiesaistās šā jautājuma risināšanā, jo homoseksuālu personu tiesību aizstāvība ir nepamatota cilvēktiesību paplašināšana. Tas ir pārpratums.
<P>
Vispārējā Cilvēktiesību deklarācijā atzīts, ka cilvēktiesības attiecas uz ikvienu cilvēku, un neviens nedrīkst būt izņēmums. Diskriminācija dzimumorientācijas dēļ ir aizliegta, un tas nav nekas jauns. Problēma slēpjas tajā, ka ne visi vēlas atzīt, ka šāda veida diskriminācija ir cilvēktiesību pārkāpums.
<P>
Ugandā un dažās citās Āfrikas valstī izskan viedokļi, ka mūsu ieinteresētība šajā jautājumā ir neokoloniālisma izpausme vai arī, ka mēs jaucamies lietās, kuras uz mums neattiecas. Arī tas ir pārpratums. Mēs runājam par kopējām, vispārējām tiesībām. Tā nav tikai kaprīze. Mēs atzīstam Ugandas un citu valstu neatkarību, bet mēs nevaram klusēt, ja tā vietā, lai diskrimināciju ierobežotu, to cenšas vērst plašumā.
<SPEAKER ID="237" NAME="Kader Arif">
S&D grupas vārdā. - (FR) Priekšsēdētāja kungs, dāmas un kungi! Es priecājos, ka mums šodien ir iespēja runāt par 25. septembrī Ugandas parlamentā iesniegto likumprojektu, kas vērsts pret homoseksualitāti.
<P>
Laikā, kad mēs vērojam arvien vairāk cilvēktiesību pārkāpumu, es uzskatu, ka, ņemot vērā šo pret brīvību vērsto likumu, ir svarīgi, lai Eiropas Parlaments pārvarētu nevienprātību, kas to sadala politiskajās grupās, un visstingrākajā veidā nosodītu minēto likumprojektu un aicinātu Ugandas parlamentu to noraidīt un pārskatīt savus tiesību aktus, lai homoseksualitāte vairs nebūtu krimināli sodāma.
<P>
Kā tikko norādīja Cashman kungs, visas NVO ir nosodījušas šo likumprojektu, turklāt norādot, ka tas ir nopietns šķērslis cīņā ar AIDS. Pievienojoties prezidenta Baraka Obamas paziņojumiem, Komisija, ar komisāra K. de Gucht starpniecību, un lielākā daļa dalībvalstu ir nosodījušas šo iniciatīvu.
<P>
Tāpēc, ja likumprojekts tiks pieņemts, es aicinu Komisiju pārdomāt mūsu saistības pret Ugandu. Valsts, kas šādi pārkāpj ne vien starptautiskos tiesību aktus, bet arī Kotonū nolīguma pamatprincipus, turpmāk nevar saņemt Eiropas Savienības atbalstu.
<P>
Dāmas un kungi, noslēgumā es vēlos uzsvērt, ka ikvienam ir tiesības uz seksuālās orientācijas brīvību, nebaidoties, ka par to var apcietināt vai piespriest nāvessodu. Šis princips nav apspriežams.
<SPEAKER ID="239" NAME="Raül Romeva i Rueda">
Verts/ALE grupas vārdā. - Priekšsēdētāja kungs! Es būtu vēlējies sākt šīs debates, runājot par Aminatou Haidar lietu. Tomēr mums visiem zināmu iemeslu dēļ es to nevaru darīt. Jebkurā gadījumā jautājums par tiesību atbilstību Ugandā arī ir pelnījis mūsu uzmanību, un tas vēlreiz atgādina, ka mēs esam spiesti pieņemt jaunu dokumentu, kurā nosodīta homofobija.
<P>
Mēs jau agrāk esam pieņēmuši vairākas rezolūcijas par šo problēmu, tostarp par mazākumtautību aizsardzību un pret diskrimināciju vērstu politiku. Šodien mums ir jāpapildina jau pieņemtās rezolūcijas ar jaunu dokumentu. Ugandas parlamenta deputātu mēģinājums iesniegt pret homoseksualitāti vērstu likumprojektu ir pamatoti izpelnījies politisku reakciju.
<P>
Ierosinātajā tiesību aktā ietverti noteikumi, kas paredz mūža ieslodzījumu un pat nāvessodu par lezbietēm, gejiem vai biseksuāļiem uzskatītām personām. Likumprojektā ietverts arī noteikums, kas paredz cietumsodu līdz trim gadiem ikvienam, tostarp heteroseksuāliem cilvēkiem, kuri 24 stundu laikā neziņo par paziņu lokā esošām lezbietēm, gejiem, biseksuāļiem vai transvestītiem vai kuri aizstāv šādu personu cilvēktiesības. Tas nozīmē, ka šo iemeslu dēļ var tiesāt arī ikvienu no mums.
<P>
Mums ir jāatgādina Eiropas Savienībai un starptautiskajām organizācijām, ka seksuālā orientācija ietilpst katras personas tiesībās uz privāto dzīvi, ko garantē starptautiskie cilvēktiesību akti, saskaņā ar kuriem ir jāveicina vienlīdzība un diskriminācijas aizliegums, vienlaikus garantējot vārda brīvību. Mēs aicinām starptautiskos ziedotājus, valsts un nevalstiskās organizācijas pārtraukt savu darbību atsevišķās jomās, ja likumprojekts tiks pieņemts.
<P>
Es pilnībā noraidu jebkādus mēģinājumus ieviest nāvessodu. Ja Ugandas varas iestādes nepildīs šīs prasības un likumprojekts tiks pieņemts, un līdz ar to tiks pārkāptas starptautiskās tiesības cilvēktiesību jomā, mēs aicināsim Padomi un Komisiju pārskatīt savas saistības pret Ugandu. Tādēļ es vēlos atgādināt Ugandas valdībai par tās saistībām saskaņā ar starptautiskajiem tiesību aktiem un Kotonū nolīgumu, kurā aicināts ievērot vispārējās tiesības.
<SPEAKER ID="241" NAME="Ana Gomes" AFFILIATION="S&amp;D">
(PT) Eiropai ir jāiesaistās šā jautājuma risināšanā, izmantojot visus tās rīcībā esošos instrumentus, it īpaši tos, kas ietilpst Kotonū nolīguma darbības jomā. Mums ir jāpieprasa nekavējoties atsaukt šo drakonisko likumprojektu, pretējā gadījumā tas ietekmēs ekonomisko un politisko sadarbību ar Ugandu.
<P>
Kad es iepazinos ar ierosinātā tiesību akta saturu un dzirdēju paziņojumus par homoseksuāļu bēdīgo likteni Ugandā, Sudānā, Irānā un Nigērijā, minot tikai dažus piemērus, es sapratu, ka diemžēl homofobija vēl aizvien ir dziļi iesakņojusies daudzās kultūrās un liek šīm valstīm rupji pārkāpt pienākumu ievērot cilvēktiesības. Pārsteidzoša ir ASV labējo evaņģēlisko kristiešu nozīme šāda veida iniciatīvu ierosināšanā un finansēšanā Āfrikā.
<P>
Eiropai un tās iestādēm ir jādara viss, kas ir tās spēkos, lai šajās valstīs neitralizētu un iznīcinātu ļaunumu un tumsonību, kas izraisa neiecietību un izsauc jaunu naida izraisītu noziegumu vilni Āfrikā.
<SPEAKER ID="243" NAME="Luis Yáñez-Barnuevo García" AFFILIATION="S&amp;D">
(ES) Priekšsēdētāja kungs! Runājot par Ugandas likumprojektu, kas mūsos ir izraisījis sašutumu, es ļoti atzinīgi vērtēju to, ka deputāti no dažādām parlamentārajām grupām, kuri šodien uzstājās, šajā jautājumā pauda vienotu nostāju. Es uzskatu, ka tas norāda uz vienprātību, kas valda sēžu zālē. Es lūdzu vārdu, lai vienkārši pievienotos iepriekšējo runātāju teiktajam, un vēlāk es attiecīgi arī nobalsošu.
<P>
Es atbalstu Cashman kungu, autorus un grupu pārstāvjus, kuri šodien uzstājās. Es uzskatu, ka mums ir jābūt nelokāmiem cīņā pret neiecietību, diskrimināciju un, šajā gadījumā, arī pret homofobiju un nāvessodu, kā arī jāaicina Komisija un Padome pieņemt tikpat stingru nostāju. Mums jābūt neatlaidīgiem, līdz panāksim, ka šis netaisnais likumprojekts tiek atsaukts. Šā likumprojekta tālāka virzīšana nozīmētu Ugandas atgriešanos koloniālisma laikmetā.
<SPEAKER ID="245" NAME="Cristian Dan Preda" AFFILIATION="PPE">
(RO) Arī es vēlos teikt, ka es esmu sašutis par veidu, kādā tiek pasniegts tiesību akts, ko mēs apspriežam. Pats par sevi saprotams, ka Eiropā mēs nevaram pieņemt sankcijas, kas vērstas pret personu seksuālās orientācijas dēļ un par informācijas nesniegšanu attiecībā uz personas seksuālo orientāciju.
<P>
Es gribu arī uzsvērt, ka mūsu diskusija notiek laikā, kad tiek apspriesta Kotonū nolīguma otrreizēja pārskatīšana. Uganda ir minētā nolīguma dalībniece, un šajā nolīgumā ir skaidri noteikts, ka ir jāievēro cilvēktiesības. Šo pirmdien es kā Attīstības komitejas loceklis arī balsoju par Jolie kundzes ziņojumu saistībā ar Kotonū nolīgumu.
<P>
Es uzskatu, ka šīs dienas diskusija, lai gan tā būtu varējusi notikt jau pagājušā mēnesī, rada situāciju, kurā mēs acīmredzot varam tikai noraidīt to, kas notiek Ugandā.
<SPEAKER ID="247" NAME="Heidi Hautala" AFFILIATION="Verts/ALE">
(FI) Priekšsēdētāja kungs! Es vēlos sniegt savu devumu šajās debatēs, atgādinot visiem, ka Starptautiskās krimināltiesas statūtu pārskata konference notiks Kampalā, Ugandā, nākamā gada maijā. Kopš šīs nozīmīgās krimināltiesas izveidošanas ir apritējuši tieši 10 gadi, un es gribētu cerēt, ka Ugandas valdība izskatīs savus tiesību aktus no visiem aspektiem, lai nodrošinātu to atbilstību starptautiskajiem nolīgumiem un diskriminācijas aizlieguma principam.
<SPEAKER ID="249" NAME="Paweł Samecki">
Komisijas loceklis. - Priekšsēdētāja kungs! Komisija ir ļoti noraizējusies par Ugandas parlamentā nesen iesniegto pret homoseksualitāti vērsto likumprojektu. Ja likumprojekts tiks pieņemts, radīsies nopietni jautājumi cilvēktiesību jomā, kas Komisijai ir ļoti svarīgi.
<P>
Komisija uzskata, ka sodīšana par homoseksualitāti, kā to paredz šis likumprojekts, būtu pretrunā ANO cilvēktiesību konvencijām. Uganda ir ratificējusi šīs konvencijas. Tādējādi tās tiesiskais pienākums ir pilnībā ievērot minētās konvencijas. Vietējiem tiesību aktiem jābūt saskanīgiem ar starptautiskajām saistībām cilvēktiesību jomā. Šis likumprojekts arī būtu pretrunā ES atbalstītajai ANO 2008. gada 18. decembra deklarācijai par seksuālo orientāciju un dzimumu identitāti attiecībā uz homoseksualitātes dekriminalizāciju.
<P>
Novembrī komisārs K. de Gucht personīgi pauda bažas vēstulē prezidentam Y. Museveni. Viņš uzsvēra, ka Komisijas un Eiropas Parlamenta skatījumā cilvēktiesību ievērošanai ir ļoti liela nozīme. Tomēr viņš pauda pārliecību, ka prezidents nepieļaus šāda regresīva tiesību akta pieņemšanu.
<P>
Prezidentūra un misiju vadītāji Ugandā arī vairākkārt izvirzīja šo jautājumu Ugandas valdībai, tiekoties ar premjerministru un tieslietu ministru "8. panta” sanāksmēs, un Ugandas Cilvēktiesību komisijai. ES prezidentūra un vietējā trijotne savā nesenajā demaršā 3. decembrī tikās ar ārlietu ministra vietas izpildītāju, kuram tika atkārtoti izteiktas nopietnas bažas un pausts atbalsts pamatbrīvībām, un Ugandai tika atgādināts par tās starptautiskajām saistībām. Pieminot, ka ir vajadzīgs laiks, lai mainītu tradicionālās vērtības un kultūras tradīcijas, un atsaucoties uz saskaņotām kampaņām, kas notiekot, lai izmantotu nabadzīgos cilvēkus un iesaistītu viņus homoseksuālismā, prezidents ņēma vērā ES nostāju un apņēmās pats personīgi ziņot ministru kabinetam un parlamentam, lai tie varētu pieņemt pārdomātu lēmumu.
<P>
Komisija cer, ka pašreizējo ES un Ugandas partnerattiecību garā šie un iepriekšējie demarši liks pārskatīt ierosināto tiesību aktu tā, lai tas atbilstu starptautiskajiem principiem, kas aizliedz diskrimināciju dzimumorientācijas dēļ.
<SPEAKER ID="250" NAME="Priekšsēdētājs">
Debates tiek slēgtas.
<P>
Balsošana notiks pēc debatēm.
