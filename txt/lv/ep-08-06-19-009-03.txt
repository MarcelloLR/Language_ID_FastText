<CHAPTER ID="009-03">
3. Irāna: nepilngadīgo noziedznieku sodīšana
<SPEAKER ID="175" NAME="Priekšsēdētājs">
Nākamais punkts ir debates sakarā ar sešiem priekšlikumiem rezolūcijai par situāciju Irānā.
<SPEAKER ID="176" NAME="Mikel Irujo Amezaga">
autors. - (ES) Priekšsēdētāja kungs, kopš 2005. gada cilvēktiesību situācija Irānā ir drastiski pasliktinājusies.
<P>
Irānas tiesu varai ir nepatīkamais rekords - tā ir otrajā vietā pasaulē sodu skaita ziņā uz vienu cilvēku. Vienīgi Ķīna izpilda vairāk sodu nekā Irāna.
<P>
Kā minēts rezolūcijā, divi svarīgi līgumi - Bērnu tiesību konvencija un Starptautiskais pakts par civilajām un politiskajām tiesībām - aizliedz piemērot nāvessodu par izdarīto noziegumu vainīgajiem, kas jaunāki par 18 gadiem. Visnopietnākais aspekts ir tas, ka Teherāna ir ratificējusi abus līgumus. Lai arī pats ratifikācijas fakts ir atbalstāms, valsts nerespektē šos līgumus.
<P>
Irānā nāvessodu piespriež par slepkavību, izvarošanu, bruņotu laupīšanu, cilvēku nolaupīšanu un narkotiku tirgošanu. Lielākais vairums bērnu notiesāti par slepkavību, bet daudzi spriedumi šķiet pamatoti uz neuzticamām liecībām, kas iegūtas, spīdzinot pratināšanās, kuru laikā aizturētajam liegta jurista klātbūtne.
<P>
Tiesas, kā ierasts, ignorē apsūdzēto liecības, kuras parāda, ka vainīgais rīkojies pašaizsardzības nolūkā.
<P>
Bērnu sodīšana Irānā būs viens no jautājumiem, kuru septembrī iekļaus ANO ģenerālsekretāra Ban Ki-moon ziņojumā Ģenerālajai Asamblejai.
<P>
Tādēļ mēs lūdzam Irānu uz visiem laikiem pārtraukt šīs sodīšanas - ieskaitot to vismaz 85 cilvēku sodīšanu, kam piespriesti nāvessodi par noziegumiem, kurus tie izdarījuši, kad vēl bija bērni.
<P>
Nevēlos beigt, nepasakot, ka uzskatu - šonedēļ Parlaments un Eiropas Savienība ir zaudējuši zināmas morālās tiesības kā bērnu tiesību aizstāvji, kad vakar šis Parlaments apstiprināja kaunpilnu direktīvu, kas ļauj apcietināt bērnus par nozieguma pastrādāšanu, ierodoties Eiropā bez dokumentiem.
<SPEAKER ID="177" NAME="Marios Matsakis">
autors. - Priekšsēdētāja kungs, teokrātiskā Irānas režīma nežēlīgā vēršanās pret saviem iedzīvotājiem ir labi zināma un bijusi iepriekšējo Parlamenta rezolūciju temats.
<P>
Šis režīms ir pazīstams kā tāds, kurš - Dieva vārdā, uz kuru tas atsaucas - pastrādā sistemātiskus un nicināmus noziegums pret nevainīgām civilpersonām. Pretošanās Irānā ir ārkārtīgi grūta un pakļauta nāves briesmām. Atrodoties ārpus Irānas, tās civiliedzīvotāji cenšas cīnīties par demokrātiskām izmaiņām savā valstī.
<P>
Šo cilvēku vidū ir arī tie, kuri pieder pie pilnīgi nevardarbīgās PMOI organizācijas. Tomēr Komisija ir ievietojusi šo organizāciju teroristu sarakstā un vēl nesen, pat pēc attiecīgiem ES tiesas lēmumiem, atteicās kļūdu labot. Es jautāju komisāram: kāpēc šī irāņu pretošanās organizācija ir pirmajā vietā teroristu sarakstā? Vai tāpēc, ka kāda ES dalībvalsts vai dalībvalstis, kurām ir ienesīgs tirdzniecības līgums vai attiecības ar Irānu, gribēja izpatikt Teherānas režīmam?
<SPEAKER ID="178" NAME="Marcin Libicki">
autors. - (PL) Priekšsēdētāja kungs, kad mēs diskutējam par cilvēktiesību pārkāpumiem pasaulē, ir nepieciešams identificēt noteiktas atšķirības, it īpaši starp situācijām, kurās, mūsuprāt, ir nestabils režīms, pilsoņu karš, noziegumi, kas pastrādāti absolūta haosa situācijās, un situācijās, kādas ir Irānā - kur valsts ir salīdzinoši stabila, nav pilsoņu kara, kur laiku pa laikam notiek vēlēšanas, taču valsts lieto noziedzīgas metodes, piemēram, bērnu sodīšanu. Šī situācija pilnībā atšķiras no tām, kuras mēs pārrunājām šodien sakarā ar Somāliju un Birmu. Tur runa nav par dažām iekšējām nekārtībām. Tas ir jautājums par atšķirīgām civilizācijām. Tas mums atgādina Samuel Philipps Huntington grāmatu "Civilizāciju sadursme” vai ievērojamā vēsturnieka un filozofa Feliks Koneczny grāmatas par civilizāciju fundamentālajām atšķirībām. Ja vēlamies atrisināt šīs problēmas, mums jādomā, kā varam ietekmēt šos režīmus, lai mainītu to mentalitāti.
<SPEAKER ID="179" NAME="Laima Liucija Andrikienė" LANGUAGE="LT">
Pārtraukt bērnu nogalināšanu - šis ir vissvarīgākais punkts, nostāja, kuru Eiropas Parlaments ir nepārprotami izteicis savā rezolūcijā. Tas ir mūsu vēstījums jaunajam Irānas parlamentam Majlis, kuram būtu jāsaprot savs pienākums - nekavējoties mainīt Irānas krimināllikumu, lai pieskaņotu to starptautiskajām saistībām, kuras uzņēmusies šī valsts un nosaka starptautiskie tiesiskas valsts principi.
<P>
Pēc manām domām, ir absolūti nepieņemami sodīt mazgadīgus bērnus vai tādus, kas pastrādājuši noziegumu pirms pilngadības sasniegšanas. ANO augstais komisārs nesen uzsvēra faktu, ka Irānas valdības ieturētā politika ir pretrunā ar starptautiskajiem likumiem.
<P>
Eiropas Parlaments vairākkārt ir izteicis savu ciešo pārliecību un nostāju: tas ir pret nāvessodu un iestājas par vispasaules nāvessoda moratoriju. Mēs šeit runājam par vīriešiem, sievietēm, bērniem, pusaudžiem un nepilngadīgajiem, tāpēc es vēlētos nobeigt ar aicinājumu Irānas valdībai - atcelt nāvessoda izpildi pusaudžiem, kuriem tas patlaban ir piespriests, jo tas nav humāni.
<SPEAKER ID="180" NAME="Věra Flasarová">
autore. - (CS) Dāmas un kungi, es nepiekrītu George W. Bush administrācijas viedoklim, ka Irāna ir drauds pasaules drošībai un tāpēc nepieciešama drudžaina bruņošanās. Tāpat arī es esmu pret mūsu vērtību un dzīves stila uzspiešanu atšķirīgām kultūrām viena iemesla dēļ, proti, lai atvērtu durvis supranacionālajam kapitālam, kas ved pie šīs planētas izejvielu avotiem un tādējādi - mūsdienu koloniālisma. Tomēr es neatbalstu barbarisko rīcību, kas joprojām turpinās, lai gan iemeslu tai sen vairs nav. Vēl vairāk, Irānas kultūrā nav attaisnojuma nepilngadīgo noziedznieku un pat politisko oponentu nežēlīgajai sodīšanai, ko pieļauj Mahmoud Ahmadinejad Irānas režīms. Agrāk šī valsts nāvessodu piesprieda tikai izņēmuma gadījumos, un publiskos nāvessodus izpildīja tikai masu vai bērnu slepkavām. Taču pašreizējā Irānas valdība katru gadu izpilda simtiem nāvessodu, un daudzi no tiem ir izpildīti pusaudžiem, tādiem kā 17 gadus vecais Mohammad Hassanzadeh, kuram nāvessodu izpildīja 2008. gada 10. jūnijā. Nesen es redzēju fotogrāfijas, kurās redzami publiskie nāvessodi Irānā. Ticiet man, tie ir vieni no briesmīgākajiem skatiem, ko es savā dzīvē esmu redzējusi.
<P>
Mana grupa, GUE/NGL, ar Eiropas Parlamenta starpniecību aicina Irānas Islāma Republiku nekavējoties pārtraukt nāvessodu izpildi, it īpaši tiem cilvēkiem, kuri noziegumu izdarījuši pusaudžu vecumā. Mahmoud Ahmadinejad vadībā Irāna ilgstoši ir sūtījusi uz karātavām ne tikai masu slepkavas, bet arī cilvēkus, par kuru noziegumiem attīstītajās valstīs soda daudz vieglāk vai pat neuzskata par pretlikumīgiem. Valstij ir jāpārskata tās likumu izpratne un likums jāpārveido, lai nodrošinātu cieņu pret cilvēka dzīvību. Līdz tam brīdim Irāna paliks uz civilizētās pasaules robežas.
<SPEAKER ID="181" NAME="Paulo Casaca">
autors. - (PT) Priekšsēdētāja kungs, sistemātiski cilvēktiesību pārkāpumi Irānā jau atkal ir mūs sapulcinājuši. Pamatjautājums ir nepilngadīgo noziedznieku sodīšana par it kā izdarītiem noziegumiem.
<P>
Vai es drīkstētu precizēt, ka bieži vien tās ir, piemēram, attiecības starp viena dzimuma nepilngadīgajiem, kas pat nav noziegums, tomēr noved pie nāves spriedumiem un publiskajiem nāvessodiem, kā tas jau redzēts filmās, kurās parādīta režīma nežēlība.
<P>
Tomēr šī nežēlība neaprobežojas ar nepilngadīgajiem un sodīšanu, nomētājot ar akmeņiem, ar sodīšanas ierakstiem. Tā sevī iekļauj arī terorisma ārējo dimensiju.
<P>
Tādēļ mums vēlreiz jājautā Eiropas institūcijām, kāpēc tās turpina veicināt terorisma režīmu Teherānā, klasificējot opozīciju Iranian People's Mujahedin kā teroristisku, kā to uzsvēra mūsu kolēģis, deputāts Marios Matsakis.
<P>
Kāpēc tā vietā, lai nosodītu terorismu un cilvēktiesību pārkāpumus, institūcijas izmanto ekonomiskās un tirdznieciskās vienošanās, lai iedrošinātu Teherānu sodīt terorisma upurus? Tas ir absolūti amorāli un neattaisnojami; tā ir politika, kas nenovēršami novedīs pie konfrontācijas, kara, ja mēs to neapturēsim.
<P>
Un šo iemeslu dēļ es gribētu aicināt Komisiju un Padomi mainīt savu politiku, rīkoties saskaņā ar tiesu varu un šādā veidā neveicināt terorismu.
<SPEAKER ID="182" NAME="Tadeusz Zwiefka">
PPE-DE grupas vārdā. - (PL) Priekšsēdētāja kungs, lai arī es absolūti nevaru to pieņemt, tomēr varu saprast, ka pasaulē ir juridiskas sistēmas, kas izmanto nāvessodu. Taču es nespēju iedomāties, kā nāvessoda atbalstītāji it īpaši mūsu kulturālajās aprindās var pieņemt šā soda izmantošanu un pēcāk tā piemērošanu bērniem un pusaudžiem. Bet tieši šāda situācija ir Irānā. Saskaņā ar Amnesty International pēdējo ziņojumu vairāk nekā simts pusaudžu pašlaik gaida sodu, pie kam šis skaitlis nav precīzs, jo daži spriedumi nav reģistrēti.
<P>
Taisnība, mums ir jāaicina Irānas politisko un tiesu varu pieteikt moratoriju nāvessodu izpildīšanai. Tomēr mums sev arī jāpajautā, kā starptautiskā kopiena tiks vērtēta, kā mēs paši tiksim vērtēti, ja nespējam nodrošināt, ka starptautisko līgumu parakstītāji rīkojas saskaņā ar šo līgumu klauzulām, - uz to pusaudžu rēķina, kuri ir notiesāti uz nāvi. Ir tikai viens iemesls - ekonomiskais, un tas diemžēl ir svarīgāks par cilvēciskajiem apsvērumiem.
<SPEAKER ID="183" NAME="Marianne Mikko">
PSE grupas vārdā. - (ET) Dāmas un kungi, pasaule nepieļauj nāvessodu, bet Irāna dara savu. Situācija šajā valstī ir drūma. Irānas varas orgāni nešķiro, kuru sodīt; nāvessodu izpilda pat jauniem cilvēkiem.
<P>
Valsts, kas ratificējusi Bērnu tiesību konvenciju, ir krasā pretrunā ar pasauli. Nāvessoda piespriešana ir pilnīgā pretrunā ar cilvēktiesībām. Šāds soda veids ir necilvēcīgs. Līdz šim vismaz trīsdesmit nepilngadīgo sodīšana Irānā ir pilnīgi netaisna.
<P>
Es gribētu cerēt, ka pasaule, ieskaitot mūs, izglābs no nežēlīgā likteņa tos 85 nepilngadīgos, kuri patlaban gaida nāvessodu.
<P>
Cerēsim, ka jaunievēlētais Parlaments ienesīs jaunas cilvēcības vēsmas. Viduslaiku soda metodes ir jāatstāj pagātnē. Irānā ir jāievieš starptautiskajiem likumiem atbilstoša likumdošana. Irānai ir pēdējais laiks iesoļot 21. gadsimtā. Es pilnībā atbalstu rezolūciju.
<SPEAKER ID="184" NAME="Janusz Onyszkiewicz">
ALDE grupas vārdā. - (PL) Priekšsēdētāja kungs, mēs šodien apspriežam attiecīgo jautājumu, jo pastāv draudi, ka četriem cilvēkiem, jaunākiem par 18 gadiem, var izpildīt nāvessodu. Šis nav pirmais tāda veida lēmums Irānas tiesu sistēmā. Par laimi, Irāna ir viena no nedaudzām valstīm, kurās pusaudžiem piespriež nāvessodus un, vēl ļaunāk, tos arī patiešām izpilda. Turklāt pēdējo trīs gadu laikā Irānas spriedumi sastāda vairāk kā divas trešdaļas no šāda veida spriedumiem visā pasaulē.
<P>
Tas ir briesmīgi, ka Irāna tik uzkrītošā veidā pārkāpj starptautiskās konvencijas, kuras pati ir parakstījusi un kas kategoriski aizliedz šādu rīcību. Tas izvirza daudz būtiskāku jautājumu: vai starptautiskajai kopienai ir zināmi paņēmieni, kā tikt galā ar tādām valstīm? Citiem vārdiem, vai ir iespējams veikt kādas taustāmas un efektīvas sankcijas pret minēto valsti, ja tā nepilda saistības, kuras brīvprātīgi uzņēmusies?
<P>
Tas liek domāt par divām problēmām. Pirmā - nepieciešamība pārskatīt daudz lietoto priekšstatu par tiesisku valsti. Pusaudžu notiesāšana par homoseksuālām darbībām var būt saskaņā ar likumu Irānā, bet mēs, protams, nevaram piekrist šādi izprastam tiesiskumam.
<P>
Otra problēma - ja mēs pieprasām, lai citi darbojas saskaņā ar saviem solījumiem un saprātīgiem likumiem, kuri atbilst pamatbrīvībām, mums arī pašiem ir jārespektē šie likumi. Šinī kontekstā mums neatliek nekas cits, kā vien atcerēties mūsu pašu, maigi izsakoties, novēloto rīcību tad, kad jāizpilda galīgais tiesas spriedums un jāizņem no teroristisko organizāciju saraksta Irānas People's Mujahedin.
<SPEAKER ID="185" NAME="Zdzisław Zbigniew Podkański">
UEN grupas vārdā. - (PL) Priekšsēdētāja kungs, cilvēkam visdārgākais ir viņa dzīvība. Tāpēc nevajadzētu nevienam to laupīt ne ar kādu ieganstu. Īpaši necilvēcīgi ir ar sišanu un spīdzināšanu piespiest jaunus cilvēkus atzīties noziegumā, lai attaisnotu nāves spriedumus. Irāna noteikti ir viena no valstīm, kur tiek izpildīti neskaitāmi nāvessodi, arī jauniem cilvēkiem. Jaunākā informācija liecina, ka vismaz 85 mazgadīgie noziedznieki šajā valstī gaida soda izpildi.
<P>
Tādēļ Irānai ir pēdējais laiks pārtraukt šādu rīcību un atzīt juridiskos standartus, kurus pieņēmušas citas valstis. Jauni cilvēki ir jāizglīto, nevis jānogalina.
<SPEAKER ID="186" NAME="Tunne Kelam" AFFILIATION="PPE-DE">
Priekšsēdētāja kungs, tikai pirms 9 dienām Irānas jaunietis Mohammed Hassanzadeh tika sodīts, vēl nesasniedzis 18 gadu vecumu. Ir vēl citi, kuri gaida rindā uz nāvi par viņiem piedēvētiem noziegumiem, kurus viņi izdarīja pirms pilngadības sasniegšanas.
<P>
Es domāju, ka šis ir gadījums, kad sabiedriskajai domai jāatgādina, ka Teherāna ir kļuvusi par pasaules līderi nepilngadīgo noziedznieku sodīšanas skaita ziņā. Tādēļ mēs Irānas režīmam strikti pieprasām pārtraukt šīs sodīšanas.
<P>
Tomēr - un es vēršos pie komisāra - ir praktiskākas lietas, kuras mēs varam veikt. Mēs beidzot varam dot rīcības brīvību Irānas demokrātiskajai opozīcijai, Nacionālajai Pretošanās Padomei, lai atbrīvotos no šīs necilvēcīgās diktatūras uz visiem laikiem.
<SPEAKER ID="187" NAME="Philip Bushill-Matthews" AFFILIATION="PPE-DE">
Priekšsēdētāja kungs, Marios Matsakis atklāja debates ar jautājumu, vai kāda valsts ir atbildīga par visas ES mudināšanu aizliegt PMOI. Es varu atbildēt uz šo jautājumu: tā bija Apvienotā Karaliste. Iemesls, kādēļ Apvienotās Karalistes valdība to darīja ir - to lūdza Irānas valdība.
<P>
Ar nožēlu jāsaka, ka manā valstī ir valdība, kura neatļaus saviem ļaudīm balsot par Lisabonas līgumu referendumā un uzstās, ka Irānas tautas balss netiek sadzirdēta visā Eiropā.
<P>
Es aicinu Apvienotās Karalistes valdību - kad viņi nākamajā nedēļā balsos Vestminsterā - nodrošināt, ka viņi atceļ aizliegumu saskaņā ar ES tiesas spriedumu. Pārāk ilgi Apvienotās Karalistes valdība ir bijusi problēmas daļa. Tai jākļūst par daļu no risinājuma.
<SPEAKER ID="188" NAME="Peter Skinner" AFFILIATION="PSE">
Priekšsēdētāja kungs, šis ir ļoti nopietns jautājums. Irāna soda jaunus vīriešus un sievietes, sodu izmantojot kā sociālās kontroles līdzekli. Tas ir kas nedzirdēts modernās pasaules laikmetā, ka soda jaunas meitenes un zēnus, viņus līdz nāvei nomētā ar akmeņiem vai pakar uz rūpniecības celtņiem.
<P>
Mēs aicinām un pieprasām, lai starptautiskā sabiedrība dara vairāk, bet tā vietā, lai ar to būtu vienoti, mēs dzirdam saucienus, kas vēršas pret atsevišķām starptautiskās kopienas daļām. Mēs dzirdam, piemēram, pret ASV vērstu nosodījumu; dzirdam atšķirīgus viedokļus te, Parlamentā, par to, kā mums vajadzētu rīkoties. Mēs nekad neatrisināsim problēmu, ja nenostāsimies visi kā viens pret šo viduslaiku krīzi, kas pārņēmusi visu valsti. Un tas ir jāpaveic mums pašiem.
<SPEAKER ID="189" NAME="Marios Matsakis" AFFILIATION="ALDE">
Priekšsēdētāja kungs, es tikai vēlējos vēlreiz īsi uzstāties, lai pievērstu savu kolēģu uzmanību grāmatai, kurā aprakstīta ļaunprātīga cilvēktiesību pārkāpšana Irānā 2007. gadā. Grāmatu man iedeva pavisam nesen, un tajā ir vairākas šokējošas atsauces, no kurām viena ir par meiteni Ameneh Salam no Naqadeh ciemata, kura gaida, kad tiks pakārta par to, ka ir palikusi stāvoklī, nebūdama precējusies. Starp citu, vīrietim, no kura viņa palika stāvoklī, tika piespriesti 99 pātagas sitieni.
<SPEAKER ID="190" NAME="Ewa Tomaszewska" AFFILIATION="UEN">
(PL) Priekšsēdētāja kungs, Irānā kopš 1990. gada vismaz 430 jauniešiem ir izpildīti nāvessodi. Nāvessods bērniem ir negods pieaugušajiem. Katrs noziegums, ko izdarījis pusaudzis, ir pieaugušo neveiksmīgas audzināšanas rezultāts. Pārcelt pašu neveiksmes vai kompetences trūkumu uz pusaudžiem, izpildīt bērniem nežēlīgus sodus, ieskaitot nāvessodus - tas patiešām ir noziegums. Irānā nāvessodu piespriež pat desmitgadīgiem bērniem. Nāvessodi pusaudžiem ir pretrunā ar Irānas Islāma Republikas starptautiskajām saistībām. Irānas varas orgāniem būtu nekavējoties jāpārtrauc slepkavot jaunus cilvēkus nežēlīga likuma vārdā.
<SPEAKER ID="191" NAME="Zbigniew Zaleski" AFFILIATION="PPE-DE">
(PL) Priekšsēdētāja kungs, kāds varbūt domā, ka pēc Robert Hughes grāmatas "Liktenīgais Krasts” publikācijas tajā aprakstītā Britu Troņa - ar to domājot tiesas - veiktā mazu bērnu un viņu vecāku transportēšanu uz Austrāliju nekad vairs neatkārtosies. Patiesībā ir pagājis gadsimts vai pusotrs, un tas pats notiek Irānā, islāma valstī, kur it kā varētu uzskatīt, ka valsts pievērš uzmanību ģimenei. Tas, kas šeit notiek, ir lielāka nežēlība nekā dažs labs spēj iedomāties.
<P>
Ja nerīkosimies, lai aizstāvētu šos bērnus, neboikotēsim režīmu, ja mēs, cik spējam, to nenosodīsim visā pasaulē, mūs uzskatīs par līdzvainīgiem, jo būsim klusējuši un necentāmies aizstāvēt cilvēka dzīvību.
<SPEAKER ID="192" NAME="Michael Cashman" AFFILIATION="PSE">
Priekšsēdētāja kungs, es nosodu cilvēktiesību pārkāpumus, kas ik dienu tiek izdarīti Irānā. Es uzskatu arī, ka mums būtu jāatceļ People's Mujahedin aizliegšana, un tas jādara iespējami ātri.
<P>
Es esmu pret to, ka nāvessods tiek piemērots pusaudžiem. Es nekad neaizmirsīšu fotogrāfiju, kurā redzams, kā publiski pakar divus zēnus. Viņus sodīja, jo abi bija jauni homoseksuāļi, kuri uzdrošinājās viens otru mīlēt. Šāda nežēlība ir jānosoda visā pasaulē. Tieši tāpēc, komisār, ir nepieciešamas radikālas pārmaiņas mūsu Irānas politikā. Mēs nedrīkstam nodoties bezdarbībai un gaidīt, tam vairs nav laika!
<SPEAKER ID="193" NAME="Avril Doyle" AFFILIATION="PPE-DE">
Priekšsēdētāja kungs, arī es vēlos nosodīt mūsdienās notiekošos cilvēktiesību pārkāpumus Irānā, un, ja reiz Lielbritānijā nākamajā nedēļā ir balsojums, es vēlētos arī, lai Padome - es domāju, tas būs Francijas prezidentūras laikā - vienreiz un uz visiem laikiem no teroristu saraksta izslēdz PMOI.
<P>
Patiesībā, lai arī Apvienotā Karaliste ir atbildīga, ka PMOI ir saraksta pirmajā vietā, - paldies Dievam par kopējo tieslietu un Lielbritānijas tiesu sistēmu, kuras vismaz nodrošināja neatkarīgu, brīvu, objektīvu tiesu, rekomendējot, ka, pirmkārt PMOI ir nodarīta netaisnība, ieliekot to teroristu sarakstā, un rekomendējot to no saraksta izslēgt.
<P>
Es mudinu Francijas prezidentūru - cik saprotu, tas notiks viņu tiesā - rīkoties un nekavējoties izslēgt PMOI. Mēs nedrīkstam pieļaut, ka turpinās cilvēktiesību pārkāpumi un nāvessodi tiek lietoti vispār, it īpaši attiecībā uz jaunām sievietēm un pusaudžiem.
<SPEAKER ID="194" NAME="Charlie McCreevy">
Komisijas loceklis. - Priekšsēdētāja kungs, diemžēl šodien te nav manas kolēģes Benita Ferrero-Waldner, tāpēc viņas vārdā es pateicos jums par iespēju runāt par pusaudžu sodīšanu Irānā.
<P>
Komisiju, tāpat kā jūs, satrauc šis sirdi plosošais jautājums. Lai arī Komisijai, kā jūs zināt, nav pietiekamas pārstāvniecības Teherānā, tā cieši seko cilvēktiesību situācijai un darbojas ciešā saskaņā ar tur pārstāvēto ES dalībvalstu vēstniecībām. Ir svarīgi piebilst, ka Eiropas Parlaments, Eiropas Savienības Padome un Komisija ir ieņēmušas saskaņotu un konsekventu pozīciju. Mūsu bažas apliecina pēdējo divu nedēļu laikā publicētie EP prezidentūras paziņojumi: 4. un 10. jūnijā Mohammad Fadaei, Benhoud Shojaee un Saeed Jazee lietās, visās piespriests nenovēršams sods par noziegumiem, kurus viņi pastrādājuši pusaudžu vecumā; un 13. jūnijā, par Mohammad Hassanzadeh sodīšanu.
<P>
Komisija pilnībā atbalsta šo ziņojumu principu un saturu: nevar būt attaisnojuma tam, ka Irānas varas iestādes piespriež nāvessodu nepilngadīgiem noziedzniekiem. Tas viennozīmīgi ir pretrunā ar starptautisko tiesību aktu juridiski saistošiem noteikumiem, kurus Irāna ir ratificējusi, īpaši jau pret Starptautisko paktu par civilajām un politiskajām tiesībām un Bērnu tiesību konvenciju.
<P>
Tas, ka par šo jautājumu ļoti īsā laika periodā ir bijis tik daudz ziņojumu, acīmredzot atspoguļo pieaugošo sodu skaitu Irānā, tai skaitā nepilngadīgo sodīšanu. Moratorijs jauniešu sodīšanai, par kuru Irānas galvenais tiesnesis Ayatollah Shahroudi ir izdevis dekrētu, tiek rupji pārkāpts, un to dara viņa paša tiesneši.
<P>
Mūsu pārskatu tonis un biežums Irānas sakarā diemžēl atspoguļo arī faktu, ka mūsu dialogs un cilvēktiesību iniciatīvas, vispār un īpaši jautājumā par pusaudžu sodīšanu, nav bijuši efektīvi. Irānas varas iestādes aizvien biežāk tīšām neievēro mūsu aicinājumus pakļauties starptautiskajiem cilvēktiesību likumiem, tādēļ mums nav citas izvēles kā vien ķerties pie tā sauktās "megafonu diplomātijas", izmantojot publiskos paziņojumus, pret kuriem Teherāna jūt riebumu un kurus noraida.
<P>
Irānai ir jāapzinās tās pienākumi. Pēc Mohammad Hassanzadeh sodīšanas Komisija no savas puses ir skaidri pateikusi Irānas varas iestādēm, ka tāda rīcība met ēnu uz Irānas starptautisko reputāciju un savstarpējām attiecībām. Bez konkrētiem uzlabojumiem cilvēktiesību jomā nav panākams mūsu kopējais mērķis būtiski attīstīt attiecības starp Eiropas Savienību un Irānas Islāma Republiku.
<P>
Es ticu, ka Eiropas Parlaments un visi ES partneri piekritīs šai pozīcijai un atbilstoši rīkosies. Tādēļ es atkārtoti izsaku mūsu nopietno aicinājumu Irānas Islāma Republikas varas iestādēm ievērot starptautiskās konvencijas, kuru dalībniece tā ir, un pasargāt visu to pusaudžu dzīvības, kas joprojām gaida nāves rindā.
<SPEAKER ID="195" NAME="Priekšsēdētājs">
Debates ir slēgtas.
<P>
Balsošana sāksies pēc debatēm.
