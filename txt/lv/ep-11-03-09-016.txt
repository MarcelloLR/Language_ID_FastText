<CHAPTER ID="016">
Progress Tuvo Austrumu miera procesā (debates) 
<SPEAKER ID="563" NAME="Priekšsēdētājs">
Nākamais darba kārtības punkts ir Komisijas priekšsēdētāja vietnieces, Savienības Augstās pārstāves ārlietās un drošības politikas jautājumos, ziņojums par progresu Tuvo Austrumu miera procesā.
<SPEAKER ID="564" NAME="Catherine Ashton">
Komisijas priekšsēdētāja vietniece / Savienības Augstā pārstāve ārlietās un drošības politikas jautājumos. - Priekšsēdētāja kungs! Esmu pateicīga par iespēju šodien debatēt par Tuvo Austrumu miera procesu, un es esmu ārkārtīgi ieinteresēta uzklausīt godājamos deputātus. Es domāju, ka progresa panākšana miera procesā ir ļoti steidzama un ļoti svarīga.
<P>
Kā jau iepriekš šodien Parlamentā esam apsprieduši, mūsu dienvidu kaimiņvalstis un plašākie Tuvie Austrumi strauji mainās. Mēs esam pieredzējuši vēsturiskus notikumus Tunisijā un Ēģiptē, kā arī Lībijā notiekošo vardarbību, un mēs arī zinām, ka Jemenā, Bahreinā un citur turpinās protesti. Reģionā notiek apvērsums, un daži ir izteikušies, ka pašlaik nav piemērots brīdis, lai koncentrētos uz apstādināto Izraēlas-Palestīnas miera procesu, tomēr es uzskatu, ka patiesībā ir gluži otrādi. Šobrīd ir pat vēl svarīgāk censties izbeigt šo konfliktu, un tas būtu svarīgs ieguldījums, lai panāktu mieru un stabilitāti reģionā.
<P>
Šo vēstījumu esmu nodevusi reģiona apmeklējumu laikā janvārī un februārī un diskusijās ar prezidentu Abbas kungu un premjerministru Netanyahu kungu: jāpanāk vienošanās, lai paaugstinātu abu tautu drošību. Es arī uzskatu, ka Eiropas Savienībai ir nozīmīga loma šajā procesā. Ārlietu padome ir ļoti skaidri norādījusi savu nostāju, pēdējo reizi Padomes secinājumos decembrī.
<P>
Vienīgā dzīvotspējīgā izvēle ir pārrunās panākts atrisinājums attiecībā uz visiem galīgā statusa jautājumiem. Lai panāktu patiesu mieru, jābūt risinājumam attiecībā uz Jeruzalemes kā nākamās divu valstu galvaspilsētas statusu, lai Izraēlas valsts un neatkarīga, demokrātiska, blakusesoša un dzīvotspējīga Palestīnas valsts pastāvētu līdzās mierā un drošībā. Eiropas Savienībai ir skaidra nostāja attiecībā uz apmetnēm: apmetnes ir nelikumīgas, tās rada šķēršļus mieram un draud padarīt neiespējamu divu valstu risinājumu.
<P>
Es vadīju Kvarteta sanāksmi Minhenē 5. februārī. ES piedalījās šajā sanāksmē, tiecoties izveidot spēcīgu Kvartetu, un es domāju, ka mums izdevās to panākt. Kopā ar mūsu partneriem no ANO, no ASV un Krievijas mēs vienojāmies par mērķtiecīgu plānu. Pagājušajā nedēļā Kvarteta sūtņi pirmo reizi tikās ar palestīniešu delegāciju Briselē, un sanāksmi vadīja Helga Schmid, EAS Politikas nodaļas vadītāja un ģenerālsekretāra vietniece. Rīt Kvarteta sūtņi pirmo reizi tiksies ar Izraēlas delegāciju.
<P>
Tagad sūtņi turpina gatavot nākamās svarīgās sanāksmes, kad atkal tiksies Ban Ki-moon kungs, Krievijas Ārlietu ministrs Lavrov kungs, Valsts sekretāre Clinton kundze un es. Tomēr, ja ir nolemts panākt risinājumu, izveidojot divas valstis, abām valstīm jābūt dzīvotspējīgām. Tādēļ ir svarīgi, lai ES būtu lielākā palestīniešu atbalstītāja. Mēs esam apņēmušies turpināt atbalstīt viņu valsts izveides plānu un tā īstenošanu gan politiski, gan finansiāli.
<P>
Saistībā ar to mēs esam jau apstiprinājuši pirmo piešķīrumu EUR 100 miljonu apmērā no EUR 300 miljoniem, kas piešķirti 2011. gadā. Papildus tiek palielināti fondi iestāžu izveidei, lai stiprinātu palestīniešu iespējas virzīties uz valstiskumu. Šis darbs ir svarīgs topošās Palestīnas valsts dibināšanā un ir svarīgs, lai atrastu risinājumu, kā izveidot divas valstis.
<P>
Godājamiem deputātiem ir zināms, ka esmu divas reizes apmeklējusi Gazu un pēc tikšanās ar uzņēmējiem, pilsonisko sabiedrību un jo īpaši daudziem bērniem mēs esam piedāvājuši vispusīgu palīdzības kompleksu, vēršot galveno uzmanību uz infrastruktūru, aprīkojumu un apmācību Kerem Shalom robežšķērsošanas punktā. Tas ir īpaši paredzēts, lai atbalstītu lielāku preču plūsmu, pieļaujot eksportu, lai veicinātu tautsaimniecības atveseļošanos. Abos Gazas apmeklējumos es aicināju cilvēkiem šeit sniegt lielāku iespēju attīstīt tautsaimniecību un nodrošināt darba vietas un nākotni viņu bērniem. Es arī aicināju un turpinu aicināt atbrīvot Gilad Shalit.
<P>
13. aprīlī es uzņemšu ad hoc koordinācijas komiteju, ko vada Norvēģija; mēs apspriežam iespēju jūnijā rīkot ziedotāju konferenci. Godājamie deputāti zina, ka 22. februārī Asociācijas padomē notika noderīga un ražīga viedokļu apmaiņa ar Izraēlu, kurā tika apspriests Tuvo Austrumu miera process un citi reģionāli jautājumi, jo īpaši, protams, reģionā notiekošās izmaiņas. Diskusijas aptvēra mūsu divpusējās attiecības un to, kā turpmāk uzlabot sadarbību ar pašreizējo rīcības plānu, ņemot vērā vēlmi atrast risinājumu.
<P>
Es arī apsveicu Izraēlas vēlmi rīt tikties ar Kvarteta sūtņiem, tomēr es mudinu Izraēlu tagad rīkoties konstruktīvi, lai atrastu risinājumu un veicinātu, un atbalstītu virzību uz tiešām sarunām. Kā jau teicu, es uzskatu, ka tas ir šī reģiona abu tautu interesēs, un es uzskatu, ka premjerministram Netanyahu kungam ir nozīmīga loma, lai palīdzētu virzīt sarunas.
<P>
Godājamie deputāti! Es ļoti gaidu jūsu viedokli, tāpēc pie šī punkta apstāšos. Es domāju, ka mēs visi šajā Parlamentā vēlamies redzēt, lai šis konflikts beidzot tiktu izbeigts un abas puses rastu risinājumu, kurš nodrošinātu stabilitāti Izraēlas un Palestīnas tautām, kas arī palīdzētu uzlabot reģiona stabilitāti un drošību. Es to vēlos un ceru, ka tas drīz notiks.
<SPEAKER ID="565" NAME="José Ignacio Salafranca Sánchez-Neyra" LANGUAGE="ES">
Priekšsēdētāja kungs, baronese Ashton, dāmas un kungi! Baronese Ashton, jūs pareizi teicāt, ka Vidusjūras dienvidu valstis novērš uzmanību no konflikta Tuvajos Austrumos un miera procesa, kurš ilgst jau aptuveni 30 gadus, un, šķiet, tagad ir sastindzis.
<P>
Jūsu apmeklējums ir parādījis, ka pašreizējie notikumi un vispārējā situācija reģionā ir ietekmējusi šo procesu. Saistībā ar šo apmeklējumu es vēlētos jautāt, kāds ir jūsu viedoklis par vairākiem jautājumiem.
<P>
Šorīt mēs apspriedām Apvienoto Nāciju Organizācijas Drošības padomes grūtības iegūt nākamo rezolūciju, lai noteiktu lidojumu aizliegumu zonu virs Lībijas. Kā jums šķiet, kādā mērā miera procesu un galvenā dalībnieka uzticamību ietekmējis tā nesenais veto saistībā ar ierosināto rezolūciju, kurā nosodītas apmetnes palestīniešu teritorijās? Kā jūs domājat, kā Drošības padomes lēmuma neesamība ietekmē izpratni par B. Obama administrācijas apņemšanos iesaistīties šajā procesā?
<P>
Otrkārt, kā jūs vērtējat Palestīnas valsts pašpārvaldes lēmumu rīkot prezidenta un parlamenta vēlēšanas līdz septembrim un Hamas lēmumu nepiedalīties šajās vēlēšanās?
<P>
Visbeidzot, baronese Ashton, es vēlētos dzirdēt, ko jūs domājat par palestīniešu delegācijas vadītāja atkāpšanos pēc WikiLeaks dokumentu publicēšanas, par pārgrupēšanos Palestīnas valsts pašpārvaldē un rezonansi, ko nopludinātie dokumenti izraisījuši Palestīnas pusē, Izraēlas valdībā vai kopumā abās pusēs.
<SPEAKER ID="566" NAME="Véronique De Keyser" LANGUAGE="FR">
Priekšsēdētāja kungs, baronese Ashton! Mēs par to esam runājuši visu dienu: milzīgās cerības, kas ir parādījušās pēc revolūcijām arābu pasaulē mums parāda, ka demokrātija ir kaut kas tāds, uz ko mēs visi tiecamies, un izņēmumu tur nav. Visiem būtu jāatzīst tiesības brīvi dzīvot.
<P>
Tas attiecas arī uz palestīniešiem, jo tieši šobrīd, jo īpaši Gazā, jauniem palestīniešiem - un viņu ir ārkārtīgi daudz - nav izredžu, nav nākotnes, nav iespēju sevi izglītot, pārvietoties un dažkārt pat saņemt veselības aprūpes pakalpojumus vai paēst. Tas noteikti nav pieņemami. Mēs dalāmies šajās izjūtās; es domāju tajās dalās gandrīz ikviens.
<P>
Tomēr pēc tam es sev jautāju, un es nevaru saprast - izskaidrojiet man to - ko Eiropas Savienība cenšas panākt ar šo asociācijas nolīgumu. Jūs par to runājāt. Es esmu izlasījusi un pārlasījusi asociācijas nolīguma protokolu. Lai gan Eiropas Savienība ir atmaskojusi starptautisko tiesību aktu pārkāpumus daudzos aspektos, kā jūs iepriekš norādījāt, mēs esam nodrošinājuši virkni pozitīvu stimulu - jūs tos saucat par pozitīviem stimuliem - lauksaimniecības, zivsaimniecības, vides, kārtības nodrošināšanas, tiesiskās sadarbības, transporta, kosmosa izpētes sadarbības, uzlabotas zinātniskās sadarbības un ACCA nolīguma jomā, pretī nesaņemot ne garantijas, ne ko citu.
<P>
Jūs bijāt uzaicinājuši Izraēlas pārstāvjus uz Kvarteta sanāksmi, bet viņi neieradās. Tādā veidā es nevēlos kritizēt jūs, baronese Ashton. Es zinu par jūsu centieniem; jūs ieguldāt daudz darba šī jautājuma risināšanā. Es pat nevēlos jums stāstīt, ka šie pozitīvie stimuli nedarbojas. Tas, ko vēlos jums jautāt, vai mums joprojām šobrīd ir tiesības iztikt bez jebkāda veida spiediena, nevis sankcijām. Vai mums ir tiesības nodrošināt tautsaimniecības un tirdzniecības stimulus, kad tik daudz cilvēktiesību un starptautisko tiesību aktu aspekti tiek pastāvīgi pārkāpti? Es tā nedomāju, un, vēl vairāk, es domāju, ka tā ir politiska kļūda, ņemot vērā revolūcijas, kuras tagad notiek arābu pasaulē.
<SPEAKER ID="567" NAME="Annemie Neyts-Uyttebroeck">
ALDE grupas vārdā. - Priekšsēdētāja kungs, Augstās pārstāves kundze! Vēlos sākt, savas grupas vārdā sakot, ka mēs pilnībā piekrītam ievadā teiktajam, jūsu izvirzītajiem mērķiem un centieniem iedvest dzīvību tajā, ko pati nosaucāt par apstādinātu miera procesu.
<P>
Es uzskatu, ka tas ir apstājies un tas ir jāatjauno, lai mēs redzētu tā progresu. Pagājušajā nedēļā Parlamentu pagodināja Izraēlas ārlietu ministra vietnieks, kurš ieradās iepazīstināt mūs ar saviem pierādījumiem. No vienas puses, viņš mūs mudināja pastāvīgi nepievērst uzmanību tam, kas notiek okupētajās palestīniešu teritorijās un, no otras puses, drīzāk pārorientēt mūsu uzmanību uz to, ko mēs, Izraēla un Eiropas Savienība, varētu darīt kopīgi.
<P>
Mums būtu vieglāk to darīt, ja būtu nopietnas pazīmes, ka Izraēla tiešām vēlas iedvest jaunu dzīvību miera procesā.
<P>
Es nevaru nesajust, ka Izraēla uzskata, ka apvērsumi vairākās arābu valstīs sniedz tai vairāk brīvas telpas. Līdzīgi kā De Keyser kundzi, mani māc bažas, ka tā var izvērsties par lielu politisku kļūdu. Gluži pretēji, Izraēlai vajadzētu izmantot to, kas pašlaik notiek, lai paātrinātu procesu un pēc iespējas ātrāk mēģinātu noslēgt miera nolīgumu.
<SPEAKER ID="568" NAME="Margrete Auken" LANGUAGE="DA">
Priekšsēdētāja kungs! Es vēlētos pateikties baronesei Ashton par viņas runu, kurā esmu nedaudz vīlusies. Es pilnībā piekrītu baronesei Ashton, ka tagad - šajā vēsturiskajā situācijā - ir laiks, kad Palestīnas-Izraēlas jautājums ir izvirzījies priekšplānā. Tomēr kāpēc neviens vārds netika bilsts par Palestīnas atzīšanu gaidāmajā septembrī?
<P>
Mēs visi ļoti labi zinām, ka mums vairs nav laika. Mēs visi ļoti labi zinām, ka tieši šis jautājums steidzami jāatrisina, un mēs izmisīgi cenšamies sadzirdēt tieši no ES galvenā pārstāvja, ka tas ir tas, ko mēs darīsim. Daudzi no mums bija lepni un pašpārliecināti, kad nesen mums tika piešķirta kopīga ES vieta Drošības padomē. Tas bija lieliski, un es vēlos par to pateikties. Tam bija arī labvēlīga ietekme. Daudzi delikāti paziņojumi tiek pieņemti augstā līmenī - milzums no tiem paceļas ēteriskos augstumos. Briesmīgi ir tas, ka no šiem izsmalcinātajiem augstumiem nonākot zemē - realitātē, mēs sastopamies ar ievērojamām problēmām.
<P>
Kā pieminēja arī De Keyser kundze, mēs redzējām, ka ES piekrīt turpmāk pilnveidot attiecības ar Izraēlu. Uz to atsaucās kā uz vienu vienīgu formalitāti, lai izvairītos no konfliktiem ar parlamentu, tomēr vissliktākais ir fakts, ka Izraēlas apmetnes izplešas tā, kā nekad iepriekš. Gazas aplenkums noteikti nav beidzies, un diemžēl baronese Ashton pieminēja tikai Kerem Shalom tā vietā, lai runātu par atvērtību uz visām pusēm. Patiesībā tas ir ļoti nopietns jautājums. Kāpēc mēs dzirdam tikai par naudu? Mēs esam maksājuši un maksājuši, un tas ir svarīgi. Mēs esam devuši naudu Salam Fayyad, bet, ja mēs nedodam viņam iespēju veidot savu valsti, tas viss būs bijis veltīgi.
<P>
Ļaujiet man nobeigt, sakot, ka tagad ES uzticamība šajā vēsturiskajā situācijā patiesi ir apdraudēta. Ja mēs faktiski nesaprotam, ka visas mūsu jaukās runas jāapstiprina ar rīcību, kas notiks ar mūsu uzticamību saistībā ar pārējām Ziemeļāfrikas un arābu valstīm? Katru reizi, kad jāizšķiras, šķiet, ka labākajā gadījumā mēs dodam naudu, bet citādi nevirzāmies uz priekšu, uzņemoties politisku rīcību.
<SPEAKER ID="569" NAME="Struan Stevenson">
ECR grupas vārdā. - Priekšsēdētāja kungs, baronese Ashton! Esmu ļoti norūpējies par situācijas progresu Irākā. Nesenā sacelšanās tur - kad ielās izgāja cilvēki, jo īpaši jauni cilvēki, kuri nevar atrast darbu, kuri redz sabrukušo tautsaimniecību, ilgstošo drošības trūkumu un sektantu slepkavības - tika brutāli apspiesta. Divdesmit deviņi cilvēki tika nogalināti, daudzi simti tika ievainoti. Tagad ir pazīmes, ka Ayad Allawi, kura partija al-Iraqiya uzvarēja vēlēšanās pagājušā gada martā, tiks izslēgts no koalīcijas, jo premjerministrs Nouri al-Maliki nav izpildījis daudzus solījumus, kuri, noslēdzot koalīcijas vienošanos, tika doti partijai al-Iraqiya.
<P>
Ja tas notiks, mēs atgriezīsimies atskaites punktā ar sektantu valdību, kuru pēc Teherānas pieprasījuma atbalsta gan al-Hakim, gan Muqtada al-Sadr, un situācija būs nestabila, jo vēlēšanās uzvarējusī partija vairs nebūs valdībā. Tas noteikti nevar būt pieņemami attiecībā uz Tuvo Austrumu nākotni.
<SPEAKER ID="570" NAME="Kyriacos Triantaphyllides" LANGUAGE="EL">
Priekšsēdētāja kungs! Ņemot vērā šodien teikto, es vēlētos izmantot šo iespēju, lai komentētu ES nostāju attiecībā uz mums apkārt notiekošajiem notikumiem arābu pasaulē. Šī nostāja jauc stagnāciju ar stabilitāti; tā ir peļama nostāja, jo tā nav ņēmusi vērā cilvēku vajadzību pēc brīvības un sociālā taisnīguma šajā reģionā. Tomēr Eiropas Savienība var rīkoties citādi; tā var rīkoties pareizi. Tieši to tā ir pierādījusi Palestīnas gadījumā, vismaz attiecībā uz tā saukto valsts izveidi. Pat, ja arābu konfliktā Eiropas Savienībai atkal nav izdevies nosūtīt spēcīgu politisku ziņojumu, tā tomēr pēdējos divus vai trīs gadus ir atbalstījusi prezidenta M. Abbas un premjerministra S. Fayyad valdību, un tādā veidā viņi varēja izveidot nepieciešamās iestādes, lai līdz nākamajam septembrim premjerministrs S. Fayyad būtu savā amatā un pieprasītu ANO atzīt neatkarīgu Palestīnas valsti, un es ceru, kad tas notiks, Eiropas Savienība atbalstīs šo prasību.
<P>
Eiropas Savienība varētu spēlēt līdzīgu lomu šī reģiona valstīs. Es ceru un lūdzos, lai tas notiktu, un aicinu Eiropas Savienību veikt pārrunas un noslēgt nolīgumu ar katru valsti, kuras tauta pieprasa pārmaiņas, un kopā šo tautu pārstāvjiem noteikt jomas, kurās Eiropas Savienība varētu palīdzēt finansiāli un citādi, apmainoties ar pieredzi un izveidojot kopīgas reģiona sociālās un ekonomiskās attīstības programmas. Tādā veidā Eiropas Savienība arī īstenotu mērķus, kurus tā noteikusi kaimiņattiecību politikā.
<SPEAKER ID="571" NAME="Bastiaan Belder" LANGUAGE="NL">
Priekšsēdētaja kungs, Augstās pārstāves kundze! Es vēlētos atgriezties pie diviem punktiem jūsu ievadā. Jūs runājāt par tiešām sarunām. Pagājušajā nedēļā man bija privilēģija organizēt plašas diskusijas ar Izraēlas valdības pārstāvjiem un Izraēlas parlamentu Knesset. Diskusiju partneriem ir jāuzticas un jātic, un viņi saka, ka vēlas tiešas sarunas ar Palestīnas pašpārvaldi. Tāpēc es vēlētos lūgt jums izmantot visu savu diplomātisko atjautību, lai īstenotu šīs tiešās sarunas, galu galā, ja vēlaties noslēgt mieru, jums jāpanāk, lai abas konflikta puses sēstos pie sarunu galda. To notikumu fonā, kad arābu tautu masas pieprasa atbildīgas valdības, mēs varam secināt, ka ir pienācis brīdis jaunam izrāvienam.
<P>
Otrkārt, es ļoti priecājos, ka jūs atsaucāties uz Gilad Shalit bēdīgo likteni, kurš ir ieslodzīts jau gandrīz piecus gadus. Tieši pirms nedēļas Jeruzalemes centrā es runāju ar viņa tēvu, un viņš vēlējās uzzināt, vai Eiropa joprojām ir norūpējusies par viņa dēlu. Jūs man sniedzāt atbildi. Es ceru, ka jūs nemitīgi turpināsiet cīnīties, lai pēc iespējas drīzāk atkal savestu kopā tēvu un dēlu.
<SPEAKER ID="572" NAME="Hans-Gert Pöttering" AFFILIATION="PPE">
(DE) Priekšsēdētāja kungs, baronese Ashton, dāmas un kungi! Arābu pasaule ir saņēmusies, lai panāktu pamatīgas pārmaiņas. Cilvēki cīnās par savu cieņu; viņi vēlas dzīvot brīvībā, demokrātijā un ievērojot tiesību aktus, kā to darām mēs. Mūsu politiskais un morālais pienākums ir sniegt pilnu un mērķtiecīgu atbalstu tiem cilvēkiem arābu pasaulē, kuri iesaistīti šajā procesā.
<P>
Pagājušajā nedēļas nogalē es biju Kairā un Tahrir Square satikos ar daudziem jauniem cilvēkiem. Jauno cilvēku atklātība, pārliecība, drosme un optimisms Kairā atstāja uz mani dziļu iespaidu. Ēģiptē un citās arābu valstīs tagad ir iespēja attīstīt demokrātiju.
<P>
Tā ir arī iespēja Izraēlai un Libānai nepalikt vienīgajām demokrātiskajām valstīm Tuvajos Austrumos. Arābijā notiekošās izmaiņas jāizmanto kā iespēja panākt mieru starp Izraēlu un Palestīnu. Mums jāatturas no jebkā, kas ir šķērslis mieram. Tas nozīmē, ka Izraēlas apmetņu būvniecība ir provokācija pret palestīniešiem un Hamas raķetes ir provokācija pret Izraēlas iedzīvotājiem. Šīs provokācijas ir jāizbeidz. Miers starp Izraēlu un Palestīnu ir iespējams - divas valstis ar drošām robežām, kas mierīgi sadzīvo kā labas kaimiņvalstis.
<P>
Tagad nav laika mazdūšībai un eksperimentāliem darījumiem. Tagad ir laiks drosmei, izlēmībai un valstsvīriem cienīgai rīcībai; tagad ir laiks mieram Tuvajos Austrumos; tagad ir laiks demokrātijai arābu valstīs.
<SPEAKER ID="573" NAME="Hannes Swoboda" AFFILIATION="S&amp;D">
(DE) Priekšsēdētāja kungs! Būsim godīgi, stāvoklis bez karadarbības, jo mēs nevaram runāt par mieru Tuvajos Austrumos, ir ļāvis diktatoriem un autoritārajiem režīmiem vismaz turēt savu tautu paklausībā un noslēgt paktu ar Izraēlu par agresijas nepieļaušanu, kā arī ļāvis Izraēlai darīt to pašu. Kā mēs esam redzējuši, šādas butaforijas un pīlāri ir ļoti trausli, un tie var pēkšņi sabrukt. Tagad tie ir sabrukuši.
<P>
Esmu priecīgs, ka Izraēla nav iejaukusies arābu valstu attīstības iekšējās lietās. Tomēr nepietiek ar neiejaukšanos. Kā teica Pöttering kungs, mums jāizmanto iespēja; tas nozīmē, Izraēlai jāizmanto iespēja noslēgt ilgstošu mieru ar demokrātiskajām valstīm; mieru, kas nebalstās uz dažu diktatoru pleciem, bet patiesi balstās uz cilvēku gribu uzturēt mieru. Šeit apmetņu attīstīšana nav tikai dzelonis miesā, kā tas vienmēr ir bijis, bet tas ir arī šķērslis. Turklāt, kad Ārlietu ministra vietnieks, uz kuru jau šeit atsaucās, sarunās Briselē teica, ka viņi nekādā gadījumā neatņem nekādas jaunas teritorijas palestīniešiem, tā ir matu skaldīšana un liels cinisms. Apmetņu attīstīšana jāpārtrauc. Esmu ārkārtīgi apbēdināts, ka amerikāņi šeit ir izmantojuši savas veto tiesības, jo tā viņi ir pierādījuši, ka viņiem nav patiesas intereses par miera procesu.
<P>
Tagad īsi par vēlēšanām, par kurām ir jau uzdoti jautājumi. Es ceru, ka mēs vēlēšanas atzīsim. Mums jāatzīst vēlēšanas un vēlēšanu rezultāts kā demokrātisks solis. Tas nenozīmē, ka mums jāatzīst jebkāda politika, kas tiek ieviesta vēlēšanu rezultātā. Tomēr mēs nedrīkstam atkārtot kļūdu, izlemjot, kurš ir vēlēšanu labais uzvarētājs un kurš ir sliktais uzvarētājs. Tā vietā mums jāatzīst demokrātiska attīstība.
<P>
Visbeidzot, tā kā mēs esam vienprātīgi šajā jautājumā: es ceru, ka jūs pastiprināsiet centienus, lai atbrīvotu Shalit kungu, lai šo problēmu var beidzot atrisināt. Tā kā apmetņu attīstība ir jēgpilna dialoga šķērslis, tā arī Shalit kunga ieslodzījums ir šķērslis tikpat lielā mērā kā vienmēr. Es ceru, ka mēs varam sākt sarunas par abām problēmām tā, lai beidzot nokļūtu pie saprātīgām, konstruktīvām miera sarunām Tuvajos Austrumos.
<SPEAKER ID="574" NAME="Alexander Graf Lambsdorff" AFFILIATION="ALDE">
(DE) Priekšsēdētāja kungs! Pārsteidzošs kontrasts! Revolūcija, arābu pasaulē notiekošās pārmaiņas ir aizraujošas mums visiem. Mēs cenšamies palīdzēt. Šodien mēs esam apsprieduši Lībiju. Pirms dažām dienām un nedēļām mēs apspriedām Ēģipti un Tunisiju. Tomēr tajā pašā laikā mums ir miera procesa sastingums. Uz šī fona mums šeit skaidri jāpasaka, baronese Ashton, ka jūs izdarījāt mums pakalpojumu, kad jums izdevās sasaukt Kvarteta sanāksmi. Tas bija ārkārtīgi konstruktīvs pakalpojums, lai virzītos uz priekšu tagad šajā dziļas nedrošības periodā reģionā un dziļas nedrošības periodā Izraēlā. Es vēlētos to ļoti skaidri uzsvērt. Palaikam jums ir arī jāpacieš Parlamenta kritika. Iespējams, šī iemesla dēļ jums pienākas arī uzslavas.
<P>
Ciktāl saturam ir nozīme, es vēlētos darīt zināmu, ka neticu, ka Izraēla ir skeptiski noskaņota pret demokrātiju arābu valstīs. Tikai šīs izmaiņas vēl nav beigušās. Es pilnībā piekrītu Pöttering kungam un arī jums, Swoboda kungs, ka tad, kad šajās valstīs būs demokrātija, ja tā būs, tajās noteikti būs lielas iespējas beidzot panākt Tuvo Austrumu miera procesa virzību. Jebkurā gadījumā ir skaidrs, ka jāpārtrauc apmetņu būvēšana, tāpat kā jebkāda sofistika, kas to aizsargā. Šajā jautājumā Parlamentā ir vienprātība starp visām grupām.
<P>
Saistībā ar sacelšanos arābu pasaulē, arī mēs esam pieredzējuši protestus pret Hamas režīmu Gazas joslā. Situācija palestīniešu teritorijās nekādā ziņā nav vienkārša. Arī šeit demokrātijai jāgūst sekmes. Šobrīd, mums par laimi, ir izturēts un konservatīvs partneris Rietumkrastā, bet tas nekādā gadījumā neattiecas uz Gazas joslu.
<SPEAKER ID="575" NAME="Nicole Kiil-Nielsen" AFFILIATION="Verts/ALE">
(FR) Priekšsēdētāja kungs, baronese Ashton! Esmu novērojusi dīvainu tendenci Eiropas Savienībā: neskatoties uz paziņojumiem, kuros kritizēti Izraēlas cilvēktiesību pārkāpumi, dalībvalstis un Komisija nenogurstoši strādā, lai stiprinātu politiskās un ekonomiskās attiecības ar Izraēlu, neizvirzot nekādus nosacījumus.
<P>
Faktiski 22. februārī Eiropas Savienība atjaunināja asociācijas nolīgumu ar Izraēlu, apsolot pastiprināt sadarbību atsevišķos nenoliedzami īpašos nolīgumos dažādās jomās: konkursi, piekļuve valsts pasūtījumiem, Izraēlas integrācija Eiropas pētniecības jomā un tādās Eiropas aģentūrās kā Eiropols, Eiropas Kosmosa aģentūra un citās.
<P>
31. janvārī Komisija atļāva ES pilsoņu personas datu pārsūtīšanu uz Izraēlu, valsti, kura tiek turēta aizdomās par ES pilsoņu pasu izmantošanu, lai veiktu prettiesisku slepkavību Dubaijā pagājušajā gadā.
<P>
Izraēla, kura jau piedalās vairāk nekā 800 projektos ar Eiropas universitātēm un uzņēmumiem, 2013. gadā saņems vairāk nekā EUR 500 miljonu subsīdijas. Starp labuma guvējiem būs ieroču ražotājs Elbit un Izraēlas aviācijas rūpniecības uzņēmumi, kas ražo bezpilotu un citas lidmašīnas, kuras tiek izmantotas pret cilvēkiem Gazā.
<P>
Asociācijas padomē Eiropas Savienība apsveica jaunos Netanyahu kunga paziņotos pasākumus saistībā ar Gazu un Rietumkrastu.
<P>
Baronese Ashton, lūdzu, norādiet, kas ietverts šajos veicināšanas pasākumos, kad simtiem smago automašīnu vadītāji protestē Gazā, jo mēs runājam par Karni robežšķērsošanas punkta slēgšanas atmaskošanu? Un vēl, kā Netanyahu kungs ierosina pārtraukt straujo Jeruzalemes un Rietumkrasta kolonizāciju?
<P>
Baronese Ashton, es būšu pateicīga, ja jūs varēsiet nosūtīt iedrošinājuma un patiesas cerības ziņojumu visām tām sievietēm, kuras vakar Palestīnā izgāja ielās un kuru cerības lielā mērā saistītas ar Eiropas Savienību.
<SPEAKER ID="576" NAME="Patrick Le Hyaric" AFFILIATION="GUE/NGL">
(FR) Priekšsēdētāja kungs, baronese Ashton! Revolūcijas arābu pasaulē saskan ar palestīniešu tautas prasībām. Tomēr ir viena atšķirība: palestīnieši necīnās pret savu līderi, bet pret ārēju spēku, kurš, neievērojot starptautiskos tiesību aktus, viņus pakļauj, pazemo, aplaupa, kolonizē, atņem viņiem brīvību, zog viņu zemi un mājas, būvē mūrus un Gazai uzspiež blokādi, atstājot miljonu cilvēku bēgļu nometnēs.
<P>
Baronese Ashton, esmu dzirdējis jūsu paskaidrojumus, tomēr Eiropas Savienībai nepieciešama stingrāka nostāja un aktīvāka rīcība. Arābu tautas mūs novēro. Tuvajos Austrumos notiek liela apjoma izmaiņas. Liela apjoma izmaiņas ir nepieciešamas arī Izraēlas vadībā, kurai jāciena vispārējās tiesību aktos noteiktās vērtības. Izmantojiet visus jūsu rīcībā esošos resursus, tostarp vērsieties pie attiecīgajiem asociācijas nolīgumiem. Es piekrītu tam, ko teicāt par Gilad Shalit, bet es jau esmu jautājis, kā jūs plānojat nodrošināt jauna franču izcelsmes palestīnieša Salah Hamouri atbrīvošanu, kurš bez iemesla ieslodzīts Izraēlas cietumā.
<P>
Beidzot, baronese Ashton, īstenojiet spēcīgu politisku rīcību, vissvarīgāko politisko rīcību: nodrošiniet, lai Eiropas Savienība oficiāli, bez kavēšanās, atzītu Palestīnas valsti tās 1967. gada robežās ar galvaspilsētu Austrumjeruzalemi.
<SPEAKER ID="577" NAME="Fiorello Provera" AFFILIATION="EFD">
(IT) Priekšsēdētāja kungs, dāmas un kungi! Eiropas Savienība ir galvenais Palestīnas pašpārvaldes finansiālais balsts, nodrošinot to ar aptuveni EUR 1 miljardu gadā, tomēr Eiropas politiskā loma miera procesā ir palikusi nenozīmīga.
<P>
Šī liela apmēra finansiālā palīdzība dod mums tiesības aicināt Palestīnas valsts pašpārvaldi (PNA) atgriezties pie sarunu galda. Mums jābūt skaidrai nostājai jautājumā par Palestīnas atzīšanu. Problēma mierīgai līdzāspastāvēšanai ar Izraēlu netiks atrisināta ar vienpusēju Palestīnas valsts atzīšanu, kura, turklāt, joprojām nav sevi proklamējusi.
<P>
Tā vietā PNA jāatgriežas pozīcijā, kurā tā ieņem aktīvu lomu, jāsēžas pie sarunu galda un jārisina notiekošie strīdi, jo īpaši par drošām robežām, par Jeruzalemes statusu un bēgļu jautājumu. Pat daļēja vienošanās stiprinātu abu pušu mēreni noskaņotās sabiedrības daļas un samazinātu ekstrēmisma ietekmi.
<SPEAKER ID="578" NAME="Diane Dodds" AFFILIATION="NI">
Priekšsēdētāja kungs! Tuvajos Austrumos valdošais pārmaiņu vējš solīja demokratizāciju, un neviens īstens demokrāts nevar noliegt, ka Ēģiptes, Tunisijas un tagad Lībijas tautas ir pelnījušas gan brīvību, gan demokrātiju.
<P>
Es varu arī pilnībā piekrist Augstās pārstāves kundzei, ka šie notikumi, tā vietā, lai radītu apjukumu, pieprasa pievērst mūsu uzmanību miera procesam. Nesenos reģiona apmeklējumos es Izraēlā sastapu saprotami nervozus cilvēkus. Iepriekš ir pieredzēts politiskais vakuums, ko aizpildījuši Hamas un Hezbollah.
<P>
Šādā situācijā mums jāapsver, kā mēs vislabāk varam palīdzēt gan nodrošināt miera procesu, gan stabilitāti reģionā.
<P>
Svarīgi stūrakmeņi ir Izraēlas vajadzības pēc drošības un nolīgumu ar kaimiņvalstīm derīguma atzīšana. Mums arī ir jāatzīst, ka kaimiņattiecību politika nav izdevusies. Pašlaik šai politikai mēs tērējam EUR 1,5 miljardus gadā. Mums jānovērtē tās sniegtais labums. Ja mēs aplūkojam Ēģipti, kur desmitiem tūkstoši cilvēki katru gadu pievienojas darba tirgum, nesaredzot ekonomisko nākotni un cerības, iespējams, mums reālistiski jāatzīst, ka tur jau ir nākamās revolūcijas sēklas.
<SPEAKER ID="579" NAME="Francisco José Millán Mon" AFFILIATION="PPE">
(ES) Priekšsēdētāja kungs! Kā norādīts Minhenē izveidotajā Tuvo Austrumu Kvarteta paziņojumā, mēs visi 2011. gada septembrī vēlētos redzēt Izraēlas un Palestīnas sarunu noslēgumu, panākot divu valstu risinājumu, kurš nes mieru un drošību. Diemžēl izredzes nav rožainas. Ir atlikuši tikai seši mēneši, bet sarunas ir sastingušas un apstājušās pie jautājuma par apmetnēm.
<P>
Dāmas un kungi! Es nedomāju, ka dārgā laika zaudēšana dotu labumu Izraēlai vai veicinātu veiksmīga risinājuma atrašanu. No vienas puses, esmu nobažījies, ka Palestīnā vēl grūtāk nekā iepriekš būs atrast mēreni noskaņotus līderus ar pietiekamu politisko atbalstu, lai varētu panākt vienošanos ar Izraēlu, kas nav viegls uzdevums. No otras puses, ja apmetnes paliek, būs vēl grūtāk nekā iepriekš izveidot patiešām dzīvotspējīgu Palestīnas valsti.
<P>
Lēdija Ashton kundze, es piekrītu, ka miera procesu nedrīkst apstādināt dēļ politiska apvērsuma reģionā. Ja pašreizējo notikumu rezultātā tiks izveidoti demokrātiski režīmi, kā mēs visi ceram, režīmi, kuri ieklausīsies cilvēku vēlmēs, politiskais klimats reģionā kļūs vēl mazāk labvēlīgs Izraēlai. Iespējams, ka Izraēla kļūs vēl vairāk izolēta, un dažas arābu kaimiņvalstis uz to izdarīs lielāku spiedienu.
<P>
Var secināt, ka ikviens, tostarp Izraēla, gūs labumu, panākot risinājumu pēc iespējas ātrāk. Tāpēc es mudinu Eiropas Savienību aktīvi sekmēt miera procesa atsākšanu ciešā sadarbībā ar Amerikas Savienotajām Valstīm un citiem Kvarteta dalībniekiem.
<P>
Lēdija Ashton kundze, es ceru, ka šomēnes Kvarteta sanāksme notiks augstā līmenī, kā tas noteikts Minhenes paziņojumā. Vai jūs varat apstiprināt, ka tā būs?
<SPEAKER ID="580" NAME="Proinsias De Rossa" AFFILIATION="S&amp;D">
Priekšsēdētāja kungs! Pašreizējā situācija reģionā ir gan riskanta, gan cerīga. Es apsveicu demokrātisku kustību parādīšanos Izraēlas kaimiņvalstīs. Mums jānoraida rasistu stereotips, kas to uzskata par draudu.
<P>
Es vadīju parlamentāro delegāciju uz Gazu un Rietumkrastu 2010. gada decembrī. Sirdi visplosošākais stāsts bija par mazu zēnu, kurš katru dienu uz skolu ņēma līdzi savas rotaļlietas, jo nebija pārliecināts, ka, nākot mājās, viņa mājas un ģimene joprojām būs savā vietā.
<P>
Šī bērna vecāki vēlas mieru. Visi PLC locekļi, kurus mēs satikām gan Rietumkrastā, gan Gazā, vēlas drošas Izraēlas un Palestīnas robežas, kas pamatojas uz 1967. gada zaļo līniju. Viņi arī vēlas, lai pārtrauc apmetņu izveidi. Nav izprotams, ka premjerministrs Netanyahu kungs ir noraidījis visu Izraēlas sabiedroto aicinājumu pārtraukt apmetņu izveidi. Vienkārši to pārtraukt. Nevis tās nojaukt. Pārtraukt to izveidi.
<P>
Lai īstenotu nopietnas sarunas, ir jāpārtrauc šo apmetņu izveide. Es vēlētos aicināt Ashton kundzi nodrošināt, lai aicinājums atkal sasniegtu Izraēlas varas iestādes: lūgt apstādināt apmetņu izveidi un sākt sarunas.
<P>
Mums ir jāatbalsta prezidenta M. Abbas un premjerministra S. Fayyad centieni mierīgi vadīt palestīniešu tautu pretim palestīniešu valsts izveidei. Mēs nezinām, kādas būs sekas, ja mēs to drīzumā nedarīsim.
<SPEAKER ID="581" NAME="Chris Davies" AFFILIATION="ALDE">
Priekšsēdētāja kungs! Izraēlai nevar būt lielāka drauga Eiropas Savienībā par Vāciju, tāpēc ir pārsteidzoši lasīt, ka kanclere Merkele kundze ir kliegusi uz premjerministru Netanyahu kungu, sakot, ka viņš nav neko darījis, lai veicinātu mieru, un aicinot viņu kaut ko darīt. Pārsteidzoši!
<P>
Protams, viņai ir taisnība. Izraēla ir vilcinājusi laiku. Tai patīk sarunas par sarunām, jo viss šis laiks sniedz tai iespējas mainīt pamatojuma faktus un arvien vairāk apgrūtina divu valstu risinājuma sasniegšanu.
<P>
Augstās pārstāves kundze, jums ir tā vara panākt izmaiņas. Šeit ir pagājušā mēneša Eiropas Savienības paziņojums par asociācijas nolīgumu: sešas lappuses ar Izraēlas cilvēktiesību pārkāpumu, nelikumību un tiesību ierobežojumu nosodījumu - un, neskatoties uz to, kopsavilkums, kurā teikts, ka mēs tiecamies uz ciešāku sadarbību ar Izraēlu.
<P>
Ko tas nozīmē? Vai pārsteidz, ka palestīnieši uzskata, ka Eiropas Savienībai ir dubulti standarti? Jūs uzticaties patīkamam dialogam. Bet Izraēla tikai domā, ka mēs esam vāji, vāji, vāji. Un nekas nemainīsies, kamēr jūs neizmantosiet savu varu, kamēr jūs nepiecelsieties un nepateiksiet Izraēlai to vārdu, kuru viņi nav pieraduši dzirdēt. Šis vārds ir "nē”.
<SPEAKER ID="582" NAME="David Campbell Bannerman" AFFILIATION="EFD">
Priekšsēdētāja kungs! Kamēr M. Gaddafi bombardē un terorizē labos ļaudis Lībijā, ES šķiežas ar tādiem projektiem Lībijai kā "cieņas palielināšana pret starptautiskajiem humanitārajiem tiesību aktiem”. Ir nepārprotami redzams, ka tie nav darbojušies. Tikmēr šeit baronese Ashton pieprasa vēl vairāk resursu papildu gandrīz EUR 3 miljardiem, ko saņem Ārējās darbības dienests. Tā vietā, lai dziļāk iestigtu šajā uzpūstajā, dubultajā un negausīgajā ES Ārlietu dienestā un Eiropas Aizsardzības aģentūrā, GBP 48 miljonus dienā, ko mēs maksājam par dalību ES, Lielbritānijai vajadzētu tērēt savas valsts aizsardzības interešu labā.
<P>
Lībijas krīze ir parādījusi, kāda vērtība ir lidmašīnu pārvadātājiem ar ātrām reaktīvām lidmašīnām, kas izvietotas ārpus krīzes zonas. Es aicinu David Cameron kungu saskatīt tā jēgu un rezervēt gan pārvadātāju HMS Ark Royal, gan vismaz minimālu skaitu Harriers. Folklendas krīzes laikā Thatcher kundze veiksmīgi rezervēja kuģi, kurš radniecīgs Ark, HMS Invincible. Mums ir tas pats jādara ar Ark Royal.
<SPEAKER ID="583" NAME="Cristian Dan Preda" AFFILIATION="PPE">
(RO) Priekšsēdētāja kungs! Es vēlētos sākt, pieminot ļoti skeptiskās, pesimistiskās balsis, kuras nesen, kopš sacelšanās Vidusjūras reģiona valstīs, ir izteikušas viedokli, ka Tuvo Austrumu miera process ir apdraudēts, kļūt par netiešu upuri. Pamatojoties uz šo interpretāciju, process nonāktu vēl dziļākā bezizejā, nekā tas ir pašreiz, kas izraisītu tā tālāko sabrukumu. Es domāju, ka mums nevajag tik pesimistiski skatīties uz lietām.
<P>
Faktiski es uzskatu, ka tieši šie nesenie notikumi norāda uz ievērojama progresa nepieciešamību miera procesā. Saistībā ar to mums nepieciešama Eiropas vadība, galvenokārt, lai varētu panākt vienošanos, iekļaujoties 2011. gada septembra termiņā. Raugoties šādā perspektīvā, es vēlētos apsveikt Augstās pārstāves kundzi par parādīto apņemšanos un darbu, ko viņa paveikusi iepriekšējos mēnešos.
<P>
Es uzskatu, ka, lai panāktu divu valstu risinājuma īstenošanu un veicinātu globālu arābu-Izraēlas miera procesu, mums vēlreiz abas puses jāaizved pie sarunu galda, un pirmais solis saistībā ar to ir Kvarteta iniciatīva atsevišķi konsultēties ar Izraēlas un palestīniešu delegācijām. Mums noteikti jāsper arī nākamais solis. Es uzskatu, ka revolucionārais klimats Vidusjūras reģiona valstīs var dot jaunu impulsu miera procesam. Tomēr mums jāuzmanās, lai notiekošās izmaiņas neaizvestu mūs pie dažu reģiona valstu iepriekš panāktās vienošanās pārskatīšanas saistībā ar Izraēlu.
<SPEAKER ID="584" NAME="David-Maria Sassoli" AFFILIATION="S&amp;D">
(IT) Priekšsēdētāja kungs, dāmas un kungi! Vidusjūras reģiona valstis ir dramatiski atgriezušās globālajā politiskajā dienas kārtībā, un Eiropa ir konstatējusi, ka tā patiešām ir ļoti vāja.
<P>
Mums neizdevās ieviest kaimiņattiecību politiku Tuvajos Austrumos un Magrebā, mēs neatbalstījām reģionu ar brīvu tirdzniecību vai vienotu imigrācijas politiku, un tas, kas notiek Ziemeļāfrikā, ietekmē Tuvos Austrumus, kur ir apstājies miera process. Baronese Ashton, Eiropai jāpalīdz Izraēlai un palestīniešiem atsākt sarunas, pamatojoties uz ierosinājumiem, kurus tagad atbalsta gan Padome, gan Parlaments.
<P>
Notiekošās izmaiņas ietekmē arī Izraēlu un, izdarot ieguldījumus izmaiņās, mēs varam savest kopā drošību un mieru. Eiropai jāizrāda spiediens uz Izraēlu, lai atslābinātu tās okupēto teritoriju satvērienu un apstādinātu apmetņu izveides politiku, kas ir svarīgs nosacījums, lai atsāktu sarunas. Kā mēs pašlaik redzam, šajās dienās neviens nav neietekmējams, kad šādi eksplodē vēlme pēc brīvības.
<P>
Turpmāka vilcināšanās konflikta atrisināšanā rada risku kompromitēt Izraēlas un palestīniešu cerības sasniegt godīgu atrisinājumu un apdraud šī trauslā Vidusjūras reģiona valstu un Tuvo Austrumu reģiona nākotni.
<SPEAKER ID="585" NAME="Marielle De Sarnez" AFFILIATION="ALDE">
(FR) Priekšsēdētāja kungs! Visi redz, ka situāciju Tuvajos Austrumos maina demokrātijas vilnis, kas traucas caur Magrebu, Mašreku, Ēģipti.
<P>
Šī vēsturiskā sacelšanās, kas notiek arābu tautās, Izraēlas un palestīniešu līderiem jāsaredz kā iespēja, nevis risks. Patiesi, es uzskatu, ka pēkšņā demokrātisko kustību parādīšanās pie Izraēlas un palestīniešu teritoriju robežām ir iespēja, kas jāizmanto abām pusēm.
<P>
Šobrīd izraēliešiem un palestīniešiem ir jāsaskaras ar faktiem: pasaule apkārt viņiem mainās, un ir laiks arī viņiem mainīties. Tāpēc ir pienācis laiks, kad Eiropai jāforsē dialogs, lai sāktu īstas sarunas un ieviestu patiesa miera procesu, lai rastu ilgstošu risinājumu, kurā paredzēts divām tautām mierīgi dzīvot blakus.
<P>
Tomēr šajā ārkārtīgi izšķirošajā laikā būtu neizprotami un neatbilstoši, ja Savienība iztiktu bez sava īpašā sūtņaTuvajos Austrumos. Tāpēc es vēlētos, lai jūs, baronese Ashton, apgaismotu mūs šajā jautājumā.
<SPEAKER ID="586" NAME="Krzysztof Lisek" AFFILIATION="PPE">
(PL) Priekšsēdētāja kungs! Pēdējos pāris mēnešos man kā Eiropas Parlamenta deputātam bija iespēja apmeklēt vairākas valstis Tuvajos Austrumos, tostarp Sīriju, Palestīnas pašpārvaldi un Izraēlu. Viens no reģiona līderiem man teica: "Lūdzu, pastāstiet Eiropas līderiem, lai viņi vairāk iesaistās, jo, ja ar šo iesaistīšanos tiks gūti panākumi, tie būs tāda veida politiskie panākumi, par kādiem piešķir Nobela Miera prēmiju”. Es veltu šos vārdus Ashton kundzei. Tomēr, runājot pavisam nopietni, visi līderi man teica to pašu: Eiropas Savienībai vairāk jāiesaistās Tuvo Austrumu procesā. Piemēram, Amerikas Savienotās Valstis ietekmē noteikti politiski ierobežojumi, tomēr, no otras puses, mums jāiesaistās sadarbībā ar partneri, piemēram, Amerikas Savienotajām Valstīm, un viens no tā iemesliem ir Amerikas Savienoto Valstu stratēģiskās attiecības ar Izraēlu. Otrkārt, mums visiem, arī Ashton kundzei, jāizmanto katra iespēja, kura pieejama Eiropas Savienībā. Piemēram, pagājušajā nedēļā starpvaldību konsultāciju veidā notika nepieredzēta kopīga Polijas un Izraēlas valdību sēde. Premjerministrs Tusk kungs un Ārlietu ministrs Sikorski kungs bija Izraēlā. Mums jāiegūst maksimāls labums no šāda veida iespējām.
<SPEAKER ID="587" NAME="Ioan Mircea Paşcu" AFFILIATION="S&amp;D">
Priekšsēdētāja kungs! Tuvo Austrumu jautājums, sarežģīts kā vienmēr, pēdējā laikā ir kļuvis vēl sarežģītāks. Dabiski, ka visiem veiksmīga likme būtu gaidīt un novērot.
<P>
Palestīniešu pusē ir jautājums, kurš sašķiebs līdzsvaru viņu labā: Hamas, kuru atbalsta Irāna, veiksmīgi darbojas Rietumkrastā - vairāk iespējams - vai Fatah, atkārtoti aizstāvot savu klātbūtni Gazā - mazāk iespējams. Tad Jordāna, galvenā valsts, kuru aprijis nemiers, var uzlaist gaisā visu miera procesu. Izraēlai acīmredzot ir divas domāšanas skolas: viena, kura atbalsta pašreizējo sarunu atsākšanu ar jauniem priekšlikumiem, un otra, kura atbalsta to pašu "gaidīšanas un novērošanas” politiku.
<P>
Tomēr, ja ir iztēle un apņēmība veikt pareizo pagriezienu katrā no šīm krustcelēm, ir iespēja pārvarēt pašreizējo strupceļu, kaut arī tagad tas varētu izrādīties vēl tāls ceļš.
<SPEAKER ID="588" NAME="Marietta Giannakou" AFFILIATION="PPE">
(EL) Priekšsēdētāja kungs! Es piekrītu Augstās pārstāves kundzes novērojumiem, ka ir pienācis laiks, lai nopietni iejauktos un uzsāktu atbilstošas sarunas Tuvajos Austrumos. Pirmkārt, tāpēc, ka neviens nezina, kas tālāk notiks Ziemeļāfrikā, un, otrkārt, tāpēc, ka ir skaidrs, ka situācija starp Izraēlu un Palestīnu tiek izmantota kā iegansts globālam terorismam un spriedzei, sevišķi, lai spriedze uzliesmotu musulmaņu pasaulē.
<P>
Tāpēc nekavējoties jāiejaucas miera procesā, un tas jādara jums, lēdij Ashton kundze, un īpašam sūtnim. Tā būs iespēja arī Eiropai uzzināt, vai tā tiešām spēj būt par starpnieku un uzņemties lomu, kuru kādreiz uzņēmās Amerikas Savienotās Valstis, tomēr panākot citus rezultātus.
<P>
Protams, ir nepieciešama finansiālā palīdzība, bet tai vajadzīgi īpaši noteikumi un īpaša uzraudzība, jo mēs visi zinām, kas senāk notika ar finansiālo palīdzību. Protams, pastāv arī milzīgais jautājums par demokrātiju, jo bez sociālas demokrātijas miera process noteikti kļūs par ļoti sarežģītu procesu. Tāpēc ļoti vērtīga būtu īpaša delegācija ar īpašu komandu, kas palīdzētu virzīties uz demokrātiju un konstitucionālo kārtību, un no tā, ko jūs, lēdij Ashton kundze, iepriekš teicāt, man ir iespaids, ka jūs centīsities, lai virzītos šajā virzienā.
<SPEAKER ID="589" NAME="Lena Kolarska-Bobińska" AFFILIATION="PPE">
(PL) Priekšsēdētāja kungs, Ashton kundze! Runājot ar Tuvo Austrumu politiķiem, es bieži dzirdēju viņus sakām, ka Eiropas Savienība ir maksātājs, nevis procesa dalībnieks. Tika arī teikts, ka Savienībai jābūt dalībniekam, nevis tikai maksātājam, jo Eiropas Savienība Kvartetā ir vienīgā iestāde, kurai visi uzticas. Daži uzticas Krievijai, tomēr otra konfliktējošā puse ir atklātāka pret Amerikas Savienotajām Valstīm. Eiropas Savienībai šī loma ir liktenīga. Tiek runāts, ka Savienībai nav kopējas politikas, jo dalībvalstīm ir ļoti dažāda attieksme pret konfliktējošām pusēm un šo problēmu risināšanas veidu. Tagad mums ir ārkārtēja izdevība, jo šeit ir Ashton kundze, mums ir Ārējās darbības dienests un mēs varam izveidot kopēju politiku saistībā ar konfliktu.
<P>
Attiecībā uz palīdzību Vidusjūras reģiona valstīm šonedēļ Komisija publicēja jaunu dokumentu ar šādu nosaukumu "Demokrātijas un kopējas labklājības partnerība ar Vidusjūras dienvidu reģionu”. Es aicinu mūs pārbaudīt savu politiku attiecībā uz Tuvajiem Austrumiem un Austrumeiropu un mācīties no šīs pieredzes, kuru pēc tam var izmantot, veidojot jauno politiku attiecībā uz Vidusjūras reģiona valstīm. Eiropas Savienība ir palīdzējusi iestādēm Polijā un 10 citās dalībvalstīs. Tā ir palīdzējusi pilsoniskajai sabiedrībai Tuvajos Austrumos. Izmantosim šo pieredzi, veidojot jauno politiku!
<SPEAKER ID="590" NAME="Cristiana Muscardini" AFFILIATION="PPE">
(IT) Priekšsēdētāja kungs, baronese Ashton, dāmas un kungi! Lai panāktu mieru, vispirms visām pusēm ir jāuzņemas kādas saistības, sākot ar Izraēlas atzīšanu visos gadījumos - kas joprojām nenotiek dažās valstīs - un tāpēc visām valstīm reģionā jāpiedāvā galvenās, svarīgākās garantijas, lai nodibinātu attiecības, kas izveidotas, ievērojot savstarpēju cieņu.
<P>
Ja tirdzniecības politika šobrīd ir kļuvusi par jaunu ārpolitikas veidu, tad mums jācenšas piedāvāt un sasniegt risinājumus ne tikai demokrātiskā veidā, bet arī, izmantojot tirdzniecības nolīgumus. Nav vairs iedomājams, ka Savienība tāpat kā līdz šim turpinās finansēt projektus, kuri nenes ne rezultātu, kuram tika piešķirti fondi, ne pat nelielu uzlabojumu demokrātijas un miera procesos.
<P>
Izraēlu nevar atstāt vienu, un palestīniešu tautai ir tiesības uz valsti. Tomēr mums jārīkojas arī ekonomiskā ziņā, izmantojot novērošanas punktus, kuri būtu spējīgi uzraudzīt mūsu piešķirtās palīdzības izlietojumu.
<P>
Jaunā situācija, kura pēdējos mēnešos ir noturējusies un aptvērusi plašāku ģeogrāfisko reģionu, beidzot spiež Eiropu uzņemties stingrāku un noteiktāku politisko rīcību un ciešāk strādāt ar jauniem cilvēkiem, kas var palīdzēt veidot drošāku un demokrātiskāku sabiedrību, kuru mēs joprojām neesam varējuši nodrošināt jaunajām paaudzēm.
<SPEAKER ID="591" NAME="Pino Arlacchi" AFFILIATION="S&amp;D">
Priekšsēdētāja kungs! Pēc baroneses Ashton paziņojuma noklausīšanās es vēlētos izvirzīt divus jautājumus saistībā ar viņas vērtējumu Ziemeļāfrikas notikumu ietekmei uz Tuvo Austrumu miera procesu.
<P>
Baronese Ashton, vai jūs neuzskatāt, ka mums ir jauna iespēja, jo globālā cilvēktiesību platforma tagad ir augstāka un iecietības slieksnis pret skaidru starptautisko tiesību aktu un cilvēktiesību pārkāpumiem, piemēram, Gazā un apmetnēs, Tuvajos Austrumos ir pazeminājies?
<P>
Mans otrs jautājums ir šāds: vai jūs neuzskatāt, ka Izraēlā aplenkta cietokšņa psiholoģija, kura agrāk bija tās ārpolitikas virzītājspēks, tagad ir daudz mazāk attaisnojama, jo topošo demokrātisko režīmu izraisītais apdraudējums ir daudz mazāks, un arī tāpēc, ka demokrātijas viena ar otru nekaro? Vai visi šie faktori spēcīgi neietekmē iespējamu spriedzes samazināšanos Tuvajos Austrumos?
<SPEAKER ID="592" NAME="Charles Tannock" AFFILIATION="ECR">
Priekšsēdētāja kungs! ES ir Kvarteta sastāvā, bet, diemžēl, pašlaik nav liela progresa Izraēlas un palestīniešu miera procesā. Šķiet, ka strupceļš turpināsies tik ilgi, kamēr arābu pasaulē būs jukas un neskaidrības. Protams, no Izraēlas redzespunkta - un es atzīstos, ka esmu Izraēlas draugu grupas Eiropā priekšsēdētāja vietnieks - neparedzamā situācija Ēģiptē novērš uzmanību no miera procesa.
<P>
Es apsveicu Ēģiptes militārās valdības apņemšanos cienīt 1979. gada miera līgumu ar Izraēlu. Cerēsim, ka Muslim Brotherhood negūs virsroku Kairā. Lai kas notiktu, mums jābūt pārliecinātiem, ka turpmākā ES palīdzība Ēģiptei ir ar nosacījumu saglabāt miera līgumu ar Izraēlu. Patiesi, fakts, ka daļu no iedomātās palestīniešu valsts pārvalda Hamas, kura joprojām ir apņēmusies iznīcināt Izraēlu, noteikti ir lielākais miera šķērslis.
<P>
Arī Irāna rada draudus tieši Izraēlas pastāvēšanai. Mieru reģionā nebūs iespējams panākt nekad, ja Teherāna turpinās finansēt un apbruņot Hezbollah fanātiķus Libānā. Tāpēc es saprotu nesenās bažas Izraēlā, diviem Irānas kara kuģiem izbraucot caur Suecas kanālu ceļā uz Sīriju, kas ir pirmā reize kopš 1979. gada, kad tas tika atļauts. Ēģiptes tuvināšanās Irānai ir ļoti satraucoša tendence. Tāpēc es novēlu Augstās pārstāves kundzei panākumus šajā diplomātiskajā mīnu laukā, kas atrodas viņas priekšā.
<SPEAKER ID="593" NAME="Jaroslav Paška" AFFILIATION="EFD">
(SK) Priekšsēdētāja kungs! Manuprāt, Tuvo Austrumu miera process šobrīd iziet izturības pārbaudi. Arābu pasaule mainās, un reti kurš var paredzēt, kāda veida valdības vai režīmi pārņems varu arābu valstīs.
<P>
Situācija ir vēl sarežģītāka tā fakta dēļ, ka Izraēlas administrācija nesen atkal ir provocējusi arābu pasauli, būvējot jaunas apmetnes palestīniešu teritorijās. Manuprāt, šajā brīdī mums ir tikai viena iespēja - intensīva darbība visās frontēs.
<P>
Mums jāpārliecina savi izraēliešu draugi, lai viņi atturas no jebkādas rīcības, kas varētu izraisīt nevajadzīgas dusmas arābu iedzīvotājos. Tomēr tajā pašā laikā, cieši sadarbojoties ar arābu pasauli, un īpaši ar valstīm, kuras pašlaik izlemj savu nākotnes orientāciju, mums ir uzmanīgi jāmēģina atbalstīt atbilstošus, demokrātiskus politiskos spēkus, kuri būs spējīgi miermīlīgi, lietišķi, bez aizspriedumiem un naida risināt jebkādus strīdus.
<P>
Mēs zinām, ka ceļš uz lielāku mieru Tuvajos Austrumos nebūs viegls, bet es ceru, ka Izraēlas valdība tagad saprot, ka pašlaik tai ir viena no pēdējām iespējām mierīgi un pragmātiski sakārtot attiecības ar Palestīnu.
<SPEAKER ID="594" NAME="Hannes Swoboda" AFFILIATION="S&amp;D">
(DE) Priekšsēdētāja kungs! Tannock kungs atsaucās uz Irānas kuģiem, kuri izbrauca caur Suecas kanālu. Mans jautājums baronesei Ashton, Augstajai pārstāvei, ir šāds: "Vai ir nešaubīgi zināms, ka Ēģiptei, atsaucoties uz starptautiskajiem tiesību aktiem, nav nekādu iespēju liegt kuģiem izbraukšanu, vai tā to vēlētos vai nē?” Es to vēlējos pajautāt tikai tāpēc, lai noskaidrotu, vai tas tiek pamatots ar starptautiskajiem tiesību aktiem vai arī tas saistīts ar kādiem politiskiem sakariem.
<SPEAKER ID="595" NAME="Catherine Ashton">
Komisijas priekšsēdētāja vietniece / Savienības Augstā pārstāve ārlietās un drošības politikas jautājumos. - Priekšsēdētāja kungs! Es centīšos aplūkot tik daudz ierosināto jautājumu, cik būs iespējams, bet, kā vienmēr, kad debatējam par Tuvo Austrumu miera procesu, Parlamentā ir patiesa sajūta par lietas steidzamību un liela vēlēšanās redzēt tajā progresu. Ļaujiet man jums pastāstīt, ka tas tūkstoškārtīgi atspoguļojas darbā, ko cenšos darīt, lai redzētu, ko mēs kā Eiropas Savienība varam sasniegt.
<P>
Es neapšaubāmi vēlos, lai mēs virzītos uz priekšu un lai man nekad vairs nebūtu jādzird frāze "maksātājs, nevis procesa dalībnieks”. Man tas apnicis. Es to esmu pietiekami bieži dzirdējusi. Es nekritizēju deputātus par to, ka viņi to saka. Tā vienkārši ir parodija par Eiropas Savienības lomu, bet es domāju, ka tā vēsturiski atspoguļo tos veidus, kā mēs, iespējams, tikām uztverti. Šī gada laikā es esmu tiešām smagi strādājusi, lai to mainītu, jo tas nav mazsvarīgi, un pēc brīža es par to pastāstīšu vairāk.
<P>
Vēlos sākt ar jums, Salafranca kungs, jo jūs jautājāt par dažiem īpašiem jautājumiem. Mēs sākām ar jautājumu par Amerikas Savienoto Valstu uzlikto veto Drošības padomes rezolūcijai - priekšlikumā par apmetnēm 14 balsis bija par un 1 pret, rezolūciju tajā dienā izvirzīja Libāna, jo tā ietilpst Drošības padomē, - kura, kā jūs zināt, sistēmā un ārpus tās izraisīja ievērojamu kņadu. Pēdējo dienu laikā pirms balsošanas es biju Tuvajos Austrumos ar palestīniešiem. Visas ES valstis Drošības padomē balsoja pret Amerikas nostāju, un tās balsoja par rezolūciju.
<P>
Mūsu nostāja ir pilnīgi skaidra. Mēs visi esam vienoti, atzīstot, ka saskaņā ar starptautiskajiem tiesību aktiem apmetnes ir nelikumīgas. Tie no jums, kuri, tāpat kā es, ir redzējuši apmetnes, zina, ka faktiski nevienam nav ilgtermiņa intereses par tām un galu galā, nosakot robežas, būs jāpieņem lēmums par tām. Mēs esam izteikuši priekšlikumus par 1967. gada robežām, atbilstoši apmainot teritorijas, par kurām puses vienojas, mums tajā neiejaucoties, tomēr es esmu pārliecināta, ka tajā ņemtu vērā faktisko cilvēku dzīvesvietu.
<P>
Es nedomāju, ka tam ir bijusi kāda dramatiska ilgtermiņa ietekme uz attiecībām ar ASV, jo Amerikas Savienotās Valstis ir smagi strādājušas, lai izskaidrotu savu nostāju - es necentīšos to izskaidrot - un turpinātu strādāt ar palestīniešiem. Es domāju, ka palestīnieši ir sapratuši šo nostāju saistībā ar Amerikas Savienoto Valstu pārliecību. Tā kā turpinās milzīga apjoma darbs, bet es nekādā veidā nevēlos teikt, ka tas nav bijis grūts laiks. Es to ļoti labi apzinājos.
<P>
Jūs jautājāt par palestīniešu vēlēšanām, kuras izsludinātas septembrī un kurās Hamas atsakās piedalīties. Jūs arī zināsiet - un būsiet to redzējuši, - ka premjerministrs S. Fayyad aktīvi meklē iespējas panākt sava veida izlīgšanu. Es drīzumā ar viņu runāšu par to un arī par daudzām citām lietām. Es neesmu pārliecināta, vai tagad vēlēšanas turpināsies. Tas jāizlemj viņiem. Es zinu, ka viņi domā par labāko turpmāko rīcību.
<P>
Jūs man arī jautājāt par informācijas noplūdi, kas notika palestīniešu pusē. Jūs zināt, ka Erkat kungs, kurš bija delegācijas vadītājs, pārceļas uz jaunu pozīciju kā prezidenta Abbas vecākais padomdevējs, jo tas notika viņa birojā un viņam par to jāuzņemas atbildība. Es domāju, ka tam bija divkārša ietekme. Pirmā, protams, ir lielas šaubas par to, kas notiek. Mēģinot apkopot savu nostāju sarunās, tiek pateikts daudz kas. Daudzas lietas nenokļūst gala dokumentos, bet cilvēki - un tas ir labi un pareizi - kādu laiku domā par dažādām nostājām. Tāpēc, bez šaubām, Ramalahā un ārpus tās, kā arī Rietumkrastā un ārpus tā bija bažas par to, kas tika pateikts. Interesanti, ka bija līdzīga un pretēja reakcija, sakarā ar ko es domāju, ka daļa Izraēlas preses, ieraugot, ka tas, ko viņi domāja, bija palestīniešu nostāja, jautāja, kāpēc mēs neatrodam kopīgu valodu? Tam bija interesanta ietekme uz izraisītajām debatēm. Iespējams, garākā laika posmā - lai gan man nekad nav patikusi informācijas noplūde, jo tā attur cilvēkus no labas politikas izstrādes, - tam varētu nebūt tādas ietekmes, kā mēs sākotnēji varētu būt uzskatījuši.
<P>
Ļaujiet man vienkārši izbeigt šo diskusiju par asociācijas nolīgumu, kuras dēļ es purināju galvu. Nav notikušas esošā ietvara un nostājas izmaiņas. Joprojām asociācijas nolīguma progress paliek atkarīgs no progresa Tuvo Austrumu miera procesā. Tika aprakstīti centieni vēlēties iegūt ciešākas attiecības, jo mēs ticam, ka tiks panākta vienošanās par divām valstīm, un mēs ticam Izraēlas nākotnei. Mēs vēlamies redzēt spēcīgu Izraēlu - ekonomiski, politiski un tamlīdzīgi - tāpat kā mēs vēlamies redzēt spēcīgu palestīniešu valsti, tomēr mēs nevaram panākt progresu, kamēr neredzam progresu Tuvo Austrumu miera procesā. Es piekrītu Neyts-Uyttebroeck kundzei, ka ir ļoti svarīgi šo procesu sākt paātrināt. Šo jautājumu es esmu neatlaidīgi uzsvērusi Izraēlā un Palestīnas pašpārvaldē. Mums ir jāvirzās uz priekšu.
<P>
Tam ir divi iemesli. Viens ir tāds, ka reģions mainās, un šīs izmaiņas to pieprasa un, kā teica Arlacchi kungs, reģionā notiek izmaiņas, kuras pieprasa, lai mēs atzītu, ka Ēģipte - nav tā, ka es uzskatītu, ka Ēģipte vēlētos radīt militāru problēmu ar Izraēlu, tā es nemaz nedomāju - demokrātiska Ēģipte, kura virzās uz priekšu, atkal vēlēsies apskatīt jautājumu, kas ir tās sliekšņa priekšā. Es domāju, ka tas ir abu valstu interesēs. Es patiesi uzskatu, ka atrast risinājumu tagad ir Izraēlas tautas interesēs tikpat lielā mērā kā palestīniešu tautas interesēs. Tam varētu būt patiešām nozīmīga loma reģiona drošībā un stabilitātē. Es jau esmu to teikusi, un es turpināšu to sacīt, turpināšu to sacīt visiem mūsu partneriem, tostarp visiem Kvartetā.
<P>
Belder kungs, kā jūs teicāt, mums jāpāriet pie tiešām sarunām, bet mums tas jādara, pārliecinoties, ka pušu nostāja ir uzticama, un tās ir arī viena otrai uzticamas. Ir tiešām svarīgi, lai palestīnieši varētu doties pie sarunu galda, saņemot atbalstu no Arābu līgas. Es par to runāju ar Amr Moussa kungu. Es atkal viņu satikšu Kairā. Viņš atstās Arābu līgu maijā, man šķiet, 14. maijā. Es saprotu, ka viņš kļūs par prezidenta kandidātu Ēģiptē. Ir ļoti svarīgi, lai palestīnieši varētu sev vest līdzi cilvēkus. Tas ir svarīgi viņiem, un tas ir svarīgi arī Izraēlai un abu drošībai. Tāpēc viss tas ir saistīts ar centieniem pārliecināties, ka progress ir saistīts ar pārliecību, ka varēs pārvietot cilvēkus, un citiem partneriem tas jāpieņem.
<P>
Lambsdorff kungs, paldies par komentāriem. Es domāju, ka Kvartets ir ļoti svarīgs, bet tas nav vienīgais līdzeklis. Es cenšos nodrošināt, lai mēs tajā progresētu. Es esmu pilnībā pārliecināta, ka mums ir bijusi nozīmīga loma. Es domāju, ka mūsu līdzdalība pēdējās nedēļās un mēnešos ir bijusi ārkārtīgi svarīga ar to, ka mēs esam varējuši atbalstīt virzību. Mums ātrāk jādodas tālāk. Šī iespēja mums jāizmanto notiekošajās Kvarteta sūtņu sanāksmēs. Kad sūtņi pagājušajā nedēļā ieradās Briselē, es stundu ar viņiem diskutēju par to, kādas iespējas es redzu, lai viņi apzinātos, cik nozīmīgas ir šīs sanāksmes ar izraēliešiem un palestīniešiem. Man vienalga, kur mēs satiekamies ar sūtņiem. Es saprotu, ka dažkārt palestīnieši un izraēlieši ir ļoti nobažījušies par to, kas notiek. Tāpēc, ja mēs dodamies uz Jeruzalemi, lai tiktos ar Izraēlas delegāciju, man ir vienalga, kur tā notiek. Vienkārši piedalīsimies sanāksmēs un pirmo reizi panāksim, lai sūtņi tiekas ar delegācijām un lai viņiem būtu iespēja izpētīt pozīcijas tā, kā tas nav bijis līdz šim. Man tas tiešām ir svarīgi.
<P>
Kad es runāju par Gazu un Kerem Shalom, es tiešām nemēģināju uzvedināt uz domas, ka ir tikai viens robežšķērsošanas punkts. Mēs esam strādājuši, lai pilnībā aplūkotu robežšķērsošanas punktu infrastruktūru, jo, kad es devos uz Gazu un tikos ar uzņēmumu pārstāvjiem jo īpaši, bet runāju arī ar jauniem cilvēkiem - un pagājušajā gadā es devos uz vasaras skolām, kuras mēs finansējam, - man likās, ka viens no vissvarīgākajiem jautājumiem Gazā ir pēc iespējas ātrāk panākt, lai attīstās tautsaimniecība. Es respektēju faktu, ka šeit notiek attīstība, un katru reizi, kad es apmeklēju robežšķērsošanas punktu, es satiekos ar Izraēlas ģenerāli, kurš atbildīgs par tā atvēršanu, un uzzinu jaunumus. Es to novērtēju. Tomēr mēs vēlējāmies pārliecināties, ka esam jo īpaši sekmējuši eksportu, kas ir svarīgs robežšķērsošanas punktiem un tautsaimniecībai, jo lielāka preču daudzuma saņemšana gadījumos, kad nav attīstītas ekonomikas, nepalīdz tik daudz, kā iespēja arī pašiem eksportēt. Tātad ir svarīgi, lai tas notiktu.
<P>
Kerem Shalom mēs redzējām, ka varam izdarīt trīs lietas. Pirmkārt, mēs varējām attīstīt infrastruktūru - ceļu, kas nodrošinātu, ka tas tiek izmantots biežāk - un, otrkārt, mēs varējām attīstīt aprīkojumu, kas nodrošinātu ātrāku skenēšanu, lai veicinātu preču kustību. Treškārt, mūsu misijā mēs varējām arī apmācīt palestīniešus. Tas izmaksāja EUR 5,3 miljonus. Mēs varam to izdarīt un esam gatavi sākt. Lai gan, protams, es vēlos redzēt daudz veiksmīgāku atrisinājumu Gazā, ir svarīgi, ka mēs piedāvājam savu atbalstu, lai nodrošinātu ātru tādu pasākumu norisi, kas varētu palīdzēt atvieglot situāciju. Šāds ir detalizēts paskaidrojums par Kerem Shalom. Mēs apskatījām Karni. Ir arī citi robežšķērsošanas punkti, kurus mēs apskatījām, bet šis ir vienīgais, kuram mēs tagad varam sniegt īpašu palīdzību. Mēs centīsimies to darīt, bet tas nemaina galvenos priekšnoteikumus, par kuriem esam runājuši - ka robežšķērsošanas punktiem jābūt atvērtiem, ka cilvēki var brīvi pārvietoties un darīt to tik ātri, cik vien iespējams.
<P>
Es tikai vēlos teikt Campbell Bannerman kungam, ka es neiebilstu, ka jūs mani kritizējat, bet, lūdzu, sniedziet mums precīzus faktus. Lielākā daļa naudas, ko jūs aprakstāt - un faktiski tās ir vairāk - tiek izmantota ārējiem tēriņiem. Faktiski tas nav manam dienestam. Tā paredzēta, lai stiprinātu demokrātiju, atbalstītu cilvēktiesības, stabilitātes, attīstības instrumentus un līdzīgiem mērķiem, kurus, kā zināms, jūs un citi jūsu grupas deputāti - un, es domāju, jebkurš Parlamentā - pilnībā atbalsta par simts procentiem. Jūs vēlaties, lai mēs atbalstām Ēģiptes tautu, Tunisijas tautu un Lībijas tautu. Tāpēc ir šī nauda, kuru mēs laiku pa laikam izmantojam visā pasaulē. Eiropas Ārējās darbības dienesta budžets ir EUR 460 miljoni. Tas finansē 135 delegācijas, galvenā biroja personālu, visu, ko mēs darām visā pasaulē. Tas ir mazāk nekā 50 % no Apvienotās Karalistes Ārlietu biroja budžeta. Lieliski, ja vēlaties mani par to kritizēt, bet, lūdzu, neapsūdziet, ka man ir miljardiem euro, kurus es kaut kādā veidā izmantoju neticamām būvēm vai kaut kam citam. Šobrīd man ir šāds naudas daudzums, lai varētu to izmantot atbilstoši esošajam budžetam. Es centīšos to izmantot, cik labi vien iespējams, to mērķu interesēs, kuriem es ticu un kuriem tic šis Parlaments. Pārējais daudzums paredzēts, lai mēs to piešķirtu citiem cilvēkiem, kuriem jāsasniedz mērķi, kurus mēs atbalstām.
<P>
Es jau runāju pārāk ilgi, Arlacchi kungs, bet Tuvie Austrumi patiešām mainās un mainās arī noteikumi. Būvējot savas rīcības platformu, tiešām ir interesanti spēt saskatīt potenciālu reģionā - vai tas būtu Libānā un iespējamie notikumi tur, vai saistībā ar Tuvo Austrumu miera procesu un noteikti tajā, kas notiek Ēģiptē, un arī manās sarunās ar Jordānu, kur es regulāri runāju ar Ārlietu ministru. Mēs runājam par iespējām, kuras mums tur ir. Tāpēc es domāju, ka šis ir brīdis, kad mēs varam panākt pārmaiņas.
<P>
Es vēlos nedaudz piebilst par mūsu pašreizējām attiecībām. Es ļoti daudz strādāju saistībā ar attiecībām ar Izraēlu un palestīniešiem, un es runāju ar daudziem cilvēkiem. Es daudzas stundas privāti runāju ar abu pušu līderiem un arī ar citiem cilvēkiem sanāksmēs. Es ļoti cienu šīs sarunas, bet vēlos jums teikt, ka Eiropas Savienību ciena abās valstīs, un es vēlos, lai šī cieņa tiktu saglabāta, jo tas atbilst divu valstu risinājumam. Viņi man pastāstīs par to, kas viņiem nepatīk. Es par to priecājos, bet es domāju, ka viņiem ir cieņa tās nostājas dēļ, kuru mēs mēģinām uzņemties. Mums nav izšķirošas lomas. Mums ir reāla loma. Loma, kuru mēs varam spēlēt, ir tā, kuru es saprotu un savu iespēju robežās izmantoju vislabākajos nolūkos. Es nevaru darīt to, ko citas valstis var darīt. Man nav varas, lai visu izdarītu, bet mēs varam izmantot savu ekonomisko un politisko spēku - šā vārda labākajā nozīmē, - lai varētu censties un atbalstīt šī procesa attīstību. Iespējams, ka es šim jautājumam veltu vairāk enerģijas nekā jebkam citam, ko mēs darām.
<P>
Dodds kundze man jautāja, vai kaimiņattiecību politika nav izdevusies? Es tā neteiktu, bet to noteikti varētu ievietot kategorijā "varētu izdarīt labāk”. Pirms ilgāka laika es teicu, ka mums vajadzētu pārskatīt savu politiku. Stefan Füle kungs un es esam uzsākuši šo darbu. Dažu pēdējo nedēļu notikumi ir pierādījuši, ka mums tas jādara, lai politiku padarītu vēl efektīvāku, vairāk spējīgu sasniegt to, ko vēlamies, un lai mēs būtu elastīgāki un atzītu, ka dažādās valstīs nepieciešama atšķirīga pieeja, lai šīs vietas iedzīvotājiem piedāvātu tieši to, ko viņi vēlas, saskaņojot ar mūsu vērtībām un prasībām attiecībā uz viņiem un sevi.
<P>
Pašlaik īpašā sūtņa amatā esmu nozīmējusi ģenerālsekretāra vietnieku, jo es domāju, ka ir ļoti svarīgi, lai Kvarteta sūtnis būtu persona, kura ir no mūsu kodola un kura ir mūsu politiskais direktors. Es pateicos Marc Otte kungam par šo ieguldījumu. Tā kā Helga Schmid kundze ir pabeigusi savu darbu, un mēs redzam, kurp ejam, es raudzīšos saprast, ko mēs varam darīt nākotnes labā, lai būtu pārliecināti, ka esam atbilstoši pārstāvēti reģionā.
<P>
Visbeidzot, Swoboda kungs, jūs jautājāt par irāņu kuģi. Kā es izprotu, situācija ir tāda, ka irāņi teica, ka viņi veic treniņu misiju, lai atbalstītu darbu saistībā ar pirātu apkarošanu Somālijas piekrastē. Saistībā ar to tika izsniegta caurbraukšanas atļauja. Cik man zināms - un tā ir pēdējā informācija, ko saņēmu, jo, saprotams, tiklīdz mēs to dzirdējām, tā pieprasījām informāciju - tā kā bija paredzēta treniņu misija, manuprāt, Ēģiptei nebija nekāda iemesla viņiem liegt piekļuvi. Gluži cita lieta ir tā, vai tas bija tas, kas šeit notika.
<P>
Godājamie deputāti! Liels paldies par šīm debatēm. Es ceru, ka mana atbilde ir aptvērusi tik daudz jautājumu, cik bija iespējams.
<SPEAKER ID="596" NAME="Priekšsēdētājs">
Baronese Ashton! Mēs izsakām jums lielu pateicību, jo jums ir bijusi ļoti saspringta diena. Šodien plenārsēžu zālē jūs esat krietni pastrādājusi, tāpēc pateicos, ka bijāt kopā ar mums un sniedzāt tik lieliskas un detalizētas atbildes.
<P>
Debates tiek slēgtas
<P>
Rakstiskas deklarācijas (Reglamenta 149. pants)
<SPEAKER ID="597" NAME="Elena Băsescu" LANGUAGE="RO">
Situācijai Tuvajos Austrumos un Vidusjūras reģiona valstīs ir īpaši kutelīgi apstākļi, kā Augstās pārstāves kundze to jau ir pieminējusi savā runā. Es uzskatu, ka šī ir atbilstoša iespēja ES vērst uzmanību uz miera procesu reģionā. Izraēla ir viena no lielākajām Eiropas Savienības tirdzniecības partnerēm, bet studenti no visas Eiropas var piekļūt mācību centriem Izraēlā, pateicoties universitāšu starptautiskās apmaiņas programmām.
<P>
Man arī jāpiebilst, ka Tuvie Austrumi ir tā vieta, kur sāk jau īstenoties nākotnes izaicinājumi. Viens piemērs ir dzeramā ūdens pārvaldība. Arābu revolūcijas Vidusjūras valstu reģionā ir radījušas nestabilitātes klimatu, kam ir īpaša ietekme uz Izraēlu. Nesen drošības risku dēļ tika īstenots robežpunkta slēgšanas pasākums, atstājot Kerem Shalom kā vienīgo tirdzniecības robežšķērsošanas punktu, kurš ir pilnīgi drošs. Izraēlas iestādes koncentrē pasākumus šajā vietā, nodrošinot normālu civilo iedzīvotāju un tirdzniecības satiksmes plūsmu. Saistībā ar to es esmu pārliecināta, ka ir ārkārtīgi svarīgi pēc iespējas ātrāk atsākt sarunas par miermīlīga risinājuma panākšanu. Patiesi, ES iesaistīšanās šajā procesā var sniegt nepieciešamo atbalstu dialogam, kuram vajadzīgi ideāli apstākļi.
<SPEAKER ID="598" NAME="Dominique Baudis" LANGUAGE="FR">
Revolūcijas arābu pasaulē nedrīkst novērst mūsu uzmanību no Tuvo Austrumu miera procesa. Gluži pretēji, tās ir iespējas, kuras jāizmanto. Vasaras nogalē Palestīnā ir gaidāmas prezidenta un parlamenta vēlēšanas, un Palestīnas pašpārvalde vēlas nodibināt likumīgas iestādes un pārvaldīt to drošību. Izraēlas apmetņu būvniecības turpināšanās ir netaisnīga un provokatīva attiecībā pret palestīniešiem. Izmantojot šo brīvības vēju, kurš pūš pāri visai arābu pasaulei, šobrīd mums ir iespēja atkārtoti sākt sarunas. ES jāuzņemas iniciatīva to atkārtotā sākšanā. Kāpēc to nevarētu darīt saistībā ar Vidusjūras reģiona valstu savienību?
