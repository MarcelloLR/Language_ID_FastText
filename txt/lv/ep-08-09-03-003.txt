<CHAPTER ID="003">
Vielu un maisījumu klasificēšana, marķēšana un iepakošana - Vielu un maisījumu klasificēšana, marķēšana un iepakošana (Direktīvu 76/768/EEK, 88/378/EEK, 1999/13/EK, 2000/53/EK, 2002/96/EK un 2004/42/EK grozījums) - Vielu un maisījumu klasificēšana, marķēšana un iepakošana (Regulas (EK) Nr. 648/2004 grozījums)(debates)
<SPEAKER ID="007" NAME="Priekšsēdētāja">
Pirmais jautājums ir kopīgas debates par
<P>
ziņojumu, ko Vides, sabiedrības veselības un pārtikas nekaitīguma komitejas vārdā iesniedza Amalia Sartori par priekšlikumu Eiropas Parlamenta un Padomes regulai par vielu un maisījumu klasificēšanu, marķēšanu un iepakošanu, un ar ko groza Direktīvu 67/548/EEK un Regulu (EK) Nr. 1907/2006 - C6-0197/2007 -,
<P>
ziņojumu, ko Vides, sabiedrības veselības un pārtikas nekaitīguma komitejas vārdā iesniedza Amalia Sartori par priekšlikumu Eiropas Parlamenta un Padomes lēmumam, ar ko groza Padomes Direktīvu 76/768/EEK, 88/378/EEK, 1999/13/EK un Direktīvu 2000/53/EK, 2002/96/EK un 2004/42/EK, lai pielāgotu tās Regulai (EK) ..... par vielu un maisījumu klasificēšanu, marķēšanu un iepakošanu, un ar ko groza Direktīvu 67/548/EEK un Regulu (EK) Nr. 1907/2006 - C6 -0347/2007 -, un
<P>
ziņojumu, ko Vides, sabiedrības veselības un pārtikas nekaitīguma komitejas vārdā iesniedza Amalia Sartori par priekšlikumu Eiropas Parlamenta un Padomes regulai, ar kuru groza Regulu (EK) Nr. 648/2004, lai pielāgotu to Regulai (EK) Nr........ par vielu un maisījumu klasificēšanu, marķēšanu un iepakošanu, un ar ko groza Direktīvu 67/548/EEK un Regulu (EK) Nr. 1907/2006 - C6-0349/2007 -.
<SPEAKER ID="008" NAME="Günter Verheugen">
Komisijas priekšsēdētāja vietnieks. - (DE) Priekšsēdētājas kundze, dāmas un kungi, sava kolēģa komisāra S. Dimas vārdā es vispirms vēlos pateikties referentei A.Sartori par viņas pamatīgo darbu pie šī sarežģītā priekšlikuma. Viņas nopietnais darbs deva iespēju vienoties ar Padomi pirmajā lasījumā, par ko Komisija ļoti priecājas. Mēs atkal runājam par ķīmiskām vielām un cilvēku un apkārtējās vides aizsardzību no to potenciāli bīstamās ietekmes.
<P>
Ķīmiskās vielas nav tikai Eiropas problēma vai Eiropas monopols. Tās ražo, pārdod un izmanto visā pasaulē, un ar ķīmisko vielu izmantošanu saistītais risks visur ir vienāds. Tādēļ ir saprotams, ka mēs esam uzdrošinājušies panākt vispasaules sistēmu, lai aprakstītu un marķētu šos riskus. Tiesību akts, ko mēs pieņemsim šodien, rada pamatu vienotai vispasaules apkārtējās vides, veselības un drošības informācijai par potenciāli bīstamām ķīmiskām vielām.
<P>
Veselības un vides aizsardzība kļūs pārredzama un salīdzināma tikai tad, kad tiks izmantoti saskaņoti mērījumu standarti, lai noteiktu un marķētu ķīmisku vielu radītos apdraudējumus. Mēs nedrīkstam nepietiekami novērtēt arī ekonomiskās priekšrocības. Eiropas uzņēmumi ietaupīs naudu, jo tiem nevajadzēs veikt ķīmiskā apdraudējuma procedūras, kas ir spēkā dažādās valstīs saskaņā ar dažādiem kritērijiem un dažādām sistēmām. Profesionāli ķīmisku vielu izmantotāji un patērētāji arī gūs labumu no šīs saskaņošanas. Cilvēkiem, kas izmanto ķīmiskas vielas, vairs nevajadzēs pārzināt vairākas atšķirīgas sistēmas, lai uzzinātu, kāda līmeņa apdraudējumu ķīmiskā viela var radīt.
<P>
Kompromiss, ar kuru iepazīstina referente, ir līdzsvarots un īpaši ņem vērā tādus jautājumus kā noteikumu darbotiesspēju un skaidrību. Lai gan ir neskaitāmi grozījumi, kurus ierosinājuši citi tiesību aktu pieņēmēji, tie būtiski nemaina Komisijas sākotnējo priekšlikumu pamatprincipus vai pamatstruktūru. Tādēļ Komisija var turpināt strādāt ar šiem priekšlikumiem. Pat tad, kad mēs gatavojām priekšlikumus, Komisija rūpējās, lai netiktu skarts pašreizējais ļoti augstais cilvēku veselības un apkārtējās vides aizsardzības līmenis. Es priecājos, ka Parlamenta un Padomes viedoklis saskan ar mūsu pamatuzskatiem par to. Ciešā un konstruktīvā sadarbība starp Parlamentu, Padomi un Komisiju ievērojami veicināja sarunu procesu, un, kā es jau teicu, tas nozīmē, ka mēs varam pieņemt visus kompromisus, ko piedāvājusi A. Sartori.
<SPEAKER ID="009" NAME="Amalia Sartori" LANGUAGE="IT">
Priekšsēdētāja kungs, dāmas un kungi, kā es jau atgādināju komisāram, pēdējos mēnešos mēs esam vairākkārt skāruši jautājumu par ķīmisku vielu un maisījumu iepakošanu, klasificēšanu un marķēšanu jeb sistēmu, kura plašāk pazīstama ar abreviatūru GHS un par kuru esmu sagatavojusi ziņojumu.
<P>
Tāpēc tā vietā, lai atkal runātu par lietas tehniskajiem jautājumiem, es gribētu sākt ar pateicību saviem kolēģiem un "ēnu” referentiem, ar kuriem es kopā strādāju, lai radītu konstruktīvu un patiešām apmierinošu dialogu, kā pamatā ir plaša sadarbība un pārredzamība. Es vēlos īpaši pateikties ikvienam par atbalstu un ticību man. Tas deva man pietiekamu pārliecību par sekmīgu iznākumu sarunām ar Padomi un Komisiju.
<P>
Es vēlos pateikties arī attiecīgo komiteju atzinumu sagatavotājiem - A. Laperrouze no Rūpniecības, pētniecības un enerģētikas komitejas un A. Schwab no Iekšējā tirgus un patērētāju aizsardzības komitejas -, kas piedalījās, pamatojoties uz ciešākas sadarbības procedūru. Šo divu komiteju pieņemtie atzinumi būtībā papildināja un veicināja priekšlikumu, padarot to efektīvāku un vieglāku gala lietotājiem. Ar to es domāju patērētājus, uzņēmumus, tirdzniecības apvienības, pārraudzības iestādes un dalībvalstis. Es vēlos pieminēt arī izcilo darbu, ko paveica Parlamenta amatpersonas un grupu locekļi, kuri mums palīdzēja, kā arī Komisijas un Padomes pārstāvji.
<P>
Pēdējo mēnešu laikā mēs visi esam strādājuši pie tā, lai mazinātu grozījumu skaitu un panāktu vienošanos par atsevišķiem kompromisiem. Pēc divus mēnešus ilgām trīspusējām tehniskām diskusijām ar citām iestādēm mēs ar Padomi esam panākuši apmierinošu kompromisa paketi, kuru apstiprināja Pastāvīgo pārstāvju komiteja (COREPER) 27. jūnijā un kuru, ja šodienas balsojums būs veiksmīgs, varēs pabeigt pirmajā lasījumā.
<P>
Ar šo jauno tiesību aktu mums, no vienas puses, ir jāsaglabā saistības, kuras mēs esam uzņēmušies starptautiskā līmenī, un tādējādi jānodrošina, ka ANO ierosinātā GHS pēc satura atbilst mūsu pašu tiesību aktiem, no otras puses, mums jāievēro termiņi, kuri noteikti mūsu tiesību aktā REACH.
<P>
Ar šo jauno regulu mēs vienlaikus gan piedāvāsim labāku šo vielu lietotāju aizsardzību, gan padarīsim mūsu uzņēmumus konkurētspējīgākus un efektīvākus. Saskaņā ar šiem jaunajiem noteikumiem, kas ir identiski visā pasaulē, valstīm netiks atļauts vienu un to pašu produktu uzskatīt par vairāk vai mazāk kaitīgu, nekā to uzskata citās valstīs. Līdz šim tā nav bijis. Tas ir ne tikai neloģiski, ņemot vērā, ka šī pati viela rada vienādu apdraudējumu neatkarīgi no tās atrašanās vietas, bet arī sevišķi bīstami, kad produktus eksportē no vienas valsts uz otru un galu galā lieto cilvēki, kam nav priekšstata par to, kādas briesmas šie produkti rada.
<P>
Tādēļ es uzskatu, ka lietotājiem un šajā nozarē strādājošajiem, īpaši daudzajos mazajos un vidējos uzņēmumos, mūsu priekšlikums var būt efektīva atbilde ne tikai visiem mūsu iedzīvotājiem un eiropiešiem, bet arī cilvēkiem visā pasaulē.
<SPEAKER ID="010" NAME="Anne Laperrouze">
Rūpniecības, pētniecības un enerģētikas komitejas atzinuma sagatavotāja. - (FR) Priekšsēdētājas kundze, dāmas un kungi, es vispirms gribu apsveikt mūsu referenti A. Sartori un "ēnu” referentus no citām grupām. Es domāju, ka ar mūsu darbu, lai gan tas nebija viegls, jo ir sagatavots 2000 lappušu garš teksts, ir panākts patiess progress.
<P>
Vispirms es runāšu Rūpniecības, pētniecības un enerģētikas komitejas vārdā, jo biju tās atzinuma sagatavotāja, un vēlāk es runāšu savas politiskās grupas vārdā.
<P>
Rūpniecības komiteja ir pieņēmusi dažādus grozījumus, un es īsi pieminēšu galvenos.
<P>
Bija jāņem vērā mazo un vidējo uzņēmumu situācija: tie pauda savu interesi par šo jautājumu Komisijas rīkoto sagatavošanas apspriežu laikā. Tiešsaistes apspriedēs, ko organizēja Komisija laikā no 2006. gada 21. augusta līdz 21. oktobrim, piedalījās 360 uzņēmumi, no kuriem 45 % uzņēmumu nodarbina mazāk nekā 250 darba ņēmējus.
<P>
Mūsu komiteja īpaši uzsvēra faktu, ka līdztekus nepieciešamās informācijas sniegšanai GHS mērķis ir arī patērētāju un apkārtējās vides aizsardzība. Mūsu komiteja aicināja dalībvalstis ieviest procedūru, kas palīdz visiem piegādātājiem, īpaši MVU, atsevišķos ražošanas sektoros noteikt pareizo šo vielu un maisījumu klasificēšanu, marķēšanu un iepakošanu.
<P>
Mūsu komiteja dedzīgi iestājās par atbilstību REACH regulai un tādēļ piedāvāja grozījumus, kas attiecas uz tonnāžu.
<P>
Visbeidzot, vēlēdamās izvairīties no iepakošanas tiesību aktu atkārtošanās, un ne tikai no tā, mūsu komiteja gribēja paredzēt iespējamās diskusijas par regulas prasību interpretāciju, šajā gadījumā starp piegādātāju un dalībvalsti un tādas procedūras nepieciešamību, kas nodrošina klasifikācijas saskaņošanu.
<P>
Esmu nonākusi pie savas "ēnu” referentes lomas ALDE grupā un iezīmēšu dažus no mūsu pieejas pamatprincipiem.
<P>
Protams, ka mēs atzinīgi vērtējam šo ierosmi. Globāla pieeja pilnībā atbilst mērķim aizsargāt veselību un apkārtējo vidi efektīvāk, atļaujot produktu tirdzniecību.
<P>
Tā kā sistēma ir globāla, ir svarīgi, lai jaunie noteikumi neievieš tādus ierobežojumus Eiropas uzņēmumiem, kas neattiecas uz to starptautiskajiem konkurentiem. Būtu vēlams, lai priekšlikums atbilstu REACH regulai gan laika ierobežojumu, gan tonnāžas pieejas ziņā, un, kas attiecas uz pielikumiem, vismaz VI pielikumam.
<P>
Attiecībā uz informāciju, kas pievienota pabeigtiem produktiem, ņemot vērā, ka Eiropas Komisija ir izvēlējusies ietvert pēcapstrādi, noteicošajam principam jābūt informācijas kvalitātei un būtiskumam, nevis kvantitātei. Mūsu grupai šķita svarīgi atzīt citu informācijas avotu, īpaši NVO un rūpniecības, esību un vērtīgumu, kā arī tādu saziņas līdzekļu svarīgumu kā internets. Ir arī jāaizsargā noteiktas informācijas konfidencialitāte. Visbeidzot, šis tiesību akts nedrīkst palielināt testēšanā izmantoto dzīvnieku skaitu.
<P>
Es atceros, ka saspringtās darba kārtības un arī pielikumu sarežģītības dēļ Parlamenta deputāti nolēma tos negrozīt. Tā mērķis bija arī veicināt sarunas. Tā bija ievērojama Parlamenta piekāpšanās. Tomēr šajā gadījumā mēs pamanījām, ka viens no pielikumiem rada nopietnu problēmu attiecībā uz tūlītēju saskaņošanu un īstenošanu attiecīgajās nozarēs.
<P>
VI pielikums ir to vielu uzskaitījums, kurām ir saskaņota klasifikācija Eiropas līmenī. Tomēr līdzīgs uzskaitījums jau pastāv, un rūpniecība izmanto šo esošo uzskaitījumu, lai klasificētu un marķētu maisījumus. Bet, kad notika pāreja, šajā uzskaitījumā izdarīja grozījumus, un tie būs jāņem vērā, tiklīdz GHS stāsies spēkā, lai gan tehniskās pielāgošanās gadījumā tam atvēlētais laiks ir vismaz 18 mēneši.
<P>
Daudzi MVU ir nobažījušies par šīm izmaiņām. Ir būtiski, ka mēs panākam vienošanos ar Padomi pirmajā lasījumā un pēc iespējas ātrāk pārstājam publicēt noteikumus, lai dotu laiku ražotājiem un lietotājiem pielāgoties jaunajai sistēmai un lai tā varētu sākt darboties līdz 2008. gada beigām.
<P>
Tāpēc es lūdzu Komisiju piedāvāt risinājumu, kas dod rūpniecībai pietiekami daudz laika, lai tā pielāgotos regulas prasībām un neciestu no neadekvātām sekām.
<P>
Pēc notikušā trialoga un neatkarīgi no problēmas ar pielikumu balsošanai piedāvātais teksts man šķiet labs. Es tikai vēlētos uzsvērt dažus nozīmīgākos punktus. Mēs esam daudz runājuši par noturīgām, bioakumulatīvām un toksiskām vielām (PBT). Tās nav iekļautas ANO ierosinātajā GHS. Parlaments ir panācis vienošanos ar Eiropas Komisiju virzīt savu klasifikāciju ANO līmenī. Parlaments ir arī panācis kategorijas "acis kairinoši” novirzīšanu uz apakškategorijām, kas neapšaubāmi izraisītu to, ka palielinās tādu izmēģinājumu bez patiesas vērtības skaits, kuros tiek izmantoti dzīvnieki. Mēs varam arī ziņot, ka šajā regulā ir aizliegti izmēģinājumi ar cilvēkiem un ka ANO ierosinātā GHS ir dinamisks process; ir atrasts mehānisms, kā veicināt, lai izmaiņas ANO ierosinātajā GHS ņemtu vērā Eiropas GHS. Konfidencialitāte tiek aizsargāta līdzsvaroti.
<P>
Tiek garantēta atbilstība REACH, un Parlaments ir pieņēmis nulles slieksni inventarizācijai un brīdināšanai, lai gan mēs sākotnēji gribējām vienas tonnas slieksni noteiktām produktu kategorijām. Šo nulles slieksni pieņēma, jo vielas un mikstūras, ko izmanto tikai pētniecības un attīstības nolūkiem, ir izslēgtas no izmantošanas loka.
<P>
Es domāju, ka esam padarījuši labu darbu, un es ceru uz labu balsojumu un to, ka GHS tiks pienācīgi ieviesta.
<SPEAKER ID="011" NAME="Andreas Schwab">
Iekšējā tirgus un patērētāju aizsardzības komitejas atzinuma sagatavotājs. - (DE) Priekšsēdētājas kundze, komisāra kungs, dāmas un kungi, vispirms es vēlos teikt, ka Iekšējā tirgus un patērētāju aizsardzības komiteja jutās gandarīta par panākto kompromisu, ar ko iepazīstināja A. Sartori Vides, sabiedrības veselības un pārtikas nekaitīguma komitejas vārdā. Mēs uzskatām, ka ar šo risinājumu mēs esam atraduši ļoti labu kompromisu un ļoti labu risinājumu gan ķīmijas uzņēmumiem Eiropas iekšējā tirgū, kas lielākoties darbojas starptautiskā mērogā, gan patērētājiem un ka mēs esam arī panākuši ļoti labu kompromisu sevišķi jutīgiem patērētājiem.
<P>
Tas bija iespējams, tikai pateicoties draudzīgajai un nelokāmajai referentu sadarbībai. Es vēlos īpaši pateikties A. Sartori par to, kā viņa vadīja sarunas - arī trialoga laikā -, jo beigās tieši tam neapšaubāmi bija izšķiroša nozīme, ka tika panākts visiem pieņemams risinājums.
<P>
Es esmu apmierināts ar iznākumu, jo uzskatu, ka no iekšējā tirgus un uzņēmumu viedokļa - it sevišķi ķīmijas uzņēmumu, kuru pieredze Eiropas līmenī saistībā ar REACH nav bijusi 100 % pozitīva, - vispārēji saskaņoto sistēmu ķīmisko vielu klasificēšanai un marķēšanai (GHS), kuru par vispārēju pamatnostādni noteica ANO, var ieviest Eiropas iekšējā tirgū bez liekas birokrātijas un ar ļoti praktisku orientāciju. Tā dos tiešas konkurētspējīgas priekšrocības iekšējā Eiropas tirgū tiem uzņēmumiem, kas ir aktīvi šajā tirgū, jo saskaņota marķēšana ir nozīmīgs solis uz priekšu salīdzinājumā ar pašreizējo regulējumu, kurš joprojām ir atšķirīgs dažos nomaļos reģionos.
<P>
Komisāra kungs, trīspusējās sarunās mēs īsi apspriedām faktu, ka tiesību akti par šo patēriņa preču transportēšanu vēl nav saskaņoti un ka tādēļ būtu vērts apsvērt, vai mums vajadzētu pievērst uzmanību tiesību aktiem par ķīmisku vielu pārvadāšanu nākamajos mēnešos.
<P>
Otrkārt, pielikumu neatvēršana bija pareiza rīcība - un šeit es vēlos atbalstīt A. Laperrouze no Eiropas Liberāļu un demokrātu apvienības grupas, ar ko mēs arī lieliski sadarbojāmies -, jo tā deva mums iespēju novērst to, ka šī diskusija līdzinās diskusijām par REACH. Lai gan tas nozīmēja, ka daži atsevišķi punkti, kurus mēs būtu gribējuši uzlabot, tika izlaisti, bet atskatoties tas bija patiešām pareizais ceļš.
<P>
Tomēr es gribētu izteikt īpašu atbalstu Anne Lapperouze vēlmei noteikt pārejas termiņu 6. pielikumā tām vielām, kas tajā tika grozītas, jo, kad mēs sākām apspriešanos, mēs nevarējām paredzēt, ka uz tām neattieksies risinājums, kuru mēs pieņēmām. Komisāra kungs, es augstu novērtētu, ja jūs savā atbildē sniegtu īsu komentāru par šo jautājumu.
<P>
Ķīmiskās rūpniecības patēriņa preču lietotāji parasti nav kompetenti attiecībā uz šo preču sastāvu. Diskutējot par GHS, mēs tādēļ īpaši uzsvērām, cik svarīgi to ieviest tādā veidā, kas būtu praktisks patērētājiem. Lai gan nebija iespējams sīki aplūkot katru atsevišķu gadījumu, mēs atradām risinājumu - vismaz tādām visbiežāk lietotajām patēriņa precēm kā veļas pulveris un tīrīšanas līdzekļi -, kas informē patērētājus par ķīmisko vielu daudzumu, kuru šie produkti satur, tomēr arī dod iespēju cilvēkiem tos turpmāk izmantot tāpat, kā viņi to darījuši līdz šim.
<P>
Varbūt minēšu vienu piemēru: bija iespējams izmantot trauku mazgāšanas līdzekli tikai lielās pudelēs, kuru tilpums bija vairāki litri. Apkārtējai videi arvien draudzīgākas tehnoloģijas ražošanā un šo produktu izmantošanā ir devušas iespēju aizvien vairāk un vairāk samazināt nepieciešamo mazgāšanas līdzekļa daudzumu, un tagad lielākie iepakojumi, ko var atrast virtuvē, ir tikai 300 ml vai 500 ml.
<P>
Protams, ķīmisko vielu koncentrācija šajos produktos ir ievērojami palielinājusies, bet patērētājiem tas ir savietojams ar pašreizējo GHS risinājumu, jo mēs zinām, ka cilvēki izmanto šos produktus katru dienu, tādēļ mums tos nevajadzēja atkārtoti klasificēt.
<P>
Tas attiecas uz visiem punktiem, kas ir būtiski iekšējam tirgum. Paldies jums par uzmanību!
<SPEAKER ID="012" NAME="Guido Sacconi">
PSE grupas vārdā. - (IT) Priekšsēdētājas kundze, dāmas un kungi, tādā situācijā kā šī, kur mēs visi esam panākuši vienošanos, debašu apdraudējumi var atkārtoties. No savas puses es minēšu tikai trīs ļoti īsus politiskus jautājumus, jo es pilnīgi pievienojos tam, ko teica mani kolēģi deputāti.
<P>
Pirmais jautājums, protams, ir neatlaidība, ko mūsu referente ir izrādījusi no paša sākuma. Sākot no pašām pirmajām sanāksmēm, viņa ir demonstrējusi politisku apņēmību beigt šo lietu pirmajā lasījumā, un būtībā viņa gandrīz piespieda mūs to darīt. Tomēr mēs esam pārliecināti, ka tas bija nepieciešams, ja ir steidzami jāpieņem likums, lai iegūtu ātru visu vielu klasifikāciju un spertu reālu soli pretī stingrākiem standartiem, kas aizsargātu patērētāju veselību un, šeit es piekrītu, arī to darba ņēmēju veselību, kuri izmanto šīs vielas daudzās atšķirīgās nozarēs, it īpaši saistībā ar sarežģīto mazo uzņēmējdarbību.
<P>
Otrkārt, mēs esam izvairījušies no pieaugošā apdraudējuma atsākt vecas diskusijas, kas tika pārtrauktas līdz ar REACH pieņemšanu, un to es patiešām gribēju redzēt. Attiecībā uz starptautisko līmeni es uzskatu, ka pats fakts, ka REACH aizvien vairāk izmanto kā standartu starptautiskajā līmenī citas valstis, kuras izmanto to kā modeli, lai pielāgotu savus tiesību aktus, ir ļoti apmierinošs.
<P>
Katrā ziņā noteikumi par vielu klasificēšanu, par kuriem mēs gatavojamies balsot, ir jāpielāgo un jāiestrādā tā, lai tie atbilstu pamatregulai par ķīmisko vielu un to maisījumu klasificēšanu, marķēšanu un iepakošanu bez papildināšanas ar jauniem elementiem.
<P>
Galu galā tas nozīmē, kā mani kolēģi to jau zina, ka GHS nav pēdējais vārds par ķīmisko vielu klasificēšanas un marķēšanas tematu. Ir daudz runāts par PBT. Mēs nedrīkstam aizmirst, ka tas ir nepārtraukts process. Pašlaik mēs ieviešam to, kas mums jau ir, un klasificējam vielas, kuru riska analīzi jau ir veikusi ANO. Tiklīdz mums būs jaunas riska kategorijas un jaunu pētījumu rezultāti, GHS tiks atjaunota saskaņā ar tiem, tādēļ šis ir nepārtraukts process.
<SPEAKER ID="013" NAME="Liam Aylward">
UEN grupas vārdā. - (GA) Priekšsēdētāja kungs, apkārtējā vide un sabiedrības veselība ietekmē ikvienu iedzīvotāju, un šis tiesību akts ir tieši saistīts ar abiem. Parlaments balsoja par REACH sistēmu, kas pašlaik ir spēkā un kas aizsargā cilvēku veselību un apkārtējo vidi no ķīmisko vielu apdraudējuma. REACH mērķis ir nodrošināt, ka ražotāji un importētāji reģistrē, klasificē un licencē ķīmiskās vielas. Būtiska sistēmas daļa ir sabiedrības informēšana, marķējot šīs ķīmiskās vielas.
<P>
Es varu tikai uzslavēt šo tiesību aktu un komisāru par ES sistēmas pielīdzināšanu ANO ierosinātajai GHS (ANO vispārēji saskaņotā sistēma ķīmisko vielu klasificēšanai un marķēšanai). Sabiedrība tiks informēta par ķīmisko vielu apdraudējumu ar piktogrammu palīdzību, kam jānorāda sprādziena, ugunsgrēka, vēža un saindēšanās draudi. Rūpniecībai būs priekšrocības, jo valstis visā pasaulē pieņems GHS sistēmu. Un sabiedrība vairāk uzticēsies ķīmiskajām vielām, kam būs zīmes un skaidrs un noteikts marķējums.
<SPEAKER ID="014" NAME="Carl Schlyter">
Verts/ALE grupas vārdā. - (SV) Mēs daudz runājam par pasākumiem saistībā ar klimata pārmaiņām, bet, ja mums būtu holistiska pieeja apkārtējai videi, mēs būtu tieši pārņēmuši ANO tiesību aktus arī šeit. Tagad mēs izņemam piekto kategoriju - "akūtā toksicitāte”. Kāpēc mēs to darām? Tā dīvainā iemesla dēļ, ka citādi pieaugtu to ķīmisko vielu skaits, kuras mums būtu jāklasificē un jāmarķē. Tātad iemeslam nav nekāda sakara ar apkārtējās vides vai veselības loģiku. Nē, mēs negribam pārņemt piekto kategoriju, jo tas nozīmētu ķīmisko vielu skaita palielināšanos, par spīti tam, ka visas šīs lietas būtība ir ieviest kopēju globālu standartu, kas atvieglotu tirdzniecību un šajā gadījumā arī apkārtējo vidi un informācijas sniegšanu patērētājiem. Es cīnījos par piektās kategorijas - "akūtā toksicitāte” atjaunošanu, bet diemžēl man neizdevās.
<P>
Vēl viena lieta, ko mēs aizstāvējām, un patiesībā mums paveicās to izdarīt kopā ar Padomi, bija nepieņemt priekšlikumu samazinātam 10 kg klasifikācijas slieksnim. Es vēlos pateikties Padomei par palikšanu pie saviem uzskatiem. Komisija arī deva pozitīvu ieguldījumu. Ja šis priekšlikums tiktu pieņemts, REACH būtu apdraudēta. REACH regula ir par ķīmisko vielu novērtēšanu, nosakot, vai tās ir bīstamas, un to reģistrēšanu. Tomēr REACH novērtē un reģistrē tikai 30 000 visbiežāk lietotās ķīmiskās vielas ar vislielāko koncentrāciju. Pārējās 70 000 vielas, kuras mēs izmantojam, tiks iekļautas šajā tiesību aktā. Šī iemesla dēļ ir ļoti labi, ka mēs to saglabājām un ka netika uzspiests mazāks daudzums attiecībā uz to, kad ķīmiskās vielas jāklasificē. Ja šis priekšlikums būtu ticis pieņemts, REACH papildinājums nebūtu GHS. Esmu priecīgs, ka tas tā nebija, un tādēļ varu to atbalstīt.
<P>
Es priecājos arī par to, ka mums izdevās novērst nevajadzīgu dalījumu kategorijās testēšanai ar dzīvniekiem, piemēram, acu kairināšanas testi.
<P>
Tā kā mūsu pūrā ir šīs divas uzvaras, es varu balsot par šo ziņojumu. Tomēr es patiešām vēlos uzsvērt, ka, lai gan mums neizdevās iekļaut ļoti bīstamās PBT ķīmiskās vielas vai prioritāru sarakstu tūlītējai izvērtēšanai, mēs vismaz esam ieguvuši tekstu, kurā teikts, ka mēs atbalstīsim to ANO līmenī un ka tas tiks iekļauts ANO sistēmā. Tagad es vēlos redzēt, ka Komisija patiešām nopietni strādā pie šī mērķa, jo tas ir ļoti svarīgs. Citādi mūsu politika attiecībā uz ķīmiskām vielām izgāzīsies pilnīgi. Ir svarīgi, lai šīs vielas tagad ātri tiktu iekļautas ANO sistēmā, jo šeit mēs nepaspējām to izdarīt.
<P>
Un kas notiek ar patērētājiem? Viņus neinformēs par ķīmisko vielu apdraudējumu tik labi, kā tas būtu iespējams, un tas apbēdina. Bet viņi vismaz saņems pienācīgu standartu un pamataizsardzību, lai pasargātu sevi no bīstamām ķīmiskām vielām. Beigās tas bija kompromiss, ar kuru neviens nav apmierināts, un varbūt tā arī parasti notiek.
<SPEAKER ID="015" NAME="Avril Doyle">
PPE-DE grupas vārdā. - Priekšsēdētājas kundze, ķīmiskās vielas ir dabiska un svarīga mūsu apkārtējās vides sastāvdaļa. Lai gan mēs par to bieži nedomājam, mēs izmantojam ķīmiskās vielas katru dienu. Modernā pasaule nevarētu pastāvēt bez tām. Tās saglabā svaigu mūsu ēdienu, tīra mūsu ķermeņus, palīdz augt mūsu augiem, darbina mūsu automašīnas. Ja ķīmiskās vielas tiek pareizi lietotas un pareizi uzglabātas, tās dod mums iespēju dzīvot garāku un veselīgāku dzīvi.
<P>
Šī ierosinātā regula, kas papildina REACH un saskaņo ES ķīmisko vielu klasificēšanas, marķēšanas un iepakošanas sistēmu ar ANO vispārēji saskaņoto sistēmu, ir saprātīgs un līdzsvarots priekšlikums.
<P>
Ja mēs gribam izmantot ķīmisko vielu priekšrocības par saprātīgu cenu, mums jāpieņem, ka ir iespējami apdraudējumi. Tādēļ mums jāpanāk līdzsvars starp apdraudējumiem un ieguvumiem un jākontrolē ķīmisko vielu apdraudējums, izmantojot rūpīgu marķēšanu, zinātniski pamatotus noteikumus un inovatīvas tehnoloģijas. Mums arī jāpanāk līdzsvars starp Eiropas Savienības to iekšējo saistību pienācīgu izpildi, kuras tā parakstīja ANO Ekonomikas un sociālo lietu padomē Vispasaules sammitā par ilgtspējīgu attīstību, kas notika 2002. gada septembrī Johannesburgā, vienlaikus izvairoties no uzņēmumu nevajadzīgas apgrūtināšanas ar nelietderīgām un pārmērīgām marķēšanas prasībām.
<P>
Šajā saistībā es piedāvāju vairākus priekšlikuma grozījumus. Es uzskatu, ka ir ļoti svarīgi nodrošināt, lai produktu klasifikācija nemulsinātu patērētājus vai veselības aprūpētājus. Pārāk liels informācijas daudzums ir pielīdzināms tās trūkumam. Tādēļ es piedāvāju grozījumu par produktu iepakošanu, piemēram, neērtās formās vai tik mazos iepakojumos, ka ir tehniski neiespējami piestiprināt marķējumu. Šajos gadījumos apdraudējuma marķējums jānodrošina citā pienācīgā veidā, piemēram, ar piesienamām etiķetēm.
<P>
Es vēlos īpaši pateikties referentei A.Sartori par atbalstu maniem grozījumiem un par izcilo darbu, ko viņa paveikusi, gatavojot šo ziņojumu.
<P>
Lai gan pašreizējie noteikumi par ķīmisko vielu bīstamo īpašību identificēšanu un šīs informācijas nodošanu daudzos aspektos ir līdzīgi, dažas atšķirības ir pietiekami nozīmīgas, lai būtu par iemeslu atšķirīgām klasifikācijām, atšķirīgam marķējumam un atšķirīgām drošības datu lapām (SDS). Vispārēji saskaņotā sistēma ķīmisko vielu klasificēšanai un marķēšanai (GHS), cerams, efektīvi sapludinās šīs atšķirīgās klasifikācijas sistēmas. Labums, ko gūst no ķīmisko vielu izmantošanas, ievērojami pārsniedz to radīto apdraudējumu, jo īpaši - kopš ieviests ķīmisko vielu reģistrēšanas, novērtēšanas un licencēšanas tiesību akts, kas pazīstams kā REACH regula.
<P>
Mums visiem jāapzinās, ka ķīmiskas vielas dažādos posmos no to ražošanas līdz glabāšanai, transportēšanai un izmantošanai var radīt potenciālu risku cilvēku veselībai un apkārtējai videi. Šajā saistībā ANO un ES vienošanās par GHS tiek uzskatīta par uzlabojumu cilvēku veselības un apkārtējās vides aizsardzībā, un tā piedāvās arī lielāku skaidrību uzņēmumiem, īpaši tiem, kas iesaistījušies starptautiskā tirdzniecībā.
<P>
Iespējamie, bet vadāmie riski, kas saistīti ar ķīmiskām vielām, uzsver nepieciešamību pēc mūsu tiesību akta par vispārēji saskaņotu pieeju ķīmisko vielu iepakošanā un marķēšanā, un šajā ziņā mani iepriecina tas, ka 27. jūnijā Padome un Parlaments ir panākuši vienošanos par tekstu, un es vēlreiz apsveicu mūsu referenti par padarīto darbu šajā sarežģītajā, bet ļoti svarīgajā lietā.
<SPEAKER ID="016" NAME="Jens Holm">
GUE/NGL grupas vārdā. - (SV) Tos, kas strādā ķīmiskajā rūpniecībā, tas skars sevišķi smagi. Somijas pētījuma rezultāti liecina, ka aptuveni 32 miljoni ES iedzīvotāju saskaras ar kancerogēnām vielām savā darbā katru dienu.
<P>
Mūsu pienākums ir aizliegt visbīstamākās ķīmiskās vielas un vispār kontrolēt visas ķīmiskās vielas. Tas bija pagājušajā gadā pieņemtā tiesību akta par ķīmiskām vielām REACH galvenais mērķis. Par REACH rezultātiem var diskutēt. Es pats domāju, ka galīgais rezultāts tika mīkstināts un rūpniecība to lobēja, bet vismaz tas ir pieņemts - pasaulē visplašākais tiesību akts par ķīmiskām vielām.
<P>
GHS, vispārēji saskaņota sistēma ķīmisko vielu klasificēšanai un marķēšanai, turpina un papildina REACH. GHS mērķis ir darīt zināmu informāciju par ķīmiskām vielām darba ņēmējiem un patērētājiem. Mērķis ir klasificēt un marķēt tūkstošiem ķīmisko vielu un to maisījumu, kas atrodas ap mums. GHS būtībā ir ANO konvencija, kura mums tagad jāievieš ES līmenī. Kad GHS tiks pieņemta, diemžēl ne ātrāk kā 2010.gadā par ķīmiskām vielām un tikai 2015.gadā par maisījumiem, visas ķīmiskās vielas būs viegli identificēt. Tā ir par labāku informāciju miljoniem strādājošo, kas saskaras ar ķīmiskām vielām katru dienu, patērētājiem, kuriem jāzina, ko viņi pērk. Marķēšana palīdzēs arī kopumā uzlabot sabiedrības veselību un apkārtējo vidi.
<P>
Rūpniecībai būs vienotāki tiesību akti, kas nodrošinās starptautisko tirdzniecību. Tas ir liels solis uz priekšu, un tāpēc mēs Eiropas Apvienotajā kreiso un Ziemeļvalstu Zaļo kreiso spēku konfederālajā grupā atbalstām šo kompromisu.
<P>
Tomēr ir žēl, ka mēs neizdarījām tik daudz, cik varējām izdarīt. Ķīmiskās vielas, kas ir noturīgas, bioakumulatīvas un toksiskas jeb PBT, netiks marķētas. Šis kompromiss nozīmē, ka jautājums par PBT tiks risināts ANO līmenī. Šis ir nopietns trūkums nolīgumā. Kāpēc nevarēja nolemt, ka PBT ķīmiskajām vielām ir tāds pats statuss kā pārējām vielām un tās ir jāmarķē. Tagad mēs ceram, ka citas valstis izdarīs spiedienu jautājumā par PBT. Es arī uzskatu, ka šī ir ilgtermiņa lieta.
<P>
Par spīti tam, šis ir godprātīgs kompromiss, kurš ļaus miljoniem eiropiešu, darba ņēmējiem un patērētājiem, saņemt vairāk informācijas par desmitiem tūkstošu ķīmisko vielu, kas ir ap mums. Tas ir liels un svarīgs lēmums ikvienam, kas cieš no vēža, alerģijām vai ādas slimībām ķīmisko vielu iedarbības rezultātā.
<SPEAKER ID="017" NAME="Graham Booth">
IND/DEM grupas vārdā. - Priekšsēdētājas kundze, REACH regulai uzsākot tās graujošo ietekmi uz ražojošo rūpniecību, īpaši uz mazajiem uzņēmumiem, un krasi palielinoties eksperimentu ar dzīvniekiem skaitam, šeit formā tiek sniegts vēl vairāk instrukciju no pasauli valdošajiem UNESCO fanātiķiem par to, kā klasificēt, marķēt un iepakot viņu iepriekšējo ideju rezultātus.
<P>
Vienlīdz izslāpusi pēc antidemokrātiskās globālās dominēšanas, komerciālā un politiskā elite, kas veido Eiropas Savienību, steidzas ieviest šīs instrukcijas, tāpat kā to darīja ar REACH. Elite nodrošinājās ar apgalvojumiem par saviem labajiem nodomiem, kas var uz kādu laiku aizsargāt vai maldināt tās tā saucamās ieinteresētās puses, bet kas neapmierina daudzus bezdarbnieku, kuru skaits jau sāk palielināties šo pasākumu īstenošanas rezultātā.
<P>
Atzinības drupata sabiedrības viedoklim nokrīt no saimnieka galda 10., 12., 39. un 42. grozījuma formā, lai ierindotu eksperimentu ar dzīvniekiem skaita samazināšanu dažos gadījumos pirms pieturēšanās pie likuma burta. Es saprotu, ka tas ir, pateicoties spiedienam no ietekmīgajām apkārtējās vides aizsardzības grupām, no kurām ES ir tik ļoti atkarīga to lielā atbalsta dēļ, un primātu labklājības izvirzīšana augstāk par cilvēku labklājību, kā teikts 40. grozījumā, ir noteikti par daudz, lai viņus apmierinātu, bet iespēja atrast kaut ko, kas būtu pelnījis pozitīvu balsojumu šajā represīvajā un apsēstajā ES tiesību aktu pieņemšanas procesā ir atzīmēšanas vērts retums.
<P>
Citādi nav iemesla, kādēļ saprātīgus drošības standartus nevarētu brīvprātīgi pieņemt demokrātiskas valstis ar neatkarīgu tiesību sistēmu un brīvu publikas piekļuvi tiesu sistēmai. Pārnacionālie dekrēti var šķist viegla izvēle, bet centralizētā nekontrolējamā vara, kas tiem piemīt, bezmandāta direktīvas direktīva, nav pats nepatīkamākais, bet gan to principiāli šausmīgā ietekme.
<P>
Apgalvojums, kas piedāvāts 7. apsvērumā par to, ka šis tiesību akts nodrošinās konkurētspējīgas priekšrocības rūpniecībai, un kā papildina 1. grozījums, īpaši mazajiem un vidējiem uzņēmumiem, ir vienkārši smieklīgs. Kā vienmēr ES lielo uzņēmumu virskungi gūs labumu no savu mazāko konkurentu neveiksmēm. Viņi kļūs par vēl lielākām zivīm mazākā dīķī vai pārcelsies uz ārzemēm un tālu no klanīšanās ES un tās smieklīgajiem ierobežojumiem, aizjūras tirgotāji daudz ienesīgāk tirgosies savā starpā nekā ar mums. Uzplaukums ir beidzies. Ir sākusies recesija, un zem tāda ES regulējuma sloga kā mūsu ekonomikas grims kā akmens ūdenī.
<P>
Katrs šī ienesīgā pasākuma dalībnieks var stāstīt saviem vēlētājiem vienalga ko savā valodā, nebaidoties, ka viņi nejauši dzirdēs, ko viņa kolēģi citās valstīs stāsta saviem vēlētājiem. Nav kopēja ES elektorāta un tāda nevar būt, kamēr pēc gadsimta vai diviem visi nerunās vienā valodā, un, kamēr šis laiks nav pienācis, ES demokrātija būs joks un turklāt melns un bīstams joks. Bet jūsu privilēģijas ir milzīgas. Kāpēc jums būtu jābažījas par to vai citu neproduktīvu likumu, kuru jūs aizvien mehāniski apstiprināt? Un kāpēc man būtu jāuztraucas, ja es atstāju savu amatu pēc mēneša? Kad es lasīju 28. grozījumu, es sapratu, kāpēc man pietiek visu šo muļķību. Tajā teikts: "Preparāts ir maisījums vai šķīdums, kas sastāv no divām vai vairākām vielām. Maisījums un preparāts ir sinonīmi.” Bet vai mēs varētu izdzīvot bez šīs pārmērīgi auklējošās valsts, kas skaidro mums šādas lietas, un kā gan es esmu varējis nodzīvot līdz cienījamam 68 gadu vecumam, ja es zīdaiņa vecumā mēdzu grauzt krāsu ar svina piedevu no savas gultiņas koka rāmja? Es pieņemu, ka tā lika manām antivielām darboties tajā laikā, kad mums patiešām bija antivielas.
<P>
Katrs dekrēts par svinu tuvina ES sabrukumu. Es priecājos par to, bet es nožēloju zaudējumus, kurus jūs sagādājat 27 agrākajām demokrātijām ar katru nākamo katastrofālo gadu.
<SPEAKER ID="018" NAME="Jim Allister" AFFILIATION="NI">
Priekšsēdētājas kundze, es saprotu, ka tāpēc, ka ķīmiskas vielas ražo un pārdod visā pasaulē, apdraudējuma aprakstam uz to iepakojuma nevajadzētu atšķirties katrā valstī, jo tas rada aizspriedumus patērētājiem un neērtības tiem, kas precīzi apraksta apdraudējumus.
<P>
Tomēr atzīmēšu, ka pašlaik "vispārēji saskaņotā” sistēma nav pārāk vispārēja. Tā ir drīzāk sporādiska nekā vispārēja. Interesanti, vai citas valstis sekos ES piemēram, pārņemot šo ANO sistēmu, un kāda ietekme būs uz uzņēmumiem Eiropā, ja tās to nedarīs.
<P>
Īstenojot šos pasākumus, mums jāievēro līdzsvars. Pirmkārt, ir svarīgi, lai nebūtu produktu pārklasificēšanas, kas mulsinātu patērētājus un veselības aprūpes nodrošinātājus.
<P>
Otrkārt, mums jāpilda šīs starptautiskās saistības, neradot lieku apgrūtinājumu mūsu uzņēmumiem. Vairākas uzņēmumi ir pauduši bažas par izpildes izmaksām. Būs augstas IT un apmācību izmaksas un atkārtotas iesaiņošanas izdevumi, kurus nedrīkst novērtēt par zemu, it sevišķi mazo uzņēmumu gadījumā. Es pievienojos bažām, ka mazie un vidējie uzņēmumi varētu kļūt par upuriem, it sevišķi, ja tie tirgojas ārzemēs, un šajā gadījumā izmaksas var būt lielākas, nekā tie var atļauties.
<SPEAKER ID="019" NAME="Eija-Riitta Korhola" AFFILIATION="PPE-DE">
Priekšsēdētājas kundze, debates par neseno Eiropas ķīmisko vielu regulu REACH vēl joprojām ir mūsu atmiņā. Tā bija viena no grūtākajām tiesību aktu paketēm šajā sasaukumā. Noteikumi par ķīmisko vielu un to maisījumu klasificēšanu, marķēšanu un iepakošanu, kurus mēs pašlaik izskatām, daļēji balstās uz REACH regulu, kas tikko stājusies spēkā, kā arī papildina to. Tādēļ par to bija tik daudz jautājumu pirms tam.
<P>
Komisijas vēlme panākt vienošanos pirmajā lasījumā sākotnēji šķita nedaudz ambicioza, ņemot vērā to, ka Parlaments bija pirms tam izrādījis interesi par ķīmisko vielu tiesību aktiem. Tādēļ es varu tikai apbrīnot manas kolēģes A. Sartori uzteicamo darbu un vadību un izrādīt cieņu pret šo tehnisko ziņojumu un to, kā viņa spēja izvairīties no kārdinājuma pārāk daudz pārskatīt regulu un, piemēram, ietvert jaunus pantus un vielu klasifikācijas pielikumos, kas būtu palēninājis un pat apturējis regulas stāšanos spēkā.
<P>
Ziņojums, kuru mēs izskatījām komitejās, visticamāk, sasniegs mērķus, kas izvirzīti regulai, īpaši ņemot vērā tiesību akta saskaņošanu un vienkāršošanu. GHS un REACH papildina viena otru un sekmē ne tikai ķīmisko vielu ražotāju un izplatītāju darbu - viņiem skaidrs un drošs marķējums nozīmēs arī to, ka tiks atgūta patērētāju uzticība.
<P>
Kad sākās komitejas darbs, cilvēki bažījās, ka GHS regula nozīmēs, ka, piemēram, liels skaits tīrīšanas līdzekļu būs jāklasificē arī kā koroziju izraisoši. Tādā gadījumā, piemēram, līdzekļiem ūdensvadu tīrīšanai un trauku mazgāšanai būtu tāda pati klasifikācija un iepakojuma marķējums un patērētāji nevarētu atšķirt bīstamos produktus no maigākiem tīrīšanas līdzekļiem. Tomēr tagad vielu klasifikācija atspoguļo vielu īsto iespējamo apdraudējumu, cik vien labi tas iespējams.
<P>
Šīs sistēmas mērķis, jo tā balstās uz ANO vienošanos, ir attiecināt vienotus kritērijus uz ķīmisko vielu klasificēšanu un marķēšanu un noteikumiem par ķīmisko vielu pārvadāšanu, pārdošanu un izmantošanu visā pasaulē. Saskaņā ar šo vienošanos šai sistēmai pilnībā jāstājas spēkā līdz 2008. gadam. Mums vēl ir palikuši daži mēneši.
<SPEAKER ID="020" NAME="Gyula Hegyi" AFFILIATION="PSE">
Priekšsēdētājas kundze, vispārēja ķīmisko vielu un to maisījumu klasificēšanas, marķēšanas un iepakošanas saskaņošana ir apsveicama, un Eiropas Savienībai jāspēlē galvenā loma mūsu iedzīvotāju aizsardzībā pret bīstamām ķīmiskām vielām. Visa iniciatīva nāk no ANO, un tādēļ tas ir globāls projekts. Vispārēji saskaņota sistēma ir daudzsološa zīme par globālu sadarbību apkārtējās vides jautājumos. Tieši tādēļ es atbalstu kompromisu par A.Sartori ziņojumu.
<P>
Esmu piedāvājis vairāk nekā 20 grozījumus, lai nodrošinātu atbilstošu marķēšanu un drošu ķīmisko vielu izmantošanu. ENVI komiteja atbalstīja 17 no šiem grozījumiem. Tomēr tā pati Apkārtējās vides komiteja pieņēma arī vairākus referentes grozījumus, kas vājinātu patērētāju tiesības attiecībā uz informāciju par produktos esošo ķīmisko vielu bīstamību.
<P>
Sociālistu grupa un es balsojām pret šiem priekšlikumiem, jo patērētāju intereses mums ir būtiskas. Esmu apmierināts, ka jaunais kompromiss neietver šos pret patērētājiem vērstos grozījumus, un tādēļ es ierosinu pieņemt to. Es neesmu pilnībā apmierināts ar šo kompromisu, bet mēs nevaram vilcināt GHS iekļaušanu mūsu tiesību aktu sistēmā.
<P>
Pieņemsim kā pamatprincipu, ka uzņēmumiem nevajadzētu veicināt biznesa konfidencialitāti, kad viņi tirgū izlaiž bīstamas ķīmiskas vielas. Patērētājiem jābūt tiesībām iegūt visu nepieciešamo informāciju par apdraudējumu.
<P>
Protams, sīkumiem ir liela nozīme, bet mēs redzēsim, kā GHS darbosies praksē, kā apdraudējuma zīmes ražotāji norādīs uz produktiem un vai patērētāji sapratīs zīmes un brīdinājumus. Informācijai jābūt skaidrai un viegli saprotamai. Kopumā es ceru, ka GHS būs labs instruments, lai iepazīstinātu sabiedrību ar REACH rezultātiem, lai patērētāji vairāk uzticētos ķīmiskām vielām, kas palīdzētu arī rūpniecībai.
<P>
Mans asistents Gergely Simon, kas daudz strādājis pie šīs un citām lietām, drīz atstās Parlamentu. Es vēlos pateikties viņam par ieguldījumu mūsu kopējā mērķī, kas ir ķīmisku vielu droša lietošana Eiropā.
<SPEAKER ID="021" NAME="Hiltrud Breyer" AFFILIATION="Verts/ALE">
(DE) Priekšsēdētājas kundze, mēs visi zinām, ka ķīmiskās vielas ražo un pārdod visā pasaulē, un arī apdraudējumi un riski ir globāli. Tādēļ mums ir nepieciešamas pamatnostādnes skaidras klasifikācijas un marķējuma veidā, kas ir spēkā visā pasaulē. Es būtu vēlējusies, lai Eiropas Savienība būtu tā lokomotīve, kas virza ļoti skaidru marķēšanu un stipru patērētāju aizsardzību, bet esmu dzirdējusi šeit daudzus runātājus, kas saka, ka Eiropas Savienībai drīzāk būtu jāsēž bremžu vagonā, nevis jābūt lokomotīvei.
<P>
Es varu pieņemt šo politisko vienošanos, bet es neesmu pārāk apmierināta ar to. Jā, mēs spējām spert svarīgu soli pretī lielākai drošībai cilvēkiem un apkārtējai videi. Es priecājos arī par to, ka par spīti Vides, sabiedrības veselības un pārtikas nekaitīguma komitejas ziņojumam saistībā ar sliekšņa vērtībām marķēšanai, kuras bija pārāk labvēlīgas rūpniecībai (datu kopums, kas izmantots klasifikācijā jāietver arī marķējumā), mēs spējām mazināt traucējumus sarunās ar Padomi un Komisiju. Es priecājos, ka vairs nepastāv uz tonnāžu balstīta sliekšņa vērtība marķēšanas prasībām un vairs nav pieņemtu atkāpšanās ceļu rūpniecībai, un ka piedāvātā klasifikācijas sistēma pārvirza uzmanību uz alternatīvām eksperimentiem ar dzīvniekiem.
<P>
Tomēr es vēlētos redzēt uzlabotu marķējumu noturīgajām, bioakumulatīvajām un toksiskajām ķīmiskajām vielām un no jauna izveidotu kategoriju "akūtā toksicitāte”, jo tas ir ļoti būtisks jautājums un lieta, kurā mums vajadzētu izrādīt vēlmi rīkoties. Es uzskatu, ka mēs esam raidījuši svarīgu signālu lielākai cilvēku drošībai un apkārtējai videi šodien, bet mēs nevaram atdusēties uz lauriem. Acīmredzot šis temats mūs nodarbinās arī nākotnē, jo ir daudz iespēju uzlabojumiem.
<SPEAKER ID="022" NAME="Jean-Claude Martinez" AFFILIATION="NI">
(FR) Priekšsēdētājas kundze, jau ir vispārēji grāmatvedības noteikumi, vispārēji pārtikas standarti Codex Alimentarius, vispārēji nodokļu standarti un ANO modeļa konvencijas par nodokļu dubulto uzlikšanu. Tagad mēs iegūsim vispārējus standartus ķīmisko vielu marķēšanai, klasificēšanai, iepakošanai un tonnāžai.
<P>
ANO Ekonomikas un sociālo lietu padomes 2002. gada vispārējais tiesību akts, vispārēji saskaņotā sistēma, tiek transponēta Kopienas tiesībās.
<P>
Vispārējā saskaņošanā vērtība ir ikvienam - patērētājiem, lietotājiem, mazajiem un vidējiem uzņēmumiem, bet bez šīm 2000 lappusēm un procedūrām, pielikumiem un uzskaitījumiem regula parāda, ka ar Eiropas standartizāciju nepietiek, lai risinātu globālas problēmas. Globālām problēmām ir nepieciešams globāls risinājums, kas nozīmē, ka AK premjerministram Gordon Brown ir taisnība: starp ANO līmeni un globālo līmeni Eiropas līmenis aizvien vairāk atpaliek, noveco un tādējādi ir nederīgs.
<SPEAKER ID="023" NAME="Zuzana Roithová" AFFILIATION="PPE-DE">
Dāmas un kungi, vairs nav pieņemams, ka atšķirīgi valstu tiesību akti par tirdzniecību, jo īpaši par bīstamo vielu tirdzniecību, ir spēkā vienotā Eiropas tirgū. Bīstamo ķīmisko vielu un maisījumu klasifikācijas un marķēšanas pielīdzināšana (unifikācija) ir laba ziņa patērētājiem, jo ierosinātā saskaņošana uzlabo viņu veselības un apkārtējās vides aizsardzību. Tā ir laba ziņa arī Eiropas rūpniecības konkurētspējai, jo šī kompleksā regula par bīstamo vielu pārvadāšanu, piegādi un lietošanu būs spēkā ne tikai Eiropas Savienībā, bet arī citās valstīs visā pasaulē, pateicoties ANO rekomendācijām.
<P>
Regula ir saistīta ar REACH, bet tā ievieš arī bīstamības klases un kategorijas. Marķējumi iekļaus arī instrukciju par to lietošanu un obligātus grafiskos simbolus un piktogrammas, kas būs saprotamas cilvēkiem jebkurā pasaules vietā. Jaunās prasības iepakojumiem un to aizdarei nodrošinās aizsardzību pret iespēju, ka traukus var atvērt bērni, un nodrošinās marķējumu arī neredzīgiem cilvēkiem. Kritiķi brīdina par pārmarķēšanas, drošības datu anketu un jauno iepakošanas tehnoloģiju ieviešanas augstajām izmaksām. Tomēr es esmu pārliecināta, ka šie īstermiņa izdevumi būs mazāki nekā ilgtermiņa ietaupījumi izmaksās, kas saistīti ar pašreizējā atšķirīgā produktu marķējuma atcelšanu atkarībā no tā nosūtīšanas virziena. Ieviešanas laiks, kas ilgst no 2010. līdz 2015. gadam, arī ir pietiekami pārdomāts rūpniecībai.
<P>
Es augstu vērtēju to, ka A.Sartori ir spējusi panākt izcilu kompromisu Parlamentā un ar Padomi. Pēc daudzu mēnešu diskusijām par Komisijas priekšlikuma noteikumiem, viņa ir spējusi panākt lielu uzlabojumu un līdzsvaru, un tādēļ es ierosinu, lai mēs pieņemtu priekšlikumu rīt pirmajā lasījumā. Tas ir izcils darbs, ko paveikuši Parlamenta referenti kopā ar Padomes un Komisijas komandu.
<SPEAKER ID="024" NAME="Genowefa Grabowska" AFFILIATION="PSE">
(PL) Priekšsēdētājas kundze, šodien mēs diskutējam par ļoti svarīgu regulu, kas aizsākās no debatēm un vēlāk - ANO lēmuma. Šajās debatēs, kuras vainagojās ar to, ka Ekonomikas un sociālo lietu padome pieņēma vispārēji saskaņotu sistēmu ķīmisko vielu klasificēšanai un marķēšanai, visas dalībvalstis, nevis tikai ANO spēlēja ļoti aktīvu un nozīmīgu lomu, īpaši Eiropas Savienība un arī Komisija. Tas nozīmē, ka sistēma, kas tika izveidota, ir arī mūsu sistēma. Tādēļ ir labi, ka šodien mēs pieņemam savus noteikumus par ķīmisko vielu izmantošanu, lai pakļautos šai sistēmai, vienlaikus nodrošinot un vēloties nodrošināt, ka mūsu iedzīvotāji - Eiropas Savienības iedzīvotāji - ir pasargāti un ka mūsu apkārtējā vide arī ir pasargāta no bīstamo vielu ietekmes sekām, jo klasifikācijas un marķēšanas saskaņošanas mērķis ir uzlabot veselības aizsardzības līmeni un arī apkārtējās vides stāvokli.
<P>
Ķīmiskās vielas vienādi ietekmē cilvēkus visā pasaulē. Kad jūs pērkat kādu produktu, jūs nezināt, kas tajā ir. Tomēr jums vajadzētu zināt, ka jūs pērkat drošu produktu. Jums vajadzētu spēt uzticēties ražotājam un iegādātajam produktam. Tādēļ mūsu uzdevums ir saistīts ar marķējumu, kas joprojām ievērojami atšķiras. Produkts, kas vienā valstī ir marķēts kā bīstams, otrā valstī ir toksisks, bet trešā valstī - kaitīgs. Nav iedomājams, ka ekonomikai un ķīmisko vielu tirdzniecībai būtu jāfunkcionē šādi. Tādēļ es atzinīgi vērtēju mūsu ziņojumu un šodienas diskusiju. Es uzskatu, ka mēs darām kaut ko ļoti nopietnu.
<P>
Es vēlos pievērst uzmanību vēl vienai lietai, proti, sekām, kas saistītas ar nepieciešamību sniegt informāciju marķējumā. Es runāju par informāciju, kas nepieciešama tiem, kuri apsaimnieko atkritumus. Ķīmisko produktu atkritumi, kas ir un būs ļoti svarīgs jautājums mūsu apkārtējā vidē, arī jāietver šajā sadaļā, kas noslēdz pilnu ķīmisko produktu un vielu vadības ciklu un līdz ar to bīstamo produktu atkritumu iznīcināšanu. Dosim Eiropas iedzīvotājiem labu produktu un sniegsim viņiem drošības sajūtu attiecībā uz ķīmisku vielu izmantošanu!
<SPEAKER ID="025" NAME="Luca Romagnoli" AFFILIATION="NI">
(IT) Priekšsēdētājas kundze, dāmas un kungi! Sartori kundzes lieliskais darbs, šķiet, ir labākais tiesiskais rezultāts, lai atjaunotu un tādējādi nodrošinātu ķīmiskās apstrādes atsevišķu aspektu labāku regulējumu. Ziņojums ir uzslavas cienīgs ne tikai tāpēc, ka tas atbilst ANO saskaņošanas programmai; tas šķiet saskaņots un pievēršas ražotāju, patērētāju un, bez šaubām, vides vajadzībām, ciktāl tas ir objektīvi iespējams.
<P>
Daži mani kolēģi, kā parasti, nav pilnīgi apmierināti. Man radās iespaids, ka tā iemesls ir ideoloģiska radikalizācija, sastopoties ar tehnoloģisko un zinātnisko progresu, un šī ideoloģija, izmantojot kā ieganstu vides aizsardzību, pārāk bieži liek mums klusēt. Tajā pašā laikā pavisam citu iemeslu dēļ nekā iepriekš minētie valstis ārpus Eiropas Savienības, arī Ķīna, izvirza ekonomiku pirmajā vietā, atļaujot ražot, pārvadāt un uzglabāt ķīmiskas vielas tādos apstākļos, kas nopietni pārkāpj visu, ko mēs pilnīgi pamatoti vēlamies šeit aizsargāt.
<P>
A. Sartori ziņojums ir ievērojams solis uz priekšu, saskaņojot vielu klasifikāciju un bīstamo vielu un maisījumu marķēšanas un iepakojuma standartus. Tas, bez šaubām, palīdzēs uzlabot drošību un novērst apdraudējumus patērētāju un strādnieku drošībai un veselībai un arī videi.
<P>
Pašlaik valstīm ir iespēja klasificēt vienu un to pašu vielu ļoti atšķirīgi saskaņā ar dažādām spēkā esošām klasifikācijas sistēmām, un šīs atšķirības var būt pietiekami lielas, lai radītu apdraudējumu. Tādās valstīs kā, piemēram, Ķīna var nebūt nekādu brīdinājumu uz tādu vielu etiķetēm, kuras Eiropā klasificē kā bīstamas.
<P>
Šī situācija rada ne tikai netaisnīgas konkurences priekšrocības, bet arī nopietnus apdraudējumus visiem patērētājiem, un tas, dāmas un kungi, kaut gan jūs to bieži kritizējat, diemžēl ir īpaši pareizi attiecībā uz pasaules tirgu.
<SPEAKER ID="026" NAME="Åsa Westlund" AFFILIATION="PSE">
(SV) Priekšsēdētājas kundze! Pirms es sāku nodarboties ar vides jautājumiem, manas zināšanas par ķīmiskām vielām, jāatzīst, bija diezgan nepilnīgas. Taču, jo vairāk es uzzināju, jo skeptiskāka kļuva mana attieksme pret lielo daudzumu ķīmisko vielu, ko mūsu sabiedrība šodien lieto. Ne pārāk sen es lasīju, piemēram, ka manā valstī Zviedrijā ir dramatiski palielinājies ķīmisko vielu patēriņš parastā mājsaimniecības tīrīšanā. Neviens nezina, kā īsti tas ietekmē mūsu veselību. Bet mēs zinām, ka daudzi bērni ne tikai Zviedrijā katru gadu cieš nelaimes gadījumos, jo ir norijuši ļoti indīgas mājsaimniecībā lietotas ķīmiskas vielas, neraugoties uz to, ka mūsdienās uz šo ķīmisko vielu iepakojuma ir brīdinājuma etiķete, kur tas ir norādīts.
<P>
Pateicoties lēmumam, kuru mēs šodien pieņemsim, šis brīdinājums tagad diemžēl pazudīs no daudziem izstrādājumiem. Kopā ar dažiem kolēģiem es mēģināju to mainīt un nodrošināt, lai šis brīdinājums paliek uz parastiem mājsaimniecības izstrādājumiem. Tagad tā vairs nebūs. Es to dziļi nožēloju, jo tas nozīmē, ka pazudīs svarīga informācija patērētājiem.
<P>
Tomēr es atzinīgi vērtēju to, ka tagad ES iegūst saskaņotus tiesību aktus par klasifikāciju, marķēšanu un iepakošanu, lai papildinātu REACH, un ka tie veidoti, pamatojoties uz jau esošu brīvprātīgu starptautisku sistēmu. Tas vienlīdz atvieglo dzīvi gan patērētājiem, gan uzņēmumiem. Tiklīdz mēs šodien būsim pieņēmuši šo lēmumu, būs ārkārtīgi svarīgi, lai visas dalībvalstu atbildīgās iestādes uzņemas atbildību informēt par šo jauno marķēšanas sistēmu ne tikai uzņēmumus, bet arī daudz plašākas dažādas patērētāju grupas.
<P>
Tādēļ es gribētu izmantot šo iespēju un aicināt Komisiju un komisāru G. Verheugen sekot līdzi tam, kā un ar kādiem panākumiem tas tiek īstenots, lai mēs zinātu, vai Eiropas patērētāji saprot, ko turpmāk nozīmēs marķējumi.
<SPEAKER ID="027" NAME="Rovana Plumb" AFFILIATION="PSE">
(RO) Priekšsēdētājas kundze! Šis regulas priekšlikums kopā ar diviem citiem - regulu par mazgāšanas līdzekļiem un lēmumu par grozījumiem pakārtotajos tiesību aktos - nozīmē Eiropas un pasaules tiesību aktu saskaņošanu attiecībā uz ķīmisko vielu klasifikāciju, marķēšanu un iepakojumu. To īstenošana labvēlīgi ietekmēs cilvēku veselību, vides aizsardzību un ķīmijas nozari, un tirdzniecības attīstība drošības un patērētāju informētības apstākļos ir ļoti svarīga.
<P>
GHS īstenošana ir jāsaskaņo ar REACH direktīvas īstenošanu aptuveni 27 000 Eiropas Savienības uzņēmumu, no kuriem 95 % ir MVU, un ar tirdzniecības attīstību ar valstīm ārpus ES, kas veido 25 % no Eiropas Savienības tirdzniecības apjoma. Es lūdzu Komisiju nenoraidīt priekšlikumu par jaunās direktīvas īstenošanu visā izstrādājuma pārvaldības ciklā, arī tad, kad izstrādājums pārvēršas par atkritumiem.
<P>
Apsveicu referenti par šo darbu.
<SPEAKER ID="028" NAME="Edit Herczog" AFFILIATION="PSE">
(HU) Liels paldies, priekšsēdētājas kundze! Vispirms es vēlos apsveikt Komisiju un referentus, jo viņiem ir izdevies panākt konstruktīvas debates par ANO priekšlikumu un REACH plānu, kuru mēs pieņēmām iepriekš, un tas ir nodrošinājis progresu. Lielākais ieguvums no iekšējā tirgus, patērētāju un uzņēmumu viedokļa ir marķēšanas standartizācija. Neaizmirsīsim, ka ķīmiskās vielas nekļūs drošākas marķējuma dēļ. Drošāks lietojums un labāka patērētāju izvēle rada lielāku drošību, tādēļ mums ir jāsecina, ka šis tiesību akta projekts šajā ziņā ir solis uz priekšu, un mums tas ir jāvērtē atzinīgi. Nobeigumā es gribētu teikt un pievērst jūsu uzmanību tam, ka mēs esam apvienojuši spēkus zem ANO karoga kā Eiropas Savienība, un tagad mums ir jādara viss, sadarbojoties ar ANO un nodrošinot, lai arī pārējā pasaule to pieņem. Es to ierosinu tādēļ, lai mūsu tiesību akti attiecībā uz ķīmijas nozari varētu rast sekotājus pārējā pasaulē, Transatlantiskajā Ekonomikas padomē un citos starptautiskos forumos. Liels paldies par uzmanību!
<SPEAKER ID="029" NAME="Alessandro Foglietta" AFFILIATION="UEN">
(IT) Priekšsēdētājas kundze, dāmas un kungi! Es gribētu apsveikt referenti Sartori kundzi, viņas "ēnu” referentus, Padomi un Komisiju saistībā ar pirmajā lasījumā panākto vienošanos par GHS paketi.
<P>
Mums izdevās sasniegt izvirzīto mērķi - panākt, lai jaunā sistēma tiktu izveidota, darbotos ātri un saskaņā ar REACH regulu, vienlaikus nodrošinot cilvēku veselības un vides aizsardzības augstu līmeni un ievērojot uzņēmumu komerciālās vajadzības, jo tiem tagad būs vieglāk pievērsties starptautiskajiem tirgiem.
<P>
Tiklīdz GHS sāks darboties, uzņēmumi varēs strādāt, pamatojoties uz vienotu vielu klasifikācijas sistēmu, kas saskaņota starptautiskā līmenī un kas, starp citu, ar Eiropas Ķīmisko vielu aģentūras starpniecību ļaus vienkāršāk piekļūt tiesību aktiem par ķīmiskām vielām. Ar šo regulu, kas piemēro starptautiskus kritērijus bīstamu vielu un maisījumu klasifikācijai un marķēšanai Eiropas Savienībā, mēs nodrošināsim mūsu uzņēmumu gatavību atvērtībai pasaules tirgū. Bez šaubām, priekšrocības būs arī patērētājiem, kuri daudz vieglāk varēs pazīt tādas bīstamas vielas kā toksiskas un kodīgas vielas un kairinātājus.
<P>
GHS marķēšanas sistēma ar unificētām, viegli saprotamām piktogrammām palīdzēs noteikt apdraudējumus, kādus rada vielas tādās ikdienas precēs kā mazgāšanas līdzekļi un ziepes. Turklāt GHS, kas pieprasa īpašas drošības ierīces daudzu vielu iepakojuma nostiprināšanai, palīdzēs pasargāt mūsu bērnus no bīstamiem negadījumiem mājās, ko izraisa toksisku vai kodīgu vielu nejauša norīšana.
<P>
GHS, bez šaubām, prasīs zināmas pūles no mūsu uzņēmumiem, it sevišķi no maziem un vidējiem, kuriem ir jāuzticas jaunajai sistēmai. Šī sistēma patiesībā ieviesīs septiņas jaunas apdraudējumu kategorijas un jaunu klasifikāciju pārvadājumu sistēmā. Tādēļ mūs īpaši iepriecina ar Padomi panāktā vienošanās, jo Padome ņēma vērā arī atbalsta, informācijas un uzsākšanas prasības īpaši MVU.
<P>
Tajā ir ievērota arī visu parlamentāro grupu vienprātība attiecībā uz nepieciešamību iespējami samazināt izmēģinājumus ar dzīvniekiem un divkāršas pārbaudes. Šo iemeslu dēļ mana grupa balsos par iesniegto paketi.
<SPEAKER ID="030" NAME="Carl Schlyter" AFFILIATION="Verts/ALE">
(SV) Es gribētu tikai atbildēt uz to, ko kolēģis Booth kungs šeit teica par vides kustību, kas grib aizsargāt cilvēkus, nevis dzīvniekus. Viņš, šķiet, to ir pārpratis. Tas ir jautājums par klasifikāciju. Booth kunga minētajos tekstos teikts, ka nedrīkst manipulēt ar ķīmisku vielu maisījumiem tikai klasifikācijas nolūkos, lai panāktu zināmu slieksni, un ka nedrīkst izdarīt daudz izmēģinājumu ar dzīvniekiem tikai tādēļ, lai izvairītos no marķēšanas. Tā rezultātā mēs varētu iegūt ķīmisku vielu maisījumus, kuru sastāvā ir bīstamas vielas, bet tās ir cita veida vielas, un tādēļ tās precīzi nesasniedz marķēšanas slieksni. Šādos gadījumos mērķis būtu veikt izmēģinājumus ar dzīvniekiem tikai tādēļ, lai izvairītos no marķēšanas. Šā iemesla dēļ mums ir vajadzīgi šie teksti.
<P>
Dzīvnieku veselība un cilvēku veselība šeit iet roku rokā. Izmēģinājumi ar dzīvniekiem ir novērsti, bet cilvēki iegūst pienācīgu informāciju par ķīmiskajām vielām, lai varētu rīkoties un aizsargāties pret tām. Booth kungs to tiešām ir pārpratis!
<SPEAKER ID="032" NAME="Günter Verheugen" LANGUAGE="DE">
Priekšsēdētājas kundze, dāmas un kungi! Šīs enerģiskās, dzīvās debates parādīja, ka mēs nodarbojamies ar svarīgu un vērienīgu jautājumu. Man šķiet, šodien mēs varam teikt, ka šis solis noslēdz intensīvo likumdošanas darbu, kas veikts saistībā ar ķīmijas nozari un ražošanu, kā arī ķīmisko vielu lietošanu Eiropā, - darbu, kas prasīja daudzus gadus.
<P>
Es gribētu to pavisam skaidri pateikt, domājot par ļoti derīgo tēlu, ko izmantoja Breyer kundze. Kurš sēž lokomotīvē un kurš sēž bremžu vagonā? Viens ir skaidrs: ja runa ir par tiesību aktiem par ķīmiskām vielām, tad Eiropas Savienība ir pasaules lokomotīve. Nekur citur nav tādu noteikumu, kādus esam ieviesuši mēs, un nekur citur ķīmijas nozarei neizvirza tādas prasības, kādas izvirzām mēs. Tādēļ Komisija ir cieši pārliecināta, ka saistībā ar horizontālajiem tiesību aktiem šai nozarei mums ir vajadzīgi daži gadi, lai īstenotu to, ko mēs esam jau nolēmuši, un mums nevajag nekavējoties ķerties pie citiem lieliem projektiem. Ne velti REACH tiesību akti dod laiku pārskatīšanai, un mums ļoti stingri jāievēro likumdevēja noteiktie laikposmi. Tas nozīmē, ka Komisija vienmēr laikus sniegs ziņojumus un ieteikumus. Kas attiecas uz lielākajām horizontālajām ierosmēm, es atkārtoju, ka Komisija nav nodomājusi tuvākajā laikā nākt klajā ar papildu priekšlikumiem.
<P>
Es varu arī vēlreiz jums apliecināt šīs sistēmas globālo efektivitāti. Visa man pieejamā informācija liecina, ka visā pasaulē visi šajā jautājumā iesaistītie tiešām pamatīgi strādā, lai īstenotu Apvienoto Nāciju Organizācijas pieņemto sistēmu. Mēs neapšaubāmi atrodamies priekšgalā faktiskās īstenošanas jomā. Manuprāt, daudzas lielās valstis gaida, kas tieši notiks šodien šeit, jo tās vēlas pamatot savus tiesību aktus un savu īstenošanu ar to, ko mēs darām Eiropas Savienībā. Es ceru, ka tagad mēs vērosim, kā šīs procedūras tiek pabeigtas daudzās citās valstīs.
<P>
Schwab kungs izvirzīja ļoti interesantu jautājumu - vai mums ir vajadzīgi pārejas termiņi sliekšņa vērtību saglabāšanai 6. pielikumā, kuri tika svītroti pušu panāktā kompromisa rezultātā. Varu pateikt tikai to, ka Komisijai nav sarežģījumu ar pārejas termiņiem. Es pats uzskatu, ka tie ir svarīgi un piemēroti, bet to trūkums likumā nav radies nejauši. Tā ir daļa no vispārējā kompromisa, un, ievērojot visus apstākļus, es nedomāju, ka Komisijai vajadzētu ļaut, lai jautājums par pārejas termiņiem dažām vielām izjauktu šo kompromisu. Taču mēs nodrošināsim, lai tas, ko gribēja likumdevēji, tiktu sasniegts pienācīgā veidā.
<P>
Es pievienojos to deputātu bažām, kuri šeit pauda ļaunas nojautas attiecībā uz izmēģinājumiem ar dzīvniekiem. Es ļoti ceru, ka šie tiesību akti neizraisīs izmēģinājumu ar dzīvniekiem skaita palielināšanos. Svarīgi, ka saistībā ar šiem tiesību aktiem tiek pilnīgi aizliegti izmēģinājumi ar primātiem. Vēlos vēlreiz stingri pateikt, ka Komisija veltīs visas pūles, lai pēc iespējas ierobežotu izmēģinājumus ar dzīvniekiem. Manuprāt, tas nozīmē, ka mums ir pastāvīgi jāpastiprina centieni, meklējot alternatīvas metodes, lai aizstātu izmēģinājumus ar dzīvniekiem. Ikviens, kurš par to raizējas, atradīs manī atbalstītāju.
<P>
Nobeigumā atļaujiet pateikt, ka, manuprāt, mūsu priekšā ir tiesību akts, kas nodrošina ikvienam iesaistītajam ,,abpusējas uzvaras” pozīciju. Esmu ļoti pateicīgs visiem, kuri to veicināja.
<SPEAKER ID="033" NAME="Amalia Sartori" LANGUAGE="IT">
Priekšsēdētājas kundze, dāmas un kungi! Esmu ārkārtīgi apmierināta ar mūsu šodienas debatēm. Es gribētu pateikties visiem kolēģiem, kuri šodien runāja, un es gribētu viņiem pateikties arī par atbalsta vārdiem manis veiktajam darbam, kas bija iespējams tikai ar viņu palīdzību un ar "ēnu” referentu un Rūpniecības, pētniecības un enerģētikas komitejas un Iekšējā tirgus un patērētāju aizsardzības komitejas atzinumu sagatavotāju palīdzību. Šķiet, ka lielākā daļa deputātu, kas uzstājās, ir apmierināti ar iegūtajiem rezultātiem.
<P>
Es atzinīgi vērtēju tā cilvēka viedokli, kurš teica, ka GHS ir pastāvīgs process un turklāt tā ir mūsu izveidota darba metode. Pašlaik tā ir tieši tāda, un mēs zinām, ka pasaule to turpinās mainīt un attīstīt un ka tādēļ šajā regulā tāpat kā REACH un citās regulās mēs esam bijuši ļoti uzmanīgi, dodot ļoti specifisku un precīzu tiesisko regulējumu un atstājot vietu turpmākajām pārmaiņām, kas pamatosies uz šiem kritērijiem, kaut gan paši kritēriji ir iepriekš noteikti. To, kā es saprotu, teica komisārs, kurš tieši pirms manis runāja par iespēju apstiprināt daļu no nupat notikušajām debatēm.
<P>
Mēs apzināmies to, ka šodien ratificējam regulu, kas guvusi plašu atbalstu un kas palīdzēs dot labumu patērētājiem un šīs nozares darbiniekiem, kuri pārstāv lielu sabiedrības daļu. Mēs zinām, ka šie ir noteikumi, kurus izmantos kā pamatu un kā neapšaubāmu un neapstrīdamu atsauces punktu. Vēlreiz atkārtoju, ka šī pasaule nepārtraukti mainās, un tā mainās pēc noteikumiem, ar kuriem rīkosies Komisija.
<SPEAKER ID="034" NAME="Priekšsēdētāja">
Kopīgās debates ir slēgtas.
<P>
Balsojums notiks šodien.
<P>
Rakstiskas deklarācijas (Reglamenta 142. pants)
<SPEAKER ID="035" NAME="Daciana Octavia Sârbu  " AFFILIATION="PSE">
rakstiski. - (RO) Priekšlikums lēmumam īstenot vispārēji saskaņotu sistēmu ķīmisko vielu klasificēšanai un marķēšanai (GHS) ir svarīgs solis vides un patērētāju aizsardzībā, kuriem būs lielāka vara izvēlēties, kā arī sabiedrībām, kuras grib ieiet starptautiskajā tirgū.
<P>
Etiķešu saskaņota lietošana un ķīmisko vielu radīto briesmu vienots apraksts nodrošina lielāku patērētāju uzticību šiem izstrādājumiem un atvieglo starptautisko tirdzniecību, jo nozarei vajadzēs piemērot vienādas etiķetes visos reģionos, uz kuriem tā eksportē preces. Turklāt vielu saskaņotā klasifikācijas sistēma ir ārkārtīgi svarīgs nosacījums preču brīvai apritei iekšējā tirgū.
<P>
Taču mums ir jānodrošina, lai klasifikācijas kritēriju saskaņošanas nolūkā šī regula nepalielina izmēģinājumu ar mugurkaulniekiem skaitu, bet lai šos izmēģinājumus veiktu tikai tad, ja nav alternatīvu risinājumu, kas garantē tādu pašu kvalitāti.
<P>
Vispārēji saskaņotajai klasifikācijas sistēmai ir jādod iespēja lietot metodes, kas nav saistītas ar izmēģinājumiem ar dzīvniekiem, pat ja to apstiprināšana paredz garu un dārgu birokrātisku procesu. Tā kā izmēģinājumi ar dzīvniekiem nekad nav tikuši oficiāli apstiprināti, ir jāveicina alternatīvu testu autentiskuma apstiprināšana šajā jomā.
<SPEAKER ID="036" NAME="Richard Seeber  " AFFILIATION="PPE-DE">
rakstiski. - (DE) Mūsdienu pasaulē patērētāji arvien biežāk nonāk saskarē ar dažādām vielām, un reizēm tās ir bīstamas vielas.
<P>
Lietojot dažus izstrādājumus, arī tādus, ko daudzi lieto ikdienā, informācija par šo izstrādājumu sastāvā esošām vielām ir ārkārtīgi svarīga, ja tos grib lietot drošā un veselībai nekaitīgā veidā. Šogad visām dalībvalstīm ir jāievieš vispārēji saskaņotā sistēma ķīmisko vielu klasificēšanai un marķēšanai (GHS), kas ar ES aktīvu līdzdalību 2002. gadā izstrādāta ANO. Viena no šīs sistēmas galvenajām priekšrocībām ir universālu apdraudējuma piktogrammu lietošana. Tādējādi patērētāji un tirgotāji ar pirmo acu uzmetienu var redzēt, vai izstrādājuma sastāvā ir konkrētas vielas, kas var būt arī bīstamas. Turklāt GHS ievieš standartizētas definīcijas, piemēram, LD50 (nāvējoša deva 50), kas skaidri norāda ar šo vielu saistītās briesmas. Kopiena un mēs, Eiropas Parlaments, esam izvirzījuši mērķi pēc iespējas ierobežot izmēģinājumus ar dzīvniekiem vielu novērtēšanā.
<P>
Turklāt ir noteiktas precīzākas definīcijas, un dalībvalstu iestādēm ir izstrādātas precīzākas pamatnostādnes. GHS sekmīga īstenošana ir svarīgs pavērsiena punkts, lai Eiropas iekšējais tirgus kļūtu par realitāti, un mēs būsim ieguvēji arī starptautiskās tirdzniecības jomā.
