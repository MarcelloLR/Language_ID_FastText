<CHAPTER ID="003">
Priekšsēdētāja paziņojumi
<SPEAKER ID="007" NAME="Priekšsēdētājs">
Pirmdien Ungārija piedzīvoja lielāko katastrofu valsts vēsturē. Noplūde no rezervuāra, kurā tika glabātas ļoti indīgas sarkanās dūņas, prasīja vismaz triju cilvēku dzīvības. Vairāki simti cilvēku ir ievainoti. Eiropas Parlamenta vārdā es vēlētos paust mūsu solidaritāti bojāgājušo un cietušo cilvēku ģimenēm.
<P>
Dāmas un kungi, kolēģi! Rīt ir svarīga gadadiena, proti, Annas Poļitkovskas slepkavības ceturtā gadadiena. Mēs atceramies, ka viņa veltīja savu dzīvi, lai atklātu patiesību par situāciju Ziemeļkaukāzā. Mēs zinām, cik ikvienā sabiedrībā ir svarīga neatkarīga žurnālistika. Mēs apliecinājām cieņu Poļitkovskas kundzes mērķtiecībai cīņā par vārda un preses brīvību, nosaucot viņas vārdā vienu no telpām mūsu preses centrā Briselē. Pieminot viņas upuri, mēs neaizmirstam arī citus upurus: Natālija Estemirova, Anastasija Baburova, Staņislavs Markelovs un Sergejs Magņitskis, juristi cilvēktiesību jomā, un daudzi citi. Personas, kuras ir atbildīgas par viņu nāvi, vēl joprojām nav arestētas. Mēs mudinām Krievijas varas iestādes apliecināt pilnīgu apņemšanos nodrošināt tiesiskumu un pārtraukt noziedzības un nesodāmības situāciju Ziemeļkaukāza reģionā.
<P>
(Aplausi)
<P>
10. oktobrī mēs atzīmēsim Pasaules dienu pret nāvessodu. Es atkārtoju Eiropas Parlamenta aicinājumu pasludināt nāvessoda moratoriju visās pasaules valstīs. Nonāvēšana nekad nevar būt taisnīga rīcība. Mēs atzinīgi vērtējam šajā jomā notikušās pārmaiņas Krievijā, Burundi un Togo, tomēr nāvessods vēl joprojām diemžēl ir Japānā un ASV.
<P>
Mēs uzskatām, ka sabiedriskās debates šajās demokrātiskajās valstīs var veicināt pārmaiņas šajā jomā. Tomēr mūs visvairāk satrauc nāvessodu skaits tādās valstīs kā Ķīna un Irāna. Mēs aicinām šo valstu valdības un pārvaldes iestādes pārtraukt šāda veida sodu.
<P>
(Aplausi)
