<CHAPTER ID="012">
Jautājumu laiks (jautājumi Komisijai)
<SPEAKER ID="286" NAME="Priekšsēdētājs">
Nākamais darba kārtības punkts ir Jautājumu laiks (B7-0207/2010/rev. 1). Tālāk izklāstītie jautājumi ir iesniegti Komisijai.
<P>
Pirmā daļa:
<P>
Temats: Eiropas kredītreitinga iestādes izveide
<P>
Vai Komisija paredz ierosināt izveidot iestādi, kas novērtētu eiro zonas dalībvalstu un / vai to finanšu iestāžu kredītspēju?
<SPEAKER ID="287" NAME="Michel Barnier" LANGUAGE="FR">
Priekšsēdētāja kungs, es vēlos pateikties Papastamkos kungam par šo jautājumu, kas skar tematu, kuru es savā pašreizējā darbā uzskatu par absolūti būtisku ekonomikas un finanšu tirgu pareizai funkcionēšanai.
<P>
Kredītvērtējuma aģentūrām ir izšķirīga nozīme, izvērtējot riskus, kas saistīti ar stāvokli uzņēmumos, kā arī dalībvalstīs, un krīze ir parādījusi - maigi sakot - ka to rīcības metode ir radījusi un turpina radīt problēmas, dažkārt pat ļoti nopietnas sekas. Tieši tāpēc G20 ļoti pamatoti pieņēma stingrus lēmumus, lai izveidotu pārraudzību un jaunus pārvaldības noteikumus.
<P>
Es vēlos atgādināt jums, dāmas un kungi, ka Komisija krīzes apstākļos ļoti ātri uzņēmās atbildību, par prioritāti uzskatot kredītvērtējuma aģentūru darbību regulēšanu pēdējos divos gados. 2009. gada septembrī - citiem vārdiem sakot, gadu pēc Lehman Brothers sabrukuma -ar Parlamenta atbalstu tika pieņemta regula par kredītvērtējuma aģentūrām; Es vēlos izteikt īpašu atzinību par jūsu referenta Gauzès kunga darbu, pievēršoties problēmām, ko rada šo aģentūru darbības metodes, kas deva nozīmīgu ieguldījumu finansiālajā krīzē.
<P>
Regula, par kuru es runāju, ieviesa obligātas reģistrācijas sistēmu visām kredītvērtējuma aģentūrām, kas izveidotas Eiropas Savienības teritorijā. Tā noteica stingru prasību kopumu: pirmkārt, nodrošināt, lai tiktu izbeigti iespējami interešu konflikti; otrkārt, pārskatīt un uzlabot vērtējumu kvalitāti un izmantoto metodoloģiju; un visbeidzot nodrošināt, lai šo vērtējuma aģentūru darbība notiktu pārredzami.
<P>
Dāmas un kungi, esmu pārliecināts, ka jaunie noteikumi kredītvērtējuma aģentūrām, par kuriem es pašlaik runāju, noteikti uzlabos vērtējuma noteikšanas procesa neatkarību un integritāti, padarīs kredītvērtējuma noteikšanas darbības pārredzamākas un uzlabos šādu vērtējumu kvalitāti, tostarp arī to, kas attiecas uz suverēno dalībvalstu - Eiropas Savienības valstu - un ES finanšu iestāžu parādu. Tā ir pakāpe, kurā mēs atrodamies.
<P>
Papastamkos kungs, attiecībā uz Eiropas publiskas kredītvērtējuma iestādes radīšanu, ko jūs aicināt darīt, tā ir doma, kas kļūst par sastāvdaļu debatēs par iespējamām alternatīvām pašreizējam kredītvērtējuma aģentūru ekonomiskajam modelim, ko pazīst kā modeli "emitents maksā”. Šādas idejas sekas rūpīgi jāizvērtē, jo īpaši saistībā ar atbildību.
<P>
Skaidrs, Papastamkos kungs, mana galvenā prioritāte šodien ir nodrošināt, lai 2009. gada regula tiktu pienācīgi īstenota, un likt pašreizējai, reformētajai sistēmai darboties. Tomēr es neizslēdzu ideju, kuru jūs atbalstāt, par Eiropas aģentūras izveidi. Tā jāaplūko, ņemot vērā 2009. gada regulas un tās ietekmju uz kredītvērtējuma aģentūrām novērtējumu. Turklāt šis novērtējums ir paredzēts regulā, un Komisijai tas jāiesniedz Parlamentam un Padomei laikposmā no šodienas līdz 2010. gada decembrim.
<P>
Es varu apliecināt, ka Komisija drīz ierosinās grozījumu regulai par kredītvērtējuma aģentūrām, lai uzticētu jaunajai Eiropas Vērtspapīru un tirgu iestādei (EVTI) vispārēju atbildību par šo aģentūru uzraudzību. Jūs Parlamentā to pieprasījāt, kad notika sarunas par regulu, un valstu vai valdību vadītāji ir panākuši vienošanos par šo principu. Tāpēc mēs veiksim šo grozījumu. Es esmu pārliecināts, ka kredītvērtējuma aģentūru uzraudzības pāreja uz jauno iestādi stiprinās un uzlabos regulatīvo pamatshēmu, ko mēs Eiropas Savienībā izmantojam.
<SPEAKER ID="288" NAME="Georgios Papastamkos" AFFILIATION="PPE">
(EL) Priekšsēdētāja kungs, es vēlos pateikties komisāram Barnier par viņa atbildi un teikt, komisār, ka šis ir temats, par kuru es esmu atkārtoti veicis parlamentāro kontroli kopš 2006. gada, citiem vārdiem sakot, pirms starptautiskās ekonomiskās krīzes sākšanās.
<P>
Manuprāt, ir divi paradoksi: ir starptautiski vērtējuma uzņēmumi, bet tie nav pakļauti starptautiskai uzraudzībai. Otrs paradokss ir tāds, ka privātas shēmas un intereses ārpus Eiropas patvaļīgā veidā rīkojas pret Eiropas iestādēm un dalībvalstīm.
<P>
Es vēlos, - un es aicinu, komisār, - lai Eiropa virzītos straujākā tempā un ātrākā solī un, visbeidzot, es vēlos zināt, kur ir ģeogrāfiskā atrašanās vieta un kā šo kredītuzņēmumu apgrozījums tiks sadalīts?
<SPEAKER ID="289" NAME="Michel Barnier" LANGUAGE="FR">
Priekšsēdētāja kungs! Papastamkos kungs, es zinu par jūsu ilgstošo saistību, un tāpēc es atzinīgi vērtēju šo dialogu, ko jūs šodien uzsākat pirmoreiz mūsu starpā, jo personīgi es esmu bijis šajā postenī tikai dažas nedēļas.
<P>
Es ņemu vērā šo jauno regulu, ko ierosināja iepriekšējā Komisija Barroso kunga vadībā un kas uzlabo situāciju. Es pieminēju jaunās prasības, kas tiks noteiktas kredītvērtējuma aģentūrām, un es esmu runājis par jaunāko progresu, kas tiks panākts darbā pie priekšlikuma, kuru es jums iesniegšu saskaņā ar jūsu vēlmēm par Eiropas Vērtspapīru un tirgu iestādes (EVTI) uzraudzību.
<P>
Tas, ko jūs sakāt, ir taisnība: šī nav vienīgā joma, kurā tagad lielā mērā integrētajā kopējā un vienotā tirgū mēs redzam, ka ir uzņēmumi, īpaši finanšu uzņēmumi, kas vairs nav nacionālā īpašumā. Es jums gribu atgādināt, Papastamkos kungs, ka pusē Eiropas Savienības valstu 50 % banku nozares pieder grupējumiem no citām valstīm.
<P>
Mēs tāpēc esam integrētā tirgū ar uzņēmumiem, kas lielā mērā ir transnacionāli, bet uzraudzība ir palikusi nacionālā līmenī. Tāpēc mūsu uzdevums ir nodrošināt integrāciju, un tieši to mēs esam apņēmušies darīt. Ar jaunajām pilnvarām, kas tiek piešķirtas EVTI, starptautiskā - teiksim, eiropeiskā - uzraudzība, kuru jūs pieprasāt, lielā mērā kļūs par realitāti.
<P>
Attiecībā uz jūsu valsti, kas ir pārcietusi šo šoku, mums ir jābūt ļoti modriem. Es negrasos izdarīt pārsteidzīgus secinājumus par notikušo. Mums jābūt modriem visos gadījumos, kuros kredītvērtējuma aģentūras nonāk pie secinājumiem par dalībvalstīm, un jānovērtē to ekonomiskā situācija un sabiedriskā nozīme. Kādēļ? Tādēļ, ka šeit uz spēles faktiski tiek likta suverēna valsts, tās parāda cena un, visu kopā ņemot, situācija, kādā atrodas tās nodokļu maksātāji, kam pārāk bieži jānes viss trieciena smagums. Tas, cita starpā, bija priekšlikumu temats, ko es sestdien Madridē nodevu Ekonomikas un finanšu padomei, par nākotnes krīžu paredzēšanu, novēršanu un vadību, lai nodokļu maksātājiem nebūtu vienmēr jānes viss trieciena smagums.
<P>
Es ļoti labi zinu, kāda ietekme ir lēmumiem, ko pieņēmušas kredītvērtējuma aģentūras, un kā šie lēmumi ietekmē investoru izturēšanos. Tieši tāpēc mums ir vajadzīgi nelokāmi, prasīgi tiesību akti, un šīm aģentūrām jāizsver visa to atbildība, un tās ir jāuzrauga, lai to darītu. Tās uzraudzīs Eiropas iestādes saskaņā ar priekšlikumiem, ko es iesniegšu šā gada beigās.
<SPEAKER ID="290" NAME="Franz Obermayr" AFFILIATION="NI">
(DE) Priekšsēdētāja kungs, paldies par teicamo ziņojumu. Tas man liek justies diezgan optimistiski, ka Eiropas kredītvērtējuma iestādes izveidošana beidzot padarīs mūs neatkarīgus no privātām ASV aģentūrām. Tomēr jautājums, kas mani interesē saistībā ar šo, ir ne tikai vieta, bet arī šīs Eiropas kredītvērtējuma iestādes funkcionālā un strukturālā uzbūve. Galu galā ir svarīgi, lai šāda veida organizācija būtu "ar zobiem”. Es, protams, interesējos par gaidāmajām procedūru sekām un par sekām eiro zonas loceklim, kam ir slikts kredītspējas vērtējums.
<SPEAKER ID="291" NAME="Michel Barnier">
Komisijas loceklis. - (FR) Obernayr kungs, Papastamkos kungs man prasīja par iespēju, kuru viņš atbalsta, radīt Eiropas kredītvērtējuma aģentūru. Šai aģentūrai, ja es viņa ideju esmu sapratis pareizi, ir jābūt publiskai.
<P>
Es neesmu izveidojis nostāju šajā jautājumā. Es varētu piebilst, šis nav virziens, kurā gāja Komisija, jo tās priekšlikums koncentrējās - ar šā Parlamenta pieņemto regulu - uz pašreizējās aģentūru sistēmas, kurā aģentūras ir privātas, reformu un uz ļoti stingro pārredzamības prasību konsolidāciju, lai izvairītos no interešu, no godīguma konfliktiem kredītvērtējuma noteikšanas darbā. Mēs esam šajā stadijā.. Šī regula tagad ir gatava, tā stāsies spēkā tik ātri, cik iespējams, bez kavēšanās - es to pieminu garāmejot - un mēs pēc tam izpildīsim šo plānu, uzticot uzraudzības pienākumus Eiropas Vērtspapīru un tirgu iestādei.
<P>
Attiecībā uz šo jauno aģentūru, kuru Papastamkos kungs tik ļoti vēlas, es to neizslēdzu. Tomēr mums patiešām ir vajadzīgs laiks, lai novērtētu uzņēmējdarbības modeļa pārmaiņu, kas saistās ar ideju par Eiropas kredītvērtējuma aģentūru. Tā ir ideja, ko es uzskatu par interesantu, bet tā ir rūpīgi jāizvērtē. Tāpēc es negrasos teikt, no kā tā sastāvēs vai kā tā darbosies, jo es to nezinu. Radīsies arī jautājums par publisko iestāžu iejaukšanos šādas aģentūras darbā. Striktie nosacījumi, ko piemēro privātām kredītvērtējuma aģentūrām, ir jāattiecina arī uz Eiropas publisko aģentūru, īpaši noteikumi par interešu konfliktiem.
<P>
Šie jautājumi rastos, ja mēs ietu jaunas Eiropas publiskas aģentūras radīšanas virzienā. Atklāti sakot, lai nopietni, bez improvizēšanas strādātu pie šīs lietas, mums būtu vajadzīgs, pirmkārt, laiks un lēmumi, kas nepieciešami, lai īstenotu reformēto sistēmu, kuru jūs ar šo regulu esat pieņēmuši, un, otrkārt, laiks, lai nopietni pievērstos katram jautājumam un jo īpaši tiem, kurus es tikko pieminēju.
<SPEAKER ID="292" NAME="Priekšsēdētājs">
Reglaments nosaka, ka tad, ja jautājuma iesniedzējs nav klāt, jautājums zaudē spēku. Tomēr, ņemot vērā šīs plenārsēdes izņēmuma apstākļus, mēs darīsim tā, ka es nolasīšu to deputātu vārdus, kuri nav klāt, un viņi saņems rakstisku atbildi uz saviem jautājumiem. Tomēr plenārsēdē nenotiks ar tiem saistītas debates.
<P>
Deputāti, kas nav klāt un saņems rakstiskas atbildes uz saviem jautājumiem to iesniegšanas secībā, ir Balčytis kungs un Morkūnaitė-Mikulėnienė kundze.
<P>
Otrā daļa
<P>

<P>
Temats: Patērētāja izvēle un viedtālruņa tehnoloģija
<P>
Viedtālruņu pieaugošā popularitāte ir radījusi tehnoloģiju, programmatūras un lietojumprogrammu tirgu. Daži viedtālruņu un viedierīču operatori ierobežo patērētājus un ir izveidojuši tirgu tā, lai pilnībā kontrolētu patērētāju pieredzi attiecībā uz programmatūras, pārlūkprogrammu un lietojumprogrammu pieejamību. Šķiet, ka šajos apstākļos patērētāju izvēle tiek ierobežota. Vai Komisija paredz nodrošināt patērētāju tiesības un izvēli šajā pieaugošajā digitālajā tirgū un vai tā var ieteikt, vai viedtālruņu lietotājiem būtu turpmāk jāizmanto atvērtās operētājsistēmas?
<SPEAKER ID="294" NAME="Joaquín Almunia">
Komisijas priekšsēdētāja vietnieks. - Komisija cieši pārrauga attīstību attiecībā uz viedtālruņiem un to tirgiem. Kā godātais deputāts atzīst savā jautājumā, dažos gadījumos tiek radīti jauni tirgi.
<P>
Komisija pilnībā apņemas nodrošināt ES vispārējo noteikumu un principu attiecībā uz konkurenci ievērošanu, vienlaikus ņemot vērā tirgus dinamiku un strauji mainīgo tirgus situāciju. Kā ir rādījušas nesenās Microsoft un Intel lietas, Komisija veiks izpildes pasākumus, lai nodrošinātu, ka konkurence par labāko izvēli ļauj, ja nepieciešams, patērētājiem izvēlēties starp dažādām alternatīvām un tādējādi gūt labumu, ko dod tehnikas attīstība un inovācijas. Attiecībā uz šo, atzīstot, ka aizsargājamā tehnoloģija ir Eiropas panākumu būtība otrās un trešās paaudzes mobilajās tehnoloģijās, Komisija tajā pašā laikā zina par teicamo tehnisko attīstību, kuras pamatā ir bezpeļņas tehnoloģijas.
<P>
Lai gan mums jāļauj nozarei izlemt, kādu konkrētu uzņēmējdarbības modeli tā vēlas izmantot, un tirgum izvēlēties uzvarētāju, Komisija uzsver to, cik liela nozīme ir savietojamībai dažādu uzņēmumu tehnoloģisko priekšrocību konkurences veicināšanā un palīdzībai novērst ierobežošanu. Šajā sakarā Komisija atzinīgi vērtē atklātības specifikāciju lietošanu, kas var novērst negodīgu dominējošu stāvokļu pārnesi starp kaimiņu tirgiem. Atklātas platformas kalpo šim nolūkam, ļaujot radīt konkurētspējīgus tirgus papildus programmatūru sistēmām.
<SPEAKER ID="295" NAME="Liam Aylward" AFFILIATION="ALDE">
Ļaujiet pateikties komisāram par atbildi. Tikai mazliet papildinot, nesen ir bijuši vairāki ziņu sižeti par jēdzienu "satura cenzūra”, kas notiek ar šīm tehnoloģijām. Dažus lietojumkomplektus operatori un programmatūru ražotāji ir atteikuši to politiskā satura dēļ.
<P>
Ko Komisija var darīt, lai nodrošinātu konkurences palielināšanos pieejā informācijai ar jaunu tehnoloģiju palīdzību un lai tiesības uz vārda brīvību netiktu ierobežotas?
<SPEAKER ID="296" NAME="Joaquín Almunia">
Komisijas priekšsēdētāja vietnieks. - Es zinu, ka punkti, kurus jūs nosaucat savā otrajā jautājumā, var radīt problēmas konkurencei tirgū.
<P>
Mēs nepārtraukti vērīgi pārraugām šo jautājumu, bet es nevaru izteikties par atsevišķiem izmeklēšanas gadījumiem, kas pašlaik tiek veikti vai tiek gatavoti. Tomēr es ļoti labi zinu, ka jautājumi, kurus jūs izvirzījāt, un bažas, ko jūs esat izklāstījis Parlamentam, ir reālas, un mans un konkurences iestādes uzdevums ir pārraudzīt situāciju un izvairīties no jebkura veida dominējoša stāvokļa, kas rastos ar tirgus slēgšanu, ar šķēršļiem jauniem ienācējiem, un, visbeidzot, izvairīties no problēmām šo jauno tehnoloģiju patērētājiem un lietotājiem, kam jābūt labuma guvējiem, nevis jācieš tehnoloģiju attīstības un uzlabošanas dēļ.
<SPEAKER ID="297" NAME="Paul Rübig" AFFILIATION="PPE">
(DE) Barnier kungs, pirmajā Viesabonēšanas regulā par datu apmaiņu un telefonu sakariem mēs noteicām obligāti pildāmu pienākumu, kas nozīmē, ka katram Eiropas operatoram jāspēj sasniegt katru klientu. Tagad pēkšņi rodas konflikti tādēļ, ka operatori izņem šos pakalpojumus no tīkliem un nav gatavi sniegt vajadzīgo atbalstu. Vai jūs domājat, ka šajā gadījumā ir nepieciešams rīkoties valsts regulatoriem?
<SPEAKER ID="298" NAME="Franz Obermayr" AFFILIATION="NI">
(DE) Es atzinīgi vērtēju to, ka Komisija risina šo jautājumu no konkurences viedokļa. Mans jautājums ir šāds: vai Eiropas Savienības Tiesa ir lēmusi par līdzīgiem gadījumiem, un vai uz tiem gadījumiem varētu atsaukties saistībā ar šāda veida pieejamības ierobežojumu? Vai ir viedtālruņu lietotāji, kas jau ir mēģinājuši uzsākt tiesvedības procedūras pret saviem pakalpojuma sniedzējiem?
<SPEAKER ID="299" NAME="Joaquín Almunia">
Komisijas priekšsēdētāja vietnieks. - Attiecībā uz šo jautājumu es uzskatu, ka mums attiecīgos gadījumos jāizmanto regula kopā ar konkurences instrumentiem.
<P>
Attiecībā uz dažiem aspektiem, kuri tika pieminēti jautājumā un jūsu iestarpinājumā, konkurences instrumenti ir bijuši noderīgi un arī turpmāk būs noderīgi, bet es neizslēdzu iespēju, ka Komisija jebkurā brīdī attiecīgi piemērotā gadījumā izmantos savas regulatīvās pilnvaras. Mēs to darījām iepriekš, un mēs to varam darīt arī turpmāk.
<P>
Es domāju, ka vislabākais risinājums ir atbilstošs konkurences un regulējuma, nevis kā alternatīvu, bet kā savstarpēji papildinošu instrumentu savienojums. Un attiecībā uz jūsu jautājumu, atvainojiet mani, godāto deputāt, es neesmu advokāts; man nekas nav zināms par atsevišķu pilsoņu sūdzībām tiesās. Katrā gadījumā mēs saņemam dažu labu informāciju un dažreiz sūdzības, un katru reizi, kad mums ir jāreaģē, ja uzskatām, ka saņemtā informācija vai sūdzības, kas tikušas nosūtītas Komisijai, ir pelnījušas, lai mēs reaģētu - un jūs esat redzējuši mūsu instrumentu - mēs to darām.
<P>
Kā es teicu iepriekšējā atbildē, šajā jomā, šajā jautājumā, par šīm problēmām mēs pašlaik veicam izmeklēšanu, bet es nevaru to publiski izklāstīt, jo man pēc būtības ir jābūt diskrētam.
<SPEAKER ID="300" NAME="Priekšsēdētājs">
Nākamā jautājuma iesniedzējs Toussas kungs, kas nav klāt, un Ziobro kungs saņems rakstiskas atbildes, kā skaidrots iepriekš.
<P>

<P>
Temats: Kredītvērtējuma aģentūru darbība
<P>
Nākamajā dienā pēc paziņošanas par Grieķijas valdības pieņemtajiem stingrajiem pasākumiem kredītvērtējuma aģentūra "Moody's” draudēja pazemināt piecu Grieķijas lielāko banku kredītvērtējumu.
<P>
Starptautiskā kredītvērtējuma aģentūra uzskata, ka bezdarba pieaugums un pieejamo ienākumu kritums var palielināt spiedienu uz Grieķijas banku sistēmu, kas jau cietusi no kapitāla peļņas krituma un aktīvu samazināšanās.
<P>
Ņemot vērā, ka šādi paziņojumi tikai palielina spekulācijas, kā Komisija vērtē situāciju Grieķijas banku sektorā?
<P>
Kādus pasākumus Komisija plāno pieņemt, lai reaģētu uz šādām kredītvērtējuma aģentūru aktivitātēm?
<SPEAKER ID="302" NAME="Karel De Gucht">
Komisijas loceklis. - Finansiālā krīze Grieķijā neizcēlās banku sektorā, bet publiskajā sektorā. Banku sektora ievainojamība tomēr ir palielinājusies, jo bankas tiek pakļautas Grieķijas valdības saistībām, kā arī vēl jo svarīgāk ekonomikas izaugsmes zemo izredžu dēļ.
<P>
Komisija, veicot pati savu Grieķijas ekonomikas un finanšu sistēmas analīzi, ņem vērā daudzveidīgus informācijas avotus, tostarp kredītaģentūras. Šajā kontekstā Komisija rūpīgi pārrauga papildu fiskālo pasākumu īstenošanu, par ko Grieķijas iestādes paziņoja 2010. gada 3. martā un Grieķijas parlaments pieņēma 2010. gada 5. martā, lai sasniegtu 2010. gada budžeta mērķus.
<P>
Komisija stingri pārrauga procesus Grieķijas banku sektorā. Aptuveni 8 % banku aktīvu ir valdības obligācijās vai aizdevumos, lai gan neparedz, ka valdības un radušies nedrošie aizdevumi pārsniegs astoņus procentus 2010. gadā vājās ekonomikas dēļ.
<P>
Turklāt Grieķijas bankas ir pilnīgi atkarīgas no ECB refinansēšanas operācijām, jo īstermiņa finansējums no starptautiskajiem naudas tirgiem tām ir slēgts. Komisija uzņemas atbildību nodrošināt makrofinansiālo stabilitāti eiro zonā un ES vispār. Patiešām, bankas citās ES valstīs izjūt Grieķijas krīzi, galvenokārt, ar saviem valdības parāda fondiem, un tas visvairāk attiecas uz Franciju un Vāciju.
<P>
Ja arī šī ietekme nav ļoti plaši jūtama attiecībā uz IKP, tomēr tā, iespējams, ir svarīgāka atsevišķu banku bilancēs. Pagaidām aptuveni 10 % no Grieķijas banku bilanču līdzekļiem ir ieguldīti Eiropas dienvidos un austrumos, kas pieļauj vēl vienu pārneses kanālu.
<SPEAKER ID="303" NAME="Nikolaos Chountis" AFFILIATION="GUE/NGL">
(EL) Priekšsēdētāja kungs, es pateicos komisāram par atbildi. Acīmredzot bankām Grieķijā ir problēmas. Grieķijas valsts sektors ir radījis likviditāti, kas, diemžēl, nevirzās reālās ekonomikas virzienā, bet es vēlētos norādīt jums, ka katru reizi, kad Grieķija paziņo par noteiktiem pasākumiem, noteiktiem aizņemšanās veidiem, nāk šīs slavenās kredītvērtējuma aģentūras un pazemina Grieķijas un Grieķijas banku kredītvērtējumu.
<P>
Tas ir skumjš pienākums. Debates notika iepriekš, un man nav vēlēšanās tās atkārtot. Šīs kredītvērtējuma aģentūras, kas ir privāti ASV uzņēmumi, ir patiešām neuzticamas un es uzskatu, ka ir nepieņemami, ka Eiropas Centrālā Banka un Eiropas iestādes uzskata tās - pat šodien - par svarīgām. Jautājums, kas rodas, un atbildes, kas iepriekš tika dzirdētas, ir šādas: labi, jautājumu var noregulēt 2013. gadā. Vai pašlaik Eiropas Savienība un iestādes beidz rēķināties ar šo aģentūru vērtējumiem?
<SPEAKER ID="304" NAME="Karel De Gucht">
Komisijas loceklis. - Kā es tikko teicu, Komisija pati savā analīzē ņem vērā ne tikai kredītvērtējuma aģentūras, bet arī pati savas analīzes. Eiropas Komisija ļoti vērīgi seko notiekošajam publiskajā un banku sektorā Grieķijā, tādējādi mēs nonākam paši pie saviem secinājumiem un sniedzam priekšlikumus Padomei, balstoties uz šiem secinājumiem. Protams, ir arī vēl kas cits, un tā ir kredītvērtējuma aģentūru darbība. Tie ir privāti uzņēmumi, kas ir ļoti ietekmīgi attiecībā uz finanšu tirgiem, bet par to, protams, neatbild Eiropas Komisija.
<SPEAKER ID="305" NAME="Morten Messerschmidt" AFFILIATION="EFD">
(DA) Priekšsēdētāja kungs, mēs visi ļoti raizējamies par to, ko mēs varam darīt, lai atvieglotu problēmas, kuras rodas finansiālās krīzes dēļ. Komisār, es šajās dienās saziņas līdzekļos uzzināju, ka jūs ierosinājāt, lai turpmāk dalībvalstis iesniegtu savus budžeta projektus Komisijai, pirms valstu parlamenti par tiem debatē un tos pieņem. Es vēlētos no jums saņemt sīkāku izklāstu par to, kā Komisijai turpmāk tiks dota iespēja izteikties par dalībvalstu budžeta projektu, pirms to darīs valsts parlaments. Tas skan ārkārtīgi interesanti. Es vēlos dzirdēt vairāk par to.
<SPEAKER ID="306" NAME="Georgios Papanikolaou" AFFILIATION="PPE">
(EL) Priekšsēdētāja kungs, komisār! Liels paldies jums par jūsu atbildi. Es ar lielu uzmanību klausījos informāciju, ko jūs mums devāt, un kā jūs izskaidrojāt Komisijas nostāju.
<P>
Es mēģinu izdarīt secinājumus. Ja kādā brīdī drīzā nākotnē kāda cita valsts eiro zonā saskarsies ar kredītvērtējuma aģentūrām, vai mēs dosimies pa to pašu labi iemīto taku? Vai mēs pieņemsim nogaidošu pieeju? Vai mēs pieņemsim, ka tajā pieejā, kuru līdz šim esam izmantojuši Grieķijas problēmām, mēs nodarbojamies ar vispārējām strukturālām problēmām eiro zonā, kas kādā brīdī var attiekties uz citām dalībvalstīm?
<SPEAKER ID="307" NAME="Karel De Gucht">
Komisijas loceklis. - Ļaujiet man vispirms atgādināt, ka es uz šiem jautājumiem atbildu komisāra Rehn vietā, kurš ir saslimis, tādēļ tas nav mans īstais portfelis, bet, atbildot uz uzdotajiem jautājumiem par valsts budžetu, es varu teikt, ka mēs pagājušajā nedēļā pirmoreiz kolēģijā apspriedām, kādi pasākumi būtu jāveic nākotnes pārraudzībai. Tas, protams, ir viens no tematiem, kas tiks izskatīts, bet pašreiz ir skaidrs, ka lēmuma vēl nav. Ir bijušas tikai debates, lai būtu droši, ka lieta ir pienācīgi apspriesta kolēģijā, un kompetentais komisārs drīz iesniegs priekšlikumus. Tad jūs varēsiet, protams, apspriest to tieši ar viņu.
<P>
Atbildot uz otro jautājumu, nav iemesla Komisijai pieņemt pret Grieķiju citādu nostāju nekā pret jebkuru citu dalībvalsti, tāpēc es ceru, ka šie jautājumi mums vairs netiks uzdoti; ja tos uzdos atkal, mums būs tieši tāda pati nostāja.
<P>
Temats: ES platjoslas stratēģija
<P>
Vai Komisija varētu īsumā izklāstīt kādus pasākumus tā uzņemsies, lai veicinātu piekļuvi ātrgaitas internetam visā Eiropas Savienībā un jo īpaši tās lauku reģionos?
<SPEAKER ID="309" NAME="Neelie Kroes">
Komisijas priekšsēdētāja vietniece. - Pasaulē, kas strauji dodas jauna digitāla laikmeta virzienā, Eiropai jābūt aprīkotai ar izcilu platjoslas infrastruktūru, kas patiešām būs rītdienas izaugsmes dzinējspēks. 2009. gada marta Padome noteica indikatīvu mērķi par 100 % pārklājuma sasniegšanu līdz 2013. gadam. Eiropas 2020. gada stratēģija ir gājusi tālāk, nosakot 2020. gada ātrgaitas platjoslas mērķus 30 megabitus sekundē visiem eiropiešiem, tostarp cilvēkiem, kas dzīvo lauku reģionos, un 100 megabitus sekundē 50 % mājsaimniecību, kas lieto internetu.
<P>
Digitālā darba kārtība Eiropai, kas ir viena no septiņām vadošajām iniciatīvām Eiropai 2020. gadā, izveido stratēģiju, lai veicinātu ātrgaitas internetu Eiropā, un tās pieņemšana plānota pēc neilga laika. Darba kārtībai sekos trīs dokumenti par platjoslu: pirmkārt, platjoslas paziņojums, kas sīki izklāsta darba kārtības īstenošanu attiecībā uz platjoslu; otrkārt, ieteikumi par jaunas paaudzes piekļuvi (JPP), kuras mērķis ir izklāstīt būtību, lai rosinātu ieguldījumu ātrgaitas internetā; un, treškārt, pirmā radio frekvenču spektra politikas programma, uz ko balstīsies Komisijas stratēģija, lai radītu pietiekamu frekvenču spektru bezvadu platjoslai.
<P>
Digitālajā darba plānā darbības ātrgaitas platjoslas veicināšanai ietver ne tikai Komisijas saistības, bet arī ieteikumus dalībvalstīm. Šie ieteikumi pievērsīs galveno uzmanību valsts platjoslu tīkla stratēģijas attīstībai, ietverot privātu investīciju veicināšanu, kas izmanto pilsētplānošanas noteikumus, infrastruktūras kartējumu un piekļuves tiesību iegūšanu; un, to darot, dalībvalstis var būtiski samazināt investīciju izmaksas un padarīt tās dzīvotspējīgas. Tie pievērsīsies arī finansiālās plaisas pārvarēšanai, pilnībā izmantojot pieejamos struktūrfondus, lai finansētu ātrgaitas platjoslas tīklu, un, ja nav nekādu stimulu privātam finansējumam, dotu tiešu valsts finansējumu.
<P>
Komisija no savas puses apsver izmantojamās iespējas privāto un valsts investīciju palielināšanai JPP, lai sasniegtu pieņemtos mērķus. Finanšu inženierija būs apsveramo izvēļu starpā, lai samazinātu plaisu starp vajadzīgo un to, ko tirgus ir gatavs investēt.
<SPEAKER ID="310" NAME="Liam Aylward">
jautājuma iesniedzēja vietā. - Ņemot vērā faktu, ka mēs dzīvojam arvien vairāk digitalizētā pasaulē, kā jūs esat atzinuši, kurā tik liela mūsu ikdienas darbošanās daļa tiek veikta tiešsaistē, viena grupa, kas, manuprāt, ir atstāta iepakaļ, ir vecāka gada gājuma pilsoņi, kam ir ierobežota piekļuve internetam vai tās nemaz nav. Ko mēs varam darīt, lai nodrošinātu to, ka viņi netiek izstumti no sabiedrības, un ko mēs varam darīt, lai palīdzētu viņiem?
<SPEAKER ID="311" NAME="Neelie Kroes">
Komisijas priekšsēdētāja vietniece. - Tā bija ne tikai Komisija, bet arī Padome, kas pieņēma gudro lēmumu, tā sakot, par indikatīvu mērķi panākt 100 % pārklājumu līdz 2013. gadam, lai visi, par ko jūs domājat, tiktu aptverti par 100 %.
<SPEAKER ID="312" NAME="Malcolm Harbour" AFFILIATION="ECR">
Es ļoti atzinīgi vērtēju šo Crowley kunga jautājumu, un mani patiešām interesē, ka Īrijā tiek izvērsts jauns bezvadu platjoslas tīkls, lai nodrošinātu pirmās paaudzes piekļuvi lauku kopienām, kas, manuprāt, ir aizraujoša iniciatīva.
<P>
Es gribēju jums īpaši jautāt par jautājumu, kas man radies darbā, ko esmu veicis par valsts atbalsta kritērijiem vietējo platjoslu iniciatīvu atbalstam. Dažas man zināmas vietējās iestādes ir mēģinājušas strādāt ar valsts iestādēm, lai kopā konsolidētu pieprasījumu, dodot investoram pieņemamu prasību kopumu.
<P>
Bet izrādās, dažos gadījumos tiek uzskatīts, ka tas pārkāpj valsts atbalsta kritērijus. Tāpēc vai es varētu jautāt, vai komisāres dienesti varētu atbalstīt dažus no šiem kopienu projektiem, dodot dažas skaidras norādes par valsts atbalsta kritērijiem, lai palīdzētu tām sabiedriskajām un privātajām partnerībām, kuras, es piekrītu, būtu izšķirīgas vispārējas platjoslas sasniegšanai.
<SPEAKER ID="313" NAME="Silvia-Adriana Ţicău" AFFILIATION="S&amp;D">
(RO) Komisāre, Ekonomikas atveseļošanas plāns paredz summu 1 miljards eiro, lai platjoslu tīkla infrastruktūru pārklājums sasniegtu 100 %. Es vēlos jautāt jums, kādā stadijā šis projekts atrodas, turot prātā, cik svarīgi ir izveidot šo infrastruktūru.
<SPEAKER ID="314" NAME="Neelie Kroes">
Komisijas priekšsēdētāja vietniece. - Es esmu pateicīga par pirmo jautājumu, jo patiešām, platjoslā runa nav tikai par kabeļu šķiedrām, bet arī par bezvada savienojumu caur satelītu un tā tālāk. Tādējādi, kad es atbildu godātajam deputātam, sakot, ka pārklājums ir 100 %, es nenorādu, kādā veidā problēma tiks risināta vai atrisināta.
<P>
Bet es esmu diezgan droša par Īriju un tās investīciju līmeni. Kad bija iespēja izmantot struktūrfondus, īpaši, pievēršoties šādam jautājumam un investējot tajā, Īrija vislabāk izmantoja šo iespēju. Tas bija mazliet zemāk par 50 %. Salīdzinot ar to, es jutu nožēlu par citām dalībvalstīm, jo dažreiz tā bija trešdaļa vai arī šī iespēja pat netika izmantota. Investīcija šāda veida infrastruktūrā reāli darbojas nākotnei un ekonomikas atlabšanai, un darbavietu radīšanai.
<P>
Bet dažreiz es atkārtoju pie sevis lūgšanas un arī savu iepriekšējo pieredzi. Manā iepriekšējā amatā man bija gods pārskatīt valsts atbalsta noteikumus. Viens no pārskatītajiem valsts atbalsta noteikumiem bija saistīts, piemēram, ar platjoslu. Veicot pārskatīšanu, mēs vairāk devām ieteikumus par to, kā, kad un kādā veidā to varētu darīt.
<P>
Cita starpā, tā ir arī iespējamo ceļu meklēšana, kā izmantot Eiropas Centrālās Bankas fondus un atbalstīt civilās būvniecības finansēšanu. Es domāju, ka pašreiz ar nesen pārskatītajiem valsts atbalsta noteikumiem ir pietiekami skaidrs, kas ir iespējams un kas ir nepieņemams. Jūs vienmēr varat lūgt Joaquin Almunia darbiniekus dot jums ieteikumus, tāpēc nekavējieties, ja ir kāda neskaidrība.
<P>
Kopumā mums jāapzinās, ka šāda veida jautājumā sabiedriskā un privātā partnerība patiešām ir tā, kas rada lielu atšķirību. Protams, viss ir atkarīgs no dalībvalsts un no tā, kas tiek likts uz spēles, bet kopumā es domāju, ka ar 100 % pārklājumu - un es to atkārtoju - mēs kalpojam lieliskam mērķim, runājot par 50 %. Es zinu, kas ir 100 megabaiti, bet ko es varu iedomāties? Acumirklis ir mazāk nekā 100 megabaitu, tāpēc mēs runājam par milzīgu virzību uz priekšu. Platjoslas pasākumiem un visam, kas uz to attiecas šajās debatēs, patiešām ir jānotiek agrāk nekā 2011. gadā.
<P>
Temats: Lielbritānija, Zviedrija un eiro
<P>
Kā Komisija vērtē risku, kas apdraud ES kā vienotu ekonomikas zonu sakarā ar to, ka tādas dalībvalstis kā Lielbritānija un Zviedrija joprojām neievieš eiro, un kādas iniciatīvas un pasākumi šajā jomā ir paredzēti Komisijas jaunajā pilnvaru laikā?
<SPEAKER ID="316" NAME="Karel De Gucht">
Komisijas loceklis. - Ekonomiskos labumus no pārejas uz eiro gūst gan dalībvalstis, kas pievienojas eiro zonai, gan eiro zona kopumā. Sīki izstrādāta analīze un argumentācija par šo lietu ir atrodama, piemēram, Komisijas Ekonomikas un monetārās savienības "EMS@10” 2008. gada ziņojumā.
<P>
Saskaņā ar līgumiem visām ES dalībvalstīm ir pienākums pievienoties eiro zonai, tiklīdz tās izpilda nepieciešamos nosacījumus. Tomēr Dānija un Apvienotā Karaliste sarunu ceļā ir panākušas atdalīšanās klauzulu, kas ļauj tām palikt ārpus eiro zonas.
<P>
Ja Dānija un Apvienotā Karaliste nolems pieteikties dalībai eiro zonā, tās tiks pakļautas tādai pašai konverģences izvērtēšanai kā visi citi kandidāti, kā tas notika ar pārējām dalībvalstīm, kuras jau ir iestājušās eiro zonā. Komisija atbalstītu pilnībā šo valstu sagatavošanos, tostarp sagatavošanos īstajai skaidrās naudas nomaiņai.
<P>
Zviedrijai atdalīšanās klauzulas nav. Pagaidām Zviedrija neatbilst visiem kritērijiem eiro ieviešanai. Īpaši tas attiecas uz to, ka Zviedrija nav valūtas maiņas mehānisma dalībniece un daži elementi tās centrālās bankas tiesību aktos ir jāpielāgo dalībai eiro zonā. Komisija tomēr uzskata, ka dalībvalstīm, kuras pašreiz vēl neatbilst visiem konverģences kritērijiem, lai pievienotos eiro, ir jācenšas šos nosacījumus pildīt.
<SPEAKER ID="317" NAME="Bernd Posselt" AFFILIATION="PPE">
(DE) De Gucht kungs, man ir jāpievieno divi papildu punkti. Pirmkārt, vai Komisija mēģinās mudināt Zviedriju pildīt tās pienākumus? Zviedrijai ir pienākums saskaņā ar līgumiem, un to nevar patvaļīgi interpretēt.
<P>
Otrkārt, kas notiek ar Igauniju? Vai jūs domājat, ka Igaunija kļūs par locekli pārredzamā nākotnē, iespējams, pat šajā gadā?
<SPEAKER ID="318" NAME="Karel De Gucht">
Komisijas loceklis. - Kā es pamatoti norādīju, Zviedrija neatbilst dažiem kritērijiem. Es pieminēju abus kritērijus: Zviedrija nav valūtas maiņas mehānisma dalībniece un daži elementi tās centrālās bankas tiesību aktos ir jāpielāgo dalībai eiro zonā. Man šķiet, ka šie ir, teiksim, kritēriji, kurus ir iespējams izpildīt. Tie nav ekonomiski kritēriji attiecībā uz parādu vai deficītiem. Jautājums, vai Komisija rīkosies vai nerīkosies šajā jomā, jums jāuzdod komisāram Rehn kungam, kura kompetencē tas ir un kurš pašreiz diemžēl ir slims.
<P>
Attiecībā uz Igauniju, cik man ir zināms, vēl tiek ziņots par konverģences kritērijiem un Komisijai vēl nav noteiktas nostājas par to.
<P>
Temats: Darba atalgojuma samazināšana privātā sektorā strādājošiem
<P>
Komisijas pārstāvis Amadeu Altafaj šā gada 4. martā izteicās, ka pēc atalgojuma samazināšanas Grieķijas valsts sektorā strādājošiem, ļoti iespējams, sekos attiecīgs samazinājums privātajā sektorā.
<P>
No ekonomikas viedokļa šāda attīstība vēl vairāk padziļinās lejupslīdi, jo tā būtiski samazinās iekšējo pieprasījumu un patēriņu. Šāda attīstība tieši izraisīs valsts ieņēmumu samazināšanos. Vai Komisija var norādīt, kāds ir tās optimisma iemesls, kas ļauj uzskatīt, ka pirktspējas samazināšanās Grieķijā ļaus apturēt lejupslīdi? Jautājuma uzdevējs uzskata, ka nav jābūt īpašai kompetencei ekonomikas jomā, lai varētu droši apgalvot, ka pirktspējas samazināšanās pavisam noteikti izraisa lejupslīdes padziļināšanos.
<SPEAKER ID="320" NAME="Karel De Gucht">
Komisijas loceklis. - Rādītāji liecina, ka pēdējā desmitgadē Grieķijā atalgojuma un ražīguma attīstība ir noritējusi atrauti. Tas ir radījis konkurētspējas zaudējumus, kas atspoguļojas pastāvīgā norēķinu konta deficītā un eksporta tirgus daļu samazinājumā. Darba tirgus neelastība un atalgojuma noteikšana tiek atzīta kā svarīgs faktors, kas noteicis pārmērīgu atalgojuma izaugsmi Grieķijā un no tā izrietošo plaisu darba izmaksās uz vienu vienību pret galvenajiem tirdzniecības partneriem.
<P>
Pēdējos gados iekšējais pieprasījums ir bijis galvenais ekonomiskās izaugsmes veicinātājs, ko darbināja valdības vispārējo izdevumu un mājsaimniecību ienākumu lielais pieaugums. Privātā galapatēriņa izdevumi uz vienu iedzīvotāju palielinājās vairāk nekā par 80 % pēdējos desmit gados. Ir skaidrs, ka šis modelis nav bijis ilgtspējīgs, izsaucot būtisku fiskālu deficītu, kas nozīmē augstu vispārēju valdības deficītu un uzkrātā parāda pieaugumu, pieaugošus procentu maksājumus un makroekonomikas, kas nozīmē arī augstu norēķinu konta deficītu, un ienākumu aizplūšanu ārējos parādos.
<P>
Valdības arvien lielākās finansiālās vajadzības ir radījušas to, ka valsts sektors uzsūc lielu daļu pieejamā finansējuma, tādējādi izslēdzot privāto sektoru un nelabvēlīgi ietekmējot ekonomikas izaugsmes izredzes. Tādējādi atalgojuma mērenība visā ekonomikā, darba atalgojuma samazinājumam valsts sektorā kļūstot par svarīgu signālu privātajam sektoram, un fiskālas taupības pasākumi ir neaizstājami, lai nostādītu Grieķijas ekonomiku uz stingrākiem pamatiem, atjaunojot konkurētspēju un panākot fiskālu konsolidāciju.
<P>
Komisija zina, ka fiskālās taupības pasākumiem un atalgojuma mērenībai var būt negatīva īstermiņa ietekme uz pieprasījumu. Tomēr, ņemot vērā pašreizējo situāciju, kas draud Grieķijai, šie pasākumi ir nepieciešami, lai atjaunotu tirgus uzticību un liktu pamatus ilgtspējīgākam izaugsmes modelim Grieķijas ekonomikā ilgtermiņā.
<P>
Grieķija ir pieņēmusi vērienīgu programmu, lai labotu savu deficītu un reformētu savu valsts pārvadi un ekonomiku. Grieķijas veiktie konsolidācijas pasākumi ir svarīgi fiskālās ilgtspējas un tirgus uzticības palielināšanai un ir saņēmuši ļoti atzinīgu vērtējumu no Komisijas, Eurogrupas, Eiropas Centrālās Bankas un Starptautiskā Valūtas fonda.
<P>
Drosmīgie pasākumi, kas ietverti stabilitātes programmā un pasākumu kopumos, kas tika paziņoti 2010. gada februārī un martā, paredz ne tikai atalgojuma samazinājumus, ko plānots veikt, samazinot ierēdņiem piemaksas un Lieldienu, vasaras un Ziemassvētku pabalstus, bet arī pasākumus, lai uzlabotu nodokļu iekasēšanas mehānismu, paplašinātu nodokļu bāzi un palielinātu nodokļu disciplīnas ievērošanu.
<P>
Paziņojumā, kas pieņemts 2010. gada 9. martā, Komisija secināja, ka Grieķija īsteno Padomes 2010. gada 16. februāra lēmumu un ka, balstoties uz pieejamo informāciju, fiskālie pasākumi, par kuriem Grieķijas iestādes paziņoja 3. martā, šķiet pietiekami, lai nosargātu 2010. gada budžeta mērķus.
<SPEAKER ID="321" NAME="Georgios Papanikolaou" AFFILIATION="PPE">
(EL) Priekšsēdētāja kungs, komisār! Grieķijas Nacionālās statistikas dienests paziņoja savā visjaunākajā - es domāju, tas bija šīsdienas - paziņojumā, ka bezdarbs Grieķijā ir sasniedzis 11,3 %, no kuriem gandrīz puse (45 %) ir jauni cilvēki līdz 34 gadu vecumam. Visproduktīvākajā 25-34 gadu vecuma grupā bezdarbs ir 14,6 %. Es uzsvērtu arī to, ka šī jauno cilvēku paaudze Grieķijā saņem ārkārtīgi zemas algas, kas ir krietni zemākas par Eiropas vidējām algām. Viņus Grieķijā sauc par 700 eiro paaudzi, un mēs esam noraizējušies, ka algas pazemināsies vēl vairāk.
<P>
Tādēļ es domāju, ka mums jābūt ļoti uzmanīgiem, kad mēs vispārinām, īpaši bezdarbam tik grūtā laikā, jo, kā jūs sapratīsiet, Grieķijas sabiedrība ir noraizējusies. Vai jūs domājat, ka, pastāvot tik augstam bezdarbam un visām problēmām Grieķijā, mēs varam nonākt atpakaļ pie izaugsmes ar jauniem atalgojumu samazinājumiem un jaunām darbavietu zaudēšanām?
<SPEAKER ID="322" NAME="Karel De Gucht">
Komisijas loceklis. - Protams, mēs esam ļoti nobažījušies par bezdarbu Grieķijā un ne tikai Grieķijā, bet arī visā pārējā Eiropas Savienībā. No otras puses raugoties, ir arī svarīgi ievērot ekonomikas pamatpatiesības, un, ja noteiktā laikposmā algas palielinās straujāk nekā ražīgums, jums ir problēma, un būtībā tieši tas ir noticis Grieķijā. Es saprotu, ka tā ir milzīga problēma, īpaši jauniem cilvēkiem, un mēs aktīvi pārraugām situāciju, bet mēs arī atzīstam, ka Eiropas Monetārās savienības dalībvalsts ilgtermiņa ilgtspēja ir svarīga.
<SPEAKER ID="323" NAME="Nikolaos Chountis" AFFILIATION="GUE/NGL">
(EL) Priekšsēdētāja kungs, mans jautājums ir par principu un iemeslu, kas ir mana kolēģa jautājuma pamatā.
<P>
Viņš teica, ka Rehn kunga pārstāvis ierosināja, ka būtu jāsamazina atalgojums Grieķijas privātajā sektorā. Jautājums, komisār, ir šāds: ar kādām tiesībām Komisijas uzraudzības ierēdņi, Komisijas pārstāvji un, iespējams, komisāri runā, ierosina, prognozē un izdara spiedienu uz to, kas Grieķijai būtu jādara jomās, kas nav saistītas ar Kopienas politiku, piemēram, atalgojums, pensijas, valsts pārvalde un veselība? Kas akreditē šīs deklarācijas un kur tiek ņemta kompetence un jurisdikcija, lai izjautātu, īstenotu vai ieteiktu šādu nosacījumu Grieķijas ekonomikai?
<SPEAKER ID="324" NAME="Karel De Gucht">
Komisijas loceklis. - Mēs, protams, neprasām samazināt bezdarbu privātajā sektorā, bet mēs redzam, ka bezdarbs palielinās ne tikai Grieķijā, bet arī Eiropas Savienības lielākajā daļā finansiālās un ekonomiskās krīzes dēļ.
<P>
Mēs sakām tikai to, ka mums ir jāsakārto Grieķijas ekonomika, ja mēs gribam, lai Grieķijas ekonomika būtu ilgtspējīga ilgākā termiņā. Mums arī jāsaglabā ekonomiskā monetārā savienība, kas ir nenovērtējami svarīga visai Eiropas ekonomikai: mēs sakām tieši to; mēs nekādā ziņā nesakām, ka būtu jāpieaug bezdarbam. Diemžēl tas ir tās politikas dēļ, kura tika īstenota noteiktu laika posmu.
<P>
Temats: Kompetenču konflikts starp dalībvalstīm un ES, noslēdzot vienošanās ar SVF
<P>
Komisija attiecībā uz MVU atbalstīšanas spēju cita starpā uz laiku grozījusi noteikumus par valsts atbalstu un ievērojami vienkāršojusi tos, lai novērstu vēl lielāku krīzi (Eiropas ekonomikas atveseļošanas programma). Pēdējā laikā Ungāriju tās ekonomikas politikas dēļ skārusi īpaši smaga finanšu krīze. Balstoties uz vienošanos, kas noslēgta ar SVF par 20 miljardiem EUR, Ungārija ir spiesta rīkoties pretrunā ar tām vērtībām, kuras tā pati kā ES dalībvalsts izvirzījusi par prioritāti un kas nostiprinātas primārajos tiesību aktos, proti, runa ir par augstu nodarbinātības līmeni un nelabvēlīgā situācijā esošo iedzīvotāju grupu aizsardzību. Šajā sakarībā rodas konkrēti jautājumi. Vai šāda veida vienošanās var tikt uzskatīta par likumīgu? Kurš ir atbildīgs par to, ka vienā no ES dalībvalstīm vienošanās rezultātā ar starptautisku organizāciju, kurai nav nekāda sakara ar Eiropas Savienību, dramatiski pasliktinās situācija nodarbinātības jomā, ietekmējot arī invalīdu nodarbinātības veicināšanu?
<SPEAKER ID="326" NAME="Karel De Gucht">
Komisijas loceklis. - Kad globālā finansiālā krīze 2008. gada rudenī sevišķi smagi skāra Ungāriju, Komisija un Padome nolēma ļoti ātri atbalstīt Ungāriju ar lielu ES atbalsta pasākumu kopumu, kas sniedzās līdz 6,5 miljardiem eiro un bija lielāks par pusi no pieejamā finansējuma dalībvalstīm, kuras nav pievienojušās eiro zonai tajā laikā, un kopā ar aizdevumiem no SVF un Pasaules Bankas kopsumma bija 20 miljardi eiro.
<P>
Es vēlos uzsvērt, ka bez šīs palīdzības Ungārija būtu saskārusies ar daudz smagākām disproporcijām tās ekonomikā nekā tie 6 % krituma, ko novēroja iepriekšējā gadā un gaidāmā stabilizācija šogad. Turklāt, ņemot vērā, ka valdībai ir zudusi piekļuve finanšu tirgiem, atbalsta trūkums būtu nozīmējis, ka fiskālajā politikā būtu bijuši vajadzīgi vēl lielāki ierobežojumi, nekā tas bija šajā programmā, un izdevumu samazināšana būtu bijusi nopietnāka. Tādējādi, samazinot lejupslīdes lielumu, izvairoties no asāka bezdarba pieauguma un atbalstot deficīta finansēšanu, šī starptautiskā palīdzība tiešā veidā ir devusi ieguldījumu krīzes sociālo seku ierobežošanā, tostarp neaizsargāto sabiedrības slāņu starpā.
<P>
Protams, lai ekonomiskā programma būtu ticama un lai investorus pārliecinātu, ka ar laiku Ungārijas valsts finanses atkal atveseļosies un atsāks ilgtspējīgu izaugsmi, bija svarīgi, lai valsts īstenotu ekonomikas stratēģiju, kurā ietilpst finansiālās konsolidācijas pasākumi. Saskaņā ar subsidiaritātes principu dalībvalstis ir atbildīgas par sociālās politikas pasākumu plānu un īstenošanu. Līdz ar to palīdzība deva atbalstu valdības darbībai, kuras mērķis bija nodrošināt budžeta ietaupījumus un panākt mērķtiecīgākus izdevumus, un, jo īpaši, palīdzēt trūcīgiem un zema ienākuma saņēmējiem.
<SPEAKER ID="327" NAME="Kinga Gál" LANGUAGE="HU">
Pateicos par atbildi. Kósa kunga vārdā es vēlos papildus piebilst. Galu galā iemesls, kāpēc Ungārija nevarēja izmantot daudzus miljardus eiro lielo stimulu, ko piedāvāja Eiropas Ekonomikas atveseļošanas plāns, bija tieši tas, ka šādi noteikumi nepieļāva lielāka mēroga stimulu, un tas notika roku rokā ar nodarbinātības turpmāku pasliktināšanos. Īpaši cilvēku ar invaliditāti nodarbinātības atbalsts nevarēja tikt īstenots, un tāpēc šeit rodas dīvaina pretruna. Es lūgtu jūs izteikt savu viedokli šajā jautājumā.
<SPEAKER ID="328" NAME="Karel De Gucht">
Komisijas loceklis. - Es neesmu atbildīgs par šo tematu, bet man liekas, ka godātais deputāts runā par 100 miljardu eiro pasākumu kopumu, bet tas ir kopums, ko finansēja pašas dalībvalstis un kam dalībvalstis saņēma atļauju to īstenot dzīvē. Nauda netika nodota dalībvalstu rīcībā. Jūs atradīsiet šo valstu budžetos 100 miljardi eiro debeta pusē.
<P>
Tas, kas notika Ungārijā, ir tas, ka valsts rīcībā tika nodoti papildu 20 miljardi eiro atbalstam, jo tas bija nepieciešams un bija kaut kas tāds, kas nav noticis ne ar vienas citas valsts ekonomiku. Tām ir tikai tikusi dota atļauja veikt pasākumus, lai varētu pārvarēt krīzi, bet nekāds reāls maksājums nav veikts šīm dalībvalstīm.
<SPEAKER ID="329" NAME="Nikolaos Chountis" AFFILIATION="GUE/NGL">
(EL) Priekšsēdētāja kungs, komisār! Jūsu dotā atbilde, manuprāt, neatspoguļo problēmu un apsvērumu, kas ietverts šajā jautājumā, un, ņemot vērā situāciju Grieķijā, es vēlos uzdot jums šādu jautājumu: vai jums ir kādas bažas par Starptautiskā Valūtas fonda, ārējas organizācijas, ienākšanu Eiropas Savienības iekšējās lietās? Visur, kur ir bijis Starptautiskais Valūtas fonds, tas - varētu teikt - sējis postu. Tādēļ jautājums ir šāds: vai Komisijai ir kādas bažas par to, kāpēc Starptautiskais Valūtas fonds ir ienācis Eiropas Savienībā un kurā līgumā un kurā pantā ir paredzēts noteikums par Starptautiskā Valūtas fonda piedalīšanos Eiropas Savienības procedūrās? Kāpēc tā neizvēlējās Eiropas risinājumu Grieķijas gadījumā, kā to paredz līgumu 122. panta 2. punkts?
<SPEAKER ID="330" NAME="Karel De Gucht">
Komisijas loceklis. - Ļoti īsi, ja SVF iejauktos Grieķijā, tas, protams, notiktu pēc Grieķijas lūguma. Viņi neiejaucas vienpusēji, un, kā to godātais deputāts zina, ir bijis Eiropas nolīgums dalībvalstu un ekonomiskās un monetārās savienības dalībnieku starpā apvienot Eiropas Savienības dalībvalstu un SVF pūles. Bet tas reāli notiks tikai pēc dalībvalsts, šajā gadījumā Grieķijas, lūguma, un par to, kā es saprotu, pašlaik tiek diskutēts.
<P>
Temats: Kipras valsts budžeta deficīts
<P>
Ekonomikas krīze, kas aptvērusi visu pasauli, īpaši skar eurozonas valstis.
<P>
Vai Komisijas rīcībā ir informācija par budžeta deficītu un citiem Kipras ekonomikas rādītājiem?
<P>
Vai Kipras ekonomikas attīstības tendences un, raugoties plašāk, tās rādītāji ir satraucoši? Vai Komisija uzskata, ka ir jāpieņem pasākumi attiecībā uz Kipras finansiālo stāvokli? Ja atbilde ir apstiprinoša, tad kādi pasākumi un līdz kuram laikam?
<P>
Vai ir notikusi viedokļu apmaiņa un vai ES, tostarp Komisijas, nostājas un ierosinājumi ir darīti zināmi Kipras valdībai?
<SPEAKER ID="332" NAME="Karel De Gucht">
Komisijas loceklis. - Priekšsēdētāja kungs, esiet tik laipns un ļaujiet man vaicāt, vai šīs debates nevarētu beigties? Es aizvietoju Rehn kungu, un parasti Jautājumu laiks beidzas pulksten 20.00. Man ir citi pienākumi, un es nevaru palikt. Tā man ir reāla problēma. Man nav laika, un es nevaru palikt.
<SPEAKER ID="333" NAME="Gay Mitchell" AFFILIATION="PPE">
Es ar lielām grūtībām atbraucu šurp no Eiropas Savienības daļas, un es nepieņemu no komisāra atbildi, ka viņam nav laika. Ja jums nav laika, ejiet ārā, tur ir durvis. Es esmu Parlamenta deputāts, man ir iesniegts jautājums, lai uz to šeit atbildētu. Arī man ir daudz visādu pienākumu. Es esmu sēdējis šeit ļoti ilgi, gaidot uz savu jautājumu, kamēr tika atbildēti visāda veida papildinājumi. Man pienāktos saņemt atbildi šajā Parlamentā. Manuprāt, tā ir liela augstprātība no jūsu puses teikt, ka jums nav laika.
<SPEAKER ID="334" NAME="Karel De Gucht">
Komisijas loceklis. - Tas jāizlemj priekšsēdētājam. Teiksim pavisam skaidri, ka es pašlaik neatbildu uz jautājumiem, kas uzdoti man, bet es aizstāju Rehn kungu, kas nevar šeit būt tāpēc, ka viņš ir slims. Jums tas jāsaka priekšsēdētājam. Es respektēju Parlamenta priekšsēdētāja autoritāti. Šis jautājums nav man.
<SPEAKER ID="335" NAME="Priekšsēdētājs">
Jums ir taisnība, norādot uz problēmu. Jūs aizstājat komisāru Rehn, diemžēl, protams, ņemot vērā, cik svarīgi ir jautājumi. Tomēr Jautājumu laiks ir paredzēts līdz 20.30 manā darba kārtībā. Ņemot vērā apstākļus, tā kā es nevaru piesiet jūs pie krēsla, es varu teikt jums, ka no jums, kas esat uzņēmies nelaimīgo pienākumu aizvietot komisāru Rehn, tiek prasīts to pildīt pilnā viņam uzdoto jautājumu apjomā.
<SPEAKER ID="336" NAME="Karel De Gucht">
Komisijas loceklis. - Es biju sapratis, ka tas notiks līdz pulksten 20.00, bet, kā es jau teicu, jūs esat priekšsēdētājs un jums ir jāizlemj, kas man jādara, tāpēc es turpināšu.
<P>
Finansiālā krīze, kas ir pārtapusi arī makroekonomiskā krīzē, ir bijusi ļaunākā krīze vēsturē pēc Otrā pasaules kara gan lieluma, gan globālā aptvēruma dēļ. Krīze smagi iedragāja globālo ekonomiku, tostarp ES un eiro zonas valstis. Tādējādi tā nenovēršami ietekmēja Kipru, ļoti mazu, atvērtu ekonomiku.
<P>
Saskaņā ar provizoriskiem novērtējumiem, ko devis Kipras Statistikas dienests, Kipras iekšējais kopprodukts šķiet reāli ir samazinājies par 1,7 % 2009. gadā. Tā ir pirmā reize, kad Kipras ekonomiskā aktivitāte ir uzrādījusi negatīvu izaugsmes rādītāju pēdējos 35 gados.
<P>
Šie nelabvēlīgie ekonomiskie nosacījumi savienojumā ar aktīvu izaugsmes un ekspansīvas fiskālās politikas apstāšanos daļēji to pasākumu dēļ, kurus pieņēma Eiropas Ekonomikas atveseļošanas plāna pamatnostādnēs, noveda pie valsts finanšu pasliktināšanās. Saskaņā ar jaunāko IKP datu paziņojumu, ko Kipras iestādes nodevušas 2010. gada martā un ko Eurostat pašreiz pārbauda, kopējā valdības bilance sasniegusi 6,1 % deficītu no IKP un vispārējais valdības bruto parāds 2009. gadā sasniedzis 56,25 % no IKP.
<P>
Stabilitātes un izaugsmes pakts prasa Komisijai sagatavot ziņojumu vienmēr, kad dalībvalsts faktiskais vai plānotais deficīts pārsniedz 3 % no IKP atsauces vērtības. Pašreiz Komisija sagatavo šādu ziņojumu par Kipru. Tiklīdz ziņojums būs gatavs, tas tiks iesniegts Padomei, kurai jāizlemj, vai deficīts nav pārmērīgs. Ja Padome secinās, ka tas ir pārmērīgs, tā dos ieteikumus Kiprai un noteiks termiņus efektīvai labojumu veikšanai.
<P>
Pa to laiku Kipras valdība ir nosūtījusi arī savu atjaunoto stabilitātes programmu. Programma izklāsta vidējā termiņa budžeta stratēģiju līdz 2013. gadam. Pašlaik Komisijā notiek atjauninājuma izvērtēšana un ieteikumu sagatavošana Padomes atzinumam par programmu.
<SPEAKER ID="337" NAME="Eleni Theocharous" AFFILIATION="PPE">
(EL) Priekšsēdētāja kungs, komisār! Būtu ļoti nepatīkami, ja jūs tūlīt pat neatbildētu uz jums uzdoto jautājumu. Lai kā arī būtu, es vēlos, lai jūs izstāstāt man, vai Kiprai draud briesmas nonākt uzraudzībā un vai jūs esat apmierināts ar konverģences programmu. Protams, jūs kaut ko teicāt par vērtējumiem, bet es vēlos zināt, vai esat apmierināts ar konverģences programmu, ko iesniegusi valdība.
<SPEAKER ID="338" NAME="Karel De Gucht">
Komisijas loceklis. - Es varu tikai atkārtot, ko jau teicu, ka būs novērtējums, un tā ir normālā procedūra, ko mēs piemērojam visām dalībvalstīm, tostarp Kiprai.
<P>
Ja Komisija nāks pie secinājuma, ka deficīts ir pārmērīgs, tad tā dos ieteikumus Kiprai.
<P>
Temats: Grieķija un pašreizējā krīze eiro zonas valstu sadarbībā
<P>
Grieķija pašlaik iepazīst eiro zonas valstu sadarbības ēnas pusi. Labajos gados Eiropas Savienībā valdīja priekšstats, ka viss ir pilnīgā kārtībā. Taču, kad Eiropu skāra finanšu krīze, lietas attīstījās pavisam nepareizā virzienā. Grieķijas valsts budžeta deficīts 2009. gadā bija 12,7 % no IKP, un var uzskatīt, ka šādi ir ievērojami pārkāpta 3 % robeža, kas eiro zonas valstīm tika noteikta Stabilitātes paktā. Grieķijas valdībai Atēnās bija jāpieņem taupības plāns, kas valsts budžetu samazina par EUR 4,8 miljardiem. Grieķijas iedzīvotājiem būs jāsavelk jostas ciešāk, un tas būs sāpīgi visiem - gan valsts pārvaldē strādājošajiem, gan pensionāriem.
<P>
Brīvi peldoši valūtas maiņas kursi principā nav nekas labs. No tiem labumu negūst neviens, un arī strukturālas pamatproblēmas tie nerisina. Mums jāsaprot, ka naudai tāpat kā visam citam ir sava "cena”. Grieķijā šī "cena” izpaudās kā ārkārtīgi augstas procentu likmes, kas apstādināja visu ekonomikas darbību. Ja stāvoklis kļūst tik dramatisks, valstij ir jāaptur process, un ir jābūt iespējai "samazināt” naudas cenu. Vai Komisija tam piekrīt? Ja jā, vai tā atzīst euro valūtai piemītošos trūkumus?
<SPEAKER ID="340" NAME="Karel De Gucht">
Komisijas loceklis. - Šķiet, ka godātais deputāts pieļauj, ka neatkarīga monetārā politika Grieķijai būtu veids, kā atvieglot krīzi, kas ietekmē valsti. Tas nav pareizi; augstās procentu likmes Grieķijas valdībai nav monetārās politikas faktoru dēļ, bet drīzāk augsto riska uzcenojumu dēļ, kas saistīti ar tirgus bažām par parāda ilgtspēju.
<P>
ECB procentu likmes ir vēsturiski viszemākajā līmenī, un Eiropas Centrālā Banka nodrošina pietiekamu likviditāti eiro zonas finanšu sistēmai, tostarp Grieķijas iestādēm. Protams, dalība eiro zonā pieprasa tādu ekonomisku pielāgošanu, protams, izmantojot citus kanālus, ne tikai valūtas maiņas kursu, kā tas redzams daudzos Komisijas dokumentos, piemēram, vispusīgajā 2008. gada ziņojumā par "EMS@10”.
<P>
Pielāgošana eiro zonā iepriekš nav notikusi pietiekoši gludi. Tieši tāpēc Komisija ir uzsvērusi nepieciešamību pastiprināt ES daudzpusējās uzraudzības procedūras, kas balstās uz intensificētu savstarpējo spiedienu atklāt un risināt dalībvalstu vājās vietas agrīnā stadijā. Šajā nolūkā Komisija pašlaik sagatavo priekšlikumus, kā es jau pieminēju atbildē uz iepriekšējo jautājumu.
<SPEAKER ID="341" NAME="Morten Messerschmidt" AFFILIATION="EFD">
(DA) Pastāv daudz iespēju, kā regulēt valsts valūtu - ar nosacījumu, ka valsts ir neatkarīga. Taču tieši tas trūkst eiro zonas dalībniecēm, jo tās Frankfurtē aizmeta prom ļoti daudzus instrumentus, kas tām parasti bija. Turklāt nav pareizi teikt, ka procentu likmes neatšķiras eiro zonā, jo vērojama liela privāto procentu likmju dažādība gan vidēja, gan ilgtermiņa aizdevumiem, un Grieķijas akciju kurss, piemēram, ir daudz augstāks nekā Dānijas akciju kurss - neskatoties uz to, ka mums ir pašiem sava valūta.
<P>
Jautājums, uz ko es vēlos saņemt Komisijas atbildi vai piekrišanu, ir šāds: vai tā atzīs faktu, ka gadījumā, ja Grieķija nebūtu saistīta ar nostāju, ko noteica Frankfurte, Grieķija būtu veikusi devalvāciju, un šī devalvācija būtu atrisinājusi lielu daļu problēmu, ar kurām Grieķija saskaras.
<SPEAKER ID="342" NAME="Karel De Gucht">
Komisijas loceklis. - Noteikti nē. Pati monetārās savienības ideja ir - un katra dalībvalsts to pilnībā apzinās, kļūstot par Eiropas monetārās savienības locekli - vairs nevarat devalvēt savu valūtu, jo jums faktiski valūtas vairs nav. Ir tikai viena kopēja valūta.
<P>
Vairs nav tādas lietas kā Grieķijas valūta. Grieķijas iedzīvotāji lieto eiro kā savu valūtu. Tāpēc individuāla devalvācija ir pilnīgi pretrunā ar visu Eiropas monetārās savienības ideju, un nav nejaušība, ka Grieķija ir Eiropas monetārās savienības locekle. Tā ir locekle, jo darīja visu - patiešām visu - lai tajā iestātos.
<P>
Temats: Eiropas Monetārais fonds
<P>
Pēdējo nedēļu laikā tiek apspriesta ideja par Eiropas Monetāro fondu kā par mehānismu tādu krīžu risināšanai kā, piemēram, krīze, kas gada sākumā skāra Grieķiju.
<P>
Cik tālu ir izstrādāts šis priekšlikums? Kā praktiski darbotos šāds fonds? Kādi ir galvenie šķēršļi, kas traucē izveidot Eiropas Monetāro fondu, proti, vai būtu iespējams to izveidot, ņemot vērā spēkā esošos Līguma noteikumus?
<SPEAKER ID="344" NAME="Karel De Gucht">
Komisijas loceklis. - Krīze ir pierādījusi vajadzību izveidot krīzes risinājuma pamatnostādnes eiro zonai.
<P>
Tā kā ir jāapsver visi ekonomiskie, juridiskie un institucionālie aspekti, šis drīzāk ir vidēja termiņa, nevis tūlīt izskatāms jautājums.
<P>
Eiro zonas valstu vai valdību vadītāji deva spēcīgu signālu 25. martā, pieprasot darba grupas izveidi, lai izstrādātu pasākumus eiro zonas pamatnostādnei krīzes atrisināšanai pirms gada beigām.
<P>
Publiskā diskusija par Eiropas Monetāro fondu ir skārusi vairākus būtiskus aspektus. Komisija īpaši piekrīt, ka ir vajadzība izveidot pamatnostādni ārkārtas finansiālam pabalstam, ievērojot stingrus nosacījumus un nosakot atbilstīgi stimulējošas procentu likmes.
<P>
Tomēr nav vajadzīga jauna struktūra, lai to nodrošinātu vai lai definētu un pārraudzītu nosacījumus. Ir jānodrošina EMF atbilstība uz stabilitāti orientētas pārvaldības pamatnostādnēm. Komisija tādēļ apsver priekšlikumu apjomu. Kopumā visu eiro zonas dalībvalstu stingri ievērota veselīga politika joprojām ir EMF sekmīgas darbības stūrakmens.
<P>
Šajā sakarībā Komisija pašlaik gatavo priekšlikumus par pastiprinātu ekonomikas politikas koordinēšanu un valsts uzraudzību, balstoties uz iesniegtajiem priekšlikumiem nesenajā Komisijas ziņojumā par Eiropas 2020. gada stratēģiju.
<SPEAKER ID="345" NAME="Gay Mitchell" AFFILIATION="PPE">
Pirmkārt, vai drīkstu atvainoties komisāram? Mēs visi mazliet ciešam ilgās pēc mājām, jo daži no mums nav varējuši tikt mājās un mēģina dažiem saviem ģimenes locekļiem atvieglot kustību šeit. Es saprotu, ka komisāram ir citas tikšanās un ka viņš aizvieto kolēģi.
<P>
Vai sakarā ar komisāra atbildi es drīkstu viņam jautāt, kas nosaka vidējo termiņu? Vai mēs runājam par pusi no šīs Komisijas darbības laika? Vai mēs runājam par gadu, 18 mēnešiem? Kāds ir tas laikposms, kurā viņa skatījumā materializēsies kāda noteiktāka reakcija šajā lietā?
<SPEAKER ID="346" NAME="Karel De Gucht">
Komisijas loceklis. - Jums būtu jāuzdod šis jautājums par konkrētu laika grafiku komisāram Rehn, bet ja jūs skatāties ieteikumus, kurus esam devuši, un vienošanos, kas ir noslēgta, lai atbalstītu Grieķiju, jo īpaši, savienojot divpusējus aizdevumus ar Starptautiskā Valūtas fonda atbalstu, ir skaidrs, ka Komisijas viedoklis ir, ka notikušais nekādā gadījumā nebija atrisināms, izveidojot Eiropas Monetāro fondu, jo tas noteikti prasītu daudz vairāk laika, nekā mums ir attiecībā uz Grieķiju.
<P>
Tāpēc šis ir vidēja termiņa projekts, ko mēs atbalstām, bet attiecībā uz konkrētu laika grafiku, es patiešām iesaku jums šo jautājumu uzdot Rehn kungam.
<P>
Temats: Dalībvalstu finanšu uzraudzības mehānismi
<P>
Ekonomikas un monetāro lietu komisārs Olli Rehn norādīja, ka galvenā mācība no krīzes ir steidzama nepieciešamība veikt dziļāku un plašāku ekonomikas politiku uzraudzību un it īpaši - laikus atklāt nelīdzsvarotības un tās novērst, lai saglabātu euro zonas makroekonomisko stabilitāti. Tā kā saskaņā ar Līguma 121. un 126. pantu Komisijas rīcībā ir vajadzīgie instrumenti un mehānismi, lai uzraudzītu dalībvalstu finanšu politikas, un tā kā lielākajā daļā dalībvalstu budžeta deficīts ievērojami pārsniedz 3 % robežu, vai Komisija varētu sniegt atbildi uz šādiem jautājumiem: vai tā plāno stiprināt uzraudzības preventīvo aspektu? Ja jā, tad kādus līdzekļus un procedūras tiks izmantotas? Vai Komisija plāno nākt klajā ar priekšlikumiem, kuru mērķis būtu panākt lielāku ekonomikas konverģenci euro zonā? Vai Komisija plāno veicināt strukturālās reformas, ko dalībvalstīm vajadzēs īstenot, tiklīdz uzlabosies budžeta situācija?
<SPEAKER ID="348" NAME="Karel De Gucht">
Komisijas loceklis. - Komisija ilgu laiku ir iestājusies par eiro zonas ekonomiskās uzraudzības padziļināšanu un paplašināšanu. Eiropas Parlaments atzina šā jautājuma svarīgumu savā ziņojumā par 2009. gada kārtējo gada paziņojumu no eiro zonas un valsts finansēm.
<P>
Komisija plāno pilnībā izmantot jaunos Līguma instrumentus, lai panāktu stingrāku politikas koordināciju un pārvaldību. Nākamais paziņojums iezīmēs jaunus priekšlikumus, lai ievirzītu vispārēju pamatnostādņu attīstību krīzes novēršanai un labošanai eiro zonā, pievēršoties Līguma jaunajam 136 pantam par Eiropas Savienības darbību. Paziņojumā var būt ietverti priekšlikumi pastiprināt Stabilitātes un izaugsmes pakta preventīvos un korektīvos rīkus - priekšlikumi par efektīvāku un plašāku eiro zonas iekšējās makroekonomiskās nelīdzsvarotības uzraudzību - un izpētīt izvēles iespējas krīzes atrisināšanas mehānisma radīšanai eiro zonas valstīm.
<P>
Attiecībā uz fiskālo politiku pastiprināts uzsvars uz fiskālo ilgtspēju tiek nodrošināts krīzes ietekmes dēļ uz parāda un izaugsmes potenciālu, kā arī demogrāfisko faktoru iestāšanās dēļ. Ir jāpastiprina stimuli ievērot Stabilitātes un izaugsmes pakta preventīvās un korektīvās dimensijas. Konsolidācijas saistībām ir jākļūst stiprākām labos laikos. Ir pienācīgi jāņem vērā valsts finanšu dziļākie apdraudējumi, plānojot optimālās konsolidācijas daļu. Uzmanības centrā no jauna jāizvirza parāda dinamika un valsts finanšu ilgtspēja un kvalitāte, tostarp valsts fiskālie pamati. Ir jāpievēršas arī gadījumiem, kad ilgstoši tiek pārkāpti noteikumi; sodi varētu kļūt iedarbīgāki un stimuli spēcīgāki.
<P>
Konkurētspējas attīstība un makroekonomiskā nelīdzsvarotība papildus fiskālajai nelīdzsvarotībai ir jautājumi, kas rada bažas visām dalībvalstīm. Tomēr makroekonomisko nelīdzsvarotību un konkurētspējas noviržu uzraudzība ir īpaši nodrošināta ES dalībvalstīm, kuras piesaistījās eiro, augstākas pakāpes ekonomiskās un finansiālās pārpilnības dēļ visās eiro zonas dalībvalstīs; mazākas tirgus disciplīnas; valūtas maiņu likmju riska neesamības un lielāku pielāgošanās problēmu dēļ potenciāli augstajām visas eiro zonas kopējām izmaksām.
<P>
Konkurētspējas atšķirības ir cēlonis nopietnām bažām par Eiropas Monetārās savienības darbību. Desmit gados pirms krīzes atšķirība tika nostiprināta, pateicoties satraucošam iekšējo ekonomisko nelīdzsvarotību mēroga pieaugumam dažās dalībvalstīs, tostarp, inter alia, augstam parāda līmenim un mājokļu burbulim dažās valstīs, kurās ir norēķinu konta deficīts, kā arī dziļam iekšējā pieprasījuma vājumam dažās valstīs, kurās ir pārpalikums. Atšķirīgas atalgojuma un izmaksu tendences, ilgtspējīga ārējā parāda pozīcijas uzkrāšana un ilgstoša spekulatīva resursu izvietošana paaugstināja pielāgošanas riska likmi un palielināja valsts finanšu apdraudētību. Tajā pašā laikā valstis, kas lielā mērā balstījās uz tirdzniecības peļņu, ir kļuvušas par upuri pasaules tirdzniecības straujajam samazinājumam globālās krīzes sākotnējās stadijās. Tāpēc, papildinot fiskālo uzraudzību, Komisija plāno nākt klajā ar priekšlikumiem ekonomiskās uzraudzības paplašināšanai eiro zonā, pievēršoties makroekonomiskajai nelīdzsvarotībai un konkurētspējas attīstībai. Mērķis ir izveidot pamatnostādni nelīdzsvarotību agrīnai atklāšanai, novēršanai un efektīvai korekcijai eiro zonas iekšienē.
<P>
Trešais galvenais aspekts Komisijas priekšlikumā pētīs izvēles iespējas krīzes atrisināšanas mehānisma izveidei. Iespējamās finansiālās palīdzības Grieķijai ad hoc mehānisms kalpo tūlītējai vajadzībai. Tomēr ir nepieciešams radīt pastāvīgu krīzes atrisināšanas mehānismu ar iestrādātiem spēcīgiem šķēršļiem pret tā iedarbināšanu. Izveidojot ex-ante skaidrus, ticamus un konsekventus noteikumus un procedūras ārkārtēja un nosacīta atbalsta sniegšanai eiro zonas valstij, kas nonākusi nopietnās grūtībās, tiks stiprināti EMS pamati.
<P>
Priekšlikumi pastiprinātai ekonomiskajai uzraudzībai un koordinācijai eiro zonā ir svarīgs papildinājums ES vispusīgai 2020. gada stratēģijai par izaugsmi un darbavietām. Komisija nodrošinās efektīvu saskaņojumu starp šīm divām pamatnostādnēm.
<SPEAKER ID="349" NAME="Rodi Kratsa-Tsagaropoulou" AFFILIATION="PPE">
(EL) Priekšsēdētāja kungs, komisār! Paldies jums par jūsu atbildi; ļaujiet man atgriezties pie uzraudzības un nelīdzsvarotības temata. Uzdodot jautājumu, es cerēju uzzināt, vai tagad par nopietnu darba kārtības punktu kļūs atšķirība; ne tikai finansiālas nelīdzsvarotības, bet ekonomiska atšķirība un ne tikai uzraudzības mehānismi, bet arī darbība, lai pievērstos atšķirībām. Starptautiskās krīzes, Grieķijas krīze ir iznesušas virspusē visas eiro zonas vājās vietas.
<SPEAKER ID="350" NAME="Karel De Gucht">
Komisijas loceklis. - Pirmkārt, es vēlos arī atvainoties tulkiem, bet man ir izveidojusies īpaša situācija. Jūs varējāt arī iztulkot to tā, ka es mēģināju atbildēt uz visiem jautājumiem līdz 20.30.
<P>
Attiecībā uz papildu jautājumu, manuprāt, jums jāatgriežas pie krīzes sākuma jūsu valstī, kas faktiski nozīmē, ka nelīdzsvarotības ir veidojušās laika gaitā. Ir ārkārtīga nelīdzsvarotība attiecībā uz konkurētspēju. Algas pieauga daudz vairāk nekā konkurētspēja, un tā, protams, pirmkārt, ir valsts politikas lieta.
<P>
Attiecībā uz to, vai ir labāk, ja ir ciešāka pārraudzība, atbilde ir jā. Tāpēc mēs ierosinām jaunu shēmu. Nevajadzētu aizmirst, ka 2002. gadā Eiropas Komisija nāca ar priekšlikumu ļaut sūtīt revidentus uz dalībvalstīm, piemēram, pārbaudīt skaitļus, bet dalībvalstis to nepieņēma. Tāpēc Komisija vienmēr ir zinājusi, ka pārraudzība ir ļoti svarīga, lai valsts budžets atbilstu Eiropas Monetārajai savienībai, īpaši Grieķijas gadījumā.
<SPEAKER ID="351" NAME="Priekšsēdētājs">
Es varu teikt tikai to, ka Olli Rehn jums ir liels parādnieks! Jums par kaut ko jāvienojas, kad nākamreiz mums atkal būs jautājumu laiks un varbūt būs jūsu kārta stāvēt šeit.
