<CHAPTER ID="017">
Vienas minūtes runas par politiski svarīgiem jautājumiem
<SPEAKER ID="234" NAME="Priekšsēdētāja">
Nākamais darba kārtības punkts ir vienas minūtes runas par politiski svarīgiem jautājumiem.
<SPEAKER ID="235" NAME="Artur Zasada" AFFILIATION="PPE">
(PL) Priekšsēdētājas kundze! Es vēlētos pievērsties problēmām, ar kurām Eiropas lidostās saskaras mātes ar maziem bērniem un gados veci cilvēki. Pamatojoties uz EK Regulu Nr. 1107/2006, lidostai šīm divām grupām būtu jānodrošina palīdzība. Diemžēl vairumā gadījumu šīs regulas noteikumus neievēro. Pat televīzijas reklāmā, kuru šogad veidoja ar lieliem panākumiem pēc Eiropas Komisijas rīkojuma, nav ne vārda par mātēm vai tēviem, kas vieni ceļo ar maziem bērniem.
<P>
Problēmas risinājums ir vienkāršs - jāveic efektīvas darbības pilsoņu informēšanai par viņu tiesībām. Pirmkārt, ir jāmaina regulas nosaukums, ietverot tajā informāciju, kas norādītu, ka tā attiecas arī uz mātēm vai tēviem, kas vieni ceļo ar maziem bērniem. Otrkārt, ir jāierosina jauna piktogramma šīs grupas ceļotājiem, kas būtu obligāta visās Eiropas Savienības dalībvalstu lidostās.
<SPEAKER ID="236" NAME="Teresa Jiménez-Becerril Barrio" AFFILIATION="PPE">
(ES) Priekšsēdētājas kundze! Es esmu Cilvēktiesību komitejas locekle, Spānijas un Eiropas pilsone un terorisma upuris, jo teroristu organizācija ETA Seviļā nogalināja manu brāli un viņa sievu, un šodien es šeit runāju, lai nosodītu to, ka Venecuēlas valdība un prezidents ir atļāvuši Venecuēlas teritorijā apmācīt ETA teroristus pēc aizdomās turētā terorista Arturo Cubillas pavēlēm, kurš strādā Hugo Chávez vadībā, neraugoties uz to, ka ir izdoti starptautiski orderi viņa arestam. Tas ir nopietns visu Eiropas pilsoņu pamattiesību uz drošību pārkāpums.
<P>
Es pieprasu konkrētu Spānijas valdības rīcību, reaģējot uz šo visas Spānijas tautas nopietno pazemošanu. Zapatero kungs nedrīkst turpināt klusēt, kamēr Venecuēlas vēstnieks mūsu zemessargus, kuri ir un būs drosmes paraugs cīņā ar ETA, nosauc par spīdzinātājiem. Viņš arī nedrīkst skatīties nekā citādi uz šo kā tikai uz sadarbību starp Venecuēlu un ETA, un Kolumbijas Revolucionārie bruņotie spēki palielinās, ko jau ir nosodījis tiesnesis Eloy Velasco. Zapatero kungs nedrīkst spiest roku tādam līderim kā Chávez kungs, kurš pārvērš Venecuēlu par teroristu patvērumu.
<P>
Ministru prezidents no tādas valsts kā Spānija, kur terorisms ir radījis tik daudz ciešanu, nevar turpināt ignorēt šo problēmu, un Spānijai ir jāsniedz tāda atbilde, kāda šajā situācijā ir nepieciešama un kādu sniegtu ikviens parasts iedzīvotājs, ja būtu tāda iespēja.
<SPEAKER ID="237" NAME="Catherine Stihler" AFFILIATION="S&amp;D">
Priekšsēdētājas kundze! Jautājums, ko šodien vēlējos aktualizēt, ir tas, ka 18. septembrī Eiropas Plaušu fonds apbalvoja 36 šā Parlamenta deputātus, arī mani, par mūsu darbu cīņā pret smēķēšanu.
<P>
Šis patiesībā ir Eiropas plaušu veselības gads, un petīciju joprojām var parakstīt kolēģi, kuri ir ieinteresēti mūsu darbā pret tabakas nozari un atbalsta tabakas kontroli.
<P>
Pašlaik tikai 10 no 27 dalībvalstīm ir vispār aizliegušas smēķēt sabiedriskās vietās, lai šajās vietās nebūtu tabakas dūmu. Esmu lepna, ka Skotija bija viena no pirmajām valstīm, kas ieviesa smēķēšanas aizliegumu sabiedriskās vietās. Jaunākie dati liecina, ka, pateicoties šim aizliegumam smēķēt sabiedriskās vietās, par 18 % ir samazinājies to bērnu skaits, kuri nonāk slimnīcās astmas dēļ. Šis paraugs mums ir jāatkārto visā Eiropas Savienībā!
<P>
Es vēlos lūgt Parlamentu apsveikt 36 kolēģus, kuri 18. septembrī no Eiropas Plaušu fonda saņēma šo apbalvojumu.
<SPEAKER ID="238" NAME="Nessa Childers" AFFILIATION="S&amp;D">
Priekšsēdētājas kundze! Es vēlētos paust savu prieku par pagājušās nedēļas Budžeta komitejas balsojumu attiecībā uz Eiropas komisāru algu un piemaksu iesaldēšanu, ja vien nav veiktas izmaiņas viņu rīcības kodeksā. Šis balsojums liecina, ka Parlaments necietīs tādu lietu atkārtošanos kā Charlie McCreevy, bijušā iekšējā tirgus komisāra, lieta, saistībā ar kura jauno direktora amatu Komisija veic izmeklēšanu, pamatojoties uz iespējamajām aizdomām par interešu konfliktu.
<P>
Komisijas darbinieki ir iesnieguši 201 prasību atļaut turpināt darbu pēc pienākumu veikšanas Komisijā. Tikai viena prasība ir aizkavēta. Kodekss ir jāpārskata, un tam nevajadzētu būt tikai pamatnostādņu kopumam, ko brīvi interpretē.
<SPEAKER ID="239" NAME="Sergej Kozlík" AFFILIATION="ALDE">
(SK) Pašreizējā Slovākijas valdība ir sagatavojusi vairākus likumprojektus, kas grauj tiesu un tiesnešu konstitucionāli garantēto neatkarību.
<P>
Bez iepriekšēja uzaicinājuma izteikt piezīmes un bez speciālistu debatēm Parlamentam ir iesniegts Konstitūcijas grozījumu projekts, kuru mērķis ir ierobežot tiesnešu imunitāti. Slovākijas novirzīšanos uz demokrātijas un tiesiskas valsts deformāciju apliecina arī fakts, ka Augstākā tiesas priekšsēdētājam un Tieslietu padomes priekšsēdētājiem divreiz liedza izteikties Nacionālās padomes plenārsēdē debašu laikā par tiesību aktiem, kuri attiecas uz tiesu iestādēm, tostarp par Tieslietu padomes likumu. Tieslietu padomes likuma grozījumu mērķis ir mainīt padomes sastāvu pat pirms tai noteiktā pilnvaru termiņa beigām. Ar šiem likuma grozījumiem no viena līdz trīs kandidātiem palielina politisko kandidātu skaitu atlases komitejās, kas atlasa un izvēlas tiesnešu kandidātus. Šī ir tikai daļa no stāsta, kas skaidri parāda, kā pašreizējā izpildvara un valsts vara Slovākijā mēģina traucēt tiesas varu.
<SPEAKER ID="240" NAME="Csaba Sógor" AFFILIATION="PPE">
(HU) Šī diena, 6. oktobris, ir svarīgs datums Ungārijas vēsturē. Vairāk nekā pirms 150 gadiem ungāru revolucionāri vērsa ieročus pret divām Eiropas spēcīgākajām armijām tādu pamatvērtību vārdā kā brīvība, vienlīdzība un brālība, kas tajā laikā dzima visā Eiropā. Trīspadsmit ģenerāļiem, kuri vadīja zaudētās brīvības cīņas, šajā dienā izpildīja nāvessodu Arad pilsētā, kas tagad atrodas Rumānijā. Tomēr ungāru tautas ilgas pēc brīvības tika paustas tik pat spēcīgi arī, iestājoties pret komunismu, divdesmitā gadsimta represīvo režīmu, ko plaši demonstrē 1956. gada notikumi. Tikai četri no trīspadsmit mocekļiem, ko 1848. gadā nogalināja Arad pilsētā, bija ungāri, kas pierāda, ka universālas vērtības ir pārākas pār nacionālām atšķirībām. Mums, ungāriem, tas simbolizē mūžīgās alkas pēc brīvības un Ungārijas tautas vienotību, kā arī samierināšanos un solidaritāti starp tautām.
<SPEAKER ID="241" NAME="Agustín Díaz de Mera García Consuegra" AFFILIATION="PPE">
(ES) Priekšsēdētājas kundze! Es vēlētos izmantot šo iespēju, lai to vārdā, kas aizstāv brīvību un cilvēktiesības, nosodītu pazemojošo un antidemokrātisko Hugo Chávez valdības izturēšanos.
<P>
Mana kolēģa Iturgaiz kunga aizturēšanu Karakasas lidostā nevar ignorēt. Tā nav pirmā reize, kad režīms ir sācis uzbrukumu Eiropas Tautas partijas biedriem (Kristīgajiem demokrātiem). Mūsu, šā Parlamenta deputātu, misija nav ierobežota tikai ES teritorijā. Tā ietver arī tādu Eiropas Savienības pamatvērtību veicināšanu kā brīvība, demokrātija un cilvēktiesību ievērošana.
<P>
Ir skaidrs, ka par šo uzdevumu nepriecājas tie, kas saviem pilsoņiem cenšas uzspiest totalitārisma idejas.
<P>
27. septembrī notikušo parlamenta vēlēšanu rezultāti vieš cerību, lai gan mums visiem vajadzētu bažīties par reakciju uz Venecuēlas opozīcijas paveikto progresu.
<P>
Ko mēs varam gaidīt no valdības, kas dod patvērumu teroristiem no Oker teroristu grupējuma - izpildinstitūcijas, kuras loceklis, iespējamais ETA slepkava, ir drošības nodaļas vadītājs Venecuēlas Valsts zemes dienestā - vai valdības, kas ignorē pieprasījumus izdot daudzus teroristus, kuri izvairījušies no taisnīgas tiesas?
<P>
Acīmredzot neko mēs nevaram gaidīt.
<P>
Priekšsēdētājas kundze, uz šādu nicināmu rīcību Parlamentam ir stingri jāreaģē, un tā jānoraida tik noteikti, cik tas iespējams.
<SPEAKER ID="242" NAME="Csaba Sándor Tabajdi" AFFILIATION="S&amp;D">
(HU) Vācijas sadalīšana divās daļās bija vistaustāmākais divpolu pasaules absurduma un necilvēcīguma simbols. Bez Vācijas atkalapvienošanās nebūtu notikusi arī Eiropas atkalapvienošanās un paplašināšanās 2004. un 2007. gadā. Nevienas citas Eiropas valsts iedzīvotāji nesapratīs Vācijas mākslīgo un absurdo dalījumu labāk par Ungārijas iedzīvotājiem. Eiropas atkalapvienošanās sākās ar vācu tautas atkalapvienošanos. Berlīnes mūra krišana nojauca arī sienu, ko Eiropā radīja aukstais karš. Būdams ungārs, es esmu īpaši lepns, ka manas valsts vadītāji tajā laikā pieņēma drosmīgu un bezbailīgu lēmumu, atļaujot vairākiem desmitiem tūkstošu Vācijas Demokrātiskās Republikas iedzīvotāju, kas aizbēga uz Ungāriju, šķērsot dzelzs priekškaru uz Austriju. Viņi pārtrauca līgumu starp Ungāriju un VDR, tādējādi izsitot pirmo ķieģeli no Berlīnes mūra. Gyula Horn, toreizējais Ungārijas ārlietu ministrs, un ministru prezidents Miklós Németh, izpildīja vēsturisku aktu, kas nebūtu iespējams bez reformatora Mihaila Gorbačova centieniem.
<SPEAKER ID="243" NAME="Pat the Cope Gallagher" AFFILIATION="ALDE">
Priekšsēdētājas kundze! Es esmu tikko atgriezies no Īslandes pēc pirmā ES un Īslandes Apvienotās parlamentārās komitejas sanāksmes apmeklējuma. Divu dienu vizītes laikā mūsu delegācija apmainījās ar ļoti informatīviem viedokļiem ar Īslandes valdības locekļiem un Īslandes Parlamentu attiecībā uz viņu pieteikumu dalībai ES.
<P>
Kad delegācija tikās ar Īslandes zvejsaimniecības ministru, man bija iespēja aktualizēt jautājumu par ievērojamo palielinājumu makreļu kopējā pieļaujamajā nozvejā. Mēs visi esam atbildīgi šīs zvejniecības saglabāšanā un vispār visu zvejniecību saglabāšanā, bet šo vienu es uzsveru jo īpaši. Ar gandarījumu varu atzīmēt, ka 12. oktobrī Londonā Īslande uzsāks sarunas ar piekrastes valstīm, un ceru, ka ir iespējams apmierinošs risinājums.
<P>
Finanšu krīzes sekas Īslandē joprojām ir ļoti skaidri manāmas. Tieši tāpēc "Icesave” strīdam jāpaliek divpusējai problēmai starp Īslandi, Apvienoto Karalisti un Nīderlandi! Ir ļoti svarīgi, ka iesaistītās puses turpina sarunas, lai panāktu apmierinošu atrisinājumu.
<SPEAKER ID="244" NAME="Georgios Koumoutsakos" AFFILIATION="PPE">
(EL) Priekšsēdētājas kundze! Es esmu īpaši gandarīts, ka komisārs Barnier šodien ir šeit, jo es zinu, ka viņu īpaši interesē jautājums, par kuru es plānoju runāt. Dabas katastrofas rada neaprēķināmas izmaksas attiecībā uz cilvēku dzīvībām un ekonomisko infrastruktūru. Cīnīšanās ar tām ir kopīga problēma un prasa kopīgu rīcību. Tādēļ Eiropas Savienībai steidzami jābūt spējīgai efektīvi reaģēt šādās ārkārtas situācijās. Lai to panāktu, Eiropai ir labāk jāizmanto savs potenciāls un jāmudina Eiropas pilsoņi rīkoties.
<P>
Ilgā Eiropas brīvprātīgā darba tradīcija un solidaritātes princips ir stingrs pamats, lai to panāktu. Tādēļ ir pienācis laiks izveidot Eiropas brīvprātīgo korpusu, precīzi saskaņā ar Lisabonas līguma 214. Panta 5. punktu. Es vēlos jums atgādināt, ka 2011. gads būs Eiropas brīvprātīgā darba gads. Eiropas brīvprātīgo korpuss stiprinātu Eiropas lomu un tēlu un iekarotu Eiropas un visas pasaules iedzīvotāju sirdis un prātus.
<P>
Eiropas Parlamentam ir pienākums veikt steidzamus pasākumus, lai izveidotu Eiropas brīvprātīgo korpusu.
<SPEAKER ID="245" NAME="Zbigniew Ziobro" AFFILIATION="ECR">
(PL) Priekšsēdētājas kundze! Īpaši ierobežojumi CO2 emisijām Eiropas Savienībā stāsies spēkā 2013. gadā. Jaunākie Eiropas Savienības plāni noteikt zemāku maksimāli pieļaujamo emisiju daudzumu, nekā bija iepriekš plānots, proti, 0,688 tonnas CO2 uz tonnu saražotās produkcijas, var radīt katastrofālu situāciju cementa ražotājiem daudzās Eiropas valstīs, tostarp Polijā.
<P>
Daži plašsaziņas līdzekļi, piemēram, laikraksts "Gazeta Prawna”, jau ziņoja par aprēķiniem, ka cementa cenas pieaugs vismaz par 30 %, kas, no vienas puses, būs ļoti neizdevīgi mazumtirdzniecības pircējam, kurš vēlas uzbūvēt māju vai dzīvokli, un tas arī palēninās to nozaru ekonomikas attīstību, kurās cements ir būtisks resurss ražošanai. Šī situācija ir īpaši bīstama jaunajām ES dalībvalstīm, jo tām ir tāls ceļš ejams, lai panāktu tādas bagātās valstis kā Francija vai Vācija, kuras, piemēram, lielāko daļu savas infrastruktūras, piemēram, autoceļus, cēla pirms ilga laika, kad šajā sfērā nebija ierobežojumu. Šai situācijai būs arī negatīvas sekas, jo daļu ražošanas uzņēmumu pārvietos aiz mūsu austrumu robežas, bet CO2 ražos tik un tā, un mūsu ekonomika būs zaudētāja.
<SPEAKER ID="246" NAME="Georgios Toussas" AFFILIATION="GUE/NGL">
(EL) Priekšsēdētājas kundze! Vakar, 5. oktobrī, Eiropas Padomes Parlamentārā asambleja apstiprināja antidemokrātisko rezolūciju, kas pielīdzina strādnieku šķiras cīņu un tautas masu cīņu pret ekstrēmismu, un tajā ekstrēmisma apkarošanas vārdā ir ierosināts ierobežot un likvidēt tādas demokrātiskās pamattiesības kā tiesības uz vārda brīvību un pulcēšanās un biedrošanās tiesības un pat aizliegt darboties politiskajās partijās.
<P>
Šajā nicināmajā rezolūcijā īpaši komentāri paredzēti Grieķijai un galvenajai strādnieku šķiras un tautas masu cīņai, kas nesen attīstījās pret Eiropas Savienības un mūsu valsts valdības un citu Eiropas Savienību dalībvalstu valdību barbarisko politiku, kas vērsta pret tautas masām. Šķiru cīņas neapturēs reakcionārās rezolūcijas un tiesību akti. Tā ir vēsturiska svira, neizbēgams sistēmas produkts, dzimis no barbarisma un cilvēku izmantošanas. Strādnieku šķiras cīņa, strādnieku šķiras pretuzbrukumu rekonstrukcija un masu kustība visā Eiropā var nosūtīt šīs rezolūcijas tur, kur ir to vieta: uz vēstures atkritumu tvertni.
<P>
Grieķijas Komunistiskā partija aicina strādnieku un masu šķiras nosodīt šo reakcionāro rezolūciju praktiskos veidos, pastiprinot cīņu pret kapitāla uzbrukumu tautas masām Eiropas Savienībā un buržuāziskajās valdībās, tādējādi atbalstot centienus veidot strādnieku šķiras un pašnodarbināto sociālpolitisku apvienību, kas pieprasīs pārmaiņas cilvēku labā.
<SPEAKER ID="247" NAME="Laima Liucija Andrikien" AFFILIATION="PPE">
(LT) Šodien Briselē notiek ES un Ķīnas augstākā līmeņa sanāksme. Līdz ar klimata pārmaiņām un tirdzniecību apspriežamie jautājumi ietver arī cilvēktiesību aizstāvju situāciju Ķīnā, nāvessodu un Laogai piespiedu darba nometnes. Šie jautājumi, bez šaubām, ir ļoti svarīgi, bet es gribētu jums atgādināt par citu akūtu Ķīnas problēmu - Tibetu. Žēl, ka ļoti lēni uz priekšu virzās dialogs starp Dalailamas pārstāvjiem un Ķīnas Tautas Republikas valdības pārstāvjiem, kas radīja mazu cerību. Devītā dialoga kārta notika pagājušā gada novembrī. Sanāksmes notiek neregulāri, un tajās valda neuzticības pilna gaisotne. Tas ir par spīti faktam, ka Dalailama jau sen ir atteicies ne tikai no mērķa izcīnīt Tibetas neatkarību, bet arī no mērķa panākt Tibetas suverenitāti.
<P>
Es vēlreiz vēlos aicināt Ķīnas līderus atrisināt Tibetas jautājumu dialoga ceļā, bez spēka pielietošanas un neignorējot Dalailamu. Eiropas Savienība neapšaubāmi atbalsta šādu dialogu un ir gatava piedalīties, būt par starpnieku un palīdzēt visos iespējamos veidos.
<SPEAKER ID="248" NAME="Corneliu Vadim Tudor" AFFILIATION="NI">
(RO) Diemžēl Rumānijā darbojas drakoniska cenzūra, tāda, kādas nav nevienā citā Eiropas Savienības dalībvalstī. Es runāju par absurdu iestādi, ko sauc par Nacionālo audiovizuālo padomi.
<P>
Tas ir staļinisma briesmonis, kas pilnīgi nepamatoti aizliegtu pat tādus izcilus rakstniekus kā Servantesu, Gēti, Baironu, Balzaku, Cesar Pavese un Adamu Mickeviču, ja viņi šodien būtu dzīvi. Šie salašņas faktiski terorizē neatkarīgas televīzijas stacijas. Es gribētu salīdzināt šo padomi ar ziloņu kapsētu, no kuras parādās daži ar pagrimušās diktatūras politiskās tālvadības pulti vadīti zombiji, kas uzliek izkropļojošus finansiālos sodus tām programmām, kas atļauj opozīcijas partijām paust patiesību.
<P>
Palīdziet mums atbrīvoties no despotiskajiem Nacionālās audiovizuālās padomes vadītājiem un atjaunot Rumānijas lielāko uzvaru, kuru tā izcīnīja 1989. gada revolūcijā - preses brīvību!
<SPEAKER ID="249" NAME="Marian Harkin" AFFILIATION="ALDE">
Priekšsēdētājas kundze! Pirms kāda laika šovakar mēs debatējām par Lisabonas līguma sociālajiem noteikumiem, kas nosaka Eiropas Savienībai pienākumu, izstrādājot politiku, apsvērt lēmuma sociālās sekas. Vai ES - vai man vajadzētu teikt, ka Komisija -, ņemot vērā sociālās un patiešām arī ekonomiskās sekas, uzstāj, lai Īrija izpilda Stabilitātes un izaugsmes paktu līdz 2014. gadam?
<P>
Protams, fiskālā konsolidācija ir ļoti svarīga, bet sajūta ir tāda, ka tas ir viss, kam ir nozīme. "Iekļaujieties 3 % robežās līdz 2014. gadam un nekā citādāk” - tā ir ļoti spēcīga ziņa no ES puses. Agrāk šovakar Beļģijas prezidentūra teica, ka neprātīga taupība nav nenovēršama, un tomēr mēs ar to saskaramies: neprātīga taupība un fiskālās korekcijas, neņemot vērā sekas. Kā ar nepieciešamību atjaunot mūsu ekonomiku? Jā, mums ir jāatgriežas 3 % līmenī, bet mums ir nepieciešams vairāk laika!
<P>
Es pilnībā piekrītu, ka daudzas grūtības ir mēs esam radījuši paši, un es nelūdzu līdzjūtību, bet saku, ka neprātīga taupība iznīcinās mūsu mazo, atvērto ekonomiku, kurā, divus gadus atrodoties krīzē, joprojām katru dienu slēdz četrus uzņēmumus.
<SPEAKER ID="250" NAME="Joanna Katarzyna Skrzydlewska" AFFILIATION="PPE">
(PL) Priekšsēdētājas kundze! Pēdējās dienas ir ļoti daudz ziņojumu par letālām sekām, lietojot psihoaktīvas vielas, kas zināmas kā "dizaineru narkotikas”. Pieaugot intoksikācijas un pat nāves gadījumu vilnim, īpaši jauniešu vidū, šī problēma ir ļoti labi redzama arī Polijā.
<P>
Dizaineru narkotiku ražotāju un mazumtirgotāju izdoma uzvar dalībvalstu tiesību aktus. Viņi piedāvā tirgū letālas narkotikas daudz ātrāk, nekā saskaņā ar valsts likumiem dalībvalstis ir spējīgas aizliegt to pārdošanu, un to cilvēku vidū, kas tās pērk, rodas pārliecība, ka, tā kā šīs dizaineru narkotikas nav aizliegtas, tās nav arī kaitīgas. Nekas nevarētu būt tālāk no patiesības. Dizaineru narkotikas ir tikpat kaitīgas kā nelegālas narkotikas un faktiski pat daudz bīstamākas, jo ātrāk rada atkarību.
<P>
Ņemot vērā šo dizaineru narkotiku radīto ļoti nopietno sociālo problēmu, kas katru dienu pieaug, mums pēc iespējas ātrāk apņēmīgi un efektīvā veidā jārīkojas. Eiropas Komisijai, rūpējoties par tūkstošiem jauniešu veselību, būtu steidzami jāveic plaša mēroga pasākumi, lai informētu cilvēkus par dizainera narkotiku kaitīgumu un briesmām, kas saistītas ar to lietošanu, kā arī jāsagatavo jauni tiesiskie pasākumi.
<SPEAKER ID="251" NAME="Seán Kelly" AFFILIATION="PPE">
Priekšsēdētājas kundze! 6. oktobrī laikraksts "Financial Times” ziņoja, ka pētniecības komisāre Geoghegan-Quinn brīdināja par inovāciju parādīšanos Eiropā.
<P>
Mums jāveicina privātā sektora finansējums pētniecībai, izmantojot dažādus pasākumus, piemēram, riska kapitāla finansējumu iniciatīvām. Tomēr Eiropas Savienības priekšlikumi, kuru mērķis ir novērst atkārtotu ekonomisko finanšu krīzi, neparedz vienreizējos riska kapitālus - kas ir atslēga veiksmīgam sākumam maziem, inovatīviem uzņēmējiem ES - atdalīt no tādiem spekulantiem kā, piemēram, riska ieguldījuma fondi.
<P>
Riska kapitāls ir bišu medus salīdzinājumā ar alternatīviem fondiem, jo tam piemīt spēja apputeksnēt jaunos uzņēmumus un stimulēt izaugsmi pasaules ekonomikā, kam piemērs ir Google, Facebook un Skype. Riska fondi jauniem, inovatīviem privātuzņēmējiem un MVU nodrošina piekļuvi kapitālam un uzņēmumu pieredzei un bieži vien vietu tirgū. Tie nodrošina stabilu atbalstu un ieguldījumu uz laiku vidēji no trim līdz septiņiem gadiem.
<P>
Turklāt mums vajadzētu samazināt plaisu starp mums, ASV un Japānu! Es domāju, ka mums jāņem vērā pētniecības komisāres Geoghegan-Quinn kundzes teiktais.
<SPEAKER ID="252" NAME="Sonia Alfano" AFFILIATION="ALDE">
(IT) Priekšsēdētājas kundze! Es vēlētos ziņot Parlamentam, ka pagājušajā svētdienā pāvesta vizītes laikā Palermo netika ievērota Itālijas Konstitūcija un Eiropas Savienības Pamattiesību harta. Ar kājām nomīdīja vārda un ideju brīvību un privātmāju neaizskaramību.
<P>
Šajā gadījumā Itālijas policija pieprasīja noņemt plakātu, kurā bija frāze no Evaņģēlija: "Manam namam bija jābūt lūgšanu namam, bet jūs to esat padarījuši par zagļu midzeni”, kamēr tā pati policija lika pacelt plakātus, kas bija homofobiski un vērsti pret civillaulībā dzīvojošiem pāriem. Grāmatnīcas "Altro quando” īpašniekam bija jāizliek plakāts ar uzrakstu "Es mīlu Milingo”. Policija ienāca privātajās telpās un konfiscēja plakātu bez tiesas ordera un izmantoja metodes, kuras nebija iespējams identificēt pat pēc viņu pašu standartiem.
<P>
Tas ir paradoksāli, ka mūsdienīgā un demokrātiskā valstī, kādai vajadzētu būt Itālijai, iestādes apspiež sabiedrības vārda brīvību, lai neievainotu pāvesta jūtas, turpretī premjerministrs Berlusconi kungs var publiski zvērēt, ka valstī nepastāv problēmas ar baznīcu. Šajā notikumā visas mūsdienīgās un reliģiskās institūcijas atkal izrādīja augstprātību pret demokrātiju Itālijā, palielinot milzīgo plaisu, kas tagad ir radusies starp iestādēm un sabiedrību.
<SPEAKER ID="253" NAME="Claudiu Ciprian Tănăsescu" AFFILIATION="NI">
(RO) Par spīti Eiropas valstu valdību atgūšanās pasākumiem, nesenās demonstrācijas un streiki parāda, ka situācija joprojām nav uzlabojusies.
<P>
Diemžēl tieši šie atgūšanās pasākumi, kurus valdības cenšas izmantot, lai aizpildītu budžeta trūkumus un ar bankām atmaksātu dārgos aizņēmumus, rada jaunu krīzi, kas tieši atspoguļojas ienākumu un Eiropas pilsoņu dzīves kvalitātes kritumā.
<P>
Iespējams ir pienācis laiks Eiropas Savienības dalībvalstu valdībām mainīt savu attieksmi, nostādot intereses, kādas ir iedzīvotājiem ar arvien tukšākām kabatām, augstāk par tām, kādas ir bankām, kas, kā par brīnumu, gūst lielu peļņu! Būtībā, ja kādam šajā spēlē ir jāzaudē, tam ne vienmēr ir jābūt cilvēkam uz ielas.
<SPEAKER ID="254" NAME="Gabriel Mato Adrover" AFFILIATION="PPE">
(ES) Priekšsēdētājas kundze! Es arī runāšu par Venecuēlu, jo daži cilvēki nesaprot, ka demokrātija nav tikai balsošana. Demokrātijā to ir iespējams darīt droši, respektējot brīvību un līdztiesību, un demokrātijā un brīvā sistēmā ir jārespektē arī privātīpašums.
<P>
Diemžēl pašlaik Venecuēlā sabiedrība un uzņēmumi ir apdraudēti. Šajā ziņā es vēlos pieminēt vienu uzņēmumu, "Agroisleña”, kuru dibināja cilvēki no Kanāriju salām un no kura ir atkarīgas vairāk nekā 1000 ģimenes. To negodīgi atsavināja, un tāpat kā daudzi citi uzņēmumi pēc daudzu gadu smaga darba tas bankrotē pēc tam, kad mainīgus lēmumus pieņem tie, kas domā, ka der jebkas. Pirmkārt, konfiscēja zemi, tagad konfiscē uzņēmumus; kas zina, kas notiks tālāk?
<P>
Ir pienācis laiks Venecuēlas cilvēkiem justies brīvi un uzņēmējiem vairs nejusties neaizsargātiem un pastāvīgi apdraudētiem. Saskaņā ar manu kolēģu teikto ir pienācis laiks Venecuēlai būt par īstenu demokrātiju, nešauboties, ka teroristiem nebūs iespējams tur rast patvērumu.
<SPEAKER ID="255" NAME="Evelyn Regner" AFFILIATION="S&amp;D">
(DE) Priekšsēdētājas kundze! Es vēlētos vērst uzmanību uz Starptautiskās Transporta darbinieku federācijas (ITF) Rīcības nedēļu, kas šajā nedēļas nogalē notiks Stambulā. Starptautiskās solidaritātes dienas iemesls ir globāla piegādes uzņēmuma agresīva rīcība pret saviem darbiniekiem, kuri vēlas veidot arodbiedrību. Diemžēl Turcijas darba tiesības vēl neatbilst Eiropas standartiem, un darba devēji bieži vien to izmanto pilnā mērā. Saskaņā ar Turcijas Darba likumu arodbiedrība var darboties uzņēmumā vienīgi tad, ja tajā piedalās vairāk nekā 50 % darbinieku. Es atkārtoju - vairāk nekā 50 %.
<P>
"UPS”, ASV dibinātais piegādes uzņēmums, ir rupjā veidā pārtraucis kampaņu, kas aģitēja iestāties arodbiedrībā. Uzņēmums bez iepriekšēja brīdinājuma atlaida 157 darbiniekus pēc tam, kad tie bija apvienojušies kompetentā transporta darbinieku arodbiedrībā TÜMTIS un veica darbus, lai panāktu, ka "UPS” atzīst šo arodbiedrību. Tagad kopš maija tūkstošiem "UPS” darbinieku cīnās, lai viņu kolēģi atgūtu darbu, un par labākiem darba apstākļiem. Šis uzņēmumiem izdevīgais darba likums un uzņēmuma brutālās metodes nozīmē, ka Turcija ir no arodbiedrībām brīva zona.
<SPEAKER ID="256" NAME="Izaskun Bilbao Barandica" AFFILIATION="ALDE">
(ES) Priekšsēdētājas kundze! 18. oktobrī Turcijas pilsētā Dijarbakirā sāksies 28 Demokrātiskās Turcijas partijas (DTP) līderu tiesa.
<P>
14 no tiem ir sabiedrības ievēlēti pārstāvji: 12 - pilsētu mēri un divi - pilsētas domes deputāti. Viņu noziegums ir savas politiskās nostājas miermīlīga aizstāvēšana, par ko viņiem draud ieslodzījums no 15 gadiem līdz pat mūža ieslodzījumam.
<P>
DTP aizliegums un manis pieminētie aresti ir vēl viens piemērs vajāšanām, kas vērstas pret kurdu minoritāti Turcijā. Šos notikumus skaidri nosodīja rezolūcijā, kuru mēs pieņēmām 10. februārī, analizējot Turcijas 2009. gada progresu centienos pietuvināties Eiropas Savienībai, bet mēs neuzskatām, ka ir panākts pietiekams progress.
<P>
Ja mēs esam konsekventi un vēlamies palīdzēt upuriem un palīdzēt Turcijai virzīties uz priekšu pareizajā virzienā, mēs to varam izdarīt. Šajā periodā atbalstīsim kurdu solidaritātes kustību.
<P>
Tāpēc es gribētu mudināt Komisiju un Parlamentu nosūtīt oficiālu pārstāvi uz tiesu Dijarbakirā.
<SPEAKER ID="257" NAME="Corina Creţu" AFFILIATION="S&amp;D">
(RO) Sliktākais, kas var notikt ekonomikas krīzes laikā, ir papildus vēl arī politiskā krīze. Tas pašlaik notiek Rumānijā, kas krīzes dēļ piedzīvo straujāko ekonomikas lejupslīdi Eiropā.
<P>
Ar nebijušu bardzību valdība īsteno taupības pasākumus vienaldzīgi pret grūtībām, ko nācies pārciest miljoniem rumāņu, kuri ir praktiski nolemti aukstumam un badam un nespēj iegādāties zāles. Pēdējā laikā pieredzētie sabiedrības protesti parāda pilsoņu noskaņojumu, kurus dzen izmisumā izredzes skarbos ziemas apstākļus sagaidīt ar būtiski samazinātiem ienākumiem. Tajā pašā laikā, notiek šokējoši vārda brīvības pārkāpumi, ko mani kolēģi šovakar jau minēja Parlamenta plenārsēdes debates laikā.
<P>
Redzot krāpniecisko pensiju likuma izpildi, kas vērsta pret vistrūcīgāko iedzīvotāju daļu, man ir jālūdz Eiropas iestādēm pievērst nepieciešamo uzmanību pilnīgajai krīzei, kas aprij Rumāniju un jānorāda uz demokrātijas pārkāpumiem šajā valstī.
<SPEAKER ID="258" NAME="Maria Da Graça Carvalho" AFFILIATION="PPE">
(PT) Es vēlētos šeit uzsvērt notikumu, kas vakar notika Portugālē un ir ļoti svarīgs manai valstij, Eiropai un cilvēces nākotnei.
<P>
"Champalimaud Foundation” atklāja pētniecības centru vēža un neirobioloģijas pētījumiem. Champalimaud kungs bija uzņēmējs, kurš vienu trešo daļu no savas personīgās bagātības - 500 miljonus EUR - atstāja zinātniskajai izpētei šajās jomās. Es sveicu "Champalimaud Foundation” prezidenti, dr. Leonor Beleza, kura noteica stingrākus kritērijus attiecībā uz izcilību zinātniskajā pētniecībā ar klīnisko praksi. Esmu pārliecināta, ka Portugāles un Eiropas mērķis ieņemt vadošo pozīciju izcilībā šajā zinātniskās pētniecības jomā tiks pilnībā sasniegts.
<P>
"Champalimaud Foundation” Portugālē un Eiropā piesaistīs slavenus pasaules zinātniekus. No Taho estuāra tas aizsāks jaunu lappusi Portugāles un Eiropas zinātniskajā izpētē, un pasaule uzzinās par jaunām pasaulēm.
<SPEAKER ID="259" NAME="Miroslav Mikolášik" AFFILIATION="PPE">
(SK) Rīt pēc Eiropas Padomes Parlamentārās asamblejas notiks balsojums par Lielbritānijas sociālistes Christine McCafferty ziņojumu ar nosaukumu "Sieviešu piekļuve likumīgai medicīniskajai aprūpei. Neregulētu, apzinātu iebildumu problēma”.
<P>
Mums pilnībā jānosoda šis ziņojums, kas ir vēl nebijusi un nopietna iejaukšanās dalībvalstu suverenitātē, subsidiaritātes principā un pamattiesībās uz domas, apziņas un reliģiskās pārliecības brīvību un to apdraudējums. Šajā ziņojumā īpaša uzmanība pievērsta sieviešu reproduktīvās veselības aprūpes jomai un abortiem, sterilizācijai un arī, ja drīkstu citēt, "sāpju atvieglojumiem, kas saīsina dzīvi nedziedināmi slimiem pacientiem”, kas nozīmē aktīvu eitanāziju. Šajā Eiropas Padomes dokumentā pat ir pieprasīts dalībvalstīm likt veselības aprūpes pakalpojumu sniedzējiem nodrošināt pieprasīto aprūpi, uz kuru pacientam ir juridiskas tiesības, neraugoties uz to iebildumiem. Turklāt tajā ir aicināts izveidot sava veida to cilvēku reģistru, kuri izsaka iebildumus, un tad ierosināts tos kaut kādā veidā vajāt. Ir nepieņemami padoties šai tendencei regulēt apzinātus iebildumus Eiropā.
<SPEAKER ID="260" NAME="María Muñiz De Urquiza" AFFILIATION="S&amp;D">
(ES) Priekšsēdētājas kundze! Ir bezatbildīgi apšaubīt Spānijas ārpolitikas stingrību cīņā pret terorismu, un ir nepareizi apsūdzēt Venecuēlas valdību par slepenu vienošanos par ETA teroristu apmācību tās teritorijā, jo nav pierādījumu par šādu vienošanos.
<P>
Pastāv starptautisks dialogs un sadarbība Spānijas drosmīgajā cīņā pret terorismu gan valsts robežās, gan ārpus tām, un pastāv dialogs un sadarbība ar Venecuēlu, kas ir lūgta veikt konkrētus pasākumus šajā gadījumā.
<P>
Tā vietā, lai pieprasītu saraut saites un konfrontēšanu, mūsu policijai un tiesu un diplomātiskajām iestādēm ir jādara savs darbs, kas ir vainagojies ar iepriekš nepieredzētiem panākumiem cīņā pret terorismu Spānijā.
<SPEAKER ID="261" NAME="Priekšsēdētāja">
Šis darba kārtības punkts ir slēgts.
