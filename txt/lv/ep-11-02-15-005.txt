<CHAPTER ID="005">
Tiesiskums Krievijā (debates) 
<SPEAKER ID="097" NAME="Priekšsēdētājs">
Nākamais darba kārtības punkts ir Komisijas priekšsēdētāja vietnieces un Eiropas Savienības augstās pārstāves ārlietās un drošības politikas jautājumos ziņojums par tiesiskumu Krievijā.
<P>
Es vēlētos dot vārdu Győri kundzei, kas runās Komisijas priekšsēdētāja vietnieces un Eiropas Savienības augstās pārstāves vārdā.
<SPEAKER ID="098" NAME="Enikő Győri">
Padomes priekšsēdētāja. - Priekšsēdētāja kungs! Šajās debatēs pēc baroneses Ashton lūguma Padomes prezidējošā valsts Ungārija pārstāv Eiropas Savienības augsto pārstāvi un Komisijas priekšsēdētāja vietnieci. Kā jūs zināt, baronese Ashton šajā nedēļā atrodas Ziemeļāfrikā un Tuvajos Austrumos.
<P>
Es vēlos jums pateikties, ka esat izvirzījuši jautājumu par cilvēktiesību stāvokli un tiesiskumu Krievijā. Lai gan pagājušajā gadā no prezidenta Medvedev puses ir izskanējuši dažas ļoti pozitīvas ziņas, patiesais cilvēktiesību stāvoklis Krievijā, jo īpaši Ziemeļkaukāza reģionā, vēl joprojām ļoti nodarbina mūsu prātus. Mēs esam ļoti nobažījušies par vardarbību pret cilvēktiesību aktīvistiem, advokātiem un neatkarīgajiem žurnālistiem, kā arī par viņu vajāšanu un iebiedēšanu.
<P>
Ir nepieļaujami daudz gadījumu, kas pierāda, ka augstās pārstāves ziņojums ir patiess. Nesenie brutālie uzbrukumi krievu žurnālistiem Oleg Kashin un Anatoly Adamchuk, kā arī vides aktīvistam Konstantin Fetisov ir atgādinājums par nedrošības un iebiedēšanas gaisotni, ar kādu ikdienas darbā nākas saskarties žurnālistiem, aktīvistiem un cilvēktiesību aizstāvjiem Krievijā.
<P>
Vainīgie reti tiek iesūdzēti tiesā un tiesāti, kaut arī visaugstākā līmeņa amatpersonas apgalvo pretējo. Cilvēktiesību aizstāvju iebiedēšana - lai pieminam kaut vai Estemirova kundzes, Politkovskaya kundzes un Markelov kunga lietas daudzu citu lietu starpā - parāda, cik Krievijas tiesu vara patiesībā ir neatkarīga un efektīva. Kamēr noziegumi nav atrisināti, nesodāmības gaisotne saglabājas.
<P>
Tomēr ir vērojami arī pozitīvi notikumi. Es gribu minēt Maskavas pilsētas domes lēmumu, ar kuru ir atļautas mierīgas un regulāras demonstrācijas saskaņā ar Krievijas Konstitūcijas 31. pantu, kurā ir paredzēta vārda, preses un pulcēšanās brīvība, kas līdz pagājušam gadam bija aizliegta. Mēs atzinīgi vērtējam šo lēmumu. Tomēr vienlaikus mēs turpinām saņemt ziņojumus par patvaļīgiem mierīgu demonstrantu, tostarp arī opozīcijas līderu, arestiem šo pašu sankcionēto demonstrāciju, kā arī citu demonstrāciju laikā visā valstī. Šie ziņojumi mūs dara ļoti bažīgus.
<P>
Vārda, pulcēšanās un biedrošanās brīvība ir priekšnoteikums modernas sabiedrības veidošanai. Šīs brīvības ir iekļautas Krievijas Federācijas Konstitūcijā. Tās ir arī daļa no saistībām, ko Krievija ir uzņēmusies, kļūstot par Apvienoto Nāciju Organizācijas (ANO), Eiropas Drošības un sadarbības organizācijas (EDSO) un Eiropas Padomes dalībvalsti. Eiropas Savienība mudina Krieviju ievērot savas saistības un nodrošināt saviem pilsoņiem šīs tiesības.
<P>
Prezidents Medvedev ir pieprasījis Krievijas Federācijas Cilvēktiesību padomei pārbaudīt Khodorkovsky kunga, Lebedev kunga un Magnitsky kunga lietu. Mēs ļoti atzinīgi vērtējam šo lēmumu. Eiropas Savienība neslēpj, ka tai ir nopietnas bažas par to, kā šīs lietas tiek virzītas.
<P>
Prezidents Medvedev ir bieži izteicies par tā saukto tiesisko nihilismu, kas valda Krievijā. Eiropas Savienība ir gatava atbalstīt Krieviju tās centienos pārvarēt šo nihilismu, sākot juridiskās sistēmas reformu. Tā kā mēs esam pārliecināti, ka patiesai modernizācijai jāsākas ar tiesiskuma ievērošanu un tā atbilstīgu un godīgu piemērošanu, mēs Modernizācijas partnerības pamatā esam iekļāvuši saistības ievērot tiesiskumu.
<P>
Šajā sakarībā mēs jau esam sākuši darboties, piemēram, ciešā sadarbībā ar prezidenta administrāciju un Eiropas Padomi Krievijā ir izveidota civillietu un krimināllietu apelācijas sistēma. Mēs esam gatavi turpināt darbu ar Krieviju pie šā jautājuma, kā arī pie jauniem pretkorupcijas projektiem un Hāgas Konvencijām.
<P>
Īpaši satraucoša ir situācija Ziemeļkaukāzā, kur ir steidzami jārīkojas. Mēs atzinīgi vērtējam jauno stratēģiju ekonomikas un sociālajai attīstībai un premjerministra vietnieka Khloponin kunga centienus, bet ir jāstrādā vēl vairāk, lai nodrošinātu pastāvīgu pretdarbību barbariskajiem terorisma aktiem pret civiliedzīvotājiem. Čečenijā esošo drošības spēku neaizskaramība un nesodāmība reģiona cilvēkos rada aizvainojumu un bailes, bet mūsos - lielas bažas.
<P>
Mēs godinām visus, kas ir zaudējuši savu dzīvību un kas ir kļuvuši par agresijas upuriem savas profesijas vai pārliecības dēļ, kā arī tos drosmīgos, kam ir jāstrādā civildienestā šādos bīstamos apstākļos.
<P>
Šis ziņojums kopumā nav pozitīvs. Tomēr cilvēktiesību situācijā Krievijā var pamanīt pozitīvas iezīmes. Tikai nejēdzīgi notikumi bieži vien samazina to vērtību, tāpēc ir grūti panākt reālu uzlabošanos.
<P>
Eiropas Cilvēktiesību tiesas lielais nolēmumu skaits ir svarīgs pamudinājums Krievijai izstrādāt tiesību aktus, lai sekmētu cilvēktiesību ievērošanu. Mēs esam iesaistījušies nopietnā dialogā ar Krieviju par cilvēktiesību ievērošanu. Krievija pieņem šo dialogu un, protams, izmanto to, lai kritizētu mūs par to, ko tā uzskata par nepilnībām Eiropas Savienībā. Mēs turpināsim uzturēt šo dialogu. Mums nav citas izvēles.
<SPEAKER ID="099" NAME="György Schöpflin">
PPE grupas vārdā. - Priekšsēdētāja kungs! Tie, kuri pazīst Krieviju, zinās, ka tas, ko tur uzskata par tiesību sistēmu, neatbilst normāliem tiesiskuma kritērijiem.
<P>
Šis apstāklis ietekmē Krievijas attiecības ar pārējo pasauli un arī attiecības ar tās iedzīvotājiem. Tādēļ Eiropas Savienībai, sadarbojoties ar Krieviju, ir jāņem vērā dažādi faktori, piemēram, politiska iejaukšanās, korupcija un dažkārt vardarbība.
<P>
Krievijas un Rietumu attiecībās valda nenoteiktība un pilnīgs pārredzamības un atbildīguma trūkums. Runājot par Krievijas iedzīvotājiem, viņu dzīvi ietekmē tik daudz patvaļību un varmācību, ka tās nav savienojamas ar Eiropas Savienības apņemšanos visā pasaulē veicināt cilvēktiesību ievērošanu.
<P>
Mēģinājumi kaut ko Krievijā mainīt ir cietuši neveiksmi, tādēļ Eiropas Savienībai nav citas izvēles, kā vien sadzīvot ar neveiklu savas likumības un Krievijas nelikumības mijiedarbību.
<SPEAKER ID="100" NAME="Adrian Severin">
S&D grupas vārdā. - Priekšsēdētāja kungs! Varas modelis, kurā vara tiek dalīta starp valsti un sabiedrības locekļiem, nosaka politisko lēmumu saturu, bet prognozējamu lēmumu pieņemšanas procesu un pareizu lēmumu ieviešanu nodrošina godīgums, profesionalitāte un tiesu varas neatkarība.
<P>
Eiropas Savienība un Krievija var kopīgi veikt uzņēmējdarbību tikai tad, ja to varas dalīšanas modeļi, lēmumu pieņemšanas mehānismi un tiesu sistēmas ir saderīgas. Šādu saderību var panākt, uzturot partnerattiecības un kooperāciju, panākot vienprātību un uzticēšanos, kā arī veidojot savstarpēju sadarbību, nevis propagandējot, pamācot un meklējot vainīgos.
<P>
Krievija ir Eiropas Padomes pilntiesīga dalībvalsts un ir parakstījusi Eiropas Cilvēktiesību konvenciju. Tātad Eiropas Padome ir tiesīga pārbaudīt, kā tiek nodrošināta demokrātija un tiesiskums Krievijā. Tāpēc Eiropas Savienībai būtu jāpaļaujas uz Eiropas Padomi, lai kopā ar Krieviju sasniegtu mērķi par kopēju brīvības, demokrātiskas drošības un tiesiskuma telpu.
<P>
Turklāt, kopš Eiropas Savienība pati gatavojas pievienoties Eiropas Cilvēktiesību konvencijai, tai vajadzētu izmantot savu turpmāko statusu kā minētās konvencijas pusei, lai paātrinātu konverģenci un savstarpēju sadarbību ar Krieviju demokrātijas un tiesiskuma jomā.
<P>
Pirms daudziem gadiem, kad Eiropas Parlamentam bija tikai mazliet vairāk varas nekā kareivīgai NVO, tā vienīgie retorikas ieroči bija nosaukšana vārdā un kaunināšana. Tagad, kad ir pieņemts Lisabonas līgums, mēs esam spēcīga politiska institūcija. Tas mums uzliek lielāku atbildību, liek kļūt pragmātiskiem un ievērot atturīgumu. Mēs nedrīkstam iespaidoties no emocijām. Mēs arī nedrīkstam būt pavirši savu vērtību izpratnē. Mums nav ļauts vienlaikus būt prokuroram un tiesnesim. Mēs nedrīkstam rīkoties, pamatojoties tikai uz nepārliecinošiem apgalvojumiem, baumām vai dažādas intereses pārstāvošām lobiju grupām. Uzticēšanās mums, kuras pamatā ir godīgums un rūpīgi pārdomāta pieeja problēmām, kā arī mūsu stingrība un atklātums, ir labākie mūsu rīcībā esošie līdzekļi dialogā ar Krieviju laikā, kad mūsu iedzīvotāji ir uzticējuši mums izveidot stratēģiskas partnerattiecības ar Krieviju, lai neatsāktos Aukstais karš.
<SPEAKER ID="101" NAME="Kristiina Ojuland">
ALDE grupas vārdā. - Priekšsēdētāja kungs! Mēs uzskatām, ka Krievija ir nozīmīgs Eiropas Savienības partneris. Tāpēc mēs ceram, ka Krievija ievēros savas starptautiskās saistības un īstenos savu pilsoņu konstitucionālās tiesības.
<P>
Krievijā par ikdienišķu parādību ir kļuvuši cilvēktiesību, pilsoņu brīvību un tiesiskuma pārkāpumi. Tikai pagājušajā gadā vien nelikumību un plaši izplatītās korupcijas dēļ no Krievijas ir emigrējuši 300 000 iedzīvotāju. Šādos apstākļos ir grūti paredzēt, vai tiks veikti ārzemju un pašmāju ieguldījumi uzņēmējdarbībā.
<P>
Krievijas iestādes acīmredzot īsteno Konstitūcijai neatbilstīgus likumus un kārtību. Situācija Ziemeļkaukāzā ir viens no amorālākajiem šādas situācijas piemēriem. Krievijas Konstitūcija nodrošina daudzpartiju sistēmas pastāvēšanu, bet de facto Krievijā pastāv vienpartijas sistēma ar marginālu parlamenta varu.
<P>
Es gribētu vaicāt Padomes pārstāvim, kādi soda pasākumi un sankcijas tiks piemērotas Krievijas amatpersonām, kas ir tieši atbildīgas par cilvēktiesību pārkāpumiem un tiesiskuma principa nepareizu piemērošanu.
<P>
Eiropas Savienībai ir jāievēro konsekventa politika attiecībā uz trešām valstīm. Ja Eiropas Savienība izliksies neredzam virkni nopietnu pārkāpumu dažās valstīs un vienlaikus piemēros sankcijas par līdzīgiem pārkāpumiem citās valstīs, tā radīs pret sevi neuzticību. Mēs nevaram uzturēt normālas attiecības ar Krieviju, ja tā neveiks konkrētus uzlabojumus. Mums ir jāskatās taisnībai acīs.
<SPEAKER ID="102" NAME="Werner Schulz" LANGUAGE="DE">
Priekšsēdētāja kungs, dāmas un kungi! Lai gan Krievijas Federācijai ir lieliska Konstitūcija, tā joprojām nav tiesiska valsts, jo tajā ir milzīga plaisa starp Konstitūcijā noteiktajām tiesībām un realitāti. Krievijā diemžēl netiek pildītas tiesiski darbojošās valsts pamatprasības - tiesu varas neatkarība un preses brīvība. Kāds sarkastisks komentētājs ir izteicies, ka labākā Krievijas tiesa atrodas Strasbūrā, jo aptuveni viena trešdaļa Eiropas Cilvēktiesību tiesā ierosināto lietu nāk no Krievijas. Krievijas pilsoņi neuzticas savām tiesām, jo tās reti kad spriež taisnīgi. To parāda arī apelāciju skaita samazināšanās.
<P>
Valsts priekšgalā atrodas divi advokāti - prezidents Medvedev un premjerministrs Putin, kas atkārtoti ir pauduši savu nodomu cīnīties pret tiesisko nihilismu. Tomēr izrādās, ka viņu vārdi ir tikai tiesisks cinisms, jo pēc tiem parasti notiek pilnīgi pretējas darbības. Neviena Krievijas tiesa neuzdrošinās pasludināt spriedumu, pirms nav apspriedusies ar augstākām iestādēm. Šī "telefona tiesu” sistēma ir radījusi tiesnešus, kas vairs nav neatkarīgi un kam vairāk rūp sava drošība un karjera nekā taisnīgums. To nepārprotami parādīja M. Khodorkovsky lieta. Kāds tiesu sistēmas darbinieks nesen ir atklājis, ka tiesnesim Danilkin spriedums M. Khodorkovsky lietā tika "nodiktēts no augšas”. M. Khodorkovsky un P. Lebedev atkārtota notiesāšana ir pierādījums tam, ka tiesiskums Krievijā joprojām ir tāds pats kā Gulaga nometņu laikos. Spriedumu, tāpat kā padomju laikos, jau iepriekš bija sagatavojusi politiskā vadība.
<P>
Kontrolētā demokrātija iet roku rokā ar kontrolēto tiesu sistēmu. Kaut arī Krievijas tiesu sistēma pārstāv represīvu valsti, tā cieš pilnīgu neveiksmi, kad runa ir par problēmas risināšanu, lietas ierosināšanu un sprieduma pasludināšanu attiecībā uz politiski motivētiem noziegumiem. Uzbrukumi žurnālistiem un viņu slepkavības ir radījuši baiļu un nomāktības gaisotni.
<P>
Nožēlojami ir arī apstākļi Krievijas cietumos. Viens no tādiem piemēriem ir gadījums ar advokātu Sergei Magnitsky, kas atklāja korupcijas gadījumu, kā dēļ viņu patvaļīgi bez apsūdzības apcietināja. Viņš mira cietumā šausmīgā nāvē, jo viņam netika sniegta medicīniska palīdzība.
<P>
ES un Krievijas vienošanās par modernizāciju būs veiksmīga tikai tad, ja tās pamatā būs Krievijas vadības un tās iedzīvotāju vienošanās par modernizāciju. Tas nozīmē beidzot nodrošināt pilsoņiem tās tiesības, kas ir paredzētas Konstitūcijā, un pildīt tās saistības, ko Krievija ir uzņēmusies, kļūstot par Eiropas Drošības un sadarbības organizācijas (EDSO) un Eiropas Padomes dalībvalsti.
<P>
Krievijai, kurā demokrātija tiek kontrolēta, ir pakāpeniski jākļūst par valsti, kurā demokrātija attīstās. Būtiski pārejas priekšnoteikumi ir brīvas un taisnīgas Domes un prezidenta vēlēšanas, vienkāršāks politisko partiju reģistrēšanas process, kas atbilst Eiropas standartiem, un godīga vēlēšanu kampaņa, kurā visiem kandidātiem tiek piešķirtas vienādas iespējas un piekļuve sabiedriskajiem plašsaziņas līdzekļiem.
<SPEAKER ID="103" NAME="Charles Tannock">
ECR grupas vārdā. - Priekšsēdētāja kungs! Krievija ir nozīmīgs ES partneris daudzās jomās, bet tāpēc mēs nedrīkstam izlikties, ka Krievija ir patiesi demokrātiska valsts, kurā valda tiesiskums. Pēc manām domām, viss jau ir pateikts, sākot ar neatrisinātām žurnālistu un cilvēktiesību aizstāvju slepkavībām un beidzot ar politiski motivētām paraugprāvām, kuras vada piekāpīgi tiesneši. Kādēļ gan Krieviju piecieš kā Eiropas Padomes dalībvalsti? Šis ir ļoti labs jautājums.
<P>
Kremlis neapšaubāmi augstu vērtē šo savas valsts leģitimizāciju starptautiskā līmenī, kuru ASV diplomātiskajās telegrammās, kā nesen to nopludināja WikiLeaks, faktiski sauc par mafijas valsti.
<P>
Eiropas Padome savukārt sevi diskreditē saistībā ar ilgstošo, kluso un negribīgo atbalstu Krievijas autoritatīvajai valdībai. Eiropas Cilvēktiesību tiesā ir 27 000 neizskatītu lietu tikai no Krievijas vien, bet šīs tiesas Krievijas tiesnesim ir tiesības likt britu valdībai piešķirt Apvienotās Karalistes cietumniekiem vēlēšanu tiesības. Šis fakts ne tikai atklāj absurdo stāvokli attiecībā uz Krievijas piederību Eiropas Padomei, bet arī izskaidro, kāpēc, manuprāt, Eiropas Padomi aizvien vairāk ignorē starptautiskā līmenī. Tāpēc daudzi Apvienotās Karalistes iedzīvotāji, tostarp arī politiķi, diemžēl uzskata, ka Apvienotajai Karalistei ir jāpārskata sava dalība šajā organizācijā un tās ļoti uzstājīgajā tiesā.
<SPEAKER ID="104" NAME="Bruno Gollnisch" AFFILIATION="NI">
(FR) Priekšsēdētāja kungs! Parlaments uzskata, ka tas var pamācīt Krieviju, kā ievērot cilvēktiesības. Parlamentam labāk vajadzētu ieviest kārtību pašam savās mājās, proti, Eiropas Savienībā. Tannock kungs, piemēram, minēja Julian Assange kungu, disidentu publicistu un WikiLeaks vietnes dibinātāju, kura darbību es nebūt neatbalstu. Viņš jau pirms vairākām nedēļām tika aizturēts Apvienotajā Karalistē, bet Zviedrija prasa viņu izdot nopratināšanai, pēc kuras viņam draud tālāka nodošana ASV.
<P>
Divas jaunas sievietes tiešām apsūdz Assange kungu izvarošanā. Viena uztur apsūdzību par to, ka dzimumakta laikā viņam saplīsa prezervatīvs. Otra viņu apsūdz par to, ka tika pārsteigta ar tuvošanos viņai miegā pēc tam, kad jau iepriekš viņiem bija dzimumakts. Ko gan viņas mēģina apmuļķot? Ir taču skaidrs, ka, ja šīs sievietes nebūtu gribējušas, lai Assange kungs viņas izvaro, viņas nebūtu kailas likušās viņa gultā. Viņas nebija vardarbības upuri; viņas tika iepriecinātas. Šis piemērs parāda, līdz kādai pakāpei var nonākt galēja brīvības...
<P>
(Priekšsēdētājs pārtrauca runātāju, kas turpināja runāt pie izslēgta mikrofona.)
<SPEAKER ID="105" NAME="Priekšsēdētājs">
Dārgie kolēģi, šī ir diskusija par Krieviju. Darba kārtības punkts ir par situāciju Krievijā. Atvainojiet, bet mēs nevaram diskusijas vidū mainīt tematu.
<SPEAKER ID="106" NAME="Ria Oomen-Ruijten" AFFILIATION="PPE">
(NL) Priekšsēdētāja kungs! Mēs šodien debatējam tāpēc, ka Krievijas vadītāji un īpaši prezidents Medvedev pats bieži uzsver tiesiskuma nozīmi Krievijas modernizācijas procesā.
<P>
Tomēr vienlaikus mēs varam atrast daudz konkrētu lietu, kas traucē veikt modernizāciju; piemēram, korupcija, kas, kā ziņo, aizvien pieaug par spīti labajam, jaunajam pretkorupcijas tiesību aktam, vai Yukos lieta, vai atkārtotie opozīcijas locekļu un to cilvēktiesību aktīvistu aresti, kuri tika apbalvoti ar Sakharov balvu.
<P>
Krievijas izziņotā modernizācija vēl nav kļuvusi par realitāti. Es neticu, ka var strādāt kopā ar Krieviju pie Modernizācijas partnerības un risināt sarunas par Eiropas Savienības un Krievijas nolīgumu, ja progresa ziņojumā par Modernizācijas partnerību tikai pieci teikumi ir veltīti jautājumam par tiesiskuma modernizāciju. Es arī uzskatu, ka mums ir jāiegūst lielāka pieredze savās mājās.
<P>
Ziņojumā, kas Parlamentam ir jāsagatavo par Krieviju, mēs aicināsim veicināt tiesiskumu.
<SPEAKER ID="107" NAME="Knut Fleckenstein" AFFILIATION="S&amp;D">
(DE) Priekšsēdētāja kungs, dāmas un kungi! Es izsaku nožēlu, ka šīs debates tika steidzami iekļautas darba kārtībā, kā dēļ Komisijas priekšsēdētāja vietniece un Eiropas Savienības augstā pārstāve ārlietās un drošības politikas jautājumos nevarēja šeit ierasties. Pēdējos mēnešos baronese Ashton strādāja ar Padomi jautājumā, kā uzlabot ES iekšējo koordināciju, kas vajadzīga sadarbībai ar mūsu stratēģiskajiem partneriem, tostarp ar Krieviju. Saistībā ar viņas koordinācijas centieniem es uzskatu, ka būtu bijis vērtīgi iesaistīt viņu šajās debatēs.
<P>
Neviens cits ES stratēģiskais partneris nav mums tik tuvu kā Krievija gan ģeogrāfiskā, gan mūsu vēsturiskās pieredzes ziņā. Tāpēc mēs ļoti interesējamies par Krievijas iekšpolitikas notikumiem. Tagad es gribētu īpaši atzīmēt darba plānu, ko kopīgi ir izstrādājuši Krievijas un ES koordinatori, kuri izstrādā programmu "Modernizācijas partnerība”. Šajā kopējā darba programmā ir iekļauti svarīgi pasākumi, kas nodrošinās aktīvu atbalstu tiesiskuma attīstībai Krievijā. Tas ir pareizais veids, kā mūsu partnerattiecības var dot reālu labumu, jo īpaši iedzīvotājiem. Krievijas prezidenta iniciatīva modernizēt Krieviju dod valsts starptautiskajiem partneriem iespēju sākt auglīgu sadarbību ar Krieviju. Mums ir jāizmanto šī iespēja.
<P>
Kā jau mani kolēģi teica, lai modernizācijas process būtu ekonomiski izdevīgs, tā pamatā nedrīkst būt tikai tehnoloģiju sasniegumi. Modernas Krievijas ekonomikas pamatā jābūt uzticamiem tiesiskuma principiem. Tikai tad, kad iedzīvotāji un uzņēmēji varēs paļauties uz tiesiskumu, viņiem būs drosme ieviest inovācijas un veikt ieguldījumus. Satversim Krievijas pastiepto roku un palīdzēsim šai valstij modernizēties.
<SPEAKER ID="108" NAME="Jacek Protasiewicz" AFFILIATION="PPE">
(PL) Priekšsēdētāja kungs! Es, tāpat kā daudzi mani kolēģi, kas jau ir izteikušies, piekrītu nepārprotamajam apgalvojumam, ka Krievija ir Eiropas Savienības stratēģiskais partneris ģeopolitiskajā, starptautiskās drošības un ekonomiskajā ziņā. Mēs ne velti tik ļoti interesējamies par stāvokli mūsu vissvarīgākā kaimiņa valstī. Tagad izrādās, ka šajā valstī ir vērojamas dažas ļoti satraucošas tendences. Saskaņā ar dažiem nesen veiktiem sociāliem pētījumiem tikai 3 % krievu uzskata, ka viņiem ir kaut kāda ietekme uz politisko dzīvi savā valstī, 61 % uzskata, ka viņi nevar efektīvi aizstāvēt savas tiesības, 82 % uzskata, ka valsts pārstāvji neievēro ieviestos un Krievijā spēkā esošos likumus. Tas ir nožēlojams stāvoklis valstī, kuras attīstība mums ir ļoti svarīga. Bet Eiropas un Krievijas attiecības nekādā gadījumā nevajadzētu apturēt tikai pie attīstības stingri ekonomiskā un ekonomikas modernizācijas nozīmē. Arī cilvēktiesības un tiesiskums ir svarīgi aspekti, par kuriem mums un arī mūsu kaimiņiem, tostarp arī, piemēram, Baltkrievijai, būtu stingri jāpiedomā.
<SPEAKER ID="109" NAME="Michael Gahler" AFFILIATION="PPE">
(DE) Priekšsēdētāja kungs, dāmas un kungi! Es uzskatu, ka līdztekus mūsu plašajai sadarbībai uzņēmējdarbības jomā un, kā jau tika teikts, ņemot vērā pasaules mēroga uzdevumus, ir svarīgi, ka mēs joprojām darba kārtībā saglabājam jautājumu par tiesiskumu visās mūsu diskusijās ar Krieviju.
<P>
Pēdējās nedēļās mēs bieži diskutējam par Vidusjūras reģiona stabilitāti un esam definējuši, kas neietilpst stabilitātes jēdzienā, proti, autoritāras struktūras. Krievijai tas nozīmē to, ka stabilitāti nevar iegūt, politiski ietekmējot tiesu varu vai vajājot žurnālistus un tos cilvēkus, kas atbalsta cilvēktiesību ievērošanu. Tāpēc es uzskatu, ka vienmēr ir jāatlicina laiks, lai diskutētu par šo jautājumu.
<P>
Es ceru, ka praktiskajā sadarbībā ar Krieviju, ko mēs esam iecerējuši sākt tuvākajā nākotnē, mēs ļausim tai skaidri saprast, ka, nenodrošinot tiesiskumu, valsts nākotne būs briesmās.
<SPEAKER ID="111" NAME="Tunne Kelam" AFFILIATION="PPE">
Priekšsēdētājas kundze! Krievijā ir noslepkavoti desmitiem neatkarīgo žurnālistu un aktīvo pilsoņu - piemēram, A. Politkovskaya, N. Estemirova un S. Magnitsky -, bet neviens noziegums nav atklāts un neviens slepkava nav iesūdzēts tiesā. Kremļa režīmu, kas nevēlas noskaidrot patiesību un panākt pārredzamību, var uzskatīt par šo noziegumu līdzdalībnieku.
<P>
Jaunā tiesneša palīdze Natalya Vasilyeva vakar internetā pastāstīja par meliem, kas apvij M. Khodorkovsky prāvu, un paziņoja, ka tiesneši nerakstīja spriedumu, bet tas tika nodiktēts "no augšas”.
<P>
Vīzu izsniegšanas aizliegums amatpersonām, kas ir atbildīgas par S. Magnitsky nāvi un citām lietām, ir viens no konkrētiem pasākumiem, ar kura palīdzību ES pauž savu nopietno attieksmi attiecībā uz tiesiskuma un pārredzamības uzlabošanu Krievijā. Tas, ka Krievijas iestādes sāk nervozēt par vīzu izsniegšanas aizlieguma ideju, parāda, kāds milzīgs pozitīvs potenciāls ir Eiropas Savienībai, lai panāktu izmaiņas esošajā situācijā.
<SPEAKER ID="112" NAME="Graham Watson" AFFILIATION="ALDE">
Priekšsēdētājas kundze! Daudzi šā Parlamenta deputāti uzskatīja, ka Krievija ir daļa no Eiropas tautu lielās ģimenes, un cerēja, ka pēc Berlīnes mūra krišanas Krievija tuvosies Eiropas Savienībai. Cik žēl, ka tas nav noticis. Pašreizējie Krievijas vadītāji ir izvēlējušies paši savu ceļu, kas sagādā lielas sirdssāpes tiem, kuri vēlas, lai Krievijas tautai būtu brīvība, demokrātija un tiesiska valsts.
<P>
Šeit klātesošajam komisāram ir lielāka pieredze attiecībās ar Krieviju nekā vairumam deputātu, un es ceru, ka Komisija izdarīs spiedienu uz augsto pārstāvi, lai tiktu izstrādāta jauna politika attiecībā uz jebkuru valsti, kuras vadītāji pilnīgi ignorē mūsu augsti vērtētās vērtības. Runāsim ar viņiem, sadarbosimies tirdzniecībā, kā to vajag darīt. Centīsimies diskutēt ar viņiem par cilvēktiesībām, kā tas būtu jādara, bet neļausim viņu vadītājiem legalizēt nelikumīgi iegūto naudu, izmantojot Eiropas banku sistēmas, viņu bērniem izglītoties mūsu skolās un universitātēs vai doties brīvdienās uz mūsu kūrortiem. Ja mēs šos nosacījumus piemērotu vienlīdz vienādi visiem autoritārajiem vadītājiem visā pasaulē, tad mēs sāktu tuvoties tam, ko sauc par ētisku ārpolitiku.
<SPEAKER ID="113" NAME="Heidi Hautala" AFFILIATION="Verts/ALE">
Priekšsēdētājas kundze! Es pievienojos kolēģiem, kas saka, ka mums ir vajadzīgi gudri iecerēti pasākumi, lai darbotos pret autoritāriem režīmiem, kuri pārkāpj cilvēktiesības.
<P>
Es gribētu pavaicāt šeit esošajiem Padomes un Komisijas pārstāvjiem, vai viņi ir gatavi veikt pasākumus pret cilvēktiesību pārkāpējiem tādā veidā, kāds ir norādīts Parlamenta 2010. gada 16. decembra rezolūcijā, kura aicināja iesaldēt kontus un piemērot vīzu izsniegšanas aizliegumu tām 60 amatpersonām, kas bija iejauktas lietā saistībā ar Magnitsky kungu, kurš diemžēl mira cietumā Krievijā.
<P>
Vai būs viens vai divi drosmīgi ārlietu ministri vai Ashton kundzes pārstāvji, kas uzņemsies iniciatīvu un veiks pasākumus pret tiesnesi Viktor Danilkin, ja izrādīsies, ka tiesnesis patiešām ir uzrakstījis spriedumu M. Khodorkovsky un P. Lebedev lietā saskaņā ar Maskavas pilsētas tiesas pavēlēm?
<SPEAKER ID="114" NAME="Jaroslav Paška" AFFILIATION="EFD">
(SK) Priekšsēdētājas kundze! Krievija ir viens no vissvarīgākajiem un stabilākajiem Eiropas Savienības partneriem. Tā ir valsts, kurā demokrātijai nav senu tradīciju, un varētu teikt, ka Krievija vēl aizvien mēģina pierast pie tiesiskuma. Mums ir arī jāatceras, ka tā ir valsts, kas cīnās pret nežēlīgo islāma terorismu, kā dēļ drošības dienestu sabiedriskais stāvoklis ir augstāks nekā pie mums. Raugoties no šā viedokļa, biežās atkāpes no mūsu parastajiem valsts demokrātiskas darbības standartiem ir jāvērtē objektīvi un jutīgi. Mums ir jāpārrunā ar saviem krievu draugiem visi jautājumi, kas mūs dara bažīgus, piemēram, kā Krievijas varas iestādes vada valsti. Tomēr šim dialogam ir jābūt lietišķam, tam ir jānotiek partnerības garā, un tā motivācijas pamatā ir jābūt vēlmei uzlabot demokrātiskās sistēmas darbību Krievijā, nevis vēlmei aizbildnieciski pārgudrā veidā sniegt pamācības par demokrātiju pasaulē. Sarunāsimies ar Krieviju kā ar draugu - korekti, atklāti un pieklājīgi. Mums galu galā ir kopējas intereses par mieru, saskaņu un Eiropas labklājību.
<SPEAKER ID="115" NAME="Indrek Tarand" AFFILIATION="Verts/ALE">
Priekšsēdētājas kundze! Es uzskatu, ka Werner Schulz ir sagatavojis ar labiem argumentiem pamatotu rezolūcijas projektu un izdarījis pareizus secinājumus. Es vienīgi neesmu pārliecināts, vai esmu sapratis Fleckenstein kunga teikto. Ja Reglaments vairs neļauj uzdot viņam jautājumu, es tomēr gribētu nodot viņam savu jautājumu. Vai viņš ierosināja mums atturēties no atbalsta sniegšanas šai rezolūcijai vai pauda tieši pretējus uzskatus, proti, paust saliedētu sociālistu atbalstu, lai rezolūciju nekavējoties pieņemtu?
<SPEAKER ID="116" NAME="Knut Fleckenstein" AFFILIATION="S&amp;D">
Priekšsēdētājas kundze! Atvainojiet, es neklausījos.
<P>
(Runātājs piekrita uzdot jautājumu, paceļot zilo kartīti saskaņā ar Reglamenta 149. panta 8. punktu)
<SPEAKER ID="117" NAME="Indrek Tarand" AFFILIATION="Verts/ALE">
Priekšsēdētājas kundze! Es nebiju pārliecināts, vai Fleckenstein kungs ierosināja mums atbalstīt Werner Schulz un pārējo kolēģu sagatavoto rezolūciju vai aicināja mūs atturēties no tās pieņemšanas šajā sesijā?
<SPEAKER ID="118" NAME="Knut Fleckenstein" AFFILIATION="S&amp;D">
Priekšsēdētājas kundze! Es balsošu par rezolūciju.
<SPEAKER ID="119" NAME="Enikő Győri">
Padomes priekšsēdētāja. - Priekšsēdētājas kundze! Vispirms es vēlos pateikties visiem deputātiem par atbilstīgajiem jautājumiem, ko viņi uzdeva debašu laikā.
<P>
Es pilnīgi piekrītu daudzo deputātu šeit paustajām bažām. Es uzskatu, ka Eiropas Savienībai būs jāturpina runāt par tām visos līmeņos ar mūsu krievu sarunu biedriem. Mums nav jāizvairās runāt par tām tieši, kad mums rodas reāli un konkrēti jautājumi. Ja mēs esam stratēģiskie partneri - un es uzskatu, ka mēs ar Krieviju tādi esam -, mums ir arī jābūt gataviem risināt grūtus jautājumus.
<P>
Mani īpaši gandarīja divas lietas šajā diskusijā. Pirmkārt, neviens neapšaubīja faktu, ka Krievija ir svarīgs Eiropas Savienības stratēģiskā partnere. Otrkārt, mēs šeit nonācām pie vispārējas vienprātības, ka Krievijā vēl nav beigusies modernizācija, pilnvērtīgas demokrātijas un tiesiskuma ieviešana un ir vēl jāatrisina daudz problēmu, lai demokrātija darbotos.
<P>
Es, protams, nodošu augstajai pārstāvei informāciju par visiem šeit izvirzītajiem jautājumiem, lai mēs ar mūsu rīcībā esošajiem dažādiem līdzekļiem varētu novērot, kā tie tiek risināti. Es esmu pārliecināta, ka Krievijas valdības gaidāmās vizītes laikā Briselē 24. februārī mums būs laba iespēja vēlreiz paust savas bažas.
<P>
Stāvoklis Krievijā ir pastāvīgs darba kārtības jautājums Ārlietu padomē. Jūs varbūt zināt, ka kopš pagājušā gada Eiropas Padomē tiek rīkotas regulāras sanāksmes, kurās tiek apspriesti jautājumi ar mūsu stratēģiskajiem partneriem. Pirmā sanāksme notika pavisam nesen -2010. gada septembrī -, un es domāju, ka Van Rompuy kungs šo praksi turpinās šajā gadā.
<P>
Tagad es atbildēšu uz dažiem specifiskiem jautājumiem, ko man uzdeva deputāti. Sākšu ar Hautala kundzes jautājumu par cilvēktiesībām. Es gribētu akcentēt, ka augstā pārstāve ļoti nopietni uztver Parlamenta 2010. gada rezolūciju. Ir pienācīgi jāizmeklē Sergei Magnitsky un Vera Trifonova nāves apstākļi pirmstiesas aizturēšanā, un Ārlietu padome, protams, tiem pievērsīs īpašu uzmanību. Mēs turpinām paust šīs un citas bažas ne tikai divreiz gadā notiekošajās apspriedēs par cilvēktiesībām, bet visos līmeņos un arī visaugstākā līmeņa apspriedēs, prasot Krievijai ievērot starptautiskās saistības. Padomei būs jāpieņem visi lēmumi par ierobežojošiem pasākumiem. Ar šādiem līdzekļiem ir jāapietas gudri, pamatojoties uz nepārprotamiem pierādījumiem. Pirmām kārtām mēs turpinām pieprasīt, lai Krievija nodrošina atbilstīgu izmeklēšanu.
<P>
Oomen-Ruijten kundzei es gribu pateikt, ka cilvēktiesības ir mūsu galvenais jautājums sarunās par jauno nolīgumu, un tas tiks apspriests vairākās jomās. Mēs varam jums apgalvot, ka ES un Krievijas apņemšanās ievērot cilvēktiesības, tostarp minoritāšu tiesības, šajā nolīgumā būs ļoti skaidri pamanāma un īstenībā būs šā nolīguma būtisks nosacījums.
<P>
Nobeigumā es īsumā apkopošu savus iepriekš izteiktos apsvērumus. Tiesiskuma un tiesu varas neatkarība ir jāsaglabā kā neatņemama daļa modernizācijas centienu procesā, kas pašlaik notiek Krievijas Federācijā. Eiropas Savienībai ir jābūt gatavai atbalstīt Krievijas centienus. Vārda, pulcēšanās un biedrošanās brīvība ir visu Rietumu demokrātiju pamatā. Krievijai ir jāievēro juridiskās saistības, ko tā ir uzņēmusies, kļūstot par Eiropas Padomes, ANO un EDSO dalībvalsti.
<P>
Ziemeļkaukāza reģions vēl joprojām raisa dziļas bažas. Mums ir jāmudina Krievija meklēt ilgtspējīgu risinājumu šā reģiona endēmiskajai problēmai. Ir jāatceras svarīga lieta, ka, lai gan ir daudz bažu un problēmu, ar kurām pašlaik saskaras Krievija, ir bijis arī daudz pozitīvu notikumu. Mums ir jātur prezidents Medvedev pie vārda un jāturpina iesaistīties nopietnā cilvēktiesību dialogā ar Krieviju. Mums ir jābūt modriem un cieši jāvēro, kas notiek Krievijā.
<P>
Es ļoti pateicos par jūsu vērtīgajiem komentāriem. Es laikus informēšu augsto pārstāvi par jūsu viedokļiem.
<SPEAKER ID="120" NAME="Priekšsēdētāja">
Debates tiek slēgtas.
<P>
Balsošana notiks ceturtdien, 2011. gada 17. februārī, plkst. 12.00.
<P>
(Sēdi pārtrauca plkst. 11.45 un atsāka plkst. 12.00)
<P>
Rakstiskas deklarācijas (Reglamenta 149. pants)
<SPEAKER ID="121" NAME="Cristian Dan Preda" LANGUAGE="RO">
Starptautiskā prese ir sīki un plaši apspriedusi Mikhail Khodorkovsky lietu, un patiesībā šķiet, ka šī lieta tiek izmantota politiskos nolūkos. Nesenie tiesneša Danilkin preses sekretāra paziņojumi skaidri parāda, ka Krievijas tiesu sistēma nav neatkarīga. No otras puses, ir svarīgi uzsvērt, ka šis nav atsevišķs gadījums. Tieši pretēji, Krievijā esošās NVO regulāri ziņo, ka šajā valstī netiek ievēroti taisnīgas tiesas standarti. Turklāt 2010. gada septembrī Eiropas Padomes Parlamentārā asambleja pieprasīja Maskavas iestādēm veikt reformas, kas nodrošina tiesu sistēmas neatkarību un pārtrauc advokātu vajāšanu. Visbeidzot ir svarīgi, ka mēs cenšamies runāt par kritisko situāciju Ziemeļkaukāzā - reģionā, kurā valda nesodāmība un kurā, kas ir vēl ļaunāk, cietušajiem ir bail sevi aizstāvēt, jo tā viņi var pakļaut sevi vēl lielākām briesmām. Ja Krievijas iestādes grib parādīt, ka vārdos paustais nodoms ievērot tiesiskumu saskan ar darbiem, tām nepārprotami ir jāpūlas izdarīt vairāk nekā līdz šim.
<SPEAKER ID="122" NAME="Traian Ungureanu" AFFILIATION="PPE">
rakstiski. -Prezidenta Medvedev un premjerministra Putin valdīšanas stils nav savienojams ar tiesiskumu. V. Putin un D. Medvedev vairāk nekā 10 gadus pieļāva un, iespējams, aizstāvēja drausmīgu nelikumību un noziegumu reģistru, tostarp iestudētas tiesas prāvas, preses izdevumu kontroli un politiskas slepkavības.
<P>
Milzīgais daudzums Krievijā pieļauto nelikumību nav saistīts ar privātpersonu noziegumiem. Tas ir saistīts ar valsts atbalstītām nelikumībām. Krievijas tiesu sistēma un arī pati Krievijas valsts nekad nav nodarbojusies ar to noziegumu risināšanu, kas ir vērsti pret žurnālistiem, cilvēktiesību aizstāvības kampaņu dalībniekiem un ziņu piegādātājiem armijā un tiesās. Nelikumības Krievijā pārāk ilgi tika uzskatītas par nejaušībām vai par ārpus valsts kontroles esošām problēmām.
<P>
Eiropas Savienībai ir jāpiekopj tāda politika, kas Krievijas iestādēm liktu uzņemties atbildību par savām slepenajām norunām ar krimināliem elementiem. Šķiet, ka nesenie notikumi parāda, ka otrā M. Khodorkhovsky prāva tika vadīta saskaņā ar augstu politisko amatpersonu prasībām. Krievija jau ir tradicionāli pazīstama saistībā ar lietām, kas tiek risinātas bez tiesas sprieduma. Eiropas Savienībai vajadzētu stingri papētīt šo nožēlojamo praksi.
<P>
Parastā ES retorika Krievijas gadījumā ir nepiemērota. Tās vietā būtu jāpiemēro izšķirīga politika, tostarp vērā ņemami brīdinājumi, ka turpmākā sadarbība ar Krieviju būs iespējama tikai pēc Krievijas tiesībaizsardzības sistēmas steidzamas uzlabošanas.
<SPEAKER ID="122" NAME="Krzysztof Lisek" LANGUAGE="PL">
Savu pilnvaru laika sākumā Medvedev kungs solīja krieviem, ka valstī valdīs likuma diktatūra un pilnīga demokrātija. Es uzskatu, ka Krievijas prezidentam ir zināms, ka viņa valsts cīnās, lai izveidotu demokrātisku valsti, kurā valdītu tiesiskums, un radītu modernu ekonomiku, kas spētu reaģēt uz problēmām visā pasaulē. Nesenie notikumi Krievijā, jo īpaši daudzie uzbrukumi žurnālistiem un neatkarīgo nevalstisko organizāciju pārstāvjiem, kā arī spriedums M. Khodorkovsky lietā nozīmē, ka ir pamats pārdomām, vai bez cildenajiem solījumiem prezidentam vispār ir kaut kāda sapratne par cilvēktiesībām un pamatbrīvībām. Var arī uzskatīt, ka jautājums par to, kā Krievija ievēro starptautiskās saistības, ir diskutējams vairākos aspektos. Pēc iespējas ātrāk atbilstīgi starptautiskajiem tiesību aktiem un saistībām, kuras ir uzņēmusies Krievija, būtu jāizbeidz neatrisinātie konflikti tādos reģionos kā Kalnu Karabaha, Transnistrija, Abhāzija un Dienvidosetija. Krievijai bez nosacījumiem būtu jāizpilda visi noteikumi 2008. gada nolīgumā starp Krieviju, Eiropas Savienību un Gruziju. Proti, lai nodrošinātu mieru un stabilitāti šajos reģionos, bija uzdevums nodrošināt ES uzraudzības misijas Gruzijā pārstāvjiem neierobežotu piekļuvi tādiem Gruzijas reģioniem kā Abhāzija un Dienvidosetija.
<SPEAKER ID="122" NAME="Indrek Tarand" AFFILIATION="Verts/ALE">
rakstiski. - Šķiet, ka problēmu saistībā ar tiesu neatkarību un neatkarības imitēšanu, vārda brīvību un tiesiskumu saprot plaša auditorija. Eiropas Savienībai galu galā būtu jāzina, kā atpazīt šādu problēmu. Tāpēc savādi šķiet tas, ka dažas dalībvalstis tomēr vēlas ignorēt kopējo sapratni un pat tādus nolīgumus kā Padomes kopējo nostāju 2008/944/KĀDP. Turklāt Francija ir nolēmusi Krievijai pārdot Mistral klases karakuģi; mēs ceram, ka Francija patiesi nožēlos savu rīcību.
