<CHAPTER ID="013-01">
1.  Grozījumu izdarīšana Līgumā par Eiropas Savienības darbību attiecībā uz stabilitātes mehānismu dalībvalstīm, kuru naudas vienība ir euro (
<SPEAKER ID="036" NAME="Elmar Brok">
referents. - (DE) Priekšsēdētāja kungs, dāmas un kungi! Šis Eiropas stabilitātes mehānisms ir vajadzīgs, lai pastāvīgi nodrošinātu likumību un solidaritāti ar valstīm, kurām ir problēmas, kā arī, lai nostiprinātu euro, nodrošinātu nepieciešamo budžeta disciplīnu un veicinātu kopējo atbildi uz problēmām izaugsmes jomā.
<P>
Ņemot vērā laiku, kāds būtu vajadzīgs, piemērojot parasto pārskatīšanas procedūru, kā arī, lai izvairītos no referenduma dažās dalībvalstīs, var piemērot Līguma vienkāršotas pārskatīšanas procedūru. Parlaments tomēr uzskata, ka vienkāršotas pārskatīšanas procedūru nevajadzētu lietot bieži un ka mums būtībā vajadzētu šeit rīkoties saskaņā ar Līguma parasto pārskatīšanas procedūru.
<P>
Sākotnējos priekšlikumos bija teikts, ka ir jāpiemēro tikai starpvaldību metode, kurā Komisijai nebija gandrīz nekādas ietekmes un Parlamentam - pilnīgi nekādas ietekmes. Šodien mēs varam paziņot, ka pēc sarunām ar Komisiju, Eiropas Centrālo banku, Eiropadomes priekšsēdētāju un Eirogrupas priekšsēdētāju par gandrīz visiem jautājumiem, kas skar modeļus, izmēģinājumus un lēmumu pamatprincipus, visus aspektus, kas šajā sakarībā ir saistīti ar sistēmas noteikšanu un regulas ierosināšanu Kopienas procedūrā, Eiropadome un Finanšu ministru padome ir piekritušas, ka arī Eiropas Parlaments piedalīsies šajā procesā un tam būs svarīga nozīme šādu jautājumu risināšanā.
<P>
Tātad sākotnēji mēs nebijām pārāk iepriecināti, bet, ja tiek iesaistītas Kopienas iestādes un mēs varam sākt piemērot starpvaldību procedūras tāpat kā iepriekš, es uzskatu, ka īstajā laikā būs viegli izstrādāt skaidru Kopienas politiku. Tā kā institucionālie nosacījumi ir ieviesti, mēs varam ierosināt, lai tiktu apstiprināts Eiropadomes lēmuma projekts attiecībā uz Līguma vienkāršotas pārskatīšanas procedūras piemērošanu. Tāpēc mēs ar Konstitucionālo jautājumu komitejas vienprātīgu atbalstu iesniedzām šādus grozījumus. Eirogrupas priekšsēdētājs un par monetāro politiku atbildīgais komisārs, kā arī Eiropadomes priekšsēdētājs savās vēstulēs pauž atbalstu mūsu skaidrojumiem. Es uzskatu, ka tā mēs esam ieguvuši drošu pamatu stabilitātes mehānisma pieņemšanai, lai nodrošinātu euro, kas ir liela veiksme Eiropai, un lai kopā virzītos uz priekšu.
<SPEAKER ID="037" NAME="Roberto Gualtieri">
referents. - (IT) Priekšsēdētāja kungs, dāmas un kungi! Runājot par gaidāmo balsojumu par ziņojumu, mums tomēr ir iebildumi par lēmumu piemērot Līguma vienkāršotas pārskatīšanas procedūru, lai izdarītu grozījumus attiecībā uz stabilitātes mehānisma starpvaldību raksturu, bet tajā pašā laikā mēs to atbalstām, jo, kā jau Brok kungs izskaidroja, sarunas ļāva mums panākt svarīgus mērķus, proti, nosacījumi palīdzības saņemšanai tiks noteikti ar regulas jeb ar koplēmuma procedūras palīdzību.
<P>
Tāpēc ir pamats balsot par ziņojuma pieņemšanu, un es gribētu pateikties daudziem deputātiem, kuru darbs ir sekmējis šo iznākumu, kā arī pieminēt privileģēto sadarbību ar Brok kungu, Pirillo kunga ļoti vērtīgos padomus, sadarbību ar diviem Ekonomikas un monetārās komitejas (ECON) referentiem - Scicluna kungu un Gauzès kungu -, ar Schade kungu, Häfner kundzi, kā arī ar grupu koordinatoriem un, protams, ar grupu priekšsēdētājiem, kas mums ir snieguši ievērojamu politisko atbalstu. Pateicos jums.
<SPEAKER ID="038" NAME="Priekšsēdētājs">
Es gribētu apsveikt Eiropas Komisijas priekšsēdētāju un Komisijas priekšsēdētāja vietnieci, kas šodien ir sēžu zālē. Mēs zinām, ka ir gaidāma ļoti svarīga balsošana, tāpēc es pateicos jums par klātbūtni šādā svarīgā brīdī.
<P>
Dāmas un kungi! Komentārus par balsojumu jūs varēsiet izteikt rīt. Tagad nav laiks balsojuma skaidrojumiem, tāpēc tagad, lūdzu, nekomentējiet. Rīt pēc balsošanas būs laiks komentāriem par visiem jautājumiem - par šodienas un rītdienas jautājumiem kopā.
