<CHAPTER ID="017">
Jauna SVF izpilddirektora izraudzīšanās process un euro zonas ārējā pārstāvība (debates)
<SPEAKER ID="063" NAME="Priekšsēdētāja">
Nākamais darba kārtības punkts ir Komisijas paziņojums par jauna SVF izpilddirektora izraudzīšanās procesu un eiro zonas ārējo pārstāvību.
<SPEAKER ID="064" NAME="Olli Rehn">
Komisijas loceklis. - Priekšsēdētājas kundze, godātie deputāti! Liels paldies par jūsu ļoti piemērotajiem jautājumiem. Komisija pozitīvi vērtē SVF valdes šā gada 20. maijā pieņemto lēmumu, ar ko precizē nākamā SVF izpilddirektora izraudzīšanās procesu.
<P>
Komisija piekrīt, ka izraudzīšanās procesam ir jābūt atklātam, pārredzamam un tā pamatā jābūt sasniegumiem. Tas sniegs iespēju kandidātiem no visām SVF dalībvalstīm sacensties, pamatojoties uz sasniegumiem un ņemot vērā visus atbilstīgos aspektus.
<P>
Eiropas Savienības dalībvalstis ir vienojušās, ka tās atbalstīs vislabāk kvalificēto kandidātu, kas spēj nodrošināt atbilstību augstajiem standartiem, kuri ir jāizpilda, lai veiktu ar šo ļoti svarīgo amatu saistītos pienākumus. Šādam kandidātam ir īpaši jāapliecina teicamas spējas, atbalsts daudzpusējai koordinācijai un plašas zināšanas par starptautiskās ekonomikas, finanšu un monetārajiem jautājumiem. Komisija atbalsta šo vienošanos.
<P>
Komisija pilnīgi atbalsta ministres Christine Lagarde kandidatūru. Viņa ir kompetenta un pieredzējusi kandidāte, kura ir izpelnījusies cieņu no mūsu starptautisko partneru puses. Viņa ne tikai ļoti labi pārzina Eiropas ekonomiku un Eiropas Savienības lēmumu pieņemšanas procesu, kas mūsdienās ir ieguvums, bet ir guvusi arī ievērojamu pieredzi pasaules ekonomikas pārvaldības jomā, piemēram, veiksmīgi īstenojot G20 grupas prezidentūras pārvaldību.
<P>
Es arī vēlētos piebilst, ka pagājušajā gadā G20 grupas augstākā līmeņa sanāksmē Seulā, Korejā, tika panākta vienošanās relatīvā izteiksmē samazināt Eiropas pārstāvību SVF valdē par divām vietām, lai palielinātu jauno tirgus ekonomikas valstu ietekmi un pārstāvību.
<P>
Lai arī jautājums par eiro zonas ārējo pārstāvību ir saistīts ar SVF vispārējo reformu, tas nav tieši saistīts ar SVF izpilddirektora izraudzīšanos. Komisija uzskata, ka Eiropas, Eiropas Savienības un tās dalībvalstu kopīgajās interesēs ir pakāpeniski virzīties uz vienu Eiropas Savienības vai vismaz eiro zonas vietu SVF. Tas būtu jādara pakāpeniski.
<P>
Priekšsēdētāja kungs, godātie deputāti, kā jums ir zināms, es pilnīgi atbalstu Eiropas Savienības ekonomikas pārvaldības reformu un šīs pārvaldības nostiprināšanu gan iekšēji, gan ārēji. Lai to īstenotu, es izvēlētos pārbaudīto Jean Monnet metodi: Eiropu reālajā dzīvē veido konkrēti panākumi, kas tiek gūti pakāpeniski, veicot lielākus un mazākus pasākumus.
<P>
Tāpēc vispirms pabeigsim mūsu iekšējās pārvaldības reformu, kas ir steidzami vajadzīga un kuras īstenošana būs milzīgs solis uz priekšu. Pēc tam risināsim ārējās pārstāvības problēmu, un vienošanās panākšana par šo jautājumu un šīs pārvaldības īstenošana būs vēl viens svarīgs solis uz priekšu. Veiksmi vienu lielu soli pēc otra.
<SPEAKER ID="065" NAME="Corien Wortmann-Kool" LANGUAGE="NL">
Priekšsēdētājas kundze! Kad amata pienākumus sāka pildīt iepriekšējais Starptautiskā Valūtas fonda (SVF) izpilddirektors, pastāvēja būtiskas šaubas par SVF lietderību un efektivitāti. Tagad, pēc sarežģīta risinājuma rašanas krīzes laikā, mēs labāk zinām, cik savstarpēji saistīti mēs esam. Tieši šādās krīzēs mēs arī labāk iemācāmies vērsties viens pie otra, un mēs piedzīvojām to, cik izšķiroša ir SVF nozīme un ekspertīze - pat mums šeit, Eiropā. Ir arī svarīgi, lai turpmākajos gados SVF būtu svarīga nozīme globālajā pārvaldībā un labākā finanšu un monetārajā stabilitātē pasaulē.
<P>
Diemžēl šajā eiro krīzē no pieredzes mēs esam guvuši ļoti sāpīgu mācību. Jūs zināt, par ko es gatavojos runāt. Šodien mēs apspriežam jautājumu par jaunu kandidātu turpmākai SVF izpilddirektora amata veikšanai. Jūs visai pamatoti norādāt, ka tam ir jābūt atklātam procesam, bet mums nav pieticīgi jānoklusē fakts, ka mums, Eiropai, ir izcila kandidāte. Esmu gandarīta, ka mēs Parlamentā šajās debatēs arī spējam paust skaidru atbalstu šai kandidātei.
<P>
Krīzes laikā ir svarīgi, lai šajā augstajā amatā strādātu izcili kvalificēta sieviete, jo krīzes laikā sievietei raksturīgas rakstura iezīmes varētu sniegt pievienoto vērtību, ko papildinātu kvalitāte. Lagarde kundze ir guvusi pieredzi abos Atlantijas okeāna krastos un daudzpusējas pārvaldības jomā. Arī šādā aspektā viņa ir izcila kandidāte. Es ceru, ka ar šā atbalsta palīdzību mēs jums spējam sniegt nelielu papildu stimulu izvirzīt Lagarde kundzi par nākamo SVF izpilddirektores pienākumu veicēju.
<SPEAKER ID="066" NAME="Pervenche Berès" LANGUAGE="FR">
Priekšsēdētājas kundze, komisāra kungs! Es būtībā gribētu zināt, kāpēc jūs vēlējāties uzstāties ar šo paziņojumu. Jūs noslēdzāt savu runu, sakot: "Visu mūsu laiku pašlaik būtībā aizņem ekonomikas pārvaldības reforma. Eiro zonas ārējās pārstāvības jautājums tiks apspriests vēlāk.”
<P>
Lūdzu, piedodiet man, ja es nepiekrītu jūsu pieejai, jo viena no svarīgākajām problēmām Eiropas Savienībā pašlaik ir eiro zonas ārējā pārstāvība. Patlaban nav šaubu par to, kā "valūtu karš” vienkāršā veidā varētu iznīcināt visus centienus, kas tiek prasīti no eiro zonas iedzīvotājiem taupības un labākas valsts parāda situācijas vārdā. Tāpēc eiropieši nevar būt ļoti stingri iekšpolitikas jomā, vienlaikus neizrādot interesi par to, kā ārpus eiro zonas veicas viņu valūtai, kuru kā pa viļņiem mētā starptautiskie tirgi. Bez iekšējās aizsardzības nepastāvēs ārējā aizsardzība.
<P>
Lūdzu piedodiet man, ja es pašlaik nepiekrītu jūsu pieejai. Es zinu, ka uzdevums ir sarežģīts, bet Eiropas Parlaments jau vairākus gadus ir atbalstījis domu par virzīšanos uz eiro zonas ārēju pārstāvību, jo īpaši Starptautiskajā Valūtas fondā (SVF).
<P>
Mums ir jāatzīst, ka tad, kad par SVF izpilddirektoru tika iecelts Dominique Strauss-Kahn, situācija bija ļoti atšķirīga: tika runāts par iespēju organizācijas vadību veikt rotācijas kārtībā. D. Strauss-Kahn pats sacīja, ka viņš varētu būt pēdējais eiropietis SVF vadītāja amatā. Tomēr kopš tā laika situācija ir ievērojami mainījusies. Reģions, kurā SVF intervence pašlaik ir ārkārtīgi svarīga, ir Eiropa. Mēs varam redzēt, ka aiz SVF intervences ļoti būtiska nozīme var būt lielu ASV ieguldījumu banku intervencei. Mēs arī varam redzēt, ka agrāk vai vēlāk SVF varētu tikt izvirzīts un likumīgi apspriests jautājums par ASV ekonomisko stāvokli.
<P>
Tas viss rada daudz sarežģītāku situāciju nekā vienkārša lēmuma pieņemšana par to, vai SVF turpmākā darbība būtu jāvada vienai vai otrai personai. Protams, eiropiešiem ir jābūt pārstāvētiem - viņiem ir pamatoti jāpiedalās vienā no svarīgākajām iestādēm, bet, raugoties plašāk, tas, ko es vēlos no jums uzzināt, ir atbilde uz jautājumu - kādu politiku mēs vēlamies īstenot starptautiskajā līmenī? Kādas pilnvaras eiropietim būtu jāveic starptautiskajā līmenī, ņemot vērā darbu, ko mēs veicam Eiropas Savienības iekšienē, ņemot vērā tirgu ietekmi ārpus Eiropas Savienības un to radīto ietekmi uz investīcijām, spekulācijām un nodarbinātību Eiropā?
<P>
Mēs arī uzskatām, ka neatkarīgi no tā, kurš turpmāk pārvaldīs SVF, šai personai būs jāsaskaras ar milzīgu uzdevumu: viņa nedrīkst iznīcināt panākumus, ko guva Dominique Strauss-Kahn, kad viņš nedaudz mainīja Vašingtonas konsensa robežas. Mēs jau tagad varam vērot nesamierināmas nostājas nostiprināšanos iestādē. Mēs uzskatām, ka tā ir nepareiza pieeja.
<P>
Visbeidzot būs jāizvirza arī jautājums par SVF vietu Apvienoto Nāciju Organizācijas sistēmā, un, ja eiropieši izvirza kandidātu, viņiem ir jānodrošina, ka pilnvaras, ko viņi piešķir šai personai, ir strukturētas tā, lai sniegtu viņai iespēju veicināt tādu globālās pārvaldības veidu, kas atbilst problēmām, ar kurām mēs saskaramies pēc krīzes.
<SPEAKER ID="067" NAME="Olle Schmidt" LANGUAGE="SV">
Priekšsēdētājas kundze! Rehn kungs, paldies par jūsu atbildi! Mēs sagaidām, ka līdz jūnija beigām tiks iecelts jauns Starptautiskā Valūtas fonda (SVF) izpilddirektors, lai šajā amatā nomainītu Dominique Strauss-Kahn, kurš, kā mēs visi zinām, ir apsūdzēt ļoti nopietnā noziegumā, kas diemžēl, iespējams, ir negatīvi ietekmējis arī SVF reputāciju. Tāpēc tagad, šajā nemierīgajā laikā, ir jāieceļ jauns kompetents izpilddirektors tādas svarīgas globālas iestādes kā šī vadīšanai, un procesam ir jābūt atklātam.
<P>
Es, tāpat kā mani kolēģi, atbalstu Francijas finanšu ministres Christine Lagarde kandidatūru. Es domāju, ka mēs visi viņu uzskatām par ļoti kompetentu personu. Viņu atbalsta arī vairākas dalībvalstis un Eiropas Komisija. Tomēr kāpēc mēs neesam spējuši vienoties par kopīgu izvirzīšanas procedūru? Tas būtu palielinājis Eiropas ietekmi. Mums tās pietrūkst. Ja mums būtu kopīga procedūra un ja Komisija būtu uzņēmusies vispārēju atbildību, tas arī būtu nostiprinājis Eiropas Savienības, eiro un Eiropas reputāciju.
<P>
Lisabonas līguma 138. pantā ir noteikts, ka ir jānostiprina eiro pozīcija starptautiskajā monetārajā sistēmā. Kāpēc šī iespēja nav izmantota? Komisārs runāja par pakāpenisku darbu, bet dažkārt mums var nākties veikt nelielu lēcienu uz priekšu, lai nostiprinātu mūsu pozīciju, jo īpaši nestabilā laikā. Es arī uzskatu, ka ir svarīgi norādīt, ka SVF ir vajadzīga plaša reforma, ko savā ziņojumā skaidri norāda arī Berès kundze. Darbs pie šīs reformas ir sācies. Tomēr ir jāpārrunā un jānostiprina arī Eiropas Savienības pārstāvība SVF.
<P>
Mums ir vajadzīgs spēcīgāks SVF, kas darbojas kā līderis starptautiskā līmenī. Apkopojot: mums jaunajā globālajā pasaulē ir vajadzīgs spēcīgāks un demokrātiskāks SVF, un mums ir vajadzīga spēcīgāka Eiropas Savienība ar vienotāku nostāju. Visbeidzot, Rehn kungs, dažkārt mums ir jāveic lēciens uz priekšu.
<SPEAKER ID="068" NAME="Kay Swinburne">
ECR grupas vārdā. - Priekšsēdētājas kundze! Šodienas nestabilajā ekonomiskajā vidē ir svarīgāk nekā jebkad agrāk, lai globālas iestādes, kas ir izveidotas, lai nodrošinātu finanšu un ekonomikas stabilitāti, no kuras ir atkarīgas daudzas pasaules valstis, netiktu izmantotas simbolisku politisko paziņojumu paušanai.
<P>
SVF nav simbols, bet strādājoša iestāde, kurai ir vajadzīgs vadītājs, kuram ir plašas zināšanas par finanšu tirgiem, vajadzīgās prasmes, kas gūtas lielas valsts ekonomikas pārvaldībā, un spēja informēt par smagiem lēmumiem vispārējo sabiedrību. Christine Lagarde kandidatūras spēks nav fakts, ka viņa ir eiropiete, bet tas, ka viņa ir ārkārtīgi kompetenta persona, kura finanšu krīzes laikā ir apliecinājusi ievērojamas vadītājas kvalitātes. Tā kā galvenais SVF uzdevums ir strādāt ar strukturālo reformu paketēm, kurās ietverti konkrēti nosacījumi, lai papildinātu līdzekļu sadalījumu dalībvalstīm, kad tās ir nonākušas finanšu grūtībās, es uzskatu, ka Lagarde kundze ir apliecinājusi, ka viņa spēj koordinēt sarežģītas vienošanās par pretrunīgiem jautājumiem, veiksmīgi tuvinot pretējas puses izdevīga risinājuma panākšanai.
<P>
Mēs nedrīkstam nonākt pašreizējās eiro zonas krīzes prizmas gūstā, bet mums ir jāraugās, ar kādām problēmām SVF turpmāk varētu saskarties. Es uzskatu, ka Lagarde kundzei ir vajadzīgās prasmes un pieredze, lai vadītu SVF šajā ekonomiskās nestabilitātes laikā un virzītos pa reformu ceļu šajā iestādē, lai nodrošinātu tās pastāvīgu lietderību turpmāko paaudžu interesēs.
<P>
Pievēršoties eiro zonas pārstāvībai starptautiskās organizācijās, jo finanšu tirgus neierobežo valstu robežas, ir ārkārtīgi svarīgi, lai globālās iestādes darbotos efektīvi, koordinējot valsts politiku. Lai gan es atbalstu plašāku saskaņošanu, efektivitāti un politiku sasaistīšanu, lai novērstu plaisas normatīvajā sistēmā, es uzskatu, ka Eiropas Savienība nedrīkst zaudēt tās dažādo viedokļu kopu starptautiskajās iestādēs. Krīze ir apliecinājusi milzīgās atšķirības starp Eiropas Savienības valstu ekonomikām pat eiro zonas ietvaros, nerunājot par atšķirībām starp to valstu ekonomikām, kuras neietilpst eiro zonā. Šajā krīzē atšķirīgos veidos ir cietušas visas mūsu valstis, un mums ir dažādas pieredzes. Viena balss nav tik spēcīga kā vienots balsu koris.
<SPEAKER ID="069" NAME="Philippe Lamberts" LANGUAGE="FR">
Priekšsēdētājas kundze, komisāra kungs, dāmas un kungi! Es vēlētos sniegt četrus komentārus. Pirmkārt, es vēlētos atgriezties pie Schmidt kunga runas, lai vēlreiz apspriestu procesu. Ņemot vērā, ka jautājums ir par tik svarīgu amatu kā Starptautiskā Valūtas fonda izpilddirektora pozīcija, es uzskatu, ka salīdzinājumā ar enerģiju, kas dažkārt tiek ieguldīta trešā līmeņa vadītāju nolīgšanai uzņēmumos, tas, kā tiek īstenots šis process, apliecina profesionālisma trūkumu.
<P>
Ar ko mēs saskaramies salīdzinoši atklāta, pārredzama un uz kritērijiem pamatota procesa vietā? Ar virkni sanāksmju, kurā tiekas valstu un valdību vadītāji, kas viens otram saka: "Es noteikti ierosinātu tādas vai citādas personas kandidatūru.” Tas nekādā veidā neuzlabo Eiropas Savienības uzticamību. Fakts ir tāds, ka pēc Dominique Strauss-Kahn gadījuma Eiropa vairs nevar atļauties izvēlēties vieglāko ceļu, pieņemot lēmumu par to, kurš būs tās izvirzītais kandidāts.
<P>
Es uzskatu, ka tā ir neizmantota iespēja. Es nedomāju, ka jūs par to esat atbildīgs - jūs neesat vienīgais, kurš pieņem lēmumus par šo jautājumu, bet mēs noteikti iegūtu, īstenojot organizētāku, saskaņotāku un profesionālāku pieeju.
<P>
Otrkārt, es vēlētos atbildēt Swinburne kundzei. Ir laiks atklāti atbildēt tiem, kuri tāpat kā jūs, Swinburne kundze un Farage kungs, turpina popularizēt kļūdainu domu, ka eiropieši spēs ietekmēt pasaules mēroga jautājumus, kas skar arī mūs, pārstāvot dažādus viedokļus.
<P>
Swinburne kundze, ir labi un skaisti runāt par vienotu balsu kori, bet jums ir ļoti labi zināms, ka tas tā nenotiek. Ja mēs kādā brīdī darbosimies sistēmā, kas nav demokrātiska federācija, balsu koris vairs nebūs vienots, jo katras valsts pārstāvji rūpēsies par sava elektorāta interesēm. Tā tas notiek.
<P>
Turklāt, Farage kungs un Swinburne kundze, ja jūs uzskatāt, ka jūs aizstāvēsiet tā dēvēto Apvienotās Karalistes suverenitāti (un tas attiecas uz visām dalībvalstīm - gan tādām mazām valstīm kā manis pārstāvētā, gan lielām valstīm kā Vācija, Francija un Apvienotā Karaliste), ja jūs domājat, ka vienatnē jums pasaulē vēl joprojām būs kāda ietekme, tad, manuprāt, jūs diemžēl maldāties.
<P>
Mans trešais komentārs attiecas uz SVF attieksmi krīzes laikā salīdzinājumā ar Eiropas Savienības attieksmi. Komisāra kungs, manuprāt, jūs esat atbildīgs šajā jautājumā. Galu galā, mēs atceramies, ka visās diskusijās, ko organizēja "troikas”, kuras devās uz dažādām dalībvalstīm, kam mēs cenšamies palīdzēt, tikai SVF - un man to ir gandrīz sāpīgi atzīt pēc visa, ko mēs, Zaļo un Eiropas Brīvās apvienības grupa, sacījām par SVF 20. gadsimta 80. un 90. gados - īsteno vissaprātīgāko pieeju, kamēr Komisija un Centrālā Banka paredz stingrākos nosacījumus.
<P>
Mēs kā eiropieši nevaram pieļaut šādu situāciju. Es nespēju saprast, kāpēc jūs cenšaties izlikties par centīgāku katoli nekā pats pāvests - es neesmu pārliecināts, vai šādu teicienu var attiecināt uz somu, bet es to tik un tā izmantoju.
<SPEAKER ID="070" NAME="Jürgen Klute" LANGUAGE="DE">
Priekšsēdētāja kundze, dāmas un kungi! Runa nav tik daudz par atsevišķiem cilvēkiem, bet galvenokārt par atlases procedūru. Pārsteidzoši, ka ikviens, kurš internetā meklēs informāciju par Starptautiskā Valūtas fonda (SVF) izpilddirektora atlases procedūru, būtībā uzzinās tikai to, ka divus vadošos amatus ieņem Amerikas Savienoto Valstu un Eiropas Savienības pārstāvji. Tas nozīmē, ka ekonomiski spēcīgākajām valstīm kā minoritātei ir kopīga kontrole pār pasaules ekonomiku, ja varu tā izteikties.
<P>
Tas ir feodālisms, un šādai situācijai nav nekā kopīga ar demokrātiju, tāpēc mēs to nevaram pieņemt. Mēs uzskatām, ka Dominique Strauss-Kahn atkāpšanās sniedz svarīgu iespēju tagad īstenot būtiskas pārmaiņas izvirzīšanas un atlases procesā un nodrošināt atklātu, pārredzamu un - svarīgākais - tādu izraudzīšanās procesu, kura pamatā ir sasniegumi un kvalifikācija un uz kuru nesen aicināja vairākas nevalstiskās organizācijas.
<P>
Tam būtu jāietver arī SVF dalībvalstu balsu vairākuma un balsstiesīgo balsu vairākuma kopa. Līdz šim SVF tika ņemtas vērā tikai balsstiesīgās balsis, kas nodrošina strukturālu vairākumu ekonomiski spēcīgām valstīm. Šāda reforma un grozījumi izraudzīšanās procesā atbilstu SVF reformai, kas arī atbilstu pārmaiņām pasaules ekonomikas attiecībās un sniegtu iespēju jaunattīstības valstīm izmantot to SVF gūto pieredzi šīs iestādes turpmākajā attīstībā.
<P>
Nobeigumā es tikai vēlētos sacīt, ka SVF ir jānosaka pienākums strādāt globālo nelīdzsvarotību un nabadzības mazināšanas interesēs.
<SPEAKER ID="071" NAME="Nigel Farage">
EFD grupas vārdā. - Priekšsēdētājas kundze! Es vēlētos komisāram Rehn kungam norādīt, ka es esmu iepazinies ar SVF hartu. Tajā nav nekā pārsteidzoša. Tās mērķis ir veicināt līdzsvaru, izaugsmi, valūtas kursa stabilitāti, mazināt nelīdzsvarotību un palīdzēt grūtībās nonākušām valstīm. Klasiskas metodes ietver finanšu atbalstu un konkurences izraisītu devalvāciju organizēšanu.
<P>
Nevienā hartas punktā nav sacīts, ka SVF ir jāatbalsta politiski eksperimenti, un to tik dažādos veidos darīja Dominique Strauss-Kahn. Viņš izmantoja SVF, lai palīdzētu glābt grimstošo eiro projektu, un tādējādi viņš bija ļoti slikti izraudzīts kandidāts. Tagad jūs vēlaties situāciju pasliktināt, apstiprinot amatā Christine Lagarde - vēl vienu Eiropas politiskās elites pārstāvi, vēl vienu eiro fanātiķi, vēl vienu personu, kura tic šā eiro projekta atbalstīšanai - un es būtu domājis, ka, būdama ieinteresēta persona, viņa patiesībā ir ļoti nepiemērota kandidāte.
<P>
Situācija ir tāda, it kā Eiropas Savienība būtu nolaupījusi SVF, kurš tagad ir daļa no eiro atbalsta mehānisma, tādējādi, Grieķijas problēmai ar katru dienu padziļinoties, eiro ir jābalsta ne tikai eiro zonas dalībvalstīm un tām Eiropas Savienības valstīm, kuras tajā neietilpst, bet visai pasaulei.
<P>
Es pieņemu, ka savā ziņā jums Lagarde kundze, iespējams, var būt ļoti noderīga, jo gaidāms ne tikai Grieķijas bankrots, mēs ne tikai dodamies ceturtās valsts glābšanas virzienā, bet drīzumā, par ko es iepriekš esmu brīdinājis šajā Parlamentā, tiks apšaubīta pašas Eiropas Centrālās bankas likumība. Es esmu brīdinājis, ka jūs nevarat turpināt uzpirkt savus bezcerīgos parādus, bet mēs esam nonākuši situācijā, kad nākamo nedēļu laikā mēs varam piedzīvot pašas Eiropas Centrālās bankas maksātnespēju, tāpēc, iespējams, jūsu draudzene Lagarde kundze varēs palīdzēt glābt arī mūs.
<P>
Es to uzskatītu par ļoti sliktu izvēli. Starptautiskā sabiedrība jums kādā brīdī lūgs doties prom, bet, iespējams, vēl ne tagad.
<SPEAKER ID="072" NAME="Jean-Paul Gauzès" AFFILIATION="PPE">
(FR) Priekšsēdētājas kundze, komisāra kungs, dāmas un kungi! Es runāju arī Lulling kundzes un Langen kunga vārdā. Viņiem pašiem bija sniegts uzstāšanās laiks, bet es jums apsolu, ka es neizmantošu visu šo laiku.
<P>
Tāpat kā visi pārējie runātāji, es tikai vēlētos norādīt, ka ir sācies jaunā SVF izpilddirektora izraudzīšanās process.
<P>
Ir svarīgi, lai Eiropas Savienība paustu vienprātīgu un stingru nostāju, par ko informētu ne tikai dažādas dalībvalstis, bet arī Komisija, un jūs esat solījis to darīt, komisāra kungs.
<P>
Daudzi no mums šajā Parlamentā, izņemot Farage kungu, ļoti vēlas, lai līdz šim populārais līdzsvars starp Eiropas Savienību un Eiropu tiktu saglabāts SVF izpilddirektora un Pasaules bankas priekšsēdētāja iecelšanas procesā.
<P>
Mēs pilnīgi saprotam, ka jaunās tirgus ekonomikas valstis, jo īpaši lielākās no tām, vēlas plašāku ietekmi SVF lēmumu pieņemšanā. Tāpēc ir svarīgi turpināt iesāktās reformas attiecībā uz šīs starptautiskās iestādes pārvaldību, jo īpaši tās reformas, ko minējāt arī jūs, komisāra kungs. Tomēr, bez šaubām, būtu pāragri veikt kādas radikālas pārmaiņas līdzsvarā, kas tika panākts pēc dalībvalstu attiecīgo finanšu ieguldījumu veikšanas fondā.
<P>
Atbilstīgu kampaņu, sazinoties ar dažādām dalībvalstīm, ir sākusi tikai viena Eiropas kandidāte. Šai kandidātei, kura, starp citu, ir sieviete, piemīt vajadzīgās kvalitātes. Viņas prasmes, politiskā pieredze, morālā autoritāte un nevainojamas angļu valodas zināšanas kopā ar viņas pieredzi, kas gūta darbā visā pasaulē, padara viņu par ideālu pretendenti SVF izpilddirektores amatam.
<P>
Kā tika norādīts, izpilddirektoram ir jābūt personai, kas cenšas panākt vienprātību un efektīvi strādā laikā, kad šai iestādei ir svarīga nozīme mērķtiecīga atbalsta sniegšanā ekonomikas un finanšu līdzsvara atgūšanai. Tāpēc mūsu Savienībai ir jādara viss iespējamais, lai nodrošinātu Christine Lagarde iecelšanu.
<SPEAKER ID="073" NAME="Pervenche Berès" AFFILIATION="S&amp;D">
(FR) Priekšsēdētājas kundze! Manuprāt, šajās debatēs tomēr slēpjas liels paradokss. Būtībā ir svarīgi, lai attiecībās starp Pasaules banku un SVF nekas nemainītos. Mēs, eiropieši, gūstam labumu no daudzpusēju attiecību principa īstenošanas, bet šis princips nedarbosies, ja jaunās tirgus ekonomikas valstis G20 grupā vai citā organizācijā ir iesaistītas tikai ierobežotā līmenī. Mums tiešām ir jāizturas pret šo jautājumu dinamiski un ar perspektīvas izjūtu. Turklāt, komisāra kungs, fakts, ka tagad, kad mēs sākam steidzamu kampaņu, lai panāktu Eiropas pārstāvja iecelšanu SVF vadītāja amatā, mēs kā eiropieši nesniedzam piemēru, sakot, ka šis ir solis virzienā uz eiro zonas ārēju pārstāvību, manuprāt, ir paradoksāli.
<P>
Kāds cits motīvs izskaidro jūsu lielo nepacietību un apņēmību panākt Eiropas pārstāvja iecelšanu šajā amatā, ja tā nav jūsu vēlēšanās spert šo soli, kurš, kā jūs mums norādāt, nav steidzams un ko var īstenot vēlāk? Ja mēs vēlamies panākt daudzpusēju attiecību principa veiksmīgu īstenošanu, tad mums pašiem ir jāsniedz piemērs, jābūt konsekventiem un jāapliecina, cik labi tas turpmāk var darboties, jo SVF ir ārkārtīgi svarīga nozīme globālās pārvaldības jomā. Šī nozīme sniedzas tālāk par Eiropas parāda jautājumu un grūtībās nonākušo Eiropas valstu parādu situāciju. Tas ir ļoti svarīgs uzdevums, tomēr SVF pienākums bez tirgu stabilizēšanas ir arī palīdzēt novērst globālās nelīdzsvarotības, kas izraisīja šo krīzi.
<P>
Šodien ir skaidrs, ka veidā, kādā jūs popularizējat konkrēto kandidāti, jūs neņemat vērā šo pilnīgi izšķirošo pārvaldības jautājumu. Tomēr mēs, sociālisti vēlamies redzēt, ka SVF līdzdarbojas globālajā pārvaldībā, lai novērstu šīs krīzes radītās nelīdzsvarotības.
<SPEAKER ID="074" NAME="Patrick Le Hyaric" AFFILIATION="GUE/NGL">
(FR) Priekšsēdētājas kundze, komisāra kungs! Tāpat kā visi pārējie šā Parlamenta deputāti, es neignorēju metodi, kas tiek izmantota, lai izraudzītos nākamo Starptautiskā Valūtas fonda izpilddirektoru, bet cilvēkiem vissvarīgāk ir zināt, kādus jaunus uzdevumus šī starptautiskā iestāde plāno īstenot, lai palīdzētu pārvarēt pašreizējās nopietnās ekonomikas, finanšu, budžeta un monetārās krīzes.
<P>
Starptautiskajam Valūtas fondam ir jākļūst daudz demokrātiskākam un tam ir jāpievērš lielāka uzmanība cilvēku izaugsmei, izglītībai un nodarbinātībai. Manuprāt, ir jānovērš Amerikas Savienoto Valstu bloķējošā minoritāte. Ir ievērojami jāpalielina jauno tirgus ekonomikas valstu balsošanas tiesības.
<P>
SVF ir jābūt instrumentam, kas vēršas pret spekulācijām, kuras mūsdienās smacē iedzīvotājus, tam ir jābūt efektīvam instrumentam lauksaimniecības un preču tirgu stabilizācijai, lai apkarotu "nodokļu oāzes”, par kurām cilvēki bieži runā. "Valūtu kara” vietā SVF būtu jāsāk jauns būtisks projekts par kopēju pasaules valūtu sadarbības interesēs valstu ekonomiku un konkurences kara vietā.
<P>
Šis jautājums mums būtu jāapspriež kā prioritāte, lai cilvēku dzīves kvalitāte uzlabotos un lai baņķieri beigtu vairot savas bagātības, izlaupot valstis.
<SPEAKER ID="075" NAME="Róża Gräfin von Thun und Hohenstein" AFFILIATION="PPE">
(PL) Priekšsēdētājas kundze! SVF pēdējā laikā diemžēl ir apspriests tikai saistībā ar fonda bijušā vadītāja Dominique Strauss-Kahn lietu. Ir cietis ne tikai šā svarīgā amata un visas iestādes prestižs, bet arī tā Eiropas politiķa prestižs, kurš veic šāda svarīga amata pienākumus. Es domāju, ka, ja pēc šā notikuma mēs beidzot beigsim paciest uzvedību, par kuru visi zināja un kura tika uztverta ar pārāk lielu iecietību, tas būtu viens pozitīvs ieguvums no šīs briesmīgās situācijas. Tomēr tagad mums ir jācīnās, lai atjaunotu šā amata un SVF iestādes reputāciju. Lai tas notiktu, mums šim amatam ir jāizvirza kompetenta persona, kura pašreizējā ļoti sarežģītajā situācijā spēs saglabāt mieru tirgos, plašsaziņas līdzekļos un vispārējās sabiedrības uztverē. Ir svarīgi, lai kandidāts būtu uzticams, un laikraksts Financial Times ir atzinis Christine Lagarde par labāko eiro zonas finanšu ministri 2009. gadā. Komisārs jau minēja, cik labi viņa vadīja G20 grupas prezidentūru. Viņa ir persona, kuras uzticamība nav apšaubāma. Mēs nevaram nenovērtēt SVF nozīmi, jo īpaši tagad, finanšu un ekonomikas krīzes apstākļos, kas skar daudzas valstis Eiropā. Tāpēc šajā iestādē ir jābūt pārstāvētiem Eiropas apsvērumiem. Mums šajā amatā ir vajadzīga persona, kura saprot pašreizējās krīzes nozīmi. Es zinu, ka, risinot jautājumus saistībā ar globālajām finansēm SVF un izmantojot prasmes un starptautisko pieredzi, ko Christine Lagarde ir guvusi Eiropas Savienībā, Eiropas intereses nepazudīs no viņas redzesloka. Viņa pati sacīja, ka, ja viņa tiktu izvēlēta šā amata pienākumu veikšanai, darbā šajā iestādē viņa izmantotu visu pieredzi, ko viņa ir guvusi kā juriste, izpilddirektore, ministre un sieviete. Pievērsīsim īpašu uzmanību pēdējam elementam, kas šajā situācijā ir ļoti svarīgs.
<SPEAKER ID="076" NAME="João Ferreira" AFFILIATION="GUE/NGL">
(PT) Priekšsēdētājas kundze! Starptautiskā Valūtas fonda (SVF) izpilddirektora nomaiņas process nav nošķirams no grūtībām un pretrunām, ar kurām šodien, padziļinoties krīzei, saskaras kapitālistu sistēma. Pārmaiņas, kas norit vienā no sistēmas augstākā līmeņa iestādēm, ir nesaraujami saistītas ar domstarpībām starp dažādām lielā kapitāla grupām, kurās lielvaru vidū attīstās konflikti. Tās arī nav nošķiramas no neatrisinātā monetārās sistēmas reformu jautājuma un līdz ar to - no "valūtu kariem” par dolāra hegemoniju pasaules līmenī. Tas ir karš, kura sekas tiek uzkrautas uz strādnieku un perifērijas iedzīvotāju pleciem, kā mēs varam redzēt Eiropas Savienībā.
<P>
Uz brīdi neslēpjot to, cik milzīga atbildība par šo procesu gulstas uz centra kreisajiem spēkiem un to ilgajām saiknēm ar neoliberālismu, tas arī nav nošķirams no konflikta starp tiem, kuri ir pieņēmuši vajadzību pārstrukturēt parādus eiro zonā, un tiem, kuri mudina akli virzīties uz jaunām institucionalizētas un atklāti koloniālas intervences iespējām.
<P>
Abos gadījumos abas puses šķiet apņēmības pilnas sasniegt jaunu strādnieku un iedzīvotāju ekspluatācijas un apspiešanas līmeni.
<SPEAKER ID="077" NAME="Niki Tzavela" AFFILIATION="EFD">
(EL) Priekšsēdētājas kundze, komisāra kungs! Šķiet, ka 21. gadsimtu nākotnē atcerēsies kara dēļ, kas noritēja starp politisko varu un finanšu iestādēm. Pasaulē ir valstis, kuras burtiski pārvalda anonīmas finanšu iestādes, un šo valstu iedzīvotāji tiek vadāti šurpu turpu, un viņu likteni nosaka tirgus norises.
<P>
Es domāju, ka Lagarde kundze būs cienījama un spējīga Eiropas Savienības pārstāve. Viņa šim amatam ir labi kvalificēta, pateicoties pieredzei, kas gūta šajā vētrainajā ekonomikas krīzes laikā, un es domāju, ka viņa būs cienījama Eiropas ekonomikas pārstāvē pasaules ekonomikas pārvaldes sistēmā.
<SPEAKER ID="078" NAME="Paul Rübig" AFFILIATION="PPE">
(DE) Priekšsēdētājas kundze! Manuprāt, ir svarīgi, lai Lagarde kundze tiktu iecelta šajā vadošajā amatā. Francijā viņa ir apliecinājusi izpratni par ekonomiku un to, ka viņa īpaši atbalsta arī mazos un vidējos uzņēmumus un ka viņa pievērš uzmanību tiem, kuri patiešām strādā un sniedz ieguldījumu. Starptautiskā Valūtas fonda princips arī, bez šaubām, ir strādāt tā, lai uzlabotu cilvēku dzīves līmeni. Pārdale ir iespējama tikai tad, ja faktiski tiek radīts kaut kas, ko pārdalīt.
<P>
Tāpēc Starptautiskā Valūtas fonda un Pasaules bankas reforma ir absolūta prioritāte. Mums ir jānodrošina, lai valstis ar finanšu problēmām saņemtu vajadzīgos norādījumus un lai tiktu nodotas atbilstīgās zināšanas par to, kā mēs cenšamies atrisināt šīs problēmas Eiropas Savienībā.
<SPEAKER ID="079" NAME="Ilda Figueiredo" AFFILIATION="GUE/NGL">
(PT) Priekšsēdētājas kundze! Debatēs, kurās mēs šeit piedalāmies, notiek izvairīšanās no svarīgākajiem jautājumiem. Citiem vārdiem runājot, tajās netiek risināta nopietnā problēma, ko rada starptautiskais kapitālisms: problēma attiecībā uz finanšu tirgiem, kuri kontrolē mūsu valstu ekonomikas, kuri cenšas valstīm uzspiest savus noteikumus, kas turpina padziļināt nevienlīdzību, diskrimināciju, uzbrukumus darba ņēmēju tiesībām un svarīgiem sabiedriskajiem pakalpojumiem un kas veicina nabadzības un sociālās atstumtības palielināšanos ne tikai starptautiskā līmenī, mazāk attīstītajās valstīs, bet arī šeit, Eiropas Savienībā, un daudzās no mūsu dalībvalstīm.
<P>
Tāpēc Komisijai bija jāpieņem stingra nostāja, lai mainītu situāciju, lai pārtrauktu "nodokļu paradīžu” pastāvēšanu, lai kontrolētu finanšu tirgus un novērstu nevienlīdzības un ekspluatācijas padziļināšanos.
<SPEAKER ID="080" NAME="Olli Rehn">
Komisijas loceklis. - Priekšsēdētājas kundze, godātie deputāti! Vispirms es vēlētos jums pateikties par ļoti saturīgajām debatēm. Manuprāt, šajā Parlamentā pastāv plaša vienprātība - tā nav pilnīga, bet plaša vienprātība par nākamā SVF izpilddirektora izraudzīšanos. Tai ir jābūt atklātai, pārredzamai un tās pamatā jābūt sasniegumiem.
<P>
Es arī saprotu, ka šeit pastāv plašs - iespējams, ne pilnīgs, bet plašs atbalsts Lagarde kundzei, kuru kā SVF izpilddirektores amata kandidāti jau ir atbalstījušas Eiropas Savienības dalībvalstis un Komisija.
<P>
Es vēlētos sniegt trīs komentārus, lai atbildētu uz dažiem no viedokļiem, kas tika pausti debašu laikā. Pirmkārt, SVF sadarbībā ar Eiropas Savienību ir bijusi svarīga nozīme valstu parādu krīzes pārvarēšanā Eiropā, un Dominique Strauss-Kahn kā Starptautiskā Valūtas fonda izpilddirektors tajā sniedza svarīgu ieguldījumu.
<P>
Lai gan mēs vēl joprojām saskaramies ar ievērojamu nestabilitāti dažu valstu parādu tirgus segmentos, mēs esam spējuši ierobežot valsts parādu krīzi un aizsargāt ekonomikas atveseļošanos, kas norit Eiropā. Protams, darbam ir jāturpinās, un mūs vēl joprojām gaida sarežģīti lēmumi, tostarp nākamajās jūnija nedēļās. Bet atcerēsimies, ka Eiropu nav piemeklējusi Lehman Brothers katastrofa, un mēs nodrošināsim to, lai nekas tāds nenotiktu. Tas negatīvi ietekmētu ekonomikas izaugsmi un nodarbinātības situācijas uzlabošanos Eiropā.
<P>
Otrkārt, starp Komisiju, ECB un SVF ir noritējusi ļoti laba sadarbība, kas nebija pašsaprotams fakts, kad aptuveni pirms gada mēs sākām darboties saistībā ar finanšu nestabilitātes apkarošanu. Katrai no šīm trim iestādēm ir savi noteikumi, sava filozofija un sava neatkarība, un tas, ka šīs iestādes var sadarboties, lai pārvarētu šos izaicinājumus, nebija pašsaprotams fakts. Tomēr es uzdrīkstos sacīt, ka virsroku ir guvusi praktiska izpratne par krīzi, un tā ir mums ir palīdzējusi sadarboties, lai ierobežotu valstu parādu krīzi un aizsargātu ekonomikas izaugsmi.
<P>
Treškārt, es piekrītu, ka ir jāveic reformas mūsu ārējās pārstāvības jomā. Kā es minēju savā ievada runā, tagad mums ir milzīgs uzdevums vispirms pabeigt iekšējās ekonomikas pārvaldības reformas. Mēs to gatavojamies darīt, un es paļaujos uz jums, lai mēs to spētu paveikt jūnija laikā, pirms vasaras darba pārtraukuma. Tas ir ļoti svarīgi Eiropas Savienības uzticamībai šajā krīzes laikā. Tāpēc darīsim visu iespējamo, lai nodrošinātu šīs svarīgās Eiropas Savienības ekonomikas pārvaldības reformas pabeigšanu.
<P>
Ilgtermiņā mūsu mērķis ir viena pārstāvja vieta, vismaz attiecībā uz eiro zonu. Īstermiņā mums ir vajadzīga labāka praktiska un pragmatiska politikas koordinēšana starp Eiropas Savienības dalībvalstīm, kuras ir pārstāvētas G20 grupā, G7 grupā vai SVF. Man ir jāsaka, ka šajā ziņā es esmu redzējis virkni konkrētu uzlabojumu, tādējādi Eiropas Savienības dalībvalstīm, kuras ir pārstāvētas G20 grupā vai SVF, vai G7 grupā, lielākoties ir kopīgi mērķi un tās lielākoties sadarbojas kā orķestris, nevis pauž dažādus viedokļus.
<P>
Jā, mēs varam veikt daudz uzlabojumu, un mums tas ir izsmeļoši jāapspriež. Bet, kā jau es minēju, vispirms pabeigsim iekšējās pārvaldības reformu, un tad mēs varam atgriezties pie jautājuma par to, kā uzlabot ārējo pārvaldību. Jauno tirgus ekonomikas valstu tiesības nozīmē, ka Eiropas Savienības, tās iedzīvotāju un tās dalībvalstu interesēs ir tas, lai mēs būtu vienotāki un tādējādi efektīvāki savu interešu un mērķu atbalstīšanai starptautiskajā līmenī.
<SPEAKER ID="081" NAME="Priekšsēdētāja">
Debates tiek slēgtas.
<P>
Rakstiskas deklarācijas (Reglamenta 149. pants)
<SPEAKER ID="082" NAME="Edward Scicluna" AFFILIATION="S&amp;D">
rakstiski. - Neatkarīgi no tā, kura persona tiks apstiprināta SVF izpilddirektora amatā, viņai būs jāpaveic milzīgs uzdevums. Nākamos gadus, domājams, dominēs svarīgas starptautisko finanšu un ekonomikas pārvaldības reformas. Šim amatam ir vairāki izcili kandidāti, un es ceru, ka jaunā izpilddirektora izraudzīšanās pamatojas uz sasniegumiem, nevis politiku. Realitāte ir tāda, ka Eiropas Savienība globālajā līmenī - vai tā būtu G20 grupa, SVF vai PTO - neizmanto visu savu ietekmi. Tā nepauž vienotu nostāju, bet runā daudzās balsīs. Tas ir nopietns trūkumus, kas īpaši ietekmē mazākas dalībvalstis, kurām trūkst lielāku valstu diplomātiskās ietekmes. Ja vienošanās par politiskiem amatiem tiktu panākta pārredzami un demokrātiski, mēs gūtu labumu, Eiropas Savienībai aktīvāk līdzdarbojoties starptautiskās monetārās un finanšu sistēmas pārveidošanā. Ekonomikas un sociālo lietu komiteja pašlaik izstrādā ziņojumu par globālo ekonomikas pārvaldību, kas, es ceru, nodrošinās Komisijas priekšlikumus par Eiropas Savienības ārējās pārvaldības uzlabojumiem šajā jomā. Eiropas Savienība ir ekonomikas bloks, kas pārstāv vairāk nekā 450 miljonus cilvēku, un tās valūta ir pasaules starptautisko rezervju otrā valūta. Bet, ja mēs to neuztveram nopietni, to nedarīs arī pārējā pasaule.
