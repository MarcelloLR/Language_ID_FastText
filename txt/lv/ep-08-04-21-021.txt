<CHAPTER ID="021">
Kravas kuģa ,,New Flame” nogrimšana Alhesirasas līcī (debates) 
<SPEAKER ID="233" NAME="Priekšsēdētājs">
Nākamais punkts ir Komisijas paziņojums par kravas kuģa ,,New Flame” nogrimšanu un Alhesirasas līča piesārņošanu.
<SPEAKER ID="234" NAME="Jacques Barrot">
Komisijas priekšsēdētāja vietnieks. - (FR) Priekšsēdētāja kungs, man ir prieks šodien būt šeit, lai jūs informētu par Komisijas paziņojumu saistībā ar rezolūciju, ko jūs grasāties pieņemt, par ,,New Flame” nogrimšanu un tās sekām Alhesirasas līcī.
<P>
Šī rezolūcija attiecas uz Eiropas pilsoņiem diviem būtiskiem jautājumiem: kuģošanas drošību un jūras vides aizsardzību, t.i. piekrastes, līču un mūsu pludmaļu aizsardzību. Eiropai ir nācies risināt ekoloģiskās katastrofas, ko ir izraisījuši negadījumi jūrā, piemēram, ,,Erika” un ,,Prestige” avārija. ,,New Flame” nogrimšana radīja nopietnas sekas, bet tā nav izraisījusi tāda mēroga katastrofu.
<P>
Tomēr šī kuģa bojāeja mums atgādināja, ka jūras transports var būt bīstams un ka šādi negadījumi joprojām var notikt, lai gan Eiropas Savienība ir veikusi daudzus pasākumus pēdējo desmitu gadu laikā. Eiropas Komisija ir ļoti rūpīgi izmeklējusi šo negadījumu; tai ir piesardzīga nostāja attiecībā uz Kopienas tiesību aktu piemērošanu, un tagad tā vēlas ierosināt vairākus praktiskus priekšlikumus, lai turpinātu uzlabot kuģošanas drošību.
<P>
Komisija ir ļoti rūpīgi izmeklējusi šo negadījumu, kas notika 2007.gada augustā. Komisijas dienesti, jo īpaši Vides ģenerāldirektorāta Uzraudzības un informācijas centrs, kas ir atbildīgs par civilo aizsardzību, ir sazinājušies ar Spānijas iestādēm, ASMAR Sociedad Estatal de Salvamento y Seguridad Maritima un Apvienotās Karalistes iestādēm.
<P>
Atbildot uz Spānijas iestāžu lūgumu, mēs ar Eiropas Jūras drošības aģentūras (EMSA) starpniecību esam snieguši dažādus satelītattēlus, lai noteiktu iespējamu naftas piesārņojumu Alhesirasas līcī. Papildus tam Spānija nolēma ar Uzraudzības un informācijas centra starpniecību lūgt mobilizēt vienu no naftas savākšanas kuģiem, kurus bija nolīgusi EMSA. Šis piesārņojuma apkarošanas kuģis Mistra Bay joprojām ir uz vietas, gatavs palīdzēt, pamatojoties uz Spānijas iestāžu instrukcijām.
<P>
Šie divi EMSA dienesti, proti, CleanSeaNet uz satelītu balstītā uzraudzības sistēma un naftas savākšanas kuģi, tika izveidoti saskaņā ar Eiropas tiesību aktiem. Pateicoties Eiropas Parlamenta atbalstam, cīņai ar piesārņojumu tika piešķirti 154 miljoni EUR 2007.-2013. gada periodam. Turklāt EMSA nesen noslēdza līgumus ar citiem naftas savākšanas kuģiem, lai uzlabotu Eiropas piekrastes aizsardzību, un tuvākajā nākotnē divi jauni kuģi, ,,Bahia Uno” un ,,Bahia Tres”, darbosies ārpus Alhesirasas līča.
<P>
Kopumā Komisija ir atbildīga par to, lai pareizi tiktu piemērots pašreizējais ES tiesību aktu kopums kuģošanas drošības un jūras vides aizsardzības jomā. EMSA tika izveidota, lai palīdzētu Komisijai ieviest un īstenot pašreizējo ES tiesību aktu kopumu. Aģentūras veiktās pārbaudes ļauj vērtēt dalībvalstu veikto pasākumu atbilstību Kopienas tiesību aktiem. Vajadzības gadījumā Komisija var ierosināt pienākumu neizpildes procedūru pret dalībvalsti, kas nepareizi transponē Kopienas tiesību aktus.
<P>
Iepriekšminētajās jomās nav atrisināti daži jautājumi, arī tas, ko parasti dēvē par direktīvu par kriminālsodiem un direktīvu par atbildību vides jomā. Soda kodeksa noteikumu praktiska piemērošana un lietas ierosināšana pret piesārņotājiem tomēr paliek katras dalībvalsts ziņā.
<P>
Es vēlos atgriezties pie ,,New Flame” lietas. Komisija pašlaik izskata Andalūzijas reģiona pašpārvaldes iesniegto sūdzību par iespējamu neatbilstību Kopienas tiesību aktiem. Ir jāatceras, ka jūrlietu paketes mērķis, par kuru mēs šodien diskutējam, ir turpināt uzlabot kuģu satiksmes uzraudzību un jūras transporta operatoru atbildību.
<P>
Nobeigumā Komisija vēlas uzsvērt, ka Eiropas Savienība ir īstenojusi ambiciozu politiku jūras drošības un jūras vides aizsardzības jomā. Līdz ar to tās dalībvalsts rīcībā, kuru skāris negadījums, ja tā vēlas, ir efektīvi instrumenti, lai cīnītos pret piesārņotājiem un piesārņojumu. Komisija cer, ka ,,New Flame” vraks drīzumā tiks aizvākts no Alhesirasas līča. Specializētās baržas ,,Big Foot 1” ierašanās marta beigās liek domāt, ka tiek plānoti turpmāki tā izcelšanas mēģinājumi.
<P>
Šī bija tā informācija, kuru es vēlējos sniegt Parlamentam.
<P>
Priekšsēdētāja kungs, tagad es uzmanīgi klausīšos, kas deputātiem ir sakāms par šo tematu.
<SPEAKER ID="235" NAME="Gerardo Galeote">
PPE-DE grupas vārdā. - (ES) Priekšsēdētāja kungs, komisār, ir pagājuši astoņi mēneši kopš kuģa ,,New Flame” bojāejas, un joprojām ir naftas noplūdes risks, jo īpaši no kuģa vraka kravas.
<P>
Šī situācija radās to faktoru dēļ, kuri šajā apkārtnē atgadās ik dienas: nespēja vadīt blīvu satiksmi un liela apjoma naftas pārsūknēšanas darbības starp kuģiem jūrā. Tomēr šajā konkrētajā gadījumā ir bijusi virkne kļūdu un atbildības trūkums kā saistībā ar kuģu uzraudzību, tā arī pēc sadursmes.
<P>
Tāpēc, komisār, šis Parlaments priecātos, ja jūs varētu atbildēt uz šādiem četriem jautājumiem:
<P>
Pirmkārt, vai jums ir informācija par to 42 500 tonnu metāllūžņu izcelsmi un toksicitātes līmeni, kuri joprojām nav savākti?
<P>
Otrkārt, vai varat mums pateikt, vai pēc sadursmes un šo astoņu mēnešu laikā palīdzība ir meklēta Kopienas civilās aizsardzības mehānismā un ja jā, cik reižu?
<P>
Treškārt, vai zināt par plāniem un laika grafikiem attiecībā uz kuģa atsākšanu peldēt - uz ko jūs tikko atsaucāties - vai plāniem veikt riska kontroli piesārņojumam, ko radīs kuģa krava?
<P>
Ceturtkārt, Eiropas Komisija ir uzsākusi izmeklēšanu. Vai tās mērķis ir noskaidrot, vai kompetentās iestādes pārkāpa spēkā esošos Kopienas noteikumus? Ja tā, Barrot kungs, Kopienas tiesību aktu pārkāpuma gadījumā, lūdzu, apsoliet šim Parlamentam, ka jūs ziņosiet par šiem pārkāpumiem Eiropas Kopienu Tiesai, jo, kad viss ir pateikts un izdarīts, par visu vienmēr maksā pilsoņi un vide.
<SPEAKER ID="236" NAME="Luis Yañez-Barnuevo García">
PSE grupas vārdā. - (ES) Priekšsēdētāja kungs, es sliecos uzskatīt, ka mums visiem rūp vides aizsardzība un kuģošanas drošība, un tas ir vienīgais iemesls, kāpēc esam iekļāvuši ,,New Flame” avāriju mūsu debatēs. Es nespēju noticēt, ka kāds varētu uzskatīt, ka šī lieta ir kaut attāli līdzīga kuģa ,,Prestige” katastrofai.
<P>
Līdz šim no ,,New Flame” ir noplūdušas tikai 24 tonnas naftas, salīdzinot ar vairāk nekā 70 000 tonnām, kas izplūda no ,,Prestige”. Tas būtu tāpat, kā salīdzināt skrambu ar vēzi pēdējā stadijā; tomēr šāds negadījums nekad nav nenozīmīgs. Mums ir jāiedarbina mehānismi atsevišķu risku novēršanai un pārvaldei jūrās, jo īpaši Vidusjūrā.
<P>
Nav šaubu, ka Spānijas iestādes rīkojās mierīgi, efektīvi un kompetenti, varbūt tāpēc, ka ir mācījušās no valdības pieļauto nopietno kļūdu virknes un muļķībām, kad notika kuģa ,,Prestige” katastrofa. Spānijas valdības un Junta de Andalucía rīcību sekmēja Eiropas Jūras drošības aģentūra un CleanSeaNet dienesti, kas nogādāja Spānijas iestādēm vienpadsmit satelītattēlus un divus negadījuma novērtējuma ziņojumus, un to, kā reaģēja Komisija, tikko jau pieminēja Barrot kungs, tāpēc es to neatkārtošu.
<P>
Deviņus mēnešus pēc negadījuma šī lieta tiek kontrolēta, un Spānijas un Apvienotās Karalistes iestādes kopā ar Komisiju darbojas stingri saskaņā ar dialoga forumu par Gibraltāru.
<SPEAKER ID="237" NAME="Graham Watson">
ALDE grupas vārdā. - Priekšsēdētāja kungs, mutiskais jautājums, kas ir šīs debates pamatā, man atgādina konstitucionālas dabas aizvainojumu. Šim Parlamentam ir nopietna problēma, ja mēs pieļaujam, ka šādas jūtas aizēno mūsu pieeju Eiropas Savienības politikai.
<P>
Es vēlos lūgt komisāru paskaidrot mums trīs lietas, un es ceru, ka viņš debašu beigās atgriezīsies un to izdarīs.
<P>
Pirmkārt, ka ,,New Flame” sadursme un nogrimšana notika nevis Gibraltāra līcī, ko spāņi dēvē par Alhesirasas līci, bet Gibraltāra klints dienvidaustrumu pusē, aiz ,,Eiropas punkta” Vidusjūrā.
<P>
Otrkārt, ka ,,New Flame” negadījumam nebija nekāda sakara ar naftas pārsūknēšanu, jo kuģis pārvadāja metāllūžņus.
<P>
Treškārt, ka, pretēji apgalvojumiem mutiskajos jautājumos, nebija septiņu naftas noplūdes gadījumu, bet viens neliels vētras laikā 9.-10. februārī. No kuģa mēneša laikā pēc avārijas tika izsūknēti septiņi simti astoņdesmit kubikmetri degvielas, no kuras nekas netika nopludināts. Es būtu pateicīgs, ja komisārs apstiprinātu to Parlamentam. Ja krastā ir nafta, tad tā droši vien izplūdusi no ,,Sierra Nava”, kas gada sākumā vētrā salauza enkuru, uzskrēja uz sēkļa un nopludināja naftu.
<P>
Varbūt komisārs varētu arī komentēt sadarbību starp Gibraltāra un Spānijas iestādēm. Es uzskatu, ka sadarbība bija pamācoša. Gibraltārs ievēro visas attiecīgās starptautiskās saistības, un es aicinātu manus Spānijas kolēģus, jo īpaši no Partido Popular, doties ar mani uz šo mana vēlēšanu apgabala daļu, runāt ar amatpersonām un apskatīt kuģa vraku.
<P>
Par kuģošanas drošību un piesārņojuma bīstamību paustās bažas patiešām ir likumīgas, bet ne tikai jūrā, bet arī gaisā un gruntsūdeņos, noslogotajā, cieši apdzīvotajā rūpniecības rajonā, kurā atrodas Gibraltārs un aiz tā esošā Spānijas iekšzemes daļa. Tomēr nepieļausim, ka sarūgtināto opozīcijas partiju politiskie triki sagroza mūsu apsvērumus par Eiropu.
<SPEAKER ID="238" NAME="Raül Romeva i Rueda">
Verts/ALE grupas vārdā. - (ES) Priekšsēdētāja kungs, es uzskatu, ka situāciju ar ,,New Flame” vislabāk rezumēja Greenpeace, kad tā uz kuģa vraka izkāra plakātu, uz kura bija rakstīts sauklis ,,vertido diplomático” - diplomātiskā noplūde.
<P>
Problēma faktiski ir divējāda: ekoloģiska un diplomātiska. Tomēr pēdējā nevar tikt izmantota kā iegansts, lai nopietni nerisinātu pirmo.
<P>
Piemēram, ,,New Flame” avārija ir simptomātiska Alhesirasas līča hroniskajam naftas piesārņojumam, jo Gibraltārs neievēro Eiropas tiesību aktus un Spānijas iestādes pieļauj visatļautību. Jebkurā gadījumā es vēlos uzsvērt, vai varbūt man vajadzētu būt pateicīgam, par pēkšņajām Partido Popular deputātu bažām par ekoloģiju. Man katrā ziņā ir sajūta, ka interese par ,,New Flame” ir ne tik daudz saistīta ar vajadzību risināt ekoloģisku problēmu, bet ar iekšējas opozīcijas radīšanu, kas pie mums ir tik ierasta.
<P>
Es vēlreiz atkārtoju, ka šī problēma ir diplomātiska, bet galvenā ir ekoloģiskā problēma, kas jārisina nekavējoties.
<SPEAKER ID="239" NAME="Willy Meyer Pleite">
GUE/NGL grupas vārdā. - (ES) Priekšsēdētāja kungs, komisār, kopš augusta es esmu piedalījies dažādās Parlamenta iniciatīvās un esmu teicis vairākas runas šajā plenārsēdē. Pamatproblēma, kā mēs visi zinām, ir tā, ka reģions ap jūras šaurumu ir viens no kuģu satiksmes ziņā noslogotākajiem Eiropā, un caur to gadā kuģo vairāk nekā 100 000 kuģu, no kuriem 30 000 noenkurojas teritorijā starp Alhesirasas līci un Gibraltāru.
<P>
Problēmas pamatā ir tas, ka šajās divās ostās nav struktūras, kas koordinē un uzrauga kuģu satiksmi. Tā ir galvenā problēma. Mēs uzsāksim skaidru un konkrētu iniciatīvu, lai abas šajā lietā iesaistītās dalībvalstis pēc iespējas ātri varētu novērst koordinācijas trūkumu. Mēs runājam par divām ostām ar lielāko kuģu satiksmes apjomu, un ir nepieņemami, ka mūsdienās joprojām nav uzraugošās iestādes.
<P>
Mēs nerunājam tikai par ,,New Flame”, bet arī par ,,Sierra Nava” un ,,Samotraki”, un šīs avārijas acīmredzami apdraud kuģošanas, cilvēku un dabiskās vides drošību.
<P>
Tāpēc es uzskatu, ka Eiropai jāuzņemas iniciatīva un jāsniedz dalībvalstīm skaidra direktīva. Ir nepieņemami, ka 21. gadsimtā kuģis ir pašreizējā stāvoklī. Varbūt Spānija pieļāva kļūdu, uzticot Gibraltāram kuģa glābšanu. Varbūt abām pārvaldēm vajadzēja darboties kopīgi?
<P>
Es vēlos vērst komisāra uzmanību uz šādu būtisku lietu. Es Komisijai uzdevu jautājumu - uz kuru Dimas kungs atbildēja martā - pievēršot uzmanību joprojām neskaidram jautājumam, proti, ko kuģis pārvadāja? Kāda veida metāllūžņus tas veda? Komisija atbildēja, ka tas veda 700 tonnu IFO-380 degvielas, bet mēs joprojām nezinām, kāda veida metāllūžņus. Es uzskatu, ka tas ir nepieņemami.
<P>
Es aicinu Komisiju mums beidzot pateikt, kāda veida metāllūžņus kuģis veda.
<SPEAKER ID="240" NAME="Luís Queiró" AFFILIATION="PPE-DE">
(PT) Priekšsēdētāja kungs, dāmas un kungi, es piedalos šajās debatēs par ,,New Flame”, kas nogrima Alhesirasas līcī un Gibraltārā 2007. gada augustā, jo šī situācija vēl ir jāatrisina. Kā visiem zināms, no kuģa laikā no 2007. augusta līdz 2008. gada februārim vairākkārt noplūda degviela un nafta. Mēs visi zinām, ka šāda veida sekas pārsniedz valstu robežas un kaitē gan videi, gan piekrastes iedzīvotājiem.
<P>
Tāpēc es pievienojos tiem maniem spāņu kolēģiem, kas prasa atbildi uz jautājumiem, kas tika uzdoti par ,,New Flame”. Tie ir būtiski jautājumi un prasa steidzamu atbildi, jo šī avārija attiecas ne tikai uz Spānijas un Gibraltāra iestādēm. Šāda veida avārijas ietekmē vidi, kuģošanas drošību un kuģošanas nozari un tāpēc attiecas uz mums visiem.
<P>
Mēs nevaram ignorēt to, ka šī kuģa sadursme un nogrimšana notika vienā no pasaules noslogotākajiem jūras ceļiem un ka tā krava joprojām nav izkrauta. Tāpēc mums vismazāk būtu jāuztraucas par diplomātiskām nesaskaņām. Tomēr izvirzītie jautājumi ir vēl jo vairāk būtiski, ja ņemam vērā, ka šis Parlaments pieņēma tiesību aktus par kuģošanas drošību kā vienu no pasākumiem, kuru mērķis ir stiprināt Eiropas tiesību aktus un saskaņot tos ar būtiskiem starptautiskiem instrumentiem.
<P>
Tāpēc mums ir svarīgi prasīt, kā tiek izmantoti attiecīgie Eiropas tiesību aktiem atbilstošie resursi, vismaz tie, kas jau ir pieejami, un kā tiek koordinēta vajadzīgā sadarbība starp dalībvalstīm un Komisiju, jo īpaši attiecībā uz informācijas apmaiņu, atbildības sadalījumu un praktiskajiem pasākumiem, lai atrisinātu situāciju. Turklāt tieši šādā kontekstā mēs izvērtējam priekšsēdētāja vietnieka J. Barrot mums sniegto paziņojumu, kurš, kā es saprotu, pauž Komisijas nostāju.
<SPEAKER ID="241" NAME="Francisca Pleguezuelos Aguilar" AFFILIATION="PSE">
(ES) Priekšsēdētāja kungs, šīs debates un komisāra atbildes ir radījušas pārliecību, ka Spānijas un Andalūzijas iestādes ir ļoti jutīgas attiecībā uz piesārņojuma noplūdi un kuģošanas drošību; šie ir būtiski jautājumi Spānijas valdībai gan attiecībā uz tās atbildes reakciju, kas bija pietiekoši ātra un adekvāta, gan tāpēc, ka tā ir sākusi veikt veselu virkni liela mēroga pasākumu problēmas atrisināšanai un lai nepieļautu vēl lielākas katastrofas. Mēs par to jau esam runājuši.
<P>
,New Flame” avārija nepārprotami ne tuvu nav tik liela katastrofa kā ,,Prestige” avārija, bet Spānijas valdība, manas valsts valdība, nodarbojas ar to un ir norūpējusies par tās sekām.
<P>
Spānijas valdību noteikti nevar vainot bezdarbībā, gluži pretēji. Jau no avārijas brīža Spānija ir saziņā ar Apvienoto Karalisti un Gibraltāru un ir centusies iegūt informāciju par kuģi un sadursmi, un ir piedāvājusi sadarboties un koordinēt iniciatīvu, ko ierosināja mans kolēģis deputāts Meyer Pleite kungs.
<P>
Kā jau komisārs teica, kopš augusta Eiropas Savienībai ir lūgta palīdzība. Kuģa īpašniekam un viņa uzņēmumam tika prasīts segt kaitējuma radītos zaudējumus, un Junta de Andalucía ir iesniegusi sūdzību Gibraltāram par iespējamu tiesību aktu neievērošanu.
<P>
Spānijai ir būtiski izpildīt savas saistības - ko tā izdarīja, un tas, kas notika ar ,,Prestige”, vairāk neatkārtojās - bet ir arī vajadzīga koordinācija, un tieši koordinācija bija tā, kas iztrūka šajā gadījumā. Tāpēc es uzskatu, ka Spānijas vēršanās pie dialoga foruma par Gibraltāru kā pasākums, kas patiešām var dot mums iespēju pārvaldīt šādas situācijas un novērst nevēlamus negadījumus, mums visiem būtu apmierinošs iznākums. Viss pārējais ir tikai dažu cilvēku izjustā vienaldzība, ko viņi atkal vēlas paust Parlamentā.
<SPEAKER ID="242" NAME="David Hammerstein" AFFILIATION="Verts/ALE">
(ES) Priekšsēdētāja kungs, kas attiecas uz Zaļajiem, mēs nemeklējam vainīgos, bet efektīvus līdzekļus, lai novērstu šāda veida katastrofu vai drīzāk to katastrofu hroniku, kas ik dienu notiek Gibraltāra šaurumā.
<P>
Šī sadursme bija draudīgs brīdinājums, un mums tas ir jāņem vērā. Mēs esam lūguši Komisiju rīkoties, lai apkarotu pārdrošu un bīstamu kravas pārkraušanas praksi, kas padara Gibraltāra, Apvienotās Karalistes un Spānijas ūdeņus par milzīgu, patvaļīgu, peldošu degvielas uzpildes staciju bez uzraudzības un aizsardzības pasākumiem.
<P>
Šajās jūrās kuģo simtiem apšaubāmu vienkorpusa kuģu. Pagājušajā gadā degviela tika pārkrauta sešus tūkstošus reižu, no tām vairāk nekā desmit tūkstoši reižu tas notika starptautiskos ūdeņos, neievērojot drošības pasākumus, ko nosaka MARPOL konvencija.
<P>
Mēs informējām Eiropas Komisiju, ka nevaram turpināt mācīties no katastrofām, un lūdzām iesniegt šim Parlamentam protokolu, efektīvu protokolu par jūras transporta sadarbību Gibraltāra šaurumā, kas aizsargā vidi un veselo saprātu. Mēs nevaram papildus savām ikdienas nelaimēm nodarboties ar šāda veida katastrofām.
<SPEAKER ID="243" NAME="Luis de Grandes Pascual" AFFILIATION="PPE-DE">
(ES) Priekšsēdētāja kungs, es vēlos pateikties Barrot kungam par viņa atbildēm. Alhesirasas līcis ir kļuvis par Gibraltāra šauruma izgāztuvi. Papildus patvaļīgajām kravas pārkraušanas darbībām, pastāvīgajām piesārņojuma noplūdēm, kaut mazos daudzumos, un negadījumiem, kas saistīti ar kravas noplūdi, draud pārvērst aizsargātu teritoriju par kanalizācijas cauruli.
<P>
Negadījums, par kuru mēs debatējam, nekādā veidā neapdraud attiecības starp Spāniju un Apvienoto Karalisti, kas racionāli apspriež savas vecās pārestības. ,,New Flame” gadījumā - atļaujiet man lietot teicienu - ,,unos por otros, la casa sin barrer”, kuru varētu tulkot kā ,,labām attiecībām nepieciešama telpa”.
<P>
Ir apkaunojoši, ka sešu garu mēnešu laikā neviena kompetenta iestāde nav spējusi pieņemt efektīvus lēmumus, lai novērstu kuģu grimšanu un nepieļautu sadursmes izraisītās noplūdes.
<P>
Vraks pašlaik ir jūras dibenā kopā ar 42 500 tonnām metāllūžņu, kuru veids un iespējamais radītais piesārņojums nav zināms.
<P>
Komisār, mēs smagi strādājam pie Erika III tiesību aktu paketes, ko Padome negribīgi piemēro Parlamenta prasībām, lai nodrošinātu, ka tiek izveidota neatkarīga iestāde jūras piesārņojuma apkarošanai - iestāde, kurai būtu tiesības pieņemt lēmumus pēc avārijas mēroga novērtēšanas.
<P>
Šī ,,New Flame” lieta šķiet pamatots iemesls, lai izveidotu šādu neatkarīgu iestādi, kurai būtu piešķirtas lēmumu pieņemšanas pilnvaras. Turklāt ir nepiedodami mudināt Eiropas Savienības dalībvalstis transponēt uz šo lietu attiecināmās direktīvas un ratificēt starptautiskās konvencijas. Bija skumji dzirdēt, ka Andalūzija tika kritizēta par kuģa ,,Prestige” lielo katastrofu; tā ir bēdīga maniheisma spēle, kas ir necieņa pret Andalūziju. Ir nožēlojami, ka tieši cilvēki no šī reģiona izvirzīja šo jautājumu.
<P>
Komisār, Andalūzija prasa, lai likumīga kravas pārkraušana un kuģošanas darbības Alhesirasas līcī, kas reģionam nodrošina labklājību un nodarbinātību, būtu neatdalāmas, un tiktu stingri ievērota vides aizsardzība.
<SPEAKER ID="244" NAME="Inés Ayala Sender" AFFILIATION="PSE">
(ES) Priekšsēdētāja kungs, šī avārija noteikti nav salīdzināma ar citiem negadījumiem, kuros iesaistīti naftas tankkuģi vai pat konteinerkuģi, piemēram, ,,Napoli”, par kuru SJB vēl jāpieņem lēmums.
<P>
No otras puses, mums jābūt apmierinātiem, ka priekšsēdētāja vietnieks piedalās šajās debatēs. Pašlaik debates ir pilnībā vērstas uz vides aspektiem. Es uzskatu, ka ir būtiski, ka Barrot kungam ir pilnvaras ar jauniem instrumentiem risināt abus aspektus - vidi un transportu.
<P>
Mēs atrisinājām diplomātiskās problēmas ar Gibraltāru par drošību gaisā. Es vēlos ieteikt Barrot kungam, ka arī šajā gadījumā mums jācenšas atrisināt un patiešām uzlabot diplomātiskos aspektus, kas saistīti ar kuģošanas drošību Gibraltārā. Neņemot vērā problēmas, es uzskatu, ka jau pašlaik ir dialoga kanāli, kas var izrādīties ļoti noderīgi.
<P>
Es arī uzskatu, ka Spānijas un Andalūzijas iestādes ir izdarījušas visu iespējamo saistībā ar šāda veida avāriju šajā Vidusjūras kritiskajā teritorijā, un, protams, mums ir patiess prieks, ka tās nekavējoties lūdza Eiropas Savienību izmantot tās rīcībā esošos instrumentus.
<P>
Mēs esam pārliecināti, ka ir ļoti būtiski dot pilsoņiem cerību attiecībā uz drūmākajiem aspektiem, un tāpēc mums jāaicina jūs vēlreiz īstenot tos EMSA mehānismus, kas izrādījās lietderīgi kā profilakses, un pēc tam kā aizsardzības līdzekļi piekrastes līnijai, lai virzītos uz priekšu ar šo trešo kuģošanas drošības paketi un, jo īpaši, lai uzlabotu ostu sadarbību, kas varbūt ne vienmēr it tik laba, kā varētu būt, un noteikti norādīt visus tos aspektus, kuri attiecas uz kuģu degvielas kvalitātes uzlabošanu - priekšlikums, par kuru nesen vienojās Starptautiskā jūrniecības organizācija (SJO) un kas noteikti uzlabos šāda veida negadījuma iznākumu vai sekas.
<SPEAKER ID="245" NAME="Jacques Barrot">
Komisijas priekšsēdētāja vietnieks. - (FR) Priekšsēdētāja kungs, es mēģināšu atbildēt uz dažiem jautājumiem. Man jāsaka Galeote kungam, ka Komisija nav informēta par to metāllūžņu toksicitāti, ko ,,New Flame” pārvadāja. Mums nav pamata uzskatīt, ka metāllūžņi ir īpaši toksiski.
<P>
Attiecībā uz palīdzību, kas tika sniegta, izmantojot Kopienas civilās aizsardzības mehānismu, to lūdza Spānijas iestādes uzreiz pēc tam, kad notika ar ,,New Flame” saistītā avārija, bet kopš tā laika šāds lūgums vairs nav sekojis. Nobeigumā, kas attiecas uz vraka aizvākšanu, es vēlos informēt Parlamentu, ka glābšanas darbi tiek veikti, jo apstākļi jūrā pašlaik tos atļauj veikt droši. Paredzams, ka šie aizvākšanas darbi tiks pabeigti apmēram trīs mēnešu laikā.
<P>
Turklāt Komisija izskata Andalūzijas pašpārvaldes iesniegto sūdzību. Pret visiem konstatētajiem pārkāpumiem tiks ierosināta lieta. Arī Watson kungs man uzdeva dažus jautājumus. Es vēlos viņam pateikt, ka ,,New Flame” vraks patiešām atrodas Gibraltāra teritoriālajos ūdeņos. ,,New Flame” avārijai nebija nekāda sakara ar naftas pārkraušanu; Apvienotās Karalistes iestādes informēja Komisiju, ka naftas pārkraušanas darbības regulēja spēkā esošie tiesību akti un nerādīja īpašas problēmas. Transportkuģi vienmēr ir divkorpusu naftas tankkuģi, kam visiem ir vajadzīgie sertifikāti.
<P>
Meyer kungs, kuģu satiksmes uzraudzības direktīva - es noslēgšu atbildes uz jūsu jautājumiem ar šo punktu -veicina sadarbību kuģu satiksmes uzraudzības jomā, bet SafeSeaNet informācijas sistēma nodrošina informācijas apmaiņu.
<P>
Queiró kungs, Komisija uzskata, ka attiecībā uz ,,New Flame” avāriju, kā arī uz kopumā uz pārkraušanas darbībām, kas izraisa jūras piesārņojumu, var piemērot direktīvas noteikumus, ar ko paredz kriminālsodus par jūras piesārņošanu. Tomēr 2005. gada direktīva neparedz tiesisku pamatu kriminālsodu piemērošanai personām, kas atbildīgas par jūras piesārņošanu.
<P>
Sodu praktiska piemērošana katrā atsevišķā gadījumā nav paredzēta direktīvā, bet attiecīgos valsts tiesību aktos, piemēram, pēc sūdzības iesniegšanas vai kriminālprocesa uzsākšanas. Sodi ir jāpiemēro valstu tiesām, tiklīdz tiek konstatēts tiesību aktu pārkāpums.
<P>
Hammerstein kungs, naftas pārvadāšana atklātā jūrā ir ļoti ierasta prakse jūras transporta nozarē. Principā šī prakse nerada problēmas, ja tiek ievēroti visi piesardzības pasākumi. Kuģu īpašnieki ir apkopojuši paraugpraksi pārkraušanas darbībām, t.i. laikā, kad kuģiem tiek piegādāta degviela. Savukārt, SJO gatavojas rīkoties vairākos virzienos, lai novērstu piesārņojumu naftas pārsūknēšanas procesā starp tankkuģiem. Dalībvalstis un Komisija ir aktīvi atbalstījuši šo pieeju, tomēr mēs saglabāsim modrību šajā jomā.
<P>
De Grandes Pascual kungs, 2005. gadā trešās likumdošanas paketes kuģošanas drošībai izskatīšanas laikā Komisija iesniedza apspriešanai priekšlikumu direktīvai, ar ko paredz obligāto kopumu kopējiem noteikumiem par civiltiesisko atbildību un apdrošināšanu. Eiropas Parlaments atbalstīja šo priekšlikumu, bet diemžēl līdz šim Padome nav atbilstoši rīkojusies. Šis priekšlikums tika izstrādāts, lai sniegtu pagaidu atbildi jūras piesārņojuma upuriem, līdz tiek īstenotas pastāvīgi atliktās starptautiskās konvencijas. Šādas konvencijas parasti stājas spēkā ar nokavēšanos vai netiek piemērotas visās dalībvalstīs. Tas rada nevienlīdzīgas attieksmes situācijas attiecībā uz jūras transporta operatoriem un negadījuma upuriem.
<P>
Es neatbildēju uz visiem jautājumiem, bet es jums vēlos apliecināt, ka Komisija apzinās pastāvīgās nesaskaņas par Gibraltāra teritoriālajiem ūdeņiem. Mums nav jāiesaistās šajā diskusijā. Mēs tikai varam aicināt attiecīgās puses stiprināt sadarbību un uzlabot informācijas apmaiņu. Trīspušu forumā jāpievērš uzmanība sadarbībai kuģošanas drošības jomā.
<P>
Dāmas un kungi, ja jūs man ļautu, es vēlos izmantot šo iespēju, lai jūs informētu par to, ka attiecībā uz trešo jūrniecības paketi piesārņojuma novēršanai Parlaments patiešām ir uzņēmies atbildību. Jūsu Transporta komiteja ir pieņēmusi visus septiņus priekšlikumus, un es vēlos izteikt atzinību Parlamentam par man sniegto palīdzību šajā lietā. Tomēr patiesībai atbilst arī tas, ka vismaz Transporta ministru padomes pēdējās tikšanās laikā es pamanīju vairāku dalībvalstu pretestību attiecībā uz diviem priekšlikumiem: pirmkārt, par civiltiesisko atbildību, kuģu īpašnieku atbildību, saistībā ar kuru mums bija jāievieš īpaša obligātās apdrošināšanas sistēma, kas neapšaubāmi turpmāk būs ļoti būtiska. Otrkārt, šo sistēmu papildinošs priekšlikums attiecībā uz karogvalsti. Karogvalsts atbildība ir ļoti būtiska, ja vēlamies, lai visi Eiropas karogi tiktu iekļauti Parīzes memoranda baltajā sarakstā, tādējādi apliecinot, ka tie visi ir kvalitātes karogi. Tomēr mēs to vēl neesam panākuši, un es vēlos pateikt, ka, lai novērstu tādas kuģu bojāejas kā ,,New Flame” gadījumā, mums obligāti jāpieņem tiesību akti, kas, kā mēs ierosinājām trešajā jūrniecības paketē, ir visaptveroši un spējīgi visos posmos efektīvi novērst risku, kas saistīts ar avārijām un piesārņojumu jūrā.
<P>
Šajā gadījumā mēs esam pavirzījušies uz priekšu, par ko nav šaubu. Jūras drošības aģentūra, kā jau minēju, ir sniegusi palīdzību. Tā nesen pastiprināja savu piesārņojuma novēršanas kuģu tīklu; tomēr nekas nevar aizstāt šo trešo jūrlietu paketi, attiecībā uz kuru es varu tikai cerēt, ka dalībvalstis ar pilnīgu Parlamenta atbalstu ir gatavas uzņemties savu pienākumu veikšanu. Mēs piedzīvotu ļoti dramatisku situāciju, ja rīt ļoti vārajos un jutīgajos Vidusjūras ūdeņos notiktu naftas noplūde. Šī iemesla dēļ es vēlos jums vēlreiz pateikties par pilno atbalstu tam, lai šī trešā jūrlietu pakete tiktu efektīvi īstenota un lai mums būtu efektīva karogvalstu kontrole un skaidri noteikta kuģu īpašnieku atbildība. Tas ir ļoti būtiski, ja vēlamies novērst šāda veida katastrofas.
<P>
Jebkurā gadījumā paldies jums, ka izvirzījāt šo jautājumu, kas dod mums iespēju vēlreiz uzsvērt to, cik absolūti vajadzīga ir kuģošanas drošība.
<SPEAKER ID="246" NAME="Gerardo Galeote" AFFILIATION="PPE-DE">
(ES) Priekšsēdētāja kungs, procedūras jautājums. Komisārs pieminēja Gibraltāra ūdeņus. Es nezinu, vai tā bija tulkošanas kļūda vai komisāra misēklis. Es vēlos lūgt viņu izteikties skaidri šajā jautājumā, jo, kā viņš ļoti labi zina, par šo ūdeņu piederību starp Apvienot Karalisti un Spāniju ir strīds.
<P>
Es vēlos lūgt viņam to precizēt.
<SPEAKER ID="247" NAME="Jacques Barrot">
Komisijas priekšsēdētāja vietnieks. - (FR) Priekšsēdētāja kungs, es nevēlējos paust nostāju šajā jautājumā, es vienkārši norādīju kuģa bojāejas ģeogrāfisko atrašanās vietu, kas ir Alhesirasa, Gibraltārs. Lūdzu, nepārprotiet mani, es nevēlējos atrisināt strīdu, kurš turklāt nav manā kompetencē.
<SPEAKER ID="248" NAME="Graham Watson" AFFILIATION="ALDE">
Priekšsēdētāja kungs, komisāram bija absolūta taisnība. Tas notika Gibraltāra teritoriālajos ūdeņos, un protokolā jāieraksta, ka ne avārija, ne ,,New Flame” nogrimšana nenotika Gibraltāra vai Alhesirasas līcī, lai kā to dēvētu. Tas notika aiz klints dienvidaustrumu malas Vidusjūrā, un tas skaidri jānorāda protokolā.
<SPEAKER ID="249" NAME="Priekšsēdētājs">
Es esmu saņēmis rezolūciju priekšlikumus, kas iesniegti atbilstīgi Reglamenta 103. panta 2. punktam.
<P>
Debates ir slēgtas.
<P>
Balsojums notiks ceturtdien, 2008. gada 24. aprīlī.
<P>
Rakstiskie paziņojumi (142. pants)
<SPEAKER ID="250" NAME="Kartika Tamara Liotard  " AFFILIATION="GUE/NGL">
rakstiski. - (NL) ,,New Flame” kuģa bojāejas gadījums šķiet galvenokārt koncentrēts uz nesaskaņām attiecībā uz Gibraltāru starp Apvienoto Karalisti un Spāniju. Būtiski, lai diplomātisko ieroču žvadzināšana nepārmāktu vides katastrofas draudus Spānijas piekrastē. Tā galu galā ir patiesā problēma. Vides aizsardzībai vienmēr jābūt prioritātei.
<P>
Tad vēl ir atbildības problēma. Jau neskaitāmas reizes tas ir kuģis, kas kuģo zem ,,izdevīguma karoga”, lai tam nebūtu jāievēro tiesību akti un jāmaksā nodokļi, un tad tas iekļūst nepatikšanās. ES vajadzētu būt iespējai rīkoties, lai novērstu starptautisko noteikumu neievērošanu. Ir jābūt kristālskaidram, kas ir atbildīgs šāda veida avārijas gadījumos.
