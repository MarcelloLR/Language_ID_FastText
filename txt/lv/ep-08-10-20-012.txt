<CHAPTER ID="012">
Vienas minūtes runas par politiski svarīgiem jautājumiem
<SPEAKER ID="026" NAME="Priekšsēdētājs">
Nākamais punkts ir vienas minūtes runas par politiski svarīgiem jautājumiem.
<SPEAKER ID="027" NAME="Petya Stavreva" AFFILIATION="PPE-DE">
Priekšsēdētāja kungs, kolēģi deputāti, viens no lielākajiem izaicinājumiem Bulgārijai ir Eiropas fondu resursu pārredzama izmantošana. Mūsu valstij ir bijuši nopietni trūkumi darbā ar pirmspievienošanās programmām, kā dēļ tika bloķēti simtiem miljonu eiro PHARE, ISPA un SAPARD programmās. Šie bloķētie fondi ir nopietns Eiropas Komisijas mājiens, kas Bulgārijas valdībai ir jāsaprot pareizi, un tai ir steidzami jāīsteno pasākumi, kurus tā ir apsolījusi.
<P>
Līdzīgi kā mūsu Eiropas partneriem arī visiem Bulgārijas iedzīvotājiem ir jāizrāda lielāka apņēmība un izlēmība, cīnoties pret korupciju un organizēto noziedzību, kā arī nodrošinot uzticamu, efektīvu Eiropas fondu izmantošanas kontroli. Mēs nevaram atļauties neveiksmīgu sākumu, strādājot ar Kopienas struktūrfondu finanšu resursiem, jo tas būs nāvējoši Bulgārijas ekonomikai, lauksaimniecībai, infrastruktūrai, vidējo un mazo uzņēmumu nozares attīstībai un galu galā ārkārtīgi svarīgajam Bulgārijas dzīves standartu uzlabojumiem. Diemžēl par mūsu valsts pieļautajām kļūdām un nepilnībām Eiropas fondu izmantošanā galvenokārt cieš parastie iedzīvotāji, nevis valsts vadītāji.
<P>
Pievienošanās Eiropas Kopienai deva mums iespēju strādāt ar Eiropas naudu, bet mums tas ir jādara, ievērojot Eiropas noteikumus. Tas ir arī valsts interesēs. Tādēļ mēs nedrīkstam sevi maldināt ar domu, ka mēs varam izlabot savas kļūdas, nepārveidojot sistēmu.
<SPEAKER ID="028" NAME="Iliana Malinova Iotova   -" AFFILIATION="PSE">
Dāmas un kungi, pasaule piedzīvo finanšu krīzi, kuras apmēru un sekas vēl neviens nevar precīzi paredzēt. Tāpat tiek salīdzināta ar divdesmitā gadsimta divdesmito gadu Lielo depresiju ASV. Šobrīd ir svarīgi darboties kopā, lai pārvarētu krīzi. Gadu pirms vēlēšanām, esot krīzes situācijā, mēs saskaramies ar lielāko pārbaudījumu. Vai nu cilvēki kļūs pārliecināti par Eiropas projekta būtību un nozīmi, vai arī panāksim pretēju rezultātu un pastiprināsim viņu skepticismu. Šobrīd mums visvairāk ir vajadzīgs, lai tiktu parakstīts Lisabonas līgums.
<P>
Mūsu līdzšinējie kopējie centieni jau dod pirmos pozitīvos rezultātus. Mums ir jāturpina šie centieni vismaz trijos virzienos, jo, lai gan banku nozares stabilizēšana ir galvenā neatliekamā vajadzība, ar to vien nepietiek. Šobrīd mēs vienkārši ārstējam simptomus, neķeroties pie cēloņiem. Turpmākajiem Eiropas tiesību aktiem ir jāstiprina mehānismi, kas kontrolē un regulē finanšu tirgus. Mums ir vajadzīga tādu konkrētu pasākumu plaša mēroga pakete, kas mazinās krīzes ietekmi uz ekonomiku, ražošanu un īpaši uz sociālo jomu.
<P>
Pēdējais, bet ne mazāk svarīgais ir tas, ka mums ir vajadzīga atsevišķa, īpaša pasākumu programma jaunajām dalībvalstīm, kas vēl nav sasniegušas Eiropas finanšu tirgus attīstības līmeni, bet kuras apdraud šīs krīzes netiešās sekas: arvien mazāki ieguldījumi, arvien lielākas kredītu izmaksas un arvien mazāks eksports.
<SPEAKER ID="029" NAME="Alexander Alvaro" AFFILIATION="ALDE">
(DE) Priekšsēdētāja kungs, gan pirms, gan pēc Eiropas vēlēšanām mēs dzirdēsim ierasto nožēlojamo novērtējumu, ka Eiropa ir pārāk atsvešināta no saviem iedzīvotājiem. Es sev jautāju, ko Eiropas Parlaments dara šajā sakarā?
<P>
Pirms kāda laika mēs ar kolēģi tiešsaistē iesniedzām lūgumrakstu, kas tiek izskatīts komitejā tāpat kā citi lūgumraksti. Šo lūgumrakstu ir parakstījuši apmēram pusotra miljona cilvēku; šis skaitlis ir gandrīz vienāds ar Igaunijas iedzīvotāju skaitu. Pēc Lūgumrakstu komitejas priekšsēdētāja Libicki kunga izdarītā spiediena šis jautājums tika izskatīts Priekšsēdētāju konferencē, prasot, lai Parlamentā tiek atļautas debates par to, kā principā ir jāizskata lūgumraksti, kas iesniegti tiešsaistē. Tas, ka attiecīgais lūgumraksts ir saistīts ar Parlamenta darba vietu vienā vietā, nav svarīgi, jo mēs bieži diskutējam par pretrunīgiem jautājumiem, un es arī apzinos, ka ne visi man piekrīt. Tomēr atteikšanās atļaut šādas debates un sūdzības par to, cik ļoti Eiropa ir atsvešināta no saviem iedzīvotājiem, ir savstarpēji nesaderīgi jautājumi.
<P>
Es vēlētos, lai Priekšsēdētāju konference kaut ko dara šajā sakarā un, iespējams, patur to prātā, kad atkal tiks izteiktas sūdzības par Eiropas atsvešinātību no tās iedzīvotājiem.
<SPEAKER ID="030" NAME="Hanna Foltyn-Kubicka" AFFILIATION="UEN">
(PL) Priekšsēdētāja kungs, ekonomiskā krīze, kas ietekmē Eiropas un pasaules valstis, var palīdzēt dažiem pārlieku entuziastiskiem indivīdiem nākt pie prāta. Krīze ir vēl viens iemesls nebūvēt Ziemeļu gāzes cauruļvadu. Es ticu, ka ekonomikas dati galu galā pārliecinās tos, kas atsakās ņemt vērā ģeopolitiskos argumentus, proti, to, ka nav saprātīgi kļūt atkarīgiem no viena energoresursu piegādātāja, vajadzību pēc iekšējas solidaritātes starp ES dalībvalstīm un reālos draudus Baltijas jūras ekosistēmai.
<P>
Tas ir plaši zināms, ka cauruļvada būvniecība un izmantošana jūras dzelmē ir ievērojami dārgāka par ierosināto sauszemes alternatīvu. Gazprom nav izskatījis alternatīvu maršrutu caur politiski un ekonomiski stabilām valstīm, kas visas ir NATO vai ES locekles. Tas liek domāt, ka ieguldītājiem labākajā gadījumā ir apšaubāmi nolūki. Pasaules biržu sabrukuma laikā Maskavas birža cieta īpaši smagi. Biržas grūtības var dot labāku mācību nekā visi veselā saprāta argumenti, starp tiem arī Eiropas Parlamenta atzinums, kurā tiek aicināts nopietni apsvērt sauszemes maršruta izveidi šim riskantajam pasākumam. Šeit iederētos poļu teiciens, ka "ikvienam mākonim ir sudraba maliņa”, tomēr šis mākonis patiesībā ir ļoti melns.
<SPEAKER ID="031" NAME="Tunne Kelam" AFFILIATION="PPE-DE">
Priekšsēdētāja kungs, pagājušajā nedēļā Amnesty International ziņoja par iespējamu atentātu pret krievu juristi un cilvēktiesību aizstāvi Karina Moskalenko. Viņas automašīnā tika atrastas mazas dzīvsudraba bumbiņas. Karina Moskalenko Krievijas iedzīvotāju labā Strasbūras Cilvēktiesību tiesā ir uzvarējusi apmēram 30 tiesas prāvas pret Krievijas valsti, un tieši šeit Strasbūrā notika mēģinājums viņu noindēt. Nākamajā dienā bija paredzēts, ka viņa tiesas uzklausīšanā Maskavā pārstāvēs nogalinātās Anna Politkovskaya ģimeni. Tagad izskatās, ka pēc neatkarīgo žurnālistu slepkavību sērijām Krievijā ir pienākusi neatkarīgo juristu kārta. Tādēļ mums ir steidzami visstingrākajā veidā jāizrāda solidaritāte, lai aizstāvētu cilvēkus, kas palīdz tiem, kuri nevar palīdzēt paši sev.
<SPEAKER ID="032" NAME="Ioan Mircea Paşcu" AFFILIATION="PSE">
Priekšsēdētāja kungs, jebkuras institucionālas struktūras, arī ES, īsta pārbaude notiek krīzes laikā, un mūs ir piemeklējusi krīze. Tā saukto jauno dalībvalstu integrācija nav pilnīga, visas dalībvalstis vēl nav ratificējušas Lisabonas līgumu, un mūsu atkarība no importētās enerģijas palielinās.
<P>
Diemžēl, lai gan kopējie pasākumi ir ārkārtīgi svarīgi, tie tiek īstenoti lēni un ar grūtībām, jo dalībvalstis dod priekšroku individuālai pieejai. Ja mēs ļausim šīm individuālajām pieejām dominēt, ES nonāks lielās briesmās neatkarīgi no morālā aspekta, ka tiem, kuri visvairāk no ES ir guvuši, ir lielāks pienākums nodrošināt, ka tā kļūst stiprāka, nevis vājāka. Tas pats attiecas arī uz NATO. Šobrīd vairāk nekā jebkad agrāk mums ir vajadzīga kopēja analīze, kopēja uztvere, kopēja nostāja un kopēja rīcība attiecībā uz arvien lielākajiem izaicinājumiem, ar ko mēs saskaramies.
<P>
Strādāsim kopā, lai mūs neapvainotu, ka mēs izniekojam visievērojamāko veiksmīgas sadarbības piemēru kontinentā, ko karš ir postījis pārāk ilgi.
<SPEAKER ID="033" NAME="Fiona Hall" AFFILIATION="ALDE">
Priekšsēdētāja kungs, ņemot vērā, ka energoefektivitātes uzlabošana ir visefektīvākais CO2 emisiju samazināšanas veids un ka saskaņā ar 2006. gada direktīvu valsts sektoram ir jārāda piemērs šajā jautājumā, es paužu nožēlu, ka nav sasniegti nekādi energoefektivitātes uzlabojumi saistībā ar lielākajiem remontdarbiem, kas tika veikti Strasbūras Parlamenta ēkā. Es vēlētos uzzināt, kur var apskatīt ēkas energoefektivitātes sertifikātu?
<P>
Turklāt tas ir pilnīgi nepieņemami, ka iestādes ļauj EP deputātiem Parlamenta gaiteņos parakstīties uz dabiska lieluma buļļa maketa, lai atbalstītu rakstisko deklarāciju pret buļļu cīņām, bet neatļauj parakstīt plakātu, lai atbalstītu rakstisko deklarāciju, kurā tiek aicināts noteikt Eiropas Parlamenta darba vietu vienā vietā. Strādājot vienā darba vietā, mēs vislabāk varētu samazināt enerģijas patēriņu un katru gadu ietaupīt EUR 200 miljonus.
<SPEAKER ID="034" NAME="Seán Ó Neachtain" AFFILIATION="UEN">
(GA) Priekšsēdētāja kungs, Eiropas Komisijai tagad ir jāpārskata Dzīvotņu direktīvas darbība Eiropas Savienībā. Manuprāt, šī direktīva tiek piemērota pārāk strikti, jo šobrīd ir vajadzīgs lielāks elastīgums.
<P>
Direktīvas īstenošana kavē svarīgus infrastruktūras attīstības darbus Īrijas rietumos, un tas ir ietekmējis Galway pilsētas ārējo apvedceļu Šis ceļš ir steidzami vajadzīgs, un Galway pilsēta un tās iedzīvotāji cietīs, ja nevarēs turpināt šos attīstības darbus.
<P>
Nekad nebija domāts, ka šī direktīva kavēs svarīgus valsts būvdarbus. Komisāram Dimas kungam šobrīd ir jārīkojas un jāpārskata šī direktīva, lai nodrošinātu, ka tā neizjauc svarīgus attīstības darbus, kas varētu stiprināt reģiona ekonomiku.
<SPEAKER ID="035" NAME="Brigitte Fouré" AFFILIATION="PPE-DE">
(FR) Priekšsēdētāja kungs, pasaulē jau vairākas nedēļas valda nopietna finanšu krīze. Bieži tiek apgalvots, ka tās iemesls ir nekontrolēta kapitālisma pārmērības, dzīšanās pēc peļņas, kuras pamatā nav nekas konkrēts, un nespēja regulēt finanšu sistēmu. Un, protams, šī analīze ir visnotaļ pareiza! Tomēr mazāks uzsvars ir likts uz nestabilo situāciju, kādā mūsu valūta būtu nonākusi bez Eiropas Savienības ekonomikas un monetārās politikas. Kā tika norādīts, eiro ir izturējis krīzi labāk nekā to būtu varējusi marka, franks vai lira. Tāpat ir visnotaļ skaidrs, ka lēmumiem, ko pirms astoņām dienām pieņēma Eirogrupa, par Eiropas Savienības Padomes priekšsēdētāja iniciatīvu ir bijusi tūlītēja ietekme uz finanšu tirgiem. Protams, būs jāveic pasākumi, lai nepieļautu, ka finanšu krīze atkārtojas nākotnē. Tomēr, lai tie būtu efektīvi, tie būs jāveic Eiropas līmenī. Šī krīze mums parāda, ka Eiropas Savienība ir spēcīga, kad tā rīkojas vienoti. Tā demonstrē, ja demonstrēšana vispār bija vajadzīga, ka Lisabonas līgumā paredzētie institucionālie uzlabojumi tagad ir vajadzīgāki nekā jebkad agrāk. Tādēļ mums vajag rezultatīvāku Eiropu un labāku Eiropu.
<SPEAKER ID="036" NAME="Antonio Masip Hidalgo" AFFILIATION="PSE">
(ES) Eiropas Futbola asociāciju savienība slikti izturas pret Atlético Madrid, tās līdzjutējiem un pat Spānijas policiju. Tomēr problēma ir plašāka, jo šīs federatīvās organizācijas tiecas palielināt sankcijas, kad cilvēki vēršas parastajās tiesās.
<P>
Šis viduslaiku jēdziens par vienu likumu man un citu likumu pārējiem ir pretrunā mūsu tiesību aktiem un Eiropas iestādēm. Tādēļ mums ir jāreaģē. Īstenībā viss beigsies ar to, ka mums nāksies reaģēt, jo šiem patvaļīgajiem viduslaiku tirāniem ir jāievēro Eiropas tiesību akti un parastās procesuālās garantijas.
<SPEAKER ID="037" NAME="Magor Imre Csibi" AFFILIATION="ALDE">
(RO) Tiesību akta priekšlikumam, ko pagājušajā nedēļā izvirzīja Eiropas Komisija attiecībā uz nelikumīgu mežu izciršanu, vajadzēja iezīmēt lielu visu to cilvēku uzvaru, kas gadu gaitā ir aktīvi piedalījušies kampaņā pret nelikumīgām kailcirtēm. Tomēr Komisija ir izvēlējusies pieņemt minimālu, pat ideālistisku risinājumu, lai risinātu ļoti reālu problēmu.
<P>
Nav tāda standarta, kas apliecinātu, ka kokmateriāli ir iegūti likumīgā ceļā. Piegādātājiem nav jāpierāda, vai viņu prece ir iegūta likumīgi. Pat šādu kokmateriālu atrašanās īpašumā un to tirdzniecība netiek tieši uzskatīta par kriminālnoziegumu. Ja ikviens pēc vēlēšanās var radīt standartus un ja nepastāv neatkarīgs valsts mehānisms šo darbību uzraudzībai, tad Eiropas Savienība tikai veicina pašreizējās nelikumīgās darbības. Tas ir apkaunojoši, ka mēs sevi uzslavējam un sakām, ka esam paveikuši labu darbu, ja īstenībā Eiropas Savienības tirgū laisto kokmateriālu likumības kontroles pasākumi joprojām ir ārkārtīgi pavirši.
<P>
Eiropas Parlamentam ir jāpieņem stingrāka nostāja cīņā par to, lai apturētu nekontrolētu kailciršu ciršanu. Šajā sakarā es aicinu visu politisko grupu kolēģus strādāt kopā, lai ievērojami uzlabotu Komisijas priekšlikumu. Tikai pieņemot skaidru, efektīvu tiesību aktu, mēs varēsim stingri pateikt piegādātājiem, ka mēs necietīsim nelikumīgu kokmateriālu tirdzniecību ES.
<SPEAKER ID="038" NAME="Ioannis Varvitsiotis" AFFILIATION="PPE-DE">
(EL) Priekšsēdētāja kungs, FYROM premjerministrs Gruevski kungs pagājušajā nedēļā mēģināja sacelt lielu kņadu, kas nonāca pat līdz Briselei. Fakti ir vienkārši: četri FYROM žurnālisti, kas mēģināja ierakstīt kādas nelielas grupas reakciju uz militārām lauka mācībām, tika nogādāti policijas iecirknī personību pārbaudei, jo viņiem nebija līdzi personu apliecinošu dokumentu. Viņi tika turēti policijas iecirknī tikai 20 minūtes. Es uzskatu Gruevski kunga rīcību par pilnīgi nepieņemamu.
<P>
Es arī vēlētos nosodīt Gruevski kunga rīcību, jo pirms dažām dienām viņš neļāva Grieķijas armijas vienībām, kas bija NATO militāro spēku sastāvā, doties uz Kosovu, šķērsojot Skopjē. Bet tai pašā laikā viņš vēlas, lai viņa valsts iestātos NATO.
<SPEAKER ID="039" NAME="Evgeni Kirilov" AFFILIATION="PSE">
Priekšsēdētāja kungs, pagājušajā nedēļā es kopā ar EP delegāciju apmeklēju Azerbaidžānu, lai novērotu prezidenta vēlēšanas, kas visumā notika saskaņā ar demokrātiskiem standartiem. Mums bija virkne tikšanos ar Parlamenta deputātiem, augsta līmeņa amatpersonām, kā arī ārlietu ministru. Man jāsaka, ka pastiprinājās manas sākotnējās bažas, ka praktiski nekas nav darīts Nabucco projekta sakarā. Azerbaidžāna pat nezina par šī projekta sistēmu.
<P>
Eiropas Komisija līdz šim neko citu nav darījusi, bet tikai parakstījusi vispārēju vienošanos par sadarbību enerģētikas jomā. Manuprāt, tas ir smieklīgi, ka komisāri visu laiku cēli runā par to, cik šis projekts ir svarīgs visai Eiropai, un tajā pašā laikā atstāj atsevišķu ES dalībvalstu ziņā risināt sarunas par nosacījumiem. Manā valstī Bulgārijā mēs bieži sakām, ka nav dūmu bez uguns. Bet šajā konkrētajā gadījumā ir pārāk daudz dūmu bez uguns, un mēs visi zinām, ka mēs saskaramies ar ļoti spēcīgu konkurenci. Ja Komisija pietiekami drīz nekļūs aktīva, viss projekts būs vienos dūmos.
<SPEAKER ID="040" NAME="Eoin Ryan" AFFILIATION="UEN">
Priekšsēdētāja kungs, manuprāt, mēs visi priecāsimies, kad finanšu tirgos sāks atgriezties kaut kāda stabilitāte. Diemžēl krīze nav vienā jomā, un ir jāņem vērā arī citas jomas. Viena no tām ir visa kredītkaršu joma.
<P>
Pašreizējā kredītu izmantošana ir izrādījusies ilgtspējībai kaitīga gan individuālā, gan plašākā līmenī. Televīzijas programmās, laikrakstos un žurnālos pēdējos gados ir izcelts tādu cilvēku apdraudējums, kam ir vairākas kredītkartes un kam ir grūtības apmaksāt pat vienu no šīm kartēm. Protams, katra indivīda ziņā ir rīkoties atbildīgi šajā sakarā, bet arī finanšu iestāžu ziņā un arvien vairāk mazumtirgotāju ziņā ir rīkoties atbildīgi, reklamējot šīs kartes un izsniedzot tās.
<P>
Mūsu kā sabiedrības pārstāvju ziņā ir nodrošināt, ka mūsu iedzīvotāji ir pienācīgi informēti. Mēs varam stabilizēt savus tirgus, mēģināt uzlabot tirgu likviditāti, bet, ja mēs nerisinām jautājumu par atbildīgu kredītu izmantošanu ne tikai valsts un starptautiskā līmenī, bet visos ekonomikas sistēmas līmeņos, tad galu galā atgūšanās visdrīzāk būs ierobežota un ilgtspējai kaitīga. Paskatoties kontekstā, kredītkaršu nodrošinātais tirgus ir apmēram tikpat liels kā aizdevumu ķīlu tirgus.
<SPEAKER ID="041" NAME="Lívia Járóka" AFFILIATION="PPE-DE">
Priekšsēdētāja kungs, katru gadu tūkstošiem vecmāmiņu, māšu un meitu kļūst par krūts vēža upuriem. Šī slimība īpaši skar eiropietes, jo Eiropas sievietes visbiežāk saslimst ar krūts vēzi, un katru gadu tiek diagnosticēti 430 000 jauni saslimšanas gadījumi.
<P>
Pirmais solis cīņā pret šo briesmīgo slimību ir informētība. Šomēnes eiropiešiem ir jākoncentrējas uz agrīnu vēža atklāšanu kā galveno preventīvo līdzekli. Atklāšana ir ļoti liela un svarīga problēma šajā sakarā, jo, piemēram, ASV 41 % saslimšanas gadījumu tiek diagnosticēts ļoti agrīnā posmā salīdzinājumā ar 29-30 % Eiropā.
<P>
Tomēr katra desmitā sieviete ES saslims ar krūts vēzi līdz 80 gadu vecumam; turklāt katrās divās ar pusi minūtēs vienai sievietei tiek diagnosticēts krūts vēzis. Krūts vēža skarbā realitāte ir tāda, ka katrās septiņās ar pusi minūtēs viena sieviete mirst no šīs slimības. Eiropā 2006. gadā no krūts vēža nomira 132 000 sievietes. Šī gada oktobrī visos lēmumu pieņemšanas līmeņos ir jāīsteno pasākumi, lai uzlabotu informētību par krūts vēzi, agrīno atklāšanu un novēršanu.
<SPEAKER ID="042" NAME="Richard Corbett" AFFILIATION="PSE">
Priekšsēdētāja kungs, daudzu mūsu dalībvalstu iedzīvotāji nesaprot, īpaši ekonomiskās krīzes laikā, kā mēs katru gadu drīkstam tērēt gandrīz EUR 200 miljonus, lai braukātu uz Strasbūru, ja tagad, mēs trīs mēnešus esam ļoti veiksmīgi strādājuši tikai Briselē.
<P>
Turklāt bieži tiek vainots tieši Parlaments, lai gan, protams, dalībvalstīm un valstu valdībām ir pilnvaras šo situāciju labot.
<P>
Tā kā Francijas prezidentūra ir šeit, es vēlētos aicināt valdības pārskatīt šo jautājumu, un tā kā mēs visi zinām, ka mums būs vajadzīgs risinājums, kas būs pieņemams Francijai un Strasbūrai, es vēlētos ierosināt, ka apmaiņā pret to, ka Parlamenta sēdes tiktu pārceltas uz Briseli, varbūt Eiropadomes sēdes varētu notikt Strasbūrā? Tam būtu noteikta institucionāla loģika. Komisijai, Parlamentam un pastāvīgajai Ministru padomei, kas ikdienā sadarbojas, ir jāatrodas vienā pilsētā - Briselē. Eiropadomei, kas ir stratēģiska struktūra, ir jāievēro zināma distance no ikdienas darbībām. Tā varētu tikties Strasbūrā, kas Strasbūrai dotu tikpat lielu prestižu kā Eiropas Parlamenta sēdes.
<SPEAKER ID="043" NAME="Philip Bradbourn" AFFILIATION="PPE-DE">
Priekšsēdētāja kungs, gadu gaitā ir kļuvis arvien skaidrāks, ka ES nodokļu maksātājiem ir apnicis katru gadu maksāt EUR 200 miljonus, lai mēs varētu četras dienas nedēļā strādāt Strasbūrā. Bet, kā mani informēja, šo pārbraucienu ietekme uz vidi katru gadu ir 13 000 transatlantiskie laineru reisi, un tas ir laikā, kad Parlaments pats mēģina Eiropas uzņēmumiem piemērot drakonisku vides aizsardzības regulējumu. Tas noteikti ir gadījums, kuru var aprakstīt kā "klausies uz maniem vārdiem, neskaties uz maniem darbiem”.
<P>
Augusta un septembra notikumi ir pierādījuši, ka nav vajadzības braukāt uz šejieni, ka Parlamenta ēka Briselē var pilnībā nodrošināt mūsu oficiālās sēdes un ka ES iedzīvotāji būtu daudz priecīgāki, ja mēs pārtrauktu šo regulāro ikmēneša braukāšanu. Manuprāt, tas ir muļķīgi, ka Parlaments tik ilgi nav spējis atrisināt šo jautājumu un izdarīt spiedienu uz Padomi, lai izbeigtu šo lidojošo cirku.
<SPEAKER ID="044" NAME="Priekšsēdētājs">
Paldies, visu laiku rodas jauni argumenti.
<SPEAKER ID="045" NAME="Glyn Ford" AFFILIATION="PSE">
Priekšsēdētāja kungs, jūs priecāsieties uzzinot, ka es nerunāšu par Strasbūru vai pat par to, ka jūsu redze pasliktinās, jo izrādās, ka apmēram puse jūsu nosaukto deputātu nav šajā telpā.
<P>
Es vēlos runāt par Penhallow ugunsgrēku, ko es šeit Parlamentā esmu pieminējis jau iepriekš, par ugunsgrēku, kas notika manā vēlēšanu apgabalā pagājušā gada 17. un 18. augustā. Nesen tika publicēts informatīvs izdevums, kurā apgalvots, ka avārijas durvis bijušas nepiemērotas, ka smidzinātāji īstenībā būtu izglābuši viesnīcu no ugunsgrēka un ka faktiski ugunsgrēks izcēlās ļaunprātīgas dedzināšanas rezultātā. Jāatzīst, ka tie ir pieņēmumi, ko izdarījis nepieredzējis ugunsdzēsējs, bet problēma ir tāda, ka nedz ugunsdzēsības dienests, nedz policija nav publicējuši oficiālo ziņojumu.
<P>
Tā kā komisāre Kunevas kundze šobrīd izskata priekšlikumu uzlabot viesnīcu ugunsdrošību visā Eiropā, es vēlos viņai lūgt mudināt Apvienotās Karalistes iestādes publicēt ziņojumu, lai mēs varētu izprast šo jautājumu.
<SPEAKER ID="046" NAME="Anna Záborská" AFFILIATION="PPE-DE">
- (SK) Mēs mūsdienās bieži dzirdam teicienu, ka neviens nevar izaudzēt koku līdz debesīm. Bankas pārliecināja vājos un trūcīgos, ka ar aizdevumiem, kuru procentu likme ir 1 %, viņi varēs dzīvot labu dzīvi, vienlaicīgi nenorādot, ka šis 1 % attiecas tikai uz ierobežotu periodu un ka tas drīz strauji palielināsies. Dzīšanās pēc peļņas par katru cenu ir sagrāvusi finanšu sistēmu. Šī jautājuma rūpīgāku izpēti es atstāšu finanšu ekspertu ziņā. Es tikai vēlētos brīdināt par neierobežotu brīvību jomā, kas skar mani un kas šeit Parlamentā ir uzticēta man.
<P>
Mūsdienās sabiedrībās, kurās vīrieši un sievietes ir skaitāmi miljardos, tiek nogalinātas miljoniem meiteņu. Sieviešu izvēles brīvība kopā ar pirmsdzemdību diagnostiku ir kļuvusi par instrumentu sieviešu iznīcināšanai. Mēs visi labi saprotam, ka peļņa nevar palielināties bezgalīgi, un to pašu var droši teikt attiecībā uz morāli. Neierobežota brīvība kalpo pretēji mūsu interesēm. Mums jāiemācās saprast, kad koks ir sasniedzis savu dabisko lielumu, un cienīt to, kāds tas ir.
<SPEAKER ID="047" NAME="Csaba Sándor Tabajdi" AFFILIATION="PSE">
(HU) Priekšsēdētāja kungs, divās Ungārijas kaimiņvalstīs Austrijā un Slovēnijā ir notikušas vēlēšanas, un abās valstīs uzvarēja sociāldemokrāti. Jūs minējāt, ka mūsu kolēģis Borut Pahor ir nolicis savu mandātu un, iespējams, būs nākamais Slovēnijas premjerministrs. Es lūdzu iespēju uzstāties tāpēc, ka vēlēšanu notikumi Austrijā dara ārkārtīgi lielas raizes, proti, galēji labējie spēki šajās pēdējās vēlēšanās ir ieguvuši gandrīz 30 % balsu. Šie rezultāti satrauc visus Eiropas iedzīvotājus. Papildus finanšu krīzes pārvarēšanai vissvarīgākais Eiropas uzdevums ir ekstrēmisma neitralizēšana visā Eiropā. Es atzinīgi vērtēju to, ka sociāldemokrātu vadītājs un nākamais kanclers W. Fayman stingri uzstāja, ka nevar būt nekāda sadarbība ar galēji labējiem spēkiem Austrijā. Ņemot vērā "brūnos” draudus, visiem Eiropas labējiem un kreisajiem demokrātiskajiem spēkiem ir jāapvienojas. Paldies par uzmanību!
<SPEAKER ID="048" NAME="Csaba Sógor" AFFILIATION="PPE-DE">
(HU) Daudzvalodība un starpkultūru dialogs neizslēdz iespēju, ka tie, kas pieder pie vienas kultūras un runā vienā valodā, var satikties un veidot starptautiskas organizācijas un konsultatīvas struktūras. Starptautiskā organizācija, kas pārstāv franču valodā runājošos cilvēkus piecos kontinentos un 55 dalībvalstīs, atbalsta apmēram 200 miljonu franču valodā runājošu cilvēku politisko, kultūras un ekonomisko sadarbību. Pasaules Ebreju kongress kopš 1936. gada ir koordinējis savu locekļu interešu aizstāvību 100 valstīs. Pastāv arī Starptautiskā Ebreju parlamentāriešu padome. Rumānijas Ārlietu ministrijā ir departaments, kas rūpējas par ārvalstīs dzīvojošo rumāņu interesēm. Līdzīgam mērķim tika izveidots arī Ungārijas forums parlamenta deputātiem no Karpatu baseina. Ungārijas politiskie pārstāvji no astoņām valstīm tiekas vienreiz gadā, lai pārrunātu interesējošos jautājumus, kā arī savu kopienu un valstu nākotni. Tas ir pretēji Eiropas normām, ka kopienai - vai tā būtu franču, ebreju, rumāņu vai ungāru - uzbrūk par tās miermīlīgajiem centieniem aizsargāt savas intereses, kā tas šobrīd notiek Slovākijā. Paldies!
<SPEAKER ID="049" NAME="Silvia-Adriana Ţicău" AFFILIATION="PSE">
(RO) TEN-T tīkls (Eiropas Transporta tīkls) pašlaik saskaras ar vairākām lielām problēmām. No vienas puses, ir konstatēta kavēšanās ar apmēram 30 prioritāru projektu īstenošanu, jo trūkst iesaistīto dalībvalstu finansējuma, bet, no otras puses, jau kopš 2005. gada ir bijusi vēlme paplašināt TEN-T tīklu, lai apvienotu Eiropas transporta sistēmu ar ES kaimiņvalstu transporta sistēmu.
<P>
Seminārā, ko nesen organizēja Komisija, tika uzsākta virkne praktisku debašu un apspriežu attiecībā uz 2010. gadā paredzēto TEN-T prioritāro projektu pārskatīšanu. Manuprāt, mums vajag, lai starp Bukaresti, Konstanci un Sofiju būtu ātrvilcienu satiksme ar pārējām Eiropas galvaspilsētām. Turklāt Rumānijas ostu un lidostu attīstība un pārrobežu transporta projektu īstenošana uz robežas starp Rumāniju, Moldovu un Ukrainu ir atkal jāiekļauj prioritāro TEN-T projektu sarakstā.
<P>
Turklāt Komisijas TRAN delegācija, kas apmeklēja Rumāniju oktobra sākumā, atbalsta vajadzību piešķirt Donavai augstāku prioritāti Eiropas transporta politikas izstrādē.
<SPEAKER ID="050" NAME="Kathy Sinnott" AFFILIATION="IND/DEM">
Priekšsēdētāja kungs, pirms trim nedēļām globālā finanšu krīze, kas draudēja sagraut ASV banku sistēmu, sākās šajā Atlantijas okeāna pusē. Daudziem maniem vēlētājiem ekonomiskā katastrofa ir bijusi teorētiska, bet tagad tā no attāla drauda ir kļuvusi par smagu realitāti, kad tiek zaudētas darbavietas, māju cenas krītas un tiek samazināti sociālie pakalpojumi.
<P>
Es atzinīgi vērtēju Komisijas un dalībvalstu ātro rīcību, nodrošinot noguldījumus un atbalstot banku kapitālu, jo nav vajadzīgs ilgs laiks, lai globāla krīze kļūtu par vietēju krīzi.
<SPEAKER ID="051" NAME="Zita Pleštinská" AFFILIATION="PPE-DE">
- (SK) Komunistu režīms Centrāleiropā uzskatīja baznīcu par iekšēju ienaidnieku un sāka no tās baidīties īpaši 1978. gada 16. oktobrī, kad polis Karol Wojtyla tika ievēlēts par pāvestu.
<P>
Es vēlētos izmantot šo iespēju, lai pateiktos saviem poļu kolēģiem par uzaicinājumu pievienoties grupai, kas Eiropas Parlamentā organizē pasākumu, lai atzīmētu pāvesta John Paul II valdīšanas 30. gadadienu un 20. gadadienu, kopš viņš uzstājās ar runu Eiropas Parlamentā Strasbūrā. Viņa aicinājums: "Nebaidieties!” bija izšķirošs, deva drosmi īpaši kristiešiem un pavēra ceļu garīgai revolūcijai, kas tuvināja totalitārā komunisma sabrukumu Centrāleiropā.
<P>
Šobrīd cilvēce kārtējo reizi atrodas krustcelēs. Mēs vai nu pārveidosim savu pasauli par plaukstošu dārzu, vai arī to sagrausim. Es esmu stingri pārliecināta, ka mums šobrīd vairāk nekā jebkad agrāk ir jāpievērš lielāka uzmanība John Paul II vēstījumam.
<SPEAKER ID="052" NAME="Harlem Désir" AFFILIATION="PSE">
(FR) Priekšsēdētāja kungs, es vēlētos atbildēt R. Corbett un pārējiem, kas runātāja par mūsu atgriešanos Strasbūrā un ar to saistītajām izmaksām.
<P>
Tā ir taisnība, ka Eiropa dažkārt nerīkojas saprātīgi. Lai gan tā mēģina būt racionāla, tai patīk arī simboli. Tā nav centralizēta valsts, un mēs nedarbojamies tikai ar vienu galvaspilsētu, kurā atrodas visas mūsu iestādes. Dažas atrodas šeit Strasbūrā; Centrālā banka atrodas Frankfurtē; manuprāt, Zāļu aģentūra atrodas Apvienotajā Karalistē.
<P>
Par to visu nākas maksāt. Tomēr mēs arī zinām cenu, kāda jāmaksā, kad nav Eiropas; mēs to esam pietiekami daudz maksājuši vēstures gaitā. Tādējādi, ja EUR 200 miljoni ir viens no faktoriem, kas ļauj iestādēm pareizi darboties, un, piemēram, ļauj Eiropai labāk saprast finanšu tirgu problēmas un, iespējams, turpmāk ietaupīt vairāk nekā EUR 1 triljonu finanšu iestāžu glābšanas plānos, tad, manuprāt, tā ir cena, ko ir vērts maksāt, lai nodrošinātu pareizi funkcionējošu demokrātiju.
<SPEAKER ID="053" NAME="Rareş-Lucian Niculescu" AFFILIATION="PPE-DE">
(RO) Es lūdzu vārdu, lai varētu pievērst Parlamenta uzmanību nopietnajai problēmai attiecībā uz Eiropas finansējuma izmantošanas procesu lauku attīstībai Rumānijā. Man ar nožēlu jāsaka, ka Rumānijas iestādes sistemātiski pārkāpj principu, ka iespējamie šī finansējuma saņēmēji ir jānodrošina ar pareizu, pārskatāmu informāciju.
<P>
Nesen, tikai dienu pirms finansēšanas pieteikumu iesniegšanas sākuma datuma, tika publicēti pretendentu ceļveži diviem svarīgiem Rumānijas valsts lauku attīstības programmas pasākumiem, nerīkojot pat obligāto reklamēšanas un informācijas kampaņu. Birokrātija, kas saistīta ar finansējuma piešķiršanu lauku attīstībai, ikvienam pilsonim liekas vienkārši drausmīga. Vismaz viens mēnesis ir vajadzīgs, lai sagatavotu dažus pieprasītos dokumentus, bet projektu iesniegšanas atbilstīgā sesija beidzas attiecīgā mēneša beigās.
<P>
Manuprāt, Kopienas tiesību aktos ir jānosaka skaidrāki un striktāki noteikumi, lai izvairītos no šādām situācijām. Pretējā gadījumā Eiropas finansējums nespēs sasniegt attiecīgos mērķus.
<SPEAKER ID="054" NAME="Britta Thomsen" AFFILIATION="PSE">
(DA) Priekšsēdētāja kungs, komisār, dāmas un kungi, es vēlētos vērst Parlamenta uzmanību uz to, ka Dānijas valdība nav īstenojusi Direktīvu 2002/73/EK par vienlīdzīgu attieksmi. 2007. gada 21. martā Komisija nosūtīja Dānijas valdībai oficiāla paziņojuma vēstuli, kurā cita starpā norādīja, ka Dānija neievēro direktīvas noteikumus attiecībā uz struktūras izveidi, lai veicinātu, analizētu, uzraudzītu un atbalstītu vienlīdzīgu attieksmi pret sievietēm un vīriešiem. Dānijai bija šāda struktūra iepriekšējās valdības laikā, bet pašreizējā valdība to likvidēja tajā pašā gadā, kad tika ieviesta direktīva. Tagad Komisijai ir jārīkojas un jāliek Dānijas vadībai izveidot struktūru, kas nodrošinās, ka Dānijas sievietes vairs netiek atstātas novārtā attiecība uz vienlīdzīgu attieksmi un vienlīdzīgu darba algu. <BRK>
<SPEAKER ID="055" NAME="Colm Burke" AFFILIATION="PPE-DE">
Priekšsēdētāja kungs, Komisijas priekšlikuma par pacientu tiesībām uz pārrobežu veselības aprūpi mērķis ir paplašināt pacientu tiesības saņemt ārstēšanu ārvalstīs, ja viņi saskaras ar nepamatotu kavēšanos, saņemot ārstēšanu savā valstī.
<P>
Es nesen tiku informēts par pastāvīgu nepamatotu kavēšanos manā vēlēšanu apgabalā. Bērniem dienvidu reģiona Veselības aizsardzības un drošības aģentūrā ir jāgaida līdz pat 48 mēnešiem, lai saņemtu ortodontisko ārstēšanu. Turklāt pēdējo trīs gados gaidīšanas laiks ir kļuvis vēl garāks. Es patiešām ceru, ka ar pārrobežu priekšlikuma palīdzību mēs varēsim strādāt pie tā, lai samazinātu šādu nepamatotu kavēšanos un atvieglotu pacientiem došanos uz citu valsti, lai savlaicīgi saņemtu kvalitatīvu ārstēšanu. Galu galā visiem pacientiem ir tiesības saņemt augstas kvalitātes ārstēšanu tuvu mājām, bet gadījumos, kad noteikumos ir uzkrītoši trūkumi, viņiem ir jāļauj brīvi ceļot, lai saņemtu šo nepieciešamo ārstēšanu ārvalstīs.
<SPEAKER ID="056" NAME="Marie Panayotopoulos-Cassiotou" AFFILIATION="PPE-DE">
(EL) Priekšsēdētāja kungs, nesenā krīze mums ir iemācījusi, ka mums ir jāpaļaujas uz solidaritāti, nevis individuālismu un ka mums - Eiropas Savienībai - ir jāmaina savs dzīvesveids un jāpievērš īpaša uzmanība tam, lai katra dalībvalsts varētu efektīvi risināt pati savas problēmas.
<P>
Solidaritāte jāievēro attiecībā uz katru dzīves izpausmes veidu, nevis tikai uz ekonomiskajām problēmām. Jāciena nacionālais dzīvesveids, un šeit es runāju par svētdienu kā brīvdienu. Svētdiena kā brīvdiena tika pieņemta mūsu ēras ceturtajā gadsimtā, un mēs nedrīkstam pieļaut tādu Eiropas modeli, kas to atceltu.
<P>
Es ticu, ka nekas tāds Eiropā nekad nenotiks.
<SPEAKER ID="057" NAME="Pál Schmitt" AFFILIATION="PPE-DE">
(HU) Paldies, priekšsēdētāja kungs! Tieši pirms trim gadiem Horvātija sāka pievienošanās sarunas ar Eiropas Savienību. Apvienotās parlamentārās komitejas astotajā sanāksmē, kas notika pirms dažām dienām, mēs atzīmējām, ka šajā laikā Horvātija ir sasniegusi ievērojamus panākumus visās jomās. Šobrīd sarunas ir sāktas par 21 no 35 nodaļām. Turklāt valsts pieliek milzīgas pūles, lai veiktu vajadzīgās reformas un izpildītu pievienošanās kritērijus. Es esmu pārliecināts, ka Eiropas Komisija kopā ar progresa ziņojumu par Horvātiju, kas jāiesniedz 5. novembrī, iesniegs arī laika grafiku, kurš nodrošinās Horvātijas valdībai skaidru plānu, norādot, kā pievienošanās sarunas var pabeigt līdz 2009. gada beigām, tas ir, līdz Barroso kunga vadītās Komisijas pilnvaru termiņa beigām. Tomēr šis laika grafiks būs izpildāms tikai tad, ja mums izdosies paātrināt sarunas un ja Padome vēlēsies sākt sarunas par papildu nodaļām līdz gada beigām. Es esmu pārliecināts, ka Horvātijas pievienošanās kalpos par piemēru tās kaimiņvalstīm un vienlaicīgi par svarīgu stabilizējošo faktoru reģionā. Paldies!
<SPEAKER ID="058" NAME="James Nicholson" AFFILIATION="PPE-DE">
Priekšsēdētāja kungs, kā viens no trim Ziemeļīrijas EP deputātiem, kas bija iesaistīti sākotnējā PEACE finansējuma nodrošināšanā 1994. gadā, kurš, manuprāt, ir ievērojami veicinājis Ziemeļīrijas sociālo un ekonomisko labklājību, es vēlētos personīgi pateikties un paust atzinību par to cilvēku smago darbu, kuri gadu gaitā ir bez atlīdzības veltījuši savu laiku un ievērojami veicinājuši vietējo stratēģisko partnerattiecību darbu. Viņi uzņēmās īstenošanas slogu, kas, kā es zinu, bija ļoti apgrūtinošs uzdevums.
<P>
Šī gada decembrī viņi tiks atbrīvoti no amata, un viņi ir saņēmuši niecīgu pateicību par paveikto. Daudzi ir kritizējuši PEACE programmu, apsūdzot to, ka tās darba rezultāti nav izmērāmi. Tomēr es kritiķiem saku, ka viņi kļūdās: programma veicināja sadarbību un partnerattiecības vietējā līmenī, un tas nebūtu noticis bez PEACE finansējuma. Cilvēki tika apvienoti, lai strādātu partnerattiecībās, kas nekad nebūtu bijušas iespējamas bez PEACE programmas.
<P>
Es vēlētos jūs lūgt, priekšsēdētāja kungs, nosūtīt vēstuli vispārējai stratēģisko partnerattiecību valdei un izteikt Parlamenta - jo tieši Parlaments ir galvenais sasniegumu izmantotājs - pateicību cilvēkiem, kas bez ceremonijām tiks atstādināti pēc visiem šiem darba gadiem, kad viņi devīgi sniedza atbalstu cilvēkiem, kam viņi cerēja palīdzēt.
<SPEAKER ID="059" NAME="Ioannis Gklavakis" AFFILIATION="PPE-DE">
(EL) Priekšsēdētāja kungs, 16. oktobrī mēs atzīmējām Pasaules pārtikas dienu. Kad šī diena tika noteikta 1980. gadā, mērķis bija mazināt badu. Tomēr šobrīd mēs atrodamies paradoksālā situācijā, kad mums ir jācīnās ar diviem ļaunumiem: badu, kas skar attīstības valstis, un aptaukošanos, kas skar attīstītās valstis.
<P>
Šobrīd pasaulē bads apdraud apmēram 850 miljonus cilvēku, un apmēram 40 miljoni cilvēku katru gadu mirst no bada. Tiek prognozēts, ka 2 miljardi cilvēku cieš no bada un ka 55 % bērnu nāves gadījumu jaunattīstības valstīs ir saistīti ar nepietiekamu uzturu.
<P>
Tomēr rietumvalstu dzīvesveids ir radījis tādas slimības kā aptaukošanās, dažādu orgānu vēzis un diabēts: tiek prognozēts, ka līdz 2020. gadam šīs slimības būs iemesls 72 % nāves gadījumu. Es ierosinu, ka Eiropas Parlamentam ir jāsāk kampaņa par Vidusjūras diētas ievērošanu.
<SPEAKER ID="060" NAME="Avril Doyle" AFFILIATION="PPE-DE">
Priekšsēdētāja kungs, ja šonedēļ to apstiprinās, tad komisāra ieceltajai Baroness Ashton būs pienākums panākt pareizo līdzsvaru starp ES pārtikas nodrošinājumu un neatkarību pārtikas jomā, no vienas puses, un palīdzību jaunattīstības valstu tirgiem, veicinot brīvo tirdzniecību, no otras puses, neskatoties uz mūsu pašreizējām partnerattiecībām ar ĀKK valstīm, kas ir bijušas ārkārtīgi svarīgas gan šīm valstīm, gan mums.
<P>
Divpusējās tirdzniecības sistēma ir ievērojami veicinājusi labklājību pasaulē, atverot šādus tirgus, un Pasaules tirdzniecības organizācija (PTO) ir strādājusi ārkārtīgi efektīvi, nodrošinot vienlīdzīgākus konkurences nosacījumus nabadzīgākajām valstīm.
<P>
Tomēr neviens turpmākais PTO nolīgums nedrīkst atstāt neaizsargātas svarīgas mūsu ES ekonomikas nozares. Pieņemot pašreiz pieejamos priekšlikumus, tiktu apdraudēta turpmākā ES lauksaimnieciskā ražošana. Tiek prognozēts, ka Īrijā vien liellopu gaļas nozares produkcija varētu samazināties par EUR 120 miljoniem gadā un kopumā lauksaimnieciskās produkcijas vērtības samazinājums visā Īrijā varētu būt līdz pat EUR 450 miljoniem gadā.
<P>
Mēs nekad nedrīkstam piekrist tam, kas apdraudētu ES stratēģisko pārtikas nodrošinājumu, un komisāre savā jaunajā amatā rīkotos prātīgi, rūpīgi uzklausot Parlamenta bažas un ievērojot mandātu, ko tai ir piešķīrušas ES valstu valdības.
<SPEAKER ID="061" NAME="Priekšsēdētājs">
Ar to mēs noslēdzam šo darba kārtības punktu. Es ierosinu, lai deputāti lūdz vārdu tikai tad, ja viņi plāno ierasties uz sēdi.
