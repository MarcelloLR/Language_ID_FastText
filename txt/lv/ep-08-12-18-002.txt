<CHAPTER ID="002">
Informācijas atklāšanas prasības vidējiem uzņēmumiem un konsolidētu pārskatu sastādīšanas pienākums - Grāmatvedības prasības attiecībā uz vidējiem uzņēmumiem (debates) 
<SPEAKER ID="006" NAME="Priekšsēdētājs">
Nākamais punkts dienas kārtībā ir kopīgās debates par Ieke van der Burg kundzes ziņojumu Juridiskās komitejas vārdā par Eiropas Parlamenta un Padomes direktīvas priekšlikumu, ar kuru groza Padomes Direktīvas 78/660/EEK un 83/349/EEK attiecībā uz noteiktām informācijas sniegšanas prasībām vidējiem uzņēmumiem un konsolidētu pārskatu sagatavošanas pienākumu - C6-0173/2008 -, kā arī par Komisijas ziņojumu par grāmatvedības prasībām vidējiem uzņēmumiem.
<SPEAKER ID="007" NAME="Ieke van den Burg">
referente. - (NL) Priekšsēdētāja kungs, es atvainojos par kavēšanos. Mazajiem un vidējiem uzņēmumiem šie ir grūti laiki. Krīze ir skārusi ne tikai bankas un biržā kotētos uzņēmumus, bet arī tautsaimniecību kopumā, kā dēļ mazie un vidējie uzņēmumi ir spiesti atlaist darbiniekus. Tādēļ mēs, strādājot Eiropas labā, izdarītu vērtīgu darbu, sapurinot šo nozari.
<P>
Šajā vietā jārunā par pasākumiem, kas tika iesniegti pagājušajā vasarā saistībā ar Mazās uzņēmējdarbības aktu - es nopietni strādāju pie vairākiem šī kopuma priekšlikumiem, tai skaitā pie Eiropas publiskās sabiedrības ar ierobežotu atbildību statūtiem, pie lielākām iespējām saņemt mikrokredītus un pie pazeminātas PVN likmes ieviešanas iespējām tiem pakalpojumu sniedzējiem, kuri apkalpo privātpersonas vietējā tirgū.
<P>
Ļoti būtisks jautājums mazākiem uzņēmumiem ir administratīvais slogs, no kura lielākā daļa ir uzlikta dalībvalstu valdībām un decentralizētajām varas iestādēm. Gadījumos, kur administratīvo slogu nosaka Eiropas tiesību akti, mēs ļoti aktīvi esam uzsākuši tā samazināšanu un atvieglošanu. Patiesībā tas attiecas arī uz šo dokumentāciju. Informācijas sniegšanas pienākumi un abas spēkā esošās direktīvas, kuras ir 25 un 30 gadus vecas un daudzkārt grozītas, šobrīd tiek pārskatītas un vienkāršotas, izmantojot paātrināto apstiprināšanas procedūru.
<P>
Šie pasākumi tomēr ir tikai mazs solis sloga atvieglošanas virzienā. Ir jāizdara daudz vairāk, tādēļ mēs skaidri izrādām savu nepacietību Parlamenta Juridiskajā komitejā. Šajā kontekstā mēs kopā ar likumdošanas dokumentāciju iesniedzām arī rezolūciju ar uzstājīgu prasību komitejai steidzami veikt mazo un vidējo uzņēmumu tiesību aktu detalizētu pārskatīšanu. Kā tas mēdz notikt, komiteja pati jau bija uzsākusi šo procesu. Nolūks ir panākt labāku Eiropas tiesību aktu saskaņošanu attiecībā uz maziem un vidējiem uzņēmumiem.
<P>
Agrāk, kad mēs apspriedām šo jautājumu un Radwan kunga ziņojumu Ekonomisko un juridisko lietu komitejā, mēs īpaši uzsvērām, ka problēmas atrisinājums būs nevis starptautisko grāmatvedības standartu padome, kas bija iesaistīta starptautisko finanšu pārskatu standartu (IFRS) izveidē mazajiem un vidējiem uzņēmumiem, bet gan turpmāk panākamā saskaņošana, pamatojoties uz Eiropā pastāvošajiem tiesību aktiem.
<P>
Šīs diskusijas laikā tieši ziņojuma ēnu referents Lehne kungs ieteica, ka dalībvalstīm jādod iespēja jau šajā posmā izslēgt mikrouzņēmumus - īpaši mazos uzņēmumus - no Eiropas tiesību aktiem. Manuprāt, tas ir ārkārtas pasākums, kurš, lai arī to virzīja Stoiber grupa, nenozīmē fundamentālu vienkāršošanu ilgtermiņā, jo kā neobligāts pasākums tas novedīs pie būtiskām pretrunām dalībvalstu starpā.
<P>
Tādēļ galīgais mērķis un iespēja ir tālejošas saskaņošanas panākšana tādā mērā, ka uzņēmumi, kas nekvalificējas kā mikrouzņēmumi, gūst labumu no līdzīgas, ļoti vienkāršas sistēmas. Runājot par šo vienkāršo sistēmu, es vēlētos jums atgādināt par Paplašināmās uzņēmējdarbības pārskatu sniegšanas valodas (XBRL) piedāvātajām iespējām, jo šī sistēma dažādām iestādēm ļauj ļoti viegli ievadīt datus un pēc tam šos datus izmantot. Tādējādi arī uzņēmumiem būtu ērtāk un vieglāk iesniegt šāda veida datus, kurus pēc tam varētu izmantot visdažādākajos veidos.
<P>
Īsi sakot, mums drīzumā ir vajadzīgas atbilstošas debates kā atbilde grāmatvedības vidē pastāvošajai pretestībai par šo mikrouzņēmumu izslēgšanu. Komitejai jānāk klajā ar priekšlikumiem. Pēc tam mums vajadzētu atrast labāko metodi vidējiem uzņēmumiem, kā arī šiem ļoti mazajiem uzņēmumiem, lai nodrošinātu pārredzamību un labas grāmatvedības sistēmu, kas ļaus tiem veikt konkrētas darbības, neapkraujot viņus ar milzīgu administratīvo slogu.
<SPEAKER ID="008" NAME="Jacques Barrot">
Komisijas priekšsēdētāja vietnieks. - (FR) Priekšsēdētāja kungs, van den Burg kundze, dāmas un kungi, šodien Eiropas Parlaments izteiks savu spriedumu attiecībā uz priekšlikumu par vienkāršošanu. Šis ir pirmais no trim tiesību akta priekšlikumiem grāmatvedības jomā. Tā mērķis ir vienkāršot ekonomikas vidi Kopienas līmenī, it īpaši mazajiem un vidējiem uzņēmumiem.
<P>
Šis pirmais priekšlikums ir labs sākums. Tā ir laba iespēja gan likumdevējiem, gan ieinteresētajām pusēm un Komisijai apmainīties viedokļiem un debatēt par jautājumiem, kuri jāiekļauj divos nākamajos priekšlikumos.
<P>
Kā pirms pāris nedēļām tika paziņots Eiropas ekonomikas atveseļošanas plānā, nākamais priekšlikums būs vērsts uz administratīvā sloga samazināšanu mazajiem uzņēmumiem, kas ir visbiežāk sastopamais uzņēmējdarbības veids Eiropā.
<P>
2009. gada pirmajā ceturksnī Komisija iesniegs priekšlikumu, kas ļaus dalībvalstīm atbrīvot šos mikrouzņēmumus no pienākuma sagatavot gada pārskatus. Es vēlos uzsvērt, ka Komisijas priekšlikums ļaus samazināt administratīvo slogu tikai tik daudz, cik dalībvalstis to vēlēsies izmantot, jo tā būs tikai izvēles atkāpe.
<P>
Ārējie konsultanti ir aprēķinājuši, ka šis pasākums ļautu ietaupīt līdz pat EUR 5,8 miljardiem gadā. Tomēr šie ietaupījumi rastos tikai tad, ja visas dalībvalstis īstenotu šo izvēles atkāpi un neieviestu jaunus un nevajadzīgi ierobežojošus noteikumus.
<P>
Otra iniciatīva, kuru paziņoju septembra beigās, bija saistīta ar ceturtās un septītās grāmatvedības direktīvas pārskatīšanu un atjaunošanu. Pirmie tehniskie sagatavošanās darbi attiecībā uz šo pārskatīšanu ir jau sākušies. Sabiedriskā apspriešana par virzienu, kāds tai jāpiešķir tiks publicēti 2009. gada pirmajā ceturksnī.
<P>
Daudzi no jums priecāsies uzzinot, ka iespēju robežās tiks ņemti vērā Stoiber kunga vadītās augsta līmeņa grupas ieteikumi.
<P>
Atgriežoties pie priekšlikuma, kuram nesen tika piemērota paātrinātā procedūra, esam ļoti apmierināti, ka iestāžu sadarbības rezultātā šis jautājums ir atrisināts tik ātri.
<P>
Šodien es jūs aicinu balsot par procedūras pabeigšanu. Paldies par uzmanību!
<SPEAKER ID="009" NAME="Kristian Vigenin" LANGUAGE="BG">
Komisāra kungs, mēs novērtējām, ka ar šo likumdošanas iniciatīvu saistītie priekšlikumi nav pietiekami vērienīgi. Tādēļ Ekonomikas komiteja mudina gan Komisiju, gan jūs personīgi ieņemt aktīvāku nostāju šajā jautājumā.
<P>
Tomēr tagad redzu, ka jūs runājat par ļoti nozīmīgu posmu, tādēļ mēs sagaidām aktīvākus pasākumus no Komisijas puses un pilnīgu Eiropas Parlamenta atbalstu, jo šie jautājumi ir ārkārtīgi nozīmīgi mazajiem un vidējiem uzņēmumiem, it īpaši pašreizējās finanšu krīzes kontekstā.
<P>
Kā Ekonomikas un monetārās komitejas atzinuma sagatavotājs vēlos izteikt viennozīmīgu atbalstu Komisijas iniciatīvai par birokrātijas samazināšanu vidējiem uzņēmumiem. Mēs atbalstām šo lūgumu un tādēļ atbalstījām arī paātrināto procedūru. Šodien šis priekšlikums tiks atbalstīts. Uzskatām, ka no šī brīža pilnībā atbalstīsim arī visus tos pasākumus, kurus esat gatavi īstenot.
<SPEAKER ID="010" NAME="Jean-Paul Gauzès" LANGUAGE="FR">
Priekšsēdētāja kungs, Komisijas priekšsēdētāja vietnieka kungs, komisār, dāmas un kungi, ir skaidrs, ka mūsu grupa balsos par van den Burg kundzes ziņojumu, un apsveicu viņu saistībā ar darbu, kurš, kā mēs zinām, vienmēr ir paveikts ļoti labi.
<P>
Tomēr es vēlētos vērst jūsu uzmanību, ka mazie un vidējie uzņēmumi ne vienmēr atbalsta grāmatvedības prasību atcelšanu. Mēs saņemam daudz vēstuļu, kurās mūs lūdz būt uzmanīgiem, jo vienkāršošana ir lietderīga, bet tā var arī izraisīt pretēju efektu. Ļaujiet man paskaidrot, ko ar to domāju - grāmatvedību vajag vienkāršot, un tā ir rezolūcijas būtība, kas nosaka, ka Komisijai ir jāizsaka priekšlikums par grāmatvedības pamatprasībām maziem un vidējiem uzņēmumiem pēc iespējas ātrāk jeb, vēl precīzāk, līdz 2009. gada beigām. Tomēr tas nenozīmē pilnīgu atbrīvošanu no pienākumiem.
<P>
Kāpēc? Pirmkārt tādēļ, ka grāmatvedība dod iespēju uzņēmuma vadītājam vismaz reizi gadā novērtēt sava uzņēmuma stāvokli. Grāmatvedība ir arī ļoti noderīga uzņēmumu savstarpējās kreditēšanas jautājumos. To pieprasa arī bankas, lai pieņemtu lēmumu par aizdevuma piešķiršanu. Pastāv nodokļu saistības. Tādēļ nemaldināsim mazo uzņēmumu vadītājus sakot, ka viņi ietaupīs laiku un naudu, neveicot grāmatvedības uzskaiti. Tas novedīs pie katastrofas.
<P>
Tas, ko mums vajag, ir tādu grāmatvedības pamatprasību īstenošana, kas būtu piemērota mazajiem uzņēmumiem un atbrīvotu viņus no pārmērīgiem vai nevajadzīgiem pienākumiem. Tomēr, komisāra kungs, domāju, ka labākā vienkāršošana būtu reiz par visām reizēm piemērot noteikumu, ka katra dalībvalsts informāciju pieprasa tikai vienu reizi un uzņēmums nav spiests gatavot vienas un tās pašas atskaites un veidlapas atkārtoti, lai valsts iestādes saņemtu informāciju, kura tām jau ir pieejama.
<P>
Šādā veidā mēs varēsim palīdzēt uzņēmumu vadītājiem, nodrošinot viņus ar grāmatvedības prasībām, kas ļauj izprast viņu uzņēmumu situāciju un atbrīvo viņus no pilnīgi bezjēdzīgiem administratīviem pienākumiem.
<SPEAKER ID="011" NAME="Sharon Bowles">
ALDE grupas vārdā. - Priekšsēdētāja kungs, ar prieku uzņemu ziņu par finanšu atskaišu sloga samazināšanu maziem un vidējiem uzņēmumiem. Mazāki uzņēmumi nav vienkārši lielo korporāciju samazināts paveids, tādēļ dažas no lielajiem uzņēmumiem prasītajām atskaitēm uz maziem uzņēmumiem vispār neattiecas. Savukārt citas patērē pārmērīgus resursus un neatbilst situācijai tik daudzos un dažādos Eiropas mazos uzņēmumos, kā dēļ nekalpo sabiedrības interesēm. Nevajadzīgu atskaišu gatavošana nodara vairāk ļaunuma nekā labuma, tādēļ priecājos, ka no dažām esam atbrīvojušies. Turpināsim iesākto labo darbu!
<P>
Tomēr gan mana grupa, gan citi deputāti nepiekrīt tai galīgā ziņojuma teksta daļai, kas attiecas uz atbilstības tabulām. Komisija vēlējās, lai transponēšanas atbilstības tabulas būtu obligātas pat šajā nelielajā direktīvā, un tā ir arī mūsu nostāja. Padome nepiekritīs, jo uzskata to par nevajadzīgu slogu. Uz to es gribu atbildēt, ka tam nav jābūt kā apgrūtinājumam. Mums jāatrod veids, kā Eiropas Savienības tiesību aktu transponēšanu padarīt pieejamu. Pastāv milzīgs demokrātijas deficīts. Par to ir atbildīgas dalībvalstis, bet tiek vainota Eiropa.
<P>
Šobrīd ir vērojama līdzīga kritika kā gadījumā ar Lisabonas līgumu, jo ārpus konteksta dokuments nav saprotams. Tomēr šajā gadījumā sabiedrībai būtu jāprotestē vēl skaļāk, jo tas ir tas, ko katru dienu daudzu dalībvalstu valdības nodara saviem pilsoņiem un uzņēmumiem transponēšanas procesā. Runāsim atklāti. Tas nav Eiropas Savienības vājums. Tas ir dalībvalstu valdību vājums, un tam ir jādara gals.
<SPEAKER ID="012" NAME="Patrick Louis">
IND/DEM grupas vārdā. - (FR) Priekšsēdētāja kungs, dāmas un kungi, Komisija cenšas samazināt administratīvo slogu uzņēmumiem, kas savā būtībā ir labs nodoms. Tomēr nepārtraukta skopošanās un ietaupīšana nemainīs situāciju pašos pamatos - Komisija paralēli turpina radīt pārlieku standartizāciju, neskaitāmus lēmumu pieņemšanas līmeņus un sistēmiskus ierobežojumus un piemērot tos Eiropas uzņēmumiem neatkarīgi no to lieluma.
<P>
Šodien tikai trīs valstis neatzīst informācijas publiskošanu attiecībā uz uzņēmumiem no to dibināšanas brīža līdz likvidācijai, un pati Komisija piekrīt, ka daļa šīs informācijas tādējādi tiek zaudēta. Šādas informācijas trūkums skars tos, kam tā visvairāk vajadzīga .- privātpersonas, mazos un vidējos uzņēmumus, apkārtējos mikrouzņēmumus un ar šādiem uzņēmumiem tiešā veidā saistītos cilvēkus.
<P>
Šis priekšlikums tālāk nododamu jeb ikvienam salīdzinoši brīvi pieejamu informāciju pārvērš strīdīgā informācijā, kurai ilgtermiņā varēs piekļūt tikai profesionāļi ar precīzām zināšanām par meklēto. Mēs īsti nevaram piekrist šim priekšlikumam, jo, rīkodamies kā atbildīgi likumdevēji, vēlamies, lai plānotie ekonomiskās informācijas saņēmēji sistēmiski ir visi ieinteresētie pilsoņi, patērētāji un investori un lai viņiem informācijas saņemšanas nolūkā nav jāveic nekādi īpaši pasākumi.
<P>
Tajā pašā laikā šis priekšlikums var kaitēt un noteikti kaitēs reģionālajai presei, kura jau tā ir grūtībās, jo tās uzdevums ir publicēt tiesu un juridiskos paziņojumus, kas apjoma ziņā var sasniegt pat 25-50 % no kopējiem reklāmas ieņēmumiem. Šiem preses izdevumiem ir būtiska ekonomiskā un sociālā nozīme. Tie ir jāaizsargā, jo aizsardzība nozīmē to sociālās nozīmes nodrošināšanu vietējā sabiedrībā. Varbūt mēs darītu pareizi, mēģinot veikt uzkrājumus un koncentrējot savu darbu uz citiem jautājumiem. Mūsuprāt, šodien šis konkrētais risinājums nav gatavs.
<SPEAKER ID="013" NAME="Tadeusz Zwiefka" AFFILIATION="PPE-DE">
(PL) Priekšsēdētāja kungs, mūsu uzņēmējdarbības politikas galvenais mērķis ir radīt piemērotu vidi jaunu uzņēmumu dibināšanai un uzņēmējdarbības paplašināšanai. Uzņēmējdarbības vides uzlabošana ietver administratīvo un juridisko procesu vienkāršošanu un pasākumu veikšanu attiecībā uz finansējumu, nodokļiem un gan sociālo, gan dabas vidi, jo tie visi ietekmē uzņēmējdarbības veikšanu.
<P>
Vienoti tiesību akti noteikti palīdzētu visai starptautiskajai uzņēmēju kopienai. Pirmkārt, pārvalstiski finanšu pārskatu standarti ļautu vieglāk novērtēt un salīdzināt uzņēmumu stāvokli dažādās valstīs, kas atvieglotu lēmumu pieņemšanas procesus ieguldījumu jomā. Otrkārt, pateicoties finanšu pārskatiem, kas pamatoti uz vispāratzītiem un apstiprinātiem grāmatvedības principiem, uzņēmumiem būtu plašāka pieeja kapitālam.
<P>
Maziem un vidējiem uzņēmumiem bieži jāpiemēro tie paši tiesību akti kā lieliem uzņēmumiem, lai arī viņu īpašās grāmatvedības vajadzības reti tiek pārbaudītas. Ir svarīgi, lai debatēs runātu ne tikai par grāmatvedības standartu vienkāršošanu, bet arī par to ietekmi uz maziem un vidējiem uzņēmumiem pretstatā lieliem un biržā kotētiem uzņēmumiem. Debatēs par vienkāršošanas jautājumiem galvenokārt pievēršas izmaksu jautājumam. Tomēr debatēs par grāmatvedības prasību ietekmi aplūko arī finanšu pārskatu priekšrocības un atsevišķu lietotāju vajadzības.
<P>
Vienkāršotu noteikumu piemērošana piedāvā vairākas priekšrocības maziem un vidējiem uzņēmumiem. Pirmkārt, vispārēju standartu piemērošana sniedz mazāk priekšrocību maziem un vidējiem privātiem uzņēmumiem nekā lielākām publiskām kompānijām. Tas izraisa izmaksu un ieguvumu līdzsvara trūkumu attiecībā uz standartu ieviešanu. Lai nodrošinātu atbilstošu izmaksu un ieguvumu līdzsvaru, ir jāsamazina izmaksas. Otrkārt, finanšu pārskatiem nav būtiskas nozīmes informācijas prasību ievērošanā mazu un vidēju uzņēmumu īpašnieku gadījumā, jo viņiem ir tieša piekļuve šai informācijai. Treškārt, mazu un vidēju uzņēmumu finanšu pārskatu lietotājiem ir ierobežotas zināšanas par finanšu pārskatiem, tādēļ tie jāpiemēro šo lietotāju spējām.
<SPEAKER ID="014" NAME="Lidia Joanna Geringer de Oedenberg" AFFILIATION="PSE">
(PL) Priekšsēdētāja kungs, Eiropas Parlaments jau gadiem ir izziņojis trauksmi attiecībā uz nevajadzīgu un neproporcionāli augstu izmaksu piemērošanu Eiropas uzņēmumiem. Tādēļ mēs ar prieku uzņemam jaunumus, ka Komisija beidzot ir pievērsusies šim jautājumam un, piemērojot paātrināto procedūru, piedāvājusi 4. un 7. Uzņēmējdarbības tiesību direktīvu grozījumus attiecībā uz informācijas atklāšanu vidējiem uzņēmumiem un pienākumu sagatavot konsolidētus finanšu pārskatus.
<P>
Es atbalstu Komisijas pieeju, kas vērsta uz Eiropas uzņēmumu darbības apstākļu vienkāršošanu. Tomēr atbalstīšu šīs izmaiņas tikai tajā gadījumā, ja tās nekavēs pārredzamību vai neierobežos pārskatu lietotāju piekļuvi informācijai. Priekšlikums atcelt informācijas atklāšanas prasību attiecībā uz dibināšanas izdevumiem arī šķiet pamatots. Izņēmumu, no kuriem labumu gūst mazi uzņēmumi un lielākā daļa dalībvalstu, piemērošanas paplašināšana un to piemērošana arī vidējiem uzņēmumiem ļaus samazināt tiem uzlikto finanšu pārskatu iesniegšanas slogu.
<P>
Runājot par piedāvātajiem grozījumiem 7. Uzņēmējdarbības tiesību direktīvā, konsolidēto pārskatu sagatavošanas pienākumam nav īsta pamatojuma, jo šajā gadījumā konsolidētie pārskati būtu gandrīz identiski neobligātajiem atsevišķajiem finanšu pārskatiem.
<P>
Eiropas Komisijai vajadzētu pielikt pūles, lai pārskatītu 4. un 7. Uzņēmējdarbības tiesību direktīvu, lai tā varētu iesniegt Eiropas grāmatvedības pamatprincipus līdz 2009. gada beigām. Vienots standarts samazinās administratīvo slogu maziem un vidējiem uzņēmumiem un palielinās pārredzamību ikvienai iesaistītajai pusei.
<SPEAKER ID="015" NAME="Jacques Toubon" AFFILIATION="PPE-DE">
- (FR) Priekšsēdētāja kungs, vispirms es vēlētos pateikties mūsu referentei van den Burg kundzei, mūsu koordinatoram Lehne kungam un mūsu ēnu referentam Gauzès kungam par viņu pūliņiem nonākt pie rezultāta, kuru uzskatu par ārkārtīgi efektīvu un saprātīgu.
<P>
Patiešām, mēs visi apzināmies, ka mums savi noteikumi jāpiemēro mazu un vidēju uzņēmumu īpašajiem apstākļiem, tādēļ mēs izsakām stingru atbalstu Komisijas ierosinātajam un Padomes apstiprinātajam mazo un vidējo uzņēmumu plānam. Tomēr vēlos piebilst, ka mēs, piemērojot šos noteikumus, nedrīkstam mazos un vidējos uzņēmumus uztvert kā apakšuzņēmumus, nedrīkstam tos ielikt tādā kā geto, kur būs tik daudz vienkāršojumu un tik maz noteikumu, ka tie vairs negarantēs pamatdarbībai un izaugsmei vajadzīgo kredītu saņemšanu, kas ir īpaši būtiski pašreizējos krīzes apstākļos.
<P>
Tieši tādēļ es, tieši tāpat kā Gauzès kungs, ļoti stingri atbalstu van den Burg kundzes piedāvāto un mūsu komitejā pieņemto rezolūciju, kurā Komisijai prasa iesniegt priekšlikumu, kas dalībvalstīm ļautu atbrīvot ļoti mazus uzņēmumus - ar bilances kopsummu, kas mazāka par EUR 500 000, ar apgrozījumu, kas mazāks par EUR 1 miljonu, un ar mazāk nekā 10 darbiniekiem - no direktīvas prasību izpildes, ja šie uzņēmumi veic lokālu vai reģionālu pamatdarbību vienas dalībvalsts teritorijā.
<P>
Dalībvalstīm tas ļaus piemērot savus tiesību aktus līdzīgi kā to izdarīja Vācija, bet vienlaicīgi ļaus arī uzlūkot mazus un vidējus uzņēmumus tāpat kā pārējos - un tas ir ļoti būtiski. Mazi un vidēji uzņēmumi neattīstās atšķirīgi, un Eiropai ir jānodrošina, ka tie neatrodas nelabvēlīgākā situācijā kā pārējie uzņēmumi.
<SPEAKER ID="016" NAME="Ewa Tomaszewska" AFFILIATION="UEN">
(PL) Priekšsēdētāja kungs, Eiropas Savienības mazie un vidējie uzņēmumi nodarbina apmēram 60 % no visiem darba ņēmējiem. Tieši tādēļ viņu ekonomiskā situācija ir ārkārtīgi svarīga. Ekonomiskās krīzes apstākļos ir īpaši svarīgi izvairīties no juridisko saistību sarežģīšanas, lai atvieglotu uzņēmumu darbību. Tā ir iespēja gan pašiem uzņēmumiem, gan viņu darbiniekiem.
<P>
Vienkāršoti tiesību aktu pieņemšana finanšu pārskatu jomā, kā noteikts grozītajā direktīvā, ir pareizais virziens. Tomēr piekrītu savam kolēģim, kurš uzsvēra vajadzību nodrošināt vietējo žurnālistu piekļuvi informācijai.
<SPEAKER ID="017" NAME="Rachida Dati">
Padomes priekšsēdētājs. - (FR) Priekšsēdētāja kungs, dāmas un kungi, pirmkārt, atvainojos par nokavēšanos, jo aizkavējās mūsu izbraukšana no Parīzes. Lai arī nedzirdēju visas debates, tomēr arī es vēlējos pateikties par šodien notikušajām debatēm.
<P>
Padome ņem vērā un turpinās ņemt vērā visas jūsu izteiktās piezīmes un ieteikumus, kā arī jūsu izrādīto interesi par šiem jautājumiem un it īpaši saistības, kuras jūs uzņematies uzņēmējdarbības slogu vienkāršošanas jomā.
<P>
Šobrīd šis jautājums ir ārkārtīgi jutīgs, bet, it īpaši ņemot vērā krīzes apstākļus, mums noteikti jāveic vienkāršošana bez atteikšanās no regulējuma, lai radītu daudz noteiktāku vidi Eiropā, kas nodrošinātu mazu un vidēju uzņēmumu attīstību.
<SPEAKER ID="018" NAME="Jacques Barrot">
Komisijas priekšsēdētāja vietnieks. - (FR) Priekšsēdētāja kungs, es vēlos sveikt Dati kundzi un, tāpat kā viņa, vēlos pievienoties tiem, kas pateicās Parlamentam, van den Burg kundzei, Lehne kungam un Gauzès kungam par ieguldīto darbu, kas šodien ļāva panākt vienošanos par šo pirmo noteikumu.
<P>
Es uzmanīgi noklausījos, kas tika teikts par mazo uzņēmējdarbību. Patiesībā mērķis ir plānotās pārskatīšanas laikā piemērot noteikumus maziem uzņēmumiem, bet vēlos atkārtoti uzsvērt, ka dalībvalstis varēs izvēlēties vai nu izmantot šos noteikumus, vai arī izveidot alternatīvu, kas piemērota vietējiem apstākļiem.
<P>
Es personīgi arī piekrītu viedoklim, ka mazus uzņēmumus nedrīkstētu nostādīt situācijā, kurā tie vienkāršošanas vārdā būtu zināmā mērā izstumti no uzņēmējdarbības vides. Tādēļ vēlējos teikt - ticu, ka šīs debates atvieglos darbu manam kolēģim McCreevy kungam, kurš ir atbildīgs par iekšējo tirgu, un ka tās ļaus strādāt pie tā, lai samazinātu administratīvo slogu, kurš rada spriedzi uzņēmumiem, it īpaši maziem uzņēmumiem.
<P>
Esmu pateicīgs Parlamentam par tā nemainīgo atbalstu un ceru, ka šī konstruktīvā sadarbība turpināsies arī nākamajā gadā.
<SPEAKER ID="019" NAME="Ieke van den Burg">
referente. - (NL) Manuprāt, Parlamenta viedoklis tika pausts skaļi un skaidri. Pagaidu risinājums, piedāvājot dalībvalstīm iespēju izslēgt mikrouzņēmumus no Eiropas tiesību aktiem, ir risinājums īstermiņā, nevis ilgtermiņā Ceru, ka šis vēstījums iedarbojās arī uz Komisiju.
<P>
Gan šiem uzņēmumiem, gan maziem un vidējiem uzņēmumiem kopumā vēlamies piedāvāt vienotus Eiropas tiesību aktus, kas ļauj tiem darboties iekšējā tirgū un kas vienlaikus ir arī vienkāršoti, kā minēja Gauzès kungs - ar tikai vienu prasību un noteikumu kopumu - kā tas ir gadījumā ar Paplašināmo uzņēmējdarbības pārskatu sniegšanas valodu (XBRL), kura nozīmē, ka tie netiks iejūgti milzīgā administratīvā slogā, kā tas ir pašreiz. Galu galā pat, ja jūs dalībvalstīm piedāvājat atbrīvošanas iespēju, tas vēl nenozīmē, ka dalībvalstis var ieviest savus noteikumus, kuri, vēl jo vairāk, ir atšķirīgi katrā dalībvalstī. Vidējā termiņā tas neko neatrisina.
<P>
Vidējā termiņā mēs ļoti vēlamies iesniegt priekšlikumu par vienkāršiem un saskaņotiem tiesību aktiem, kurus varētu lietot visā iekšējā tirgū un kas neuzliktu milzīgu slogu maziem un vidējiem uzņēmumiem un it īpaši mikrouzņēmumiem - vienkāršu sistēmu ikgadējo pārskatu iesniegšanai. Ceru, ka man ir izdevies nodot vēstījumu par Parlamenta nodomiem.
<SPEAKER ID="020" NAME="Priekšsēdētājs">
Esmu saņēmis vienu rezolūcijas projektu, kas iesniegts saskaņā ar Regulas 103. panta 2. punktu.
<P>
Debates tiek slēgtas.
<P>
Balsošana notiks ceturtdien, 2008. gada 18. decembrī.
