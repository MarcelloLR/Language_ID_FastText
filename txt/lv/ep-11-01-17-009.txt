<CHAPTER ID="009">
Darba kārtība
<SPEAKER ID="014" NAME="Priekšsēdētājs">
Jums ir izdalīts galīgais darba kārtības projekts, ko savā sanāksmē ceturtdien, 2011. gada 13. janvārī, sagatavoja Priekšsēdētāju konference saskaņā ar Reglamenta 137. pantu. Ir ierosināti turpmāk minētie grozījumi.
<SPEAKER ID="015" NAME="Potito Salatto" AFFILIATION="PPE">
(IT) Priekšsēdētāja kungs, dāmas un kungi! Es vēlos izmantot iespēju darba kārtībā, lai oficiāli lūgtu baronesei Ashton ierasties Eiropas Parlamenta sēžu zālē, lai ziņotu par pasākumiem, kas ir veikti vai kurus viņa veiks saistībā ar to, kas notiek ar pasaules kristiešiem. Es vēlētos, lai viņa ierodas šeit ar ziņojumu un par visu sīki informē Parlamentu.
<SPEAKER ID="016" NAME="Priekšsēdētājs">
Atvainojiet, Salatto kungs! Mēs par to oficiāli debatēsim trešdien plkst. 15.00.
<SPEAKER ID="017" NAME="Nikolaos Chountis" AFFILIATION="GUE/NGL">
(EL) Priekšsēdētāja kungs! Es vēlos atsaukties uz 173. pantu par Reglamenta ievērošanu un norādīt, ka tiek pārkāpts 116. pants, jo šī ir trešā Eiropas Parlamenta plenārsēdes secīgā daļa, kuras darba kārtībā nav iekļauts jautājumu laiks Padomei, ko paredz 116. pants. Vai jūs, lūdzu, varētu paskaidrot, kāpēc tas tā notiek un kāds tam ir iemesls, un nākotnē aizstāvēt Eiropas Parlamenta tiesības īstenot parlamentāro kontroli pār Padomi.
<SPEAKER ID="018" NAME="Priekšsēdētājs">
Mēs par to pieņemsim lēmumu ļoti drīz. Tas attiecas uz Lisabonas līgumu un jaunajām attiecībām starp Eiropas Parlamentu un Padomi. Tagad mums, Eiropas Savienībā, ir divpalātu parlaments. Eiropas Parlamentam un Padomei ir vienādas tiesības izstrādāt tiesību aktus. Attiecības Savienībā ir mainījušās, bet es ierosinu neturpināt šo diskusiju, jo tuvākajā nākotnē šis jautājums tiks noskaidrots. Paldies, Chountis kungs, ka pievērsāt tam uzmanību. Tas noskaidrosies ļoti drīz.
<SPEAKER ID="019" NAME="Bernd Posselt" AFFILIATION="PPE">
(DE) Priekšsēdētāja kungs! Manuprāt, ir apšaubāmi, ka, ņemot vērā iespējamās izmaiņas nākotnē, tiek liegtas Parlamenta tiesības, proti, jautājumu laiks, pilnīgi bez jebkāda pamatojuma. Jūs pats teicāt, ka lēmums vēl nav pieņemts. Ņemot to vērā, mums arī turpmāk līdz lēmuma pieņemšanai jāparedz jautājumu laiks, nevis priekšlaicīgi jāsamierinās ar lēmumu, kas vēl nav pieņemts. Es teikšu pavisam godīgi, ka, manuprāt, tas ir nepareizi, jo ar ārpolitiku un paplašināšanās politiku saistītajos jautājumos Padome ir nevis otrā palāta, bet gan iestāde, kura pavisam noteikti mums ir jāpakļauj Parlamenta kontrolei.
<P>
(Aplausi)
<SPEAKER ID="020" NAME="Priekšsēdētājs">
Es vēlos pateikties jums abiem par šā jautājuma aktualizēšanu. Es vēlos apliecināt ikvienam, ka es šo jautājumu minēšu nākamajā Priekšsēdētāju konferences sanāksmē šajā ceturtdienā. Jūs jau zināt, ka šajās sanāksmēs izstrādā darba kārtību. Mēs lemsim, kā šo jautājumu risināt nākotnē. Priekšsēdētāju konference ir atbildīga par darba kārtību, un mēs šo jautājumu apspriedīsim šajā ceturtdienā. Paldies!
<P>
Mēs pārejam pie nākamā darba kārtības punkta.
<P>
Pirmdiena
<P>
Zaļo un Eiropas Brīvās apvienības grupa ir lūgusi izbeigt debates par stāvokli Tunisijā, pieņemot rezolūciju, ko mēs nebijām plānojuši. Tātad priekšlikums ir pieņemt rezolūciju šajā jautājumā. Kā noprotu, Cohn-Bendit kungs vēlas ko teikt saistībā ar šo lūgumu.
<SPEAKER ID="021" NAME="Daniel Cohn-Bendit">
Verts/ALE grupas vārdā. - (FR) Priekšsēdētāja kungs! Jūs zināt, ka notikumi Tunisijā ir kļuvuši nekontrolējami, un mēs varam priecāties, ka Ben Ali kungs ir pametis šo valsti. Tāpēc stāvoklis dažās turpmākajās nedēļās Tunisijā būs ļoti saspringts. Manuprāt, Parlamentam ir jāizstrādā īsa rezolūcija, kurā jāuzdod Padomei un Komisijai daži ļoti konkrēti jautājumi. Jūs zināt, ka pēc 6-8 nedēļām var notikt vēlēšanas, tāpēc mums nav laika gaidīt līdz februārim.
<P>
Eiropas Savienībai ir jārīkojas, mums ir jārīkojas tagad, un mūsu rīcības pamatā jābūt rezolūcijai, par kuru mums jābalso ceturtdienas pusdienlaikā. Es saprotu, ka, ņemot vērā stāvokli, šis parlaments ļoti priecāsies par iespēju beidzot apstiprināt rezolūciju par Tunisiju.
<SPEAKER ID="022" NAME="Francesco Enrico Speroni">
EFD grupas vārdā. - (IT) Priekšsēdētāja kungs, dāmas un kungi! Es neuzskatu, ka rezolūcija mainīs stāvokli Tunisijā, tāpēc esmu pret to.
<SPEAKER ID="024" NAME="Priekšsēdētājs">
Attiecībā uz debatēm saskaņā ar Reglamenta 122. pantu Eiropas Apvienotā kreiso un Ziemeļvalstu Zaļo kreiso spēku konfederālā grupa ir sagatavojusi lūgumu no darba kārtības izņemt debates par tematu "Brazīlija: Cesare Battisti izdošana”. Tavares kungs vēlas iesniegt šo lūgumu. Tavares kungs, dodu jums vārdu!
<SPEAKER ID="025" NAME="Rui Tavares">
GUE/NGL grupas vārdā. - Priekšsēdētāja kungs! Daži kolēģi uzņēmās iniciatīvu iekļaut darba kārtībā steidzamu rezolūciju par Brazīlijas atteikumu izdot Itālijai Cesare Battisti. Es saprotu viņu motīvus, bet es jau pierādīju, ka pašlaik šis jautājums nav saistīts ar cilvēktiesībām. Tas nav steidzams jautājums, un runa par nav par tiesiskuma pārkāpumu. Turklāt tas notiek briesmīgā brīdī, kad Brazīlija cīnās ar vienu no vissmagākajām dabas katastrofām tās vēsturē.
<P>
Cesare Battisti atrodas cietumā. Viņš gaida Brazīlijas Augstākās tiesas lēmumu, bet Augstākajai tiesai pašlaik nav sēžu, jo zemeslodes dienvidu puslodē ir vasaras brīvdienas. Nav iemesla uzskatīt, ka tas nebūs neatkarīgs lēmums. Es šajā gadījumā paudu savu solidaritāti ar upuru ģimenēm un pārējiem apliecināju, ka neatbalstu nedz labējo, nedz kreiso spēku politisko vardarbību, bet mums steidzamības kārtā jādebatē par Dienvidsudānu, Buchtar Tabuni lietu Indonēzijā vai palestīniešu vīrieti, kas nošauts savā gultā.
<P>
Vai tieši pēc prezidentes Dilma Rousseff pārsteidzošās ievēlēšanas Parlaments gatavojas viņai veltīt tādas debates, kādas mēs parasti paturam rezervē tādiem cilvēkiem kā R. G. Mugabe? Es vēlos lūgt jūs izņemt Brazīlijas jautājumus no steidzamajiem darba kārtības jautājumiem.
<SPEAKER ID="026" NAME="Mario Mauro">
PPE grupas vārdā. - (IT) Priekšsēdētāja kungs, dāmas un kungi! Savas grupas un, manuprāt, visa Parlamenta vārdā es patiešām vēlos uzsvērti paust savu līdzjūtību Brazīlijas tautai un valdībai par viņu dziļajām sērām saistībā ar nesenajiem plūdiem. Dzīvības zaudēja simtiem cilvēku, un es vēlos, lai mūsu līdzjūtību sajūt.
<P>
Tajā pašā laikā ierosinātāju un, es ceru, arī visa Parlamenta vārdā es atkārtoti paužu mūsu nodomu debatēt par šo jautājumu, jo sauciens pēc taisnīguma joprojām nav sadzirdēts, un Eiropas Parlamentam ir jāturpina iztirzāt Cesare Battisti jautājums un jāpanāk, ka to sadzird starptautiskā mērogā.
<SPEAKER ID="027" NAME="Judith Sargentini" AFFILIATION="Verts/ALE">
(NL) Priekšsēdētāja kungs! Es vēlos atbalstīt Tavares kunga lūgumu, jo šis nav steidzams jautājums. Battisti kungs ir cietumā, un nav iemesla uzskatīt, ka viņu drīz no tā atbrīvos. Manuprāt, mums nevajadzētu iejaukties to cilvēku personiskās darīšanās, kurus joprojām tiesā.
