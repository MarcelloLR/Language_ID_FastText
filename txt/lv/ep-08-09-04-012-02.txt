<CHAPTER ID="012-02">
2. Nāves sods pakarot Irānā
<SPEAKER ID="209" NAME="Priekšsēdētājs">
Darba kārtības nākamais punkts ir debates par sešiem rezolūcijas priekšlikumiem par nāves sodu pakarot Irānā.
<SPEAKER ID="210" NAME="Paulo Casaca">
autors. - (PT) Šogad ir 20. gadadiena kopš masveida nāves soda izpildīšanas tūkstošiem politisko ieslodzīto Teherānas cietumos. Tas bija viens no lielākajiem noziegumiem pret cilvēci, kas paveikts kopš Otrā Pasaules kara.
<P>
Nāves sodu izpildes skaits Irānā pašlaik ir ārpus kontroles: saskaņā ar oficiāliem Irānas iestāžu paziņojumiem Evinas cietumā Teherānā vienā dienā ir notikušas 29 pakāršanas. Šis režīms neievēro nepilngadīgo vai jebkādas citas tiesības, un tagad mēs saskaramies ar iespēju, par ko ziņoja ASV iestādes, kas tiks dota Camp Ashraf, kur gandrīz 4000 irāņu tiek aizsargāti ar Ceturto Ženēvas konvenciju atbilstīgi statusam, ko bija piešķīrušas pašas ASV iestādes. Neraugoties uz to, ka oficiāli ir atzīts, ka viņus aizsargā ASV iestādes, mēs esam liecinieki sarunām par viņu nodošanu Irānas iestādēm šajā laikā un šajos apstākļos.
<P>
Komisāre, dāmas un kungi, mēs nekādā gadījumā nedrīkstam neko tādu pieļaut, pretējā gadījumā mēs līdzdarbosimies ļaunākajā noziegumā pret cilvēci. Tas padarītu mūs par nozieguma līdzdalībniekiem. Mēs nekādā ziņā nedrīkstam to pieļaut. Man jums ir jāsaka, dāmas un kungi, ka šis gadījums ir daudz sliktāks par Gvantanamo, un mums ir jāliek ASV iestādēm to skaidri saprast. Mēs nedrīkstam to pieļaut, jo tas nozīmētu mūsu civilizācijas vērtību pilnīgu sagrāvi.
<SPEAKER ID="211" NAME="Charles Tannock">
autors. - Priekšsēdētāja kungs, šķiet, ka brutālais teokrātiskais režīms Teherānā gūst pretdabisku prieku, šokējot pasauli un ignorējot civilizācijas standartus, kas raksturo vairumu pārējo valstu. Irāna ir bēdīgi slavena ne tikai nāves sodu izpildes apjoma dēļ, bet arī saistībā ar regulārjām un cietsirdīgajām nāves soda izpildēm nepilngadīgajiem un jauniešiem, kas ir izdarījuši noziegumus kā bērni.
<P>
Lai gan vairums valstu, kas joprojām piemēro nāves sodu pieaugušajiem, to piemēro tikai un vienīgi par slepkavību vainu pastiprinošos apstākļos, Irānas interpretācija attiecībā uz noziegumiem, par ko piespriež nāves sodu, ir ārkārtīgi plaša un tā ietver homoseksualitāti un laulības pārkāpumu. Tiesas bieži piemēro šādu spriedumu par to, kas mums Eiropā ir administratīvs pārkāpums vai arī vispār nav pārkāpums.
<P>
Pagātnē pusaudzes, kas bija seksuāli aktīvas ārpus laulības, tika sodītas ar nāves sodu par tā dēvētajiem "seksuālās šķīstības noziegumiem”. Kā Eiropas Savienībai mums vajadzētu būt nelokāmiem nosodījumā attiecībā uz satraucošo Irānas cilvēktiesību situāciju, tieši tāpat kā mēs nosodām tās centienus bagātināt urānu kodolieročiem. Mēs šeit, šajā Parlamentā, lūdzam Irānas prezidentu apžēloties, taču man jāsaka, ka manas cerības nav ļoti lielas.
<SPEAKER ID="212" NAME="Marios Matsakis">
autors. - Priekšsēdētāja kungs, neraugoties uz šī Parlamenta un Apvienoto Nāciju Ģenerālās Asamblejas līdzšinējām rezolūcijām un pretēji galvenajiem morāles un ētiskajiem apsvērumiem teokrātiskais totalitārais režīms, kas atbildīgs par Irānu, turpina pakļaut tās pilsoņus nāves sodam - vienam n ļaunumiem. Tomēr jāsaka, ka šķiet, paldies Dievam, ir izbeigts šausmīgais un barbariskākais nāves soda veids, nomētājot ar akmeņiem. Tas, bez šaubām, ir solis pareizajā virzienā.
<P>
Par spīti tam daudzu Irānā notiekošo tiesas prāvu godīgums liek vēlēties vairāk. Daudzos gadījumos tiesu varas administrācijas pārvaldes standarti ir tālu no tā, kas tiek gaidīts 21. gadsimtā. Turklāt bieži turpina notikt vajāšanas uz politiska un/vai teoloģiska pamata. Šāda prakse ir papildu kauna zīme valdošajām iestādēm Teherānā. Turklāt nāves soda izpilde nepilngadīgajiem turpinās, neraugoties uz starptautisko protestu.
<P>
Šī jaunā rezolūcija šodien ļauj cerēt, ka Irānas režīma vadītāji beidzot ieklausīsies pamatojumā un veselajā saprātā un strauji turpinās darboties, lai panāktu savas valsts atbilstību starptautiski pieņemtām saprātīgas uzvedības normām. Irānas tauta ir pelnījusi daudz vairāk nekā ciest aprobežota politiska vai reliģiska fanātisma barbarismu, ko īsteno ārkārtīgi tuvredzīgi un ļoti ļauni vadītāji. Liberālās pārmaiņas Irānā sen jau ir aizkavējušās. Cerēsim, ka tās notiks drīz.
<SPEAKER ID="213" NAME="Feleknas Uca">
autors. - (DE) Priekšsēdētāja kungs, mums vēlreiz ir jārunā par cilvēktiesību pārkāpumiem Irānā, un mēs pēdējo reizi par to runājām vēl nesen.
<P>
Tieši pirms trim mēnešiem mēs šajā Parlamentā izstrādājām rezolūciju par nāves sodu izpildi Irānā. Diemžēl kopš tā laika stāvoklis nav uzlabojies. Gluži pretēji: kodolkrīzes ēnā slepkavošana, ko īsteno Mullah režīms, nesodīti turpinās. Tikai pirms nedēļas nāves sods tiks izpildīts 18 gadīgam vīrietim Behnam Saree. Pirms nedēļas 20 gadus vecs vīrietis tika pakārts par noziegumu, ko viņš bija izdarījis 15 gadu vecumā. Procedūra vienmēr ir viena un tā pati: jaunam cilvēkam ir jāuzkāpj uz taburetes, ap viņa kaklu tiek aplikta cilpa, un, kad nāves soda izpildītājs aizsper prom tabureti, cilpa cieši savelkas. Šajā metodē nav apžēlošanas.
<P>
Saskaroties ar šāda veida barbarisku rīcību, ir grūti iztēloties vēl lielāku barbarismu. Es jautāju jums, dāmas un kungi, vai var kļūt vēl ļaunāk? Tomēr man jums ir jāsaka: jā, var! Vēl ļaunāka ir nāves soda izpilde nepilngadīgajiem. Nāves sodi, ko piemēro un izpilda jauniem cilvēkiem, kuri vēl nav sasnieguši pilngadību, ir nopietns Islāma Republikas starptautisko pienākumu un saistību pārkāpums.
<P>
Irāna ir parakstījusi virkni starptautisku konvenciju, kas uzliek tai pienākumu atturēties no nāves soda izpildes nepilngadīgiem likumpārkāpējiem. Tas ir briesmīgi - patiesi, tas robežojas ar bezgaumību - kad Irānas valdības pārstāvji reaģē uz šīs prakses kritiku, apgalvojot, ka nāves soda izpilde tiek atlikta, līdz attiecīgā persona ir sasniegusi pilngadību.
<P>
Irāna ir valsts, kas veic visvairāk nāves sodu nepilngadīgajiem un tādējādi ieņem kaunpilno vietu šīs līgas priekšgalā. Saskaņā ar Amnesty International datiem kopš 1990. gada neviena cita valsts visā pasaulē nav izpildījusi nāves sodu tik daudziem nepilngadīgajiem. Tikai 2007. un 2008. gadā vien tika izpildīts nāves sods 15 jauniešiem, un to nepilngadīgo likumpārkāpēju stāvoklis, kuri piedzīvo nāves soda izpildi, Irānā ir sasniedzis nepieņemamu, patiesi kritisku robežu. Vismaz 132 nepilngadīgi likumpārkāpēji šobrīd tiek turēti nāves kamerās, un reālais skaitlis, ļoti iespējams, ir krietni vien lielāks.
<P>
Tāpat kritisks ir stāvoklis Irānas cietumos: kopš 25. augusta vairāki simti kurdu tautības politisko ieslodzīto ir pieteikuši bada streiku Irānas cietumos. Viņi protestē pret necilvēcīgajiem apstākļiem, pret spīdzināšanu un ļaunprātīgu izmantošanu, un pret nāves sodu. Starptautiskajai kopienai ir steidzami jārīkojas šajā saistībā. Mums ir nenogurstoši jāturpina rīkot kampaņas un jāuzstāj uz Irānas pienākumu ievērot cilvēktiesības.
<P>
Stāvoklis ir pārāk bīstams, lai drīkstētu pieļaut jebkādu kavēšanos šī jautājuma risināšanā.
<SPEAKER ID="214" NAME="Raül Romeva i Rueda">
autors. - (ES) Priekšsēdētāja kungs, augusta sākumā mēs saņēmām lieliskus jaunumus no Irānas. Irānas tiesu iestādes bija nolēmušas atlikt nomētāšanas ar akmeņiem izmantošanu kā nāves soda izpildes veidu.
<P>
Tūlītējās sekas bija tādas, ka vismaz 10 sievietēm netiktu izpildīts nāves sods, izmantojot šo brutālo metodi. Tomēr apmierinājums nebija ilgs, jo kriminālkodeksa reformas priekšlikumā, ko pašlaik izskata Irānas parlaments, nāves sods, nomētājot ar akmeņiem, par noteiktiem laulības pārkāpšanas veidiem ir saglabāts.
<P>
Tomēr mūsu jautājums attiecībā uz Irānu ir ne tikai par nomētāšanu ar akmeņiem, bet par pašu nāves soda pastāvēšanu, jo to cilvēku skaits, kam tiek izpildīts nāves sods Irānā, joprojām ir viens no lielākajiem pasaulē. Tas jau tika minēts, un es to atkārtošu, ka 191 cilvēkam tika izpildīts nāves sods šogad, un 317 cilvēkiem tika izpildīts nāves sods 2007. gadā. Tikai Ķīna var pārspēt šo rekordu.
<P>
Kopumā mēs atklāti nosodām to cilvēku vajāšanu, ieslodzīšanu cietumā un bieži sodīšanu ar nāvi, kuri iesaistās cilvēktiesību aizsardzībā un veicināšanā, kuri aizstāv seksuālo brīvību un kuri rīko kampaņas pret nāves sodu. Visi šie cilvēki Irānā bieži tiek apsūdzēti par tādu darbību veikšanu, kas vērstas pret nacionālo drošību.
<P>
Ir daudz lietu, kas mums būtu šeit jāpiemin, bet, lūdzu, ļaujiet man runāt vismaz par vienu lietu: aktīvista un mazākumtautību tiesību aizstāvja Yaghoub Mehrnehad lietu, kurš pēc tautības bija beludžs un kurš bija Taisnības balss jaunatnes asociācijas izpilddirektors, kuru 2008. gada 4. augustā sodīja ar nāvi par to, ka viņš publiski vērsās pret vietējām amatpersonām par viņu attieksmi.
<SPEAKER ID="215" NAME="Marcin Libicki">
autors. - (PL) Priekšsēdētāja kungs, šodien mēs debatējam par noziegumiem, ko īsteno Irāna pati pret saviem pilsoņiem. Šis jautājums zināmā mērā atšķiras no citiem jautājumiem, ko mēs bieži tiekam aicināti apspriest, jo Irāna ne ar vienu nekaro. Tādēļ tā nav pakļauta intensīvam spiedienam, kas varētu izraisīt dažāda veida kriminālu darbību. Irānas režīms tika ievēlēts godīgā demokrātiskā ceļā. Tas ir vēl viens iemesls, kādēļ tur nevajadzētu būt jebkādam politiskam spiedienam. Turklāt Irānā nav savstarpēja saspīlējuma starp dažādām nacionālām grupām.
<P>
Par spīti tam Irānā katru dienu tiek izpildīts nāves sods vismaz vienai personai. Gados vecākiem cilvēkiem tiek izpildīts nāves sods par likumpārkāpumiem, kas izdarīti, kad viņi bija 13 vai 14 gadus veci, un nāves sods tiek izpildīts arī nepilngadīgajiem. Starptautiskajai kopienai ir jāizdara attiecīgi secinājumi. Tai ir jāizslēdz Irāna no visām starptautiskajām organizācijām, no kurām tā var Irānu izslēgt. Šāda darbība varētu dot rezultātus. Labākais piemērs tam ir fakts, ka nomētāšana ar akmeņiem ir atlikta. Es arī lūdzu nenodot Camp Ashraf iemītniekus Irānai, jo tad viņiem pastāvētu briesmas tikt nodotiem nāves soda izpildītājiem.
<SPEAKER ID="216" NAME="Tunne Kelam">
PPE-DE grupas vārdā. - Priekšsēdētāja kungs, komisāre, patiešām ir steidzami nepieciešams parādīt Irānas režīmam mūsu stingro nosodījumu attiecībā uz aizvien lielāko nāves sodu izpildes skaitu tur, kā arī mūsu atbalstu demokrātiskām pārmaiņām šajā valstī. Bet mēs esam arī nobažījušies par to gandrīz 4000 Irānas opozīcijas dalībnieku likteni, kuri uzturas Camp Ashraf Irākā.
<P>
Tādēļ mēs stingri aicinām Irākas un arī ASV iestādes nepiespiest atgriezties Irānā nevienu Irānas bēgli, bet tā vietā rast ilgtermiņā apmierinošu risinājumu šīm personām, kas izvietotas Camp Ashraf, kurām ir aizsargātu personu statuss saskaņā ar Ceturto Ženēvas konvenciju.
<SPEAKER ID="217" NAME="Proinsias De Rossa">
PSE grupas vārdā. - Priekšsēdētāja kungs, man šķiet, ka tad, ja jebkāda veida reliģija iegūst absolūtu varu jebkur pasaulē, tā ir tieši tikpat brutāla un neiecietīga kā jebkura sekulāra diktatūra. Irānā homoseksualitāte ir ar nāvi sodāms pārkāpums, laulības pārkāpšana ir ar nāvi sodāms pārkāpums, spiegošana, bruņota laupīšana, narkotiku tirdzniecība un, bez šaubām, atteikšanās no ticības ir ar nāvi sodāms pārkāpums: jūs tiksiet pakārts, ja nedarīsiet to, ko no jums sagaida.
<P>
Saskaņā ar opozīcijas avotiem politiskie aktīvisti ir apsūdzēti kriminālos likumpārkāpumos un viņiem ir izpildīts nāves sods. Irānas vīrietis tika pakārts par izvarošanu par spīti tam, ka viņa iespējamais upuris atsauca savu apsūdzību un spriedumā tika pieprasīta tiesas kontrole. Publiskai pakāršanai tiek izmantoti pārvietojami celtņi un kravas mašīnu strēles un, tā kā nav kritiena, tas pakļauj attiecīgo personu sodīšanai ar nāvi lēnā, sāpīgā nāvē, nosmokot.
<P>
Ir būtiski, ka mēs spiežam Irānas iestādes sistemātiski aizstāt visus nāves sodus nepilngadīgajiem likumpārkāpējiem ar mazāku soda mēru un apturēt nāves soda izpildi četriem nepilngadīgiem zēni, kuri šobrīd gaida nāves soda izpildi. Es atzinīgi vērtētu sieviešu nomētāšanas ar akmeņiem pārtraukšanu - cerams, ka tas tiks panākts. Tomēr, kā norādīts rezolūcijā, ir satraucoši, ka ir jauni tiesību akti, kas cenšas saglabāt šo soda veidu par laulības pārkāpšanu.
<SPEAKER ID="218" NAME="Marco Cappato">
ALDE grupas vārdā. - (IT) Priekšsēdētāja kungs, dāmas un kungi, skatoties uz Irānu kā globālu un kodoldraudu, stingra politiska un diplomātiska rīcība prasītu, lai mēs iesaistītu, piemēram, Krieviju. Turklāt, Irāna sniedz visu laiku skaidrāko pierādījumu tam, ka cilvēktiesību jautājumam ir jābūt mūsu starptautiskās un kopīgās drošības politikas neatņemamai sastāvdaļai, jo Irānā, kas pēc būtības ir kodoldrauds, pie varas esošais režīms vardarbību pret Irānas pilsoņiem īsteno ik dienu, un tam ir jāpievērš mūsu uzmanība.
<P>
Es ceru, ka komisāre var mums pastāstīt vairāk par to, kā tiek izmantoti līdzekļi demokrātijas un tiesiskuma veicināšanai. Mēs zinām, cik ļoti grūti ir sazināties ar demokrātisko opozīciju Irānā. Papildus tam pastāv vispārējais jautājums par nāves sodu, par kuru ir balsojusi ANO. Šis Parlaments ir pielicis lielas pūles, lai panāktu moratoriju, globālu apturēšanu. Tagad ir laiks pastiprināt šo attieksmi un ierosināt, lai ANO nozīmē īpašu ģenerālsekretāra sūtni attiecībā uz nāves sodu. Es to ierosinu kā mutisku grozījumu, un es ceru, ka politiskās grupas to atbalstīs.
<SPEAKER ID="219" NAME="Mogens Camre">
UEN grupas vārdā. - Priekšsēdētāja kungs, es domāju, ka ikviens šajā Parlamentā man piekritīs, ka, lasot par atsevišķiem cilvēktiesību pārkāpšanas gadījumiem, par kuriem ziņots šajā rezolūcijā, šķiet, ka tas nevar attiekties uz notikumiem, kas risinās šajā gadsimtā. Bet tā ir nožēlojama patiesība par stāvokli valstī, kas ir atkritusi atpakaļ līdz viduslaiku primitīvajai brutalitātei mēģinājumā apspiest pašai savu tautu - tautu, kas ilgojas pēc demokrātijas, brīvības un reformām.
<P>
Mēs, rietumu demokrātijas, nevaram bezgalīgi turpināt sarunas ar kriminālo režīmu Teherānā naivā cerībā, ka mūsu vājie sarunu vadītāji jebkad varētu kaut ko panākt no režīma, kas nesaprot un nerespektē moderno pasauli un tās vērtības, un kas acīmredzami ienīst pats savu tautu tikpat stipri, kā tas ienīst mūs. Lai šī rezolūcija ir pēdējais aicinājums pēc taisnības un cilvēktiesībām. Es vēlos arī minēt - un ar dziļu nožēlu -, ka ES savā teroristu sarakstā joprojām ir iekļāvusi demokrātisko Irānas opozīcijas kustību PMOI par spīti gan Eiropas Tiesas Luksemburgā, gan augstākās Apvienotās Karalistes tiesas lēmumiem, ka tas ir nepamatoti.
<P>
Visbeidzot, es atbalstu Kelam kunga mutiskos grozījumus attiecībā uz Ashraf nometni, kā arī Hutchinson kunga mutisko grozījumu. Šie grozījumi uzlabos šo rezolūciju.
<SPEAKER ID="220" NAME="Koenraad Dillen" AFFILIATION="NI">
- (NL) Priekšsēdētāja kungs, mēs nedrīkstam ļauties ilūzijām. Teokrātija Teherānā nepārprotami nav nekas cits kā nicinājums pret demokrātiju Eiropā. Jebkurā gadījumā ir labi, ka Parlaments atkal ir skaidri nosodījis nāves soda izpildi Irānā. Nepilngadīgo sodīšana ar nāvi ir ne tikai pretrunā starptautiskajiem tiesību aktiem, tas ir absolūti barbariski un tas pasaka visu par šī režīma nesaudzīgo dabu, kas desmitiem gadu ir valdījis Teherānā. Tam vajadzētu arī būt brīdinājumam tiem naivajiem cilvēkiem, kas domā, ka ar Irānu var apieties samta cimdos.
<P>
Taču ir kaut kas, kas šajā rezolūcijā nav pateikts. Tajā ir pareizi atzīmēts, ka Irānā ar nāvi tiek sodīts vairāk cilvēku nekā jebkurā citā valstī, izņemot Ķīnu. Tomēr būtu jāpiebilst, ka kopš 2005. gada janvāra vienīgās valstis, kurās piespriež un izpilda nāves sodu nepilngadīgajiem, ir bijušas Saūda Arābija, Sudāna, Jemena un Pakistāna. Nav sagadīšanās, ka tās ir islāma valstis, kurās "šariata likums” tiek piemērots burtam un garam. Iespējams, ka ir politiski nepareizi to teikt, taču fakti runā paši par sevi. Šī prakse sniedz papildu pierādījumus, ka šāda veida islāms, kas vēl nav guvis apgaismību, ir nesavienojams ar mūsu rietumu vērtībām.
<SPEAKER ID="221" NAME="Bernd Posselt" AFFILIATION="PPE-DE">
(DE) Priekšsēdētāja kungs, Parlamenta kreisi noskaņotais kolēģis tikko izmantoja traģisko nāves soda Irānā jautājumu un briesmīgos noziegumus, kas tur tiek paveikti, kā ieganstu, lai uzsāktu uzbrukumu reliģijai kā tādai. Viņš piedēvē šīs darbības attiecīgā režīma reliģiskajam raksturam. Pēc manām domām, tas ir absurdi.
<P>
Tas ir pilnīgi parasts totalitārais režīms, kas vienkārši izmanto islāmu pats savos nolūkos. Tā ir problēma, un mums ir stingri jānosoda pats režīms, nevis islāms vai reliģija kā tāda.
<P>
Starp citu, visbriesmīgākie režīmi pasaules vēsturē ir bijuši tie, kas īstenoja valsts vai starptautisko sociālismu, kā Ķīna to turpina darīt šodien.
<P>
Tādēļ mums ir jābūt skaidrai nostājai vienā jautājumā: šis Parlaments nav vieta ideoloģiskiem disputiem, pat Irānas jautājumā ne. Runa nav par ideoloģiju; runa ir par cilvēktiesību universālumu. Šis cilvēktiesību universālums sniedzas pāri ideoloģiskajām atšķirībām. Nav Āzijas cilvēktiesību un nav islāma cilvēktiesību, kas dod cilvēkiem mazāku drošību un kas varētu piedot viena vai otra veida nāves sodu. Mēs esam kategoriski pret nāves sodu neatkarīgi no tā, vai tas tiek praktizēts ASV, Ķīnā vai Irānā, bet mēs neuzlūkojam šīs valstis kā vienādas. Mums ir jābūt skaidrībā par vienu lietu: Irānas režīms ir totalitārs, un mēs gribētu redzēt, kā tas beidzas.
<SPEAKER ID="222" NAME="Józef Pinior" AFFILIATION="PSE">
(PL) Priekšsēdētāja kungs, starptautiskie tiesību akti ir kristālskaidri. Nāves sodu nedrīkst piemērot personām, kas bijušas jaunākas par 18 gadiem laikā, kad tās izdarījušas likumpārkāpumu. Irāna pārkāpj šos starptautiskos tiesību aktus.
<P>
Es gribētu uzsvērt to, ka Irāna kā valsts ir parakstījusi starptautiskas konvencijas. Tā ir parakstījusi šāda rakstura apņemšanās. Šī gada jūlijā 24 cilvēktiesību aizsardzības organizācijas visā pasaulē aicināja Irānu pārtraukt nāves soda izmantošanu nepilngadīgajiem, kā arī pārtraukt visu veidu nāves soda izmantošanu savā teritorijā. Līdz šim Irānā šogad nāves sods ir izpildīts sešiem nepilngadīgajiem: tā rezultātā kopējais skaits kopš 2005. gada ir palielinājies līdz 26 nepilngadīgajiem.
<P>
Priekšsēdētāja kungs, komisāre, Parlaments jau ir vairākkārtīgi debates par cietsirdīgo veidu, kādā Irānā tiek īstenots likums. Mēs nevaram ļaut nodot Irānai tos cilvēkus, kas pašlaik atrodas Camp Ashraf, jo šajā valstī netiek piemērots tiesiskums.
<SPEAKER ID="223" NAME="Janusz Onyszkiewicz" AFFILIATION="ALDE">
(PL) Priekšsēdētāja kungs, stāvoklis attiecībā uz cilvēktiesībām Irānā neuzlabojas. Divi cilvēki tika pakārti vakar Arakā un Boujerdā, un daudzi citi gaida, kad tiks izpildīts viņiem piespriestais nāves sods. Vairāki tūkstoši ajatollas režīma pretinieku pašlaik tiek turēti Camp Ashraf. Viņi ir modžahedi, un viņiem draud ar izraidīšanu no Irākas. Daudziem no viņiem tas nozīmētu drošu nāvi. ASV spēki ir snieguši drošību šīs nometnes iemītniekiem saskaņā ar Ceturto Ženēvas konvenciju. Plānotās izmaiņas šo spēku statusā nozīmē to, ka, kā apgalvots rezolūcijas priekšlikumā, cik ātri vien iespējams, ir jāatrod ilgtermiņa risinājums attiecībā uz Irānas bēgļiem, kas uzturas šajā nometnē. Kamēr man ir dots vārds, es vēlreiz vēlos atgādināt Parlamentam, ka ir nepieciešams pienācīgi īstenot tiesas spriedumus un izslēgt modžahedus no teroristu organizāciju saraksta.
<SPEAKER ID="224" NAME="Marek Aleksander Czarnecki" AFFILIATION="ALDE">
(PL) Priekšsēdētāja kungs, publisku nāves sodu skaits Irānā pieaug. Saskaņā ar Amnesty International datiem katru gadu apmēram 20 personām šādā veidā tiek izpildīts nāves sods tūkstošiem skatītāju priekšā. Irānā nāves sodu cita starpā piemēro zaimošanas, atkrišanas, laulības pārkāpšanas un prostitūcijas gadījumā. Šie ļoti nopietnie sodi par netikumību un atkrišanu ir izraisījuši pamatotus cilvēktiesību aizstāvju protestus ārpus Irānas un reformistu politiķu protestus šajā valstī.
<P>
Mēs, rietumi, nevaram vienkārši būt šādas drausmīgas rīcības pasīvi novērotāji. Eiropas Parlamentam ir nešaubīgi jānosoda šī Irānas režīma darbības. Vienlaikus Parlamentam būtu jāatbalsta opozīcijas, ko pārstāv modžahedi, miermīlīgie un reformistiskie centieni. Iepriekš minētās organizācijas, ko vada Maryam Radjavi kundze, demokrātiskas pārveidošanas loģisks iznākums būtu tās izsvītrošana no Eiropas Savienības teroristu organizāciju saraksta.
<SPEAKER ID="225" NAME="Dumitru Oprea" AFFILIATION="PPE-DE">
(RO) Runājot par šiem jautājumiem, no psiholoģiskā aspekta ir pierādīts, ka bargi sodi nekad nav veikuši koriģējošu lomu, bet tie ir izraisījuši naidu, vardarbību un vēlēšanos atriebties līdzcilvēkiem un iestādēm. Es neaizstāvu vainīgu cilvēku nesodīšanu, taču ne izmantojot nāves sodu.
<P>
Neaizmirsīsim, ka cilvēkus var pārveidot ar pāraudzināšanas un sociālās reintegrācijas programmu palīdzību. Neaizmirsīsim, ka Irānā jauni cilvēki, kas vēl nav sasnieguši 18 gadu vecumu, tiek pakļauti nāves sodam, lai gan starptautiskās tiesības, kas atzītas ar Irānas parakstu, nepieļauj šādu nežēlību. Nupat mēs atklājām šausmīgu situāciju, kad grupa jauniešu no Isfahānas tika sodīta par dejošanu aizliegtā attālumā, dažus centimetrus vienam no otra.
<P>
Kā skolotājs es gribētu atgādināt, ka pozitīvus rezultātus nevar iegūt ar bailēm, piespiedu pasākumiem un fizisku sodu.
<SPEAKER ID="226" NAME="Aloyzas Sakalas" AFFILIATION="PSE">
Priekšsēdētāja kungs, es vēlos pievērst kolēģu uzmanību faktam, ka Irānā katru gadu tiek izpildīts nāves sods simtiem cilvēku. Tas ir neveiksmīgās politikas rezultāts, ko Eiropas Savienība pēdējos gados ir īstenojusi attiecībā uz Irānu.
<P>
Mums vajadzētu zināt, ka tikai stingra iekšēja opozīcija Irānā spēj mainīt šo situāciju. Mans jautājums šodien ir šāds: kādēļ ES turpina turēt Irānas opozīcijas kustību iekļautu melnajā sarakstā, par spīti faktam, ka Apvienotās Karalistes tiesas lika izņemt to no šī saraksta? Vai nav laiks Padomei pašreizējās prezidentūras vadībā izpildīt savu tiesiskuma ievērošanas pienākumu un reizi par visām izņemt opozīcijas kustības no melnā saraksta? Es uzskatu, ka Ferrero-Waldner kundze varētu spert vajadzīgos soļus.
<SPEAKER ID="227" NAME="Ewa Tomaszewska" AFFILIATION="UEN">
(PL) Priekšsēdētāja kungs, notiesāt desmit gadus vecu bērnu uz nāvi ir vienkārši necilvēcīgi. Izmantot celtņus kā karātavas ir noziegums un ļaunprātīga tehnoloģijas izmantošana. Turklāt nāves soda publiska izpilde veicina agresīvu uzvedību iedzīvotāju vidū. Mēs jau daudzas reizes esam apsprieduši stāvokli Irānā. Irāna ciniski pārkāpj starptautiskās saistības, ko tā ir parakstījusi. Mūsu rezolūcijas izrādās neefektīvas. Es ticu, ka Eiropas Komisija izskatīs iespēju piemērot sankcijas, ņemot vērā noziegumus, ko Irānas vadītāji veic paši pret savu tautu.
<SPEAKER ID="228" NAME="Zbigniew Zaleski" AFFILIATION="PPE-DE">
(PL) Priekšsēdētāja kungs, pašreizējo totalitāro režīmu Irānā vislabāk var aprakstīt kā tādu, kas novedis likumu līdz absurdam (reductio ad absurdum) un ķēries pie terora psiholoģijas. Likums darbojas tad, kad cilvēki zina, par ko var sodīt, taču ir jāsaglabā līdzsvars. Ir atbilstīgs vēsturisks piemērs. Padomju Krievijā vispār nebija likuma, bet vienkārši vienas visu zinošas personas un viņa nodaļas, proti KGB, griba. Situācija Irānā ir absurda, jo nāves sodu var piemērot par jebko un par visu. Irānā nav tiesu, nav loģikas un nav pienācīgu prāvu. Tādēļ es atbalstu aicinājumu nepieļaut politisko bēgļu, tādu kā tie, kas atrodas Irākā, kuri iepriekš tika minēti, atgriešanos Irānā, jo īpaši nepilngadīgie, jo viņi tiktu vienkārši nonāvēti bez tiesas sprieduma.
<SPEAKER ID="229" NAME="Benita Ferrero-Waldner">
Komisijas locekle. - Priekšsēdētāja kungs, es domāju, ka šis noteikti ir viens no visskumjākajiem cilvēktiesību pārkāpuma jautājumiem, proti, nāves sods - un jo īpaši nāves sods, ko izpilda jauniem cilvēkiem. Es domāju, ka mums visiem kopīga ir tā pati dziļā, nopietnā un steidzamā vajadzība kaut ko darīt. Jūnijā notika debates par šo pašu jautājumu, un tomēr laikā kopš jūnija situācija diemžēl nav uzlabojusies, bet gan pasliktinājusies. Mūsu bažu apmēru un nopietnību atspoguļo Eiropas Savienības publicēto paziņojumu pieaugošais skaits kopš jūnija debatēm - līdz šim vēl astoņi paziņojumi.
<P>
Jūs minējāt daudzus gadījumus, un arī es gribētu minēts dažus. Piemēram, pagājušajā nedēļā, dienu pēc tam, kad ES pauda nožēlu par Reza Hejazi, nepilngadīgā, pakāršanu, tika izpildīts nāves sods vēl vienam nepilngadīgajam. 26. augustā Širazas cietumā nāves sods tika izpildīts Zaree kungam. Tas notika, neraugoties uz apžēlošanas aicinājumiem, kurus izteica ne tikai Eiropas Savienība, bet arī visa pasaule, jo īpaši ANO Augstākais komisārs cilvēktiesību jautājumos. Zaree kungam izpildītais nāves sods ir palielinājis nepilngadīgajiem izpildīto nāves sodu skaitu - kā jūs minējāt - kopš šī gada sākuma līdz ļoti augstam skaitam, proti, seši nāves sodi. Informācija liecina, ka Irānā vairāk nekā simts nepilngadīgo atrodas uz nāves sliekšņa. Diemžēl mirušo skaits aizvien palielinās. Kamēr mēs runājam, vēl viens nepilngadīgais, Soleimanian kungs, piedzīvo nenovēršamu nāves soda izpildi. Moratoriju nāves soda izpildei jauniešiem, ko noteica Irānas galvenais tiesnesis, nepārprotami un atkārtoti pārkāpj viņa paša tiesneši.
<P>
Attiecībā uz Camp Ashraf jautājumu, protams, būtu jāpiemēro Ženēvas konvencijas tāpat kā ikvienai citai nometnei. Gadījumā, ja Camp Ashraf iemītnieki piespiedu kārtā tiks deportēti uz Irānu, būs jāveic nepieciešamie protesti pret Irānas valdību. Daudzos gadījumos mēs esam centušies vai nu atklāti runāt vai izmēģināt slēptu diplomātiju. Es pati visos gadījumos, kad pie manis citos jautājumos - kodoljautājumos - ir vērsies vai nu ārlietu ministrs vai Parlamenta priekšsēdētājs, šo lietu vienmēr esmu nostādījusi ļoti stingri. Mēs esam guvuši panākumus tikai vienā lietā, un tā bija sieviešu nomētāšana ar akmeņiem. Es vienmēr esmu izteikusies pret to, bet, kā jūs varat iztēloties, es esmu arī absolūti pret to, kas notiek ar jauniešiem un, protams, pret nāves sodu kopumā. Tomēr Irānas iestāžu ausis lielākoties ir kurlas pret mūsu aicinājumiem. Tādēļ dažkārt mums nav citas izvēles kā ķerties pie tā dēvētās "megafona diplomātijas”, ko Teherāna nicina un noraida.
<P>
Irānai ir jāpilda pašai savi pienākumi. Tās rīcība var tikai mest ēnu uz tās jau aptraipīto starptautisko reputāciju. Bez konkrētiem uzlabojumiem cilvēktiesību situācijā mūsu kopīgais mērķis attīstīt attiecības starp Eiropas Savienību un Irānas Islāma Republiku nevar tikt pienācīgi īstenots pat tad, ja kodoljautājums būtu atrisināts.
<P>
Es ticu, ka Eiropas Parlaments un visi ES partneri pievienosies šai nostājai un attiecīgi rīkosies. Šodien es vēlreiz aicinu Irānas Islāma Republikas iestādes pilnībā ievērot starptautiskās konvencijas, ko tā ir parakstījusi. Es aicinu Irānu saudzēt visu to nepilngadīgo dzīvības, kas joprojām atrodas uz nāves sliekšņa. Visa cilvēktiesību situācija patiešām ir ļoti sarežģīta. Kā jūs zināt, mums bija dialogs par cilvēktiesībām, taču tas diemžēl nedarbojās. Mēs centāmies strādāt pie publiskas diplomātijas, un mēs cieši sadarbojamies ar ES dalībvalstīm, lai īstenotu labi saskaņotu publisku diplomātiju. Mēs esam piešķīruši 3 miljonus eiro TV ziņu dienestam farsi (persiešu) valodā. Mēs arī cenšamies sadarboties ar pilsonisko sabiedrību Irānā, taču mūsu ceļā tiek likti daudzi šķēršļi.
<SPEAKER ID="230" NAME="Priekšsēdētājs">
Debates ir slēgtas.
<P>
Balsošana notiks pēc debatēm.
<P>
Rakstiskas deklarācijas (Reglamenta 142. pants)
<SPEAKER ID="231" NAME="Glyn Ford  " AFFILIATION="PSE">
rakstiski. - Šis Parlaments atbalsta pilnīgu nāves soda atcelšanu visā pasaulē. Diemžēl vēl ir tāls ceļš ejams. Tādēļ mums ir jācenšas panākts tāds progress, kādu mēs varam panākt. Mēs atzinīgi vērtējam nomētāšanas ar akmeņiem kā nāves soda sievietēm izpildes atlikšanu Irānā. Mēs mudinām Majlis steidzami grozīt tiesību aktus, lai nodrošinātu to, ka nevienam netiek izpildīts nāves sods par noziegumiem, kas izdarīti, kad attiecīgā persona vēl nebija sasniegusi 18 gadu vecumu.
<P>
Mums būtu arī jānosoda to Irānas pilsoņu ieslodzīšana cietumā un vajāšana, kuri piedalījušies kampaņās par cilvēktiesībām un nāves soda atcelšanu. Pašreizējos apstākļos mēs aicinām Irākas un ASV iestādes piespiedu kārtā neatgriezt Irānā bēgļus un patvēruma meklētājus, kā arī strādāt, lai atrastu ilgtermiņa risinājumu situācijai, ar ko saskaras šie cilvēki, kas pašlaik ir ieslodzīti Camp Ashraf.
