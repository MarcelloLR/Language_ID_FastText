<CHAPTER ID="014">
Autotransporta līdzekļos un iekšējo ūdensceļu kuģos lietojamās degvielas radīto siltumnīcefekta gāzu emisiju kontrole un samazināšana (debates) 
<SPEAKER ID="418" NAME="Priekšsēdētājs">
Nākamais punkts ir Corbey kundzes ziņojums, ko viņa Vides, sabiedrības veselības un pārtikas nekaitīguma komitejas vārdā ir sagatavojusi par priekšlikumu Eiropas Parlamenta un Padomes direktīvai, ar ko groza Direktīvu 98/70/EK attiecībā uz benzīna, dīzeļdegvielas un gāzeļļas specifikācijām un ievieš mehānismu autotransporta līdzekļos lietojamās degvielas radīto siltumnīcefekta gāzu emisiju kontrolei un samazināšanai, groza Padomes Direktīvu 1999/32/EK, attiecībā uz tās degvielas specifikācijām, kuru lieto iekšējo ūdensceļu kuģos, un atceļ Direktīvu 93/12/EEK - C6-0061/2007 -.
<SPEAKER ID="419" NAME="Dorette Corbey">
referente. - (NL) Priekšsēdētāja kungs, komisār, dāmas un kungi, rītdiena iezīmē ilga procesa noslēgumu. Es sirsnīgi pateicos ēnu referentiem, visiem darbiniekiem, Komisijai un Francijas prezidentūrai par pūlēm, darbu un vēlmi sadarboties.
<P>
Rīt mēs varēsim apstiprināt vienošanos pirmajā lasījumā, un, to darot, mēs dosim zaļo gaismu īpašai direktīvai. Pirmo reizi CO2 prasības būs saistītas ar produktu un ar ražošanas procesu. Parlaments ir apņēmies vēl vairāk uzlabot šo direktīvu.
<P>
Direktīva pozitīvi veicinās videi draudzīgas un nenosodāmas biodegvielas un elektroenerģijas izmantošanu saistībā ar autotransportu - kas var radīt milzīgus ietaupījumus efektivitātes ziņā - un tā mazinās metāna gāzu dedzināšanas praksi. Tie ir brīnišķīgi rezultāti, kas pierāda, ka Eiropa izvēlējusies ilgtspējīgu ceļu.
<P>
Tomēr atgriezīsimies pie sākuma. Degvielas kvalitātes direktīvai ir divi mērķi: gaisa kvalitāte un CO2 emisiju samazināšana. Attiecībā uz gaisa kvalitāti sākotnējā priekšlikumā ir trīs uzlabojumi. Pirmkārt, tīrākas degvielas tiks ātrāk ieviestas kuģniecības jomā. Saistībā ar otro punktu - atbrīvojumu etanolam - Komisija ierosināja palielināt maksimālo tvaika spiedienu etanola piejaukšanas laikā. Tas bija galvenais temats daudzās debatēs. Jo sevišķi dienvidu valstis vēlētos, lai etanola piejaukšanai tiktu piemēroti atbrīvojumi, bet tieši šīs dienvidu valstis cieš no kaitīgā ozona problēmas. Panāktais kompromiss paredz to, ka atbrīvojums tiks atļauts tikai tad, ja būs panākta atbilstība gaisa kvalitātes prasībām.
<P>
Trešais punkts attiecas uz metilciklopentadiēnilmangāna trikarbonilu (MMT), kas ir degvielas piedeva, kura ir kaitīga gan veselībai, gan automobiļiem. Tādēļ varētu sliekties domāt, ka tas ir jāaizliedz. Diemžēl to nav vienkārši izdarīt, ņemot vērā Pasaules Tirdzniecības organizācijas noteikumus. Tādēļ tagad ir noteikta robežvērtība, kas ir skaidri labvēlīga veselībai un palīdz samazināt neirotoksiskās vielas.
<P>
Tagad es vēlētos pāriet pie otrā galvenā mērķa, proti, siltumnīcefekta gāzu emisiju samazināšanas. Kā jau pirms brīža teicu, šajā jomā šis tiesību akts ir ievērojami uzlabots. Pirmo reizi konkrētā CO2 prasība tiks saistīta ar ražošanas procesu. Dažos nākamajos gados naftas nozarei būs jāziņo par siltumnīcefekta gāzu emisiju līmeni, ko radījusi naftas ieguve, transportēšana, sadale, rafinēšana, kā arī dīzeļdegvielas vai benzīna izmantošana. Pamatojoties uz šo "no degvielas ieguves līdz transportlīdzekļa kustības uzsākšanai” ("well-to-wheel”) analīzi, pēc tam tiks noteikta standarta vērtība. Turklāt visas šīs ķēdes emisijām līdz 2020. gadam ir jābūt par 10 % mazākām.
<P>
Lieki teikt, ka mēs šo 10 % mērķi esam apsprieduši ļoti detalizēti. Seši procenti no tā ir saistoši, un daļu var sasniegt uzlabojot visas ķēdes efektivitāti - ar mazāku dedzināšanu, efektīvākām pārstrādes rūpnīcām un noplūžu labošanu. Vēl vienu daļu var sasniegt, izmantojot biodegvielas, ja vien tiek izmantots visefektīvākais veids. Tādu biodegvielu kultivēšanai, kas beigu beigās ir tikai mazliet labākas, mūsu acīs nav vērtības. Mēs spertu milzīgu soli uz atpakaļ, ja izcirstu tropiskos mežus, lai kultivētu biodegvielas.
<P>
Tāpēc ir jābūt ieviestām stingrām ilgtspējas prasībām. Šīs prasības tagad ir iekļautas šajā direktīvā. Tās ietver CO2 efektivitāti, bioloģisko daudzveidību, kā arī sociālus kritērijus. Atlikušie 4 % no 10 % samazinājuma sākotnēji nav saistoši. Savukārt šos 4 % veido divi komponenti. 1. daļa attiecas uz tīras attīstības mehānisma (CDM) projektiem ķēdē. Gāzes mazāka dedzināšana ir viens no visefektīvākajiem veidiem, kā samazināt siltumnīcefekta gāzes, bet ne vienmēr var izsekot līdz benzīnam vai dīzeļdegvielai, kas tiek laisti Eiropas tirgū. Tāpēc CDM projekti ir atļauti ar nosacījumu, ka tos pārbauda.
<P>
Pārējie 2 % ir saistīti ar jaunajām tehnoloģijām, piemēram, oglekļa uztveršanu un uzglabāšanu (CCS), kā arī elektroenerģiju autotransporta jomā. Elektroenerģija ir daudzsološa, bet šai tehnoloģijai ir jāpierāda sava vērtība, pirms to var komerciāli izmantot lielos apmēros. Tam vajadzētu būt skaidram līdz 2014. gada, kad indikatīvie mērķi var kļūt saistoši.
<P>
Visumā es uzskatu, ka šī direktīva sniegs ievērojamu ieguldījumu, lai samazinātu CO2, ko rada autotransports. Ir labi zināt, ka tas ir saskaņā ar izvēli, ko pašlaik izdara ASV. Kalifornijas zema oglekļa degvielas standarts tiek pārņemts visā ASV.
<P>
Es vēlreiz vēlētos pateikties ēnu referentiem par viņu ieguldījumu un par teicamajiem grupas centieniem, un es ar cerībām gaidu debates.
<SPEAKER ID="420" NAME="Jean-Louis Borloo" LANGUAGE="FR">
Priekšsēdētāja kungs, dāmas un kungi, es vēlētos apsveikt referenti Corbey kundzi par viņas darbu, kas no tehniskā viedokļi ir ļoti sarežģīts, bet vienlaikus absolūti būtisks emisiju nākotnei.
<P>
Vienkārši sakot, ir panākts kompromiss par 6+4. Seši tūlītēji saistoši un četri saskaņā ar periodiskas pārskatīšanas klauzulu. Ir arī sasniegumi, īpaši attiecībā uz biodegvielu ilgtspēju pašā atjaunojamās enerģijas direktīvā, kuri, mūsuprāt, bija nepieciešami un minimāli. Tomēr, es uzskatu, ka mēs esam panākuši ļoti labu kompromisu, par ko es arī vēlētos pateikties Komisijai.
<SPEAKER ID="421" NAME="Stavros Dimas">
Komisijas loceklis. - (EL) Priekšsēdētāja kungs, Komisija atzinīgi vērtē vienošanos par degvielas kvalitātes direktīvu, kurā ir saglabāti Komisijas priekšlikuma galvenie elementi, bet kura ir svarīgs solis uz priekšu vides aizsardzības nozarē. Tāpēc es vēlētos pateikties referentei Dorette Corbey par viņas ieguldījumu, lai panāktu galīgo vienošanos. Kompromisa vienošanās pamataspekts ir pienākums, kas enerģijas piegādātājiem liks ierobežot siltumnīcefekta gāzu emisijas visā degvielu aprites ciklā. Tas ir svarīgs ieguldījums mūsu klimata politikā. Tas veicinās tehnoloģisko progresu, un vienlaikus tas ir pirmais apstiprinātais papildu pasākums, kas ir paredzēts saskaņā ar pārskatīto stratēģiju par oglekļa dioksīda emisijām no automobiļiem.
<P>
Iekļaujot biodegvielu ilgtspējas kritērijus, mēs ne vien piedāvāsim stimulus izmantot vislabākās darbības biodegvielas attiecībā uz siltumnīcefekta gāzu emisijām, bet arī vienlaikus nepieļausim nopietnus draudus videi, kas saistīti ar to ražošanu. Turklāt kompromisa vienošanās ļaus samazināt piesārņotājvielu emisijas, galvenokārt pieņemot zemākas robežvērtības sēram un policikliskajiem aromātiskajiem amīniem, veicinās etanola izmantošanu, uzlabos patērētāju informēšanu un noteiks relatīvu ierobežojumu piedevai MMT (metilciklopentadiēnilmangāna trikarbonils). Īsumā, kompromisa vienošanās ir saskaņā ar mūsu tradicionālo politiku kontrolēt piesārņotājvielu emisijas atmosfērā, un tas ir svarīgs solis uz priekšu saistībā ar mūsu klimata politiku. Tāpēc es aicinu jūs rīt balsot par šo vienošanos.
<SPEAKER ID="422" NAME="Pilar Ayuso" LANGUAGE="ES">
Priekšsēdētāja kungs, Komisār, šis bija labs priekšlikums tajā formā, kādu iesniedza Komisija, ne vien sēra samazinājumu dēļ, bet arī tā jaunā 7a panta dēļ, kurā prasīts piegādātājiem pakāpeniski samazināt siltumnīcefekta gāzu emisijas, kā arī tāpēc, ka tas atrisināja veco tvaika spiediena problēmu benzīna un bioetanola maisījumiem tādās valstīs kā manā, kurās ir karstas vasaras.
<P>
Tas tika atsijāts balsojumā Vides, sabiedrības veselības un pārtikas nekaitīguma komitejā, radot bažas daudziem no mums.
<P>
Šodien mums ir ierosināta vienošanās, kas mazina 7a panta piemērošanu un atjauno tvaika spiediena izņēmumu, vienlaikus, protams, padarot stingrākus šī izņēmuma izmantošanas nosacījumus. Tāpat kā attiecībā uz pārējo klimata pārmaiņu paketi ne visiem tā šķitīs pilnībā apmierinoša, bet tā ir kaut kas, ko ikviens var pieņemt.
<P>
Es vēlētos pateikties Corbey kundzei par viņas izcilo darbu un viņas atvērtību problēmu risināšanai, un es arī vēlētos pateikties Turmes kungam un, protams, Francijas prezidentūrai, kura sevi ir parādījusi kā ļoti efektīvu arī šajā jomā.
<SPEAKER ID="423" NAME="Marios Matsakis">
ALDE grupas vārdā. - Priekšsēdētāja kungs, daudzi no mums beidzot sāk saprast, ka mūsu planēta nav neiznīcināma un tai patiešām ir derīguma termiņš, kuru mēs, cilvēki, ar savām ne pārāk gudrajām darbībām strauji pietuvinām. Protams, ir daži neticīgie Tomi ne tikai mūsu pašu Parlamentā, bet to skaits ātri samazinās, kad viņi pārvar paši sev uzlikta ārkārtēja dogmatisma ierobežojumus vai atbrīvojas no trešo pušu, dažkārt aizdomīgu personu, manipulācijām.
<P>
ES ir jābūt un tā ir mūsu vides glābšanas cīņas priekšgalā, un ļoti gaidīts pierādījums tam ir virkne tiesību aktu, kuru mērķis ir cīņa pret klimata pārmaiņām un kuri pašlaik tiek apspriesti Parlamentā. Bet, lai šādi tiesību akti patiesi sniegtu labumu, tiem ir jābūt neatkarīgiem un tie jāīsteno efektīvi un laikus. Kā vienmēr ir jāpanāk daži kompromisi, un tā tas ir arī saistībā ar Corbey ziņojumu par degvielas radīto siltumnīcefekta gāzu emisiju kontroli un samazināšanu.
<P>
Ir jāatzīst, ka referente ir ierosinājusi ļoti apskaužamu un ilgstošu cīņu, lai pretotos Padomes nostāju vājināšanas sekām, un man šķiet, ka lielā mērā viņai tas ir izdevies. Es viņu apsveicu par šo sasniegumu. Ir arī jānorāda, ka smago sarunu laikā referente regulāri un pilnībā informēja visus ēnu referentus un rezultātā šī sadarbība Corbey kundzei deva stingru atbalstu pie sarunu galda.
<P>
Kompromisa paketē tika panāktas šajos apstākļos pietiekami apmierinošas vienošanās par lielāko daļu pretrunīgo jautājumu, piemēram, biodegvielām, metāliskām piedevām un sēra saturu dažās degvielās, un mana grupa to pilnībā atbalsta.
<SPEAKER ID="424" NAME="Neil Parish" AFFILIATION="PPE-DE">
Priekšsēdētāja kungs, pirmām kārtām es vēlētos pateikties referentei Corbey kundzei un Francijas prezidentūrai par viņu milzīgajiem pūliņiem, lai panāktu vienošanos par šo novatorisko dokumentāciju kā daļu no cīņas pret klimata pārmaiņām. Es arī vēlētos izteikt atzinību Joseph Daul, kuru aizstāju, par viņa smago darbu, lai sagatavotu Lauksaimniecības un lauku attīstības komitejas atzinumu par šo Corbey ziņojumu par degvielas kvalitāti.
<P>
Visbeidzot, mēs, lauksaimniecības nozarē, varam būt ļoti apmierināti ar panākto vienošanos par šo ziņojumu, kā arī cieši saistīto Turmes ziņojumu par atjaunojamo enerģiju. Es ticu, ka ilgtspējīgai biodegvielas nozarei ir nākotne un ka šīs divas direktīvas nodrošina vajadzīgo tiesisko regulējumu šīs nozares attīstībai, lai nākotnē varētu pāriet uz citām otrās paaudzes biodegvielām. Es atzinīgi vērtēju to, ka mēs tagad esam apņēmušies sasniegt mērķi, ka no ES kopējā enerģijas apjoma 20 % jābūt atjaunojamās enerģijas veidiem. Es šo ziņojumu vērtēju ļoti atzinīgi.
<SPEAKER ID="425" NAME="Claude Turmes" AFFILIATION="Verts/ALE">
Priekšsēdētāja kungs, vispirms es vēlētos apsveikt Dorette Corbey kundzi. Man kā Direktīvas par atjaunojamajiem energoresursiem referentam bija ļoti svarīgi cieši sadarboties, lai ilgtspējas kritēriji tiktu pienācīgi norādīti, un norādīti tādā pašā veidā kā divās pārējās direktīvās. Pateicoties Corbey cīņassparam mēs galu galā nodrošinājām, ka Degvielas kvalitātes direktīvā tagad ir pilnībā pārņemti visi detalizētie ilgtspējas kritēriji, un tas ir svarīgi, lai nodrošinātu ES tiesību aktu saprotamību un pārredzamību.
<P>
Man šķiet, ka jautājumā par ilgtspējas kritērijiem mēs tagad lielā mērā esam uzlabojuši to, ko ierosināja Komisija. Tagad oglekļa emisijas ir ļoti labi definētas ne vien tiešai, bet arī netiešai zemes izmantošanai. Tas ir ļoti svarīgi nākotnei. Es domāju, ka mēs arī nodrošinājām, ka vides un enerģētikas eksperti - TREN ĢD un ENVI ĢD Komisijas līmenī, un arī valstu līmeņa eksperti no vides un enerģētikas nozarēm - kopīgi strādās pie šiem ilgtspējas kritērijiem, un arī tas ir būtiski.
<SPEAKER ID="426" NAME="Kathy Sinnott" AFFILIATION="IND/DEM">
Priekšsēdētāja kungs, pašlaik liela uzmanība tiek pievērsta klimata pārmaiņu mazināšanas tehnoloģiju daļai, attīstot alternatīvas degvielas. Es apsveicu par šiem centieniem un vēlētos sniegt ieguldījumu šajās debatēs.
<P>
Es vēlētos aicināt pievērst uzmanību aļģu eļļai, ko var pārveidot par degvielu kā aizstājēju fosilo degvielu eļļai. To var uzskatīt par abpusēji izdevīgu degvielas veidu, jo tā ražošanas laikā absorbē CO2, tādējādi padarot to par oglekļa pozitīvu enerģijas avotu. Turklāt pretēji arvien pretrunīgāk vērtētajām biodegvielām, tā neizspiež pārtikas ražošanu. Patiesi, to var audzēt dabīgos dīķos vai mākslīgās būvēs. Tā ir arī abpusēji izdevīga, jo tā ir īpaši piemērota ražošana piekrastes kopienās, kur grūtības zvejniecības nozarē rada nepieciešamību meklēt jaunas nozares.
<P>
Ņemot vērā šos faktus es mudinu Komisiju ļoti nopietni uztvert aļģu eļļu. Šīs degvielas priekšrocības ir arī lielā enerģija un mazais svars, un tā ir viena no retajām, kas varētu aizstāt raķešu degvielu un lidmašīnu degvielas.
<SPEAKER ID="427" NAME="Dorette Corbey" LANGUAGE="NL">
Priekšsēdētāja kungs, Komisijas un Padomes pārstāvji, dāmas un kungi, pateicos par jūsu labajiem vārdiem. Es patiešām uzskatu, ka rezultāta pamatā ir mūsu labās darba attiecības. Tikai apvienojot spēkus, mēs varam būt stipri, un šajā gadījumā tas izdevās. Degvielas kvalitātes direktīvu ir būtiski skatīt visas klimata paketes kontekstā.
<P>
Pirmām kārtām šajā saistībā ir svarīgs Turmes ziņojums, protams, ar direktīvu par atjaunojamiem enerģijas avotiem. Mums ir tādi paši ilgtspējas kritēriji, kas, manuprāt, būs svarīgs ieguldījums visā pasaulē. Pēc manām domām, ir ārkārtīgi svarīgi, lai rītdien mēs to noteiktu kopā.
<P>
Attiecībā uz aļģu eļļu man ir tāds pats entuziasms kā Sinnott kundzei. Patiesībā, es esmu ar to tikpat aizrauta kā viņa. Šīs degvielas kvalitātes direktīvas skaistums ir tas, ka tieši jaunajām tehnoloģijām ir paredzēta milzīga izaugsme, kas var būt reāls stimuls aļģu tehnoloģijas attīstībai. Principā aļģu eļļas ražošanā tiek izmantots daudz mazāk CO2, un tieši tāpēc tā šķiet tik pievilcīga naftas uzņēmumiem un citiem, lai ieguldītu tieši šajās tehnoloģijās.
<P>
Saistībā ar klimata paketi ir arī ārkārtīgi svarīgi veidot saikni ar nākamo ziņojumu - Sacconi ziņojumu par jauniem pasažieru automobiļiem. Mēs īpaši cīnījāmies par elektroenerģijas iekļaušanu šajā direktīvā. Elektriskie automobiļi ir nākotne. Elektroenerģija autotransporta jomā ir daudzkārt efektīvāka par benzīna vai dīzeļdegvielas izmantošanu. Tāpēc mums patiešām ir jādodas šajā virzienā.
<P>
Es redzu, ka Sacconi ziņojumā ir vairāki stimuli šajā virzienā, un šādi mēs varam atrisināt vistas un olas dilemmu. Lai patiešām panāktu tīrāku autotransportu un tīrākas degvielas, ir jāpiedāvā pareizie stimuli gan autobūves nozarei, gan degvielu nozarei. Es ceru, ka ar šīm klimata paketes transporta sadaļām mēs jebkurā gadījumā varam dot pozitīvu ieguldījumu, lai samazinātu siltumnīcefekta gāzu emisijas. Es vēlreiz vēlētos pateikties visiem par sadarbību.
<SPEAKER ID="428" NAME="Priekšsēdētājs">
Debates tiek slēgtas.
<P>
Balsojums notiks trešdien, 2008. gada 17. decembrī.
