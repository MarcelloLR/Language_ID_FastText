<CHAPTER ID="021">
Tirdzniecība ar izstrādājumiem, kas iegūti no roņveidīgajiem (debates)
<SPEAKER ID="162" NAME="Priekšsēdētāja">
Nākamais darba kārtības punkts ir Wallis kundzes Iekšējā tirgus un patērētāju aizsardzības komitejas vārdā sagatavotais ziņojums par priekšlikumu Eiropas Parlamenta un Padomes regulai par tirdzniecību ar izstrādājumiem, kas iegūti no roņveidīgajiem - C6-0295/2008 -.
<SPEAKER ID="163" NAME="Diana Wallis">
referente. - Priekšsēdētājas kundze, mēs esam atraduši kompromisu; mūsu priekšā rīt varbūt jau būs pirmajā lasījumā panāktā vienošanās. Es kā šī parlamenta referente no savas puses varu teikt, ka šī bija ļoti sarežģīta lieta, ļoti grūti ejams ceļš.
<P>
Tomēr, esam nonākuši pie nostājas, ar kuras palīdzību, es ceru, mēs būsim ievērojuši to Parlamenta deputātu vēlmes, kuri parakstīja par šo tematu sagatavoto rakstisko deklarāciju, un būsim ievērojuši to daudzo pilsoņu vēlmes daudzās valstīs visā ES, kuri mums saka, ka viņiem nepatīk roņu komerciālās medības un ka viņi negrib nekādā veidā būt saistīti ar šādās medībās iegūto izstrādājumu tirdzniecību. Mēs šo vēlmi esam respektējuši; mēs esam strādājuši tikai pie tā, pie kā mēs varam strādāt Eiropas iekšējā tirgus robežās: pie komerciālās medībās iegūto preču aprites tirgū. Pēc šī tiesību akta pieņemšanas, ja tas rīt tiešām tiks pieņemts, mūsu patērētājiem būtu jājūtas drošiem, ka Eiropas tirgū netiks pārdots nekas no komerciālās medībās iegūtajiem izstrādājumiem.
<P>
Taču, protams, pastāv arī izņēmumi. Roņi ir ļoti skaisti jūras dzīvnieki - patiesībā, es šī darba procesa laikā esmu sapratusi, ka viņu sabiedrisko attiecību joma ir lieliskā līmenī, - taču dažiem viņi ir tikai jūras žurkas. Tieši tā viņus uztver daudzi zvejnieki: pieaudzis ronis ik dienu apēd milzīgu daudzumu zivju. Tādēļ roņi ir jāmedī, lai kādā teritorijā nodrošinātu zivsaimniecības ilgtspēju.
<P>
Taču tas, ko šeit esam darījuši, attiecas uz medību reglamentēšanu. Ja cilvēki kādā no mūsu dalībvalstīm vēlas medīt, viņi to vēl arvien var turpināt darīt. Taču viņi nedrīkst no šo medību rezultātiem gūt komerciālu labumu. Tomēr, ir jānodrošina, ka šo medību rezultātus var izmantot, un es īpaši ceru, ka būs iespējams izmantot tās roņu daļas, kuras var izmantot medicīnā.
<P>
Vissarežģītākais aspekts visā šajā procesā ir bijis Arktikas tradicionālo kopienu - Arktikas pamatiedzīvotāju - jautājums. Mēs sakām, ka attiecībā uz viņiem pastāv izņēmums, taču kā viņu saistīšana ar aizliegtu produktu ietekmēs viņu dzīvesveidu un ekonomiku? Arktika nav nekāds atrakciju parks vai muzejs: tā ir dzīva, elpojoša kopiena ar savu modernu ekonomiku, kuras centrālais elements ir no jūras iegūtie produkti. Es ceru, ka šīs kopienas spēs turpināt pastāvēt tādā veidā, kā tas vienmēr ir bijis. Taču man ir zināmas šaubas par to, un es zinu, ka šīs bažas noteica arī pagājušajā nedēļā Arktikas Padomes pieņemto lēmumu atteikties ES piešķirt pastāvīgā novērotāja statusu.
<P>
Šī lieta man ir bijusi kā āķīga mīkla. Es esmu cīnījusies ar dažādu brīvību sadursmi, es esmu respektējusi komitejas balsojumu un esmu mēģinājusi respektēt to cilvēku viedokļus, kurus es pārstāvu. Taču šodien jums vēlos pateikt tikai šo: Mani apmeklēja delegācija no Nunavut kopienas. Pēc viedokļu apmaiņas mēs visi bijām vienās asarās. Es ceru, ka atkāpe darbosies. Es rīt atbalstīšu šo tiesību aktu kopumu, un ceru, ka beigās izrādīsies, ka bija pareizi tā darīt.
<SPEAKER ID="164" NAME="Stavros Dimas">
Komisijas loceklis. - (EL) Priekšsēdētājas kundze, vispirms es vēlētos pateikties referentei Wallis kundzei un atzinumu sagatavotājiem Martin kungam, Brepoels kundzei un Mathieu kundzei par viņu izcilo darbu. Īpaši es vēlētos pateikties Iekšējā tirgus un patērētāju aizsardzības komitejas priekšsēdētājai McCarthy kundzei par viņas pozitīvo ieguldījumu šī īpašā priekšlikuma izstrādē.
<P>
Tas, ka vienošanās tika panākta pirmajā lasījumā, parāda Kopienas iestāžu politisko vēlmi nekavējoties risināt divas galvenās problēmas, kas saistītas ar tirdzniecību ar izstrādājumiem, kas iegūti no roņveidīgajiem, proti, ar iekšējā tirgus sadrumstalotību un vajadzību nodrošināt dzīvnieku labturību. Šī konkrētā vienošanās ietver trīs izšķirošus elementus: pirmais attiecas uz iekšējā tirgus tiesību aktu saskaņošanu un izpaužas kā aizliegums Eiropas Savienības tirgū tirgot izstrādājumus, kas iegūti no roņveidīgajiem. Tas attieksies gan uz šeit ražotiem, gan importētiem izstrādājumiem. Kā jums bez šaubām ir zināms, roņi tiek medīti gan Kopienas teritorijā, gan ārpus tās. Tie tiek izmantoti tādu izstrādājumu ražošanā kā gaļa, eļļa, trāns, no roņu orgāniem iegūti produkti, kažokādas un ādas. Šie izstrādājumi tiek tirgoti dažādos tirgos, tostarp arī Kopienas tirgū. Dažu tādu izstrādājumu gadījumā kā Omega 3 kapsulas vai arī miecētas ādas vai roņu kažokādas patērētājiem ir ļoti grūti, ja ne neiespējami tās atšķirt no līdzīgiem izstrādājumiem, kas nav iegūti no roņveidīgajiem. Roņu medības un veids, kā tās notiek, ir novedis pie nopietnas reakcijas un bažām no sabiedrības un neskaitāmu valdību puses, kuras ir īpaši informētas par dzīvnieku labturību. Šīs bažas rada veids, kādā roņi tiek medīti, metodes, kas tiek izmantotas to nogalināšanai, un to radītās sāpes. Sabiedrības sašutums ir skaidri redzams tās milzīgajā līdzdalībā attiecīgā jautājuma sabiedriskajā apspriešanā, taču ļoti uzskatāmi to parāda arī ļoti lielais vēstuļu un lūgumrakstu skaits, kurus esmu saņēmis pēdējo divu gadu laikā. Tagad pilsoņi var justies droši, ka izstrādājumi, kas iegūti no roņveidīgajiem, tirgū vairs nebūs pieejami.
<P>
Otrs svarīgais elements šajā priekšlikumā ir izņēmums attiecībā uz inuītu un citām pamatiedzīvotāju kopienām. Tā mērķis ir neaizskart šo kopienu, kuras tradicionāli ir bijušas atkarīgas no roņu medībām, galveno ekonomikas un sociālo jautājumu acquis. Jāatzīmē, ka šāda veida medības ir vēsturisks viņu kultūras un kultūras identitātes elements, kā arī ienākumu avots, kas palīdz nodrošināt viņu izdzīvošanu.
<P>
Trešais elements ir izņēmums attiecībā uz medībām nelielā apjomā. Tādējādi, zvejniekiem, kuri ir iesaistīti nejauša rakstura roņu medībās, tikai un vienīgi jūras resursu ilgtspējīgas pārvaldības nolūkos būs atļauts tirgū laist izstrādājumus, kas iegūti no roņveidīgajiem, ar noteikumu, ka tas netiek darīts peļņas dēļ, bet gan lai segtu attiecīgās izmaksas. Atbilstoši šīs regulas pamatprincipam, šajās darbībās nedrīkst būt iesaistīti nekādi komerciāli aspekti. Pēc izskatīšanas Parlamentā Komisija apstiprinās detalizētus piemērošanas pasākumus, paskaidrojot, kādā veidā abi iepriekš minētie izņēmumi ir piemērojami saskaņā ar komitoloģijas procedūru.
<P>
Es ceru, ka Parlaments, tāpat kā Padome un Komisija, kopumā atbalstīs šo īpašo kompromisa tiesību aktu kopumu. Šī teksta redakcija paredz iekšējā tirgus tiesību aktu saskaņošanu un tajā pašā laikā arī pievēršas Eiropas pilsoņu bažām par dzīvnieku labturību saistībā ar roņu medībām. Eiropas Komisija var pilnībā pieņemt šo tiesību aktu kopumu, lai pirmajā lasījumā panāktu vienošanos par minēto regulu.
<SPEAKER ID="165" NAME="Frieda Brepoels">
Vides, sabiedrības veselības un pārtikas nekaitīguma komitejas atzinuma sagatavotāja. - (NL) Priekšsēdētājas kundze, komisāra kungs, jūs sapratīsiet, ka esmu ļoti priecīga, ka pēdējā brīdī tomēr varējām balsot par šo dokumentu, jo daudzi pilsoņi un arī Parlaments pieprasīja ieviest pasākumus daudzus gadus ilgušo, nežēlīgo roņu komerciālo medību apkarošanai.
<P>
Nebija viegli atrast pareizo pieeju, jo Eiropa pati par sevi nav pilnvarota šīs medības aizliegt. Tādēļ es esmu pateicīga Komisijai par priekšlikuma iesniegšanu Parlamentam, lai arī Parlaments uzskatīja, ka priekšlikums ir jāpadara stingrāks.
<P>
Tādēļ, kā Vides, sabiedrības veselības un pārtikas nekaitīguma komitejas atzinuma sagatavotāja esmu ļoti pateicīga saviem kolēģiem no dažādām politiskajām grupām par to, ka viņi nekavējoties atbalstīja manu priekšlikumu izvēlēties pilnīgu aizliegumu tirgot izstrādājumus, kas iegūti no roņveidīgajiem, ar vienu izņēmumu: inuītu kopienu tradicionālās medības. Tādējādi, komiteja pieņēma Komisijas sākotnējam priekšlikumam, kurā bija paredzēti vairāki izņēmumi, pretēju lēmumu, un nolēma neieviest arī marķēšanas sistēmu, kuru, mūsuprāt, izrādītos neiespējami kontrolēt.
<P>
Es vēlētos pateikties arī Čehijas prezidentūrai par darba turpināšanu pie vienošanās panākšanas. Es varu iedomāties, ka sarunas ar dalībvalstīm ne vienmēr noritēja gludi. Tāpat kā citi Eiropas Parlamenta deputāti, es vēlētos pateikties dažādām nevalstiskajām organizācijām (NVO), kuras visa procesa laikā spēlēja konstruktīvu lomu kā aktīvistu grupas un kuras arī tagad skaidri izrāda savu atbalstu šim kompromisam. Kompromisi, protams, vienmēr ir saistīti ar savstarpēju piekāpšanos, tomēr es uzskatu, ka šī dokumenta teksta redakcija atbilst visu iesaistīto pušu prasībām.
<P>
Visbeidzot, es mūsu pilsoņu dēļ vēlētos uzsvērt, ka šis kompromiss patiesi ietekmēs komerciālās medības tādās valstīs kā Kanāda. Paredzot tirdzniecības aizlieguma iespējamību, pieprasījums pēc roņu kažokādām šogad jau ir samazinājies un cena, salīdzinot ar pagājušo gadu, ir samazinājusies uz pusi. Tādēļ, tiklīdz aizliegums tiks ieviests, tas būs smags trieciens šim medību veidam un izstrādājumu, kas iegūti no roņveidīgajiem, starptautiskajai tirdzniecībai.
<P>
Tādēļ es esmu priecīga par sasniegto rezultātu un rītdienas balsojumā ceru uz stingru atbalstu no citu deputātu puses.
<SPEAKER ID="166" NAME="Véronique Mathieu" LANGUAGE="FR">
Priekšsēdētājas kundze, mans viedoklis atšķiras no citu deputātu un arī no Dǐmas kunga viedokļa, jo es atceros Padomes juridiskā padomnieka atzinumu. Es atceros arī Parlamenta juridiskā padomnieka atzinumu. Abi šie padomnieki mūs informēja par to, ka izmantotais tiesiskais pamats ir nepareizs. Tieši to es atceros.
<P>
Dǐmas kungs, neaizmirstiet, ka jūs aizliedzat roņu medībās iegūtos produktus, ne ar ko tos neaizstājot, kas ir prettiesiski. Jums būtu jāapzinās, ka kanādieši to ļoti labi zina un plāno izmantot savas apelācijas tiesības Pasaules Tirdzniecības organizācijā. Viņi nepieļaus, ka viņiem šos produktus atņem, un jūs viņus nevarat apturēt. Personīgi es domāju, ka viņiem šajā jautājumā ir pilnīga taisnība. Vājais kompromiss, - manuprāt, šis kompromiss ir ļoti vājš - par kuru daži deputāti rīt balsos, - bez manis, jo es balsošu pret to - balsošanai tiek nodots ES un Kanādas augstākā līmeņa sanāksmes priekšvakarā. Eiropas Savienība mūsu Kanādas draugiem burtiski piesaka karu. Es ceru, ka mani kolēģi deputāti patiešām saprot, ko dara.
<P>
Man deputātiem un Dǐmas kungam jāsaka arī tas, ka viņi šo roņu jautājumu un kanādiešu jautājumu izmantos lieliskās vēlēšanu kampaņās, jo attiecībā uz roņu medībām mēs šeit absolūti neko nerisinām. Mēs šo problēmu vienkārši pārvietojam. Jūs pats, Dǐmas kungs, teicāt, ka jūs neaizliedzat roņu medības. Jūs potenciāli pārvietojat šo problēmu uz Ķīnu vai uz citām valstīm, kuras spēs pieņemt šos izstrādājumus. Jūs pilnīgi neko neesat atrisinājis.
<P>
Tādēļ es uzskatu, ka šis kompromiss ir vājš. Es domāju, ka problēma vienkārši ir paslaucīta zem paklāja, un nekas nav atrisināts, un nav pilnīgi nekā, par ko justies lepniem. Nav nekā, ar ko lepoties, arī tad, ja paskatāties uz kažokādu cenu, kas tiek maksāta inuītiem un kas krītas. Par dokumenta tekstu vēl nav balsots, kompromiss vēl nav pieņemts, un tomēr jau tagad šie cilvēki mūsu dēļ cieš no liela ekonomiska posta. Es tajā nespēju saskatīt nekādu iemeslu pašapmierinātībai.
<SPEAKER ID="167" NAME="Malcolm Harbour">
PPE-DE grupas vārdā. - Priekšsēdētājas kundze, kā savas grupas koordinators Iekšējā tirgus un patērētāju aizsardzības komitejā, es parakstīju šo kompromisa tekstu un uzskatu, ka bija pareizi to darīt, taču, kā Diana Wallis jau teica, šis ir bijis ļoti sarežģīts dokuments, jo bija ļoti grūti tajā sabalansēt visus atšķirīgos viedokļus.
<P>
No diviem manas grupas locekļiem, kuriem ir atšķirīgs viedoklis, jūs to jau esat dzirdējuši, un es domāju, ka rīt jūs redzēsiet, ka mūsu grupa ir nostājusies pret šo dokumentu, ja vien kāds no manu kolēģu ierosinātajiem grozījumiem balsojumā netiks atbalstīts. Tomēr, būs arī daudzi tādi cilvēki, tostarp arī es, kuri balsos par, jo ieņemot šādu nostāju, es jūtu, ka man ir morāls pienākums to darīt.
<P>
Es vēlētos runāt par dažiem būtiskiem jautājumiem. Pirmām kārtām, šis ir aicinājums rīkoties. Tas, uz ko cilvēki ir norādījuši līdz šim, ir, ka šis ir procesa sākums, nevis beigas. Jautājums ir par nehumāno veidu, kādā roņi tiek nogalināti, un par profesionālo mednieku nespēju to atrisināt. Arī Kanādas valdībai ir par to jādomā. Dokumentā ir iestrādātas daudzas pārskatīšanas klauzulas, lai nodrošinātu, ka tas darbojas, taču es vēlētos atkārtot Diana Wallis teikto, ka izņēmumi bija ļoti svarīgi kompromisa panākšanai.
<P>
Izņēmumi ir labi sabalansēti, jo tie pirmām kārtām atspoguļo to, cik svarīgi ir atbalstīt tradicionālās medības kopienās. Diana Wallis bija taisnība, kad viņa teica, ka tam ir jādarbojas, un tas nozīmē, ka šo kopienu ražotajiem izstrādājumiem ir jābūt pārdošanā un tie ir atbilstošā veidā jāpasniedz. Otrkārt, izņēmumi ir labi sabalansēti jūras resursu ilgtspējas svarīguma dēļ un saistībā ar to, kā šis jautājums tiks risināts.
<P>
Mūsu priekšā ir kompromiss. Es domāju, ka Eiropas pilsoņi vēlas, lai mēs to apstiprinām, taču šim Parlamentam, sākot ar šo brīdi, šim procesam būs stingri jāseko līdzi.
<SPEAKER ID="168" NAME="Arlene McCarthy">
PSE grupas vārdā. - Priekšsēdētājas kundze, manuprāt, mēs aizmirstam, ka tieši šis Parlaments bija tas, kurš pirmais uzsāka kampaņu par ES līmeņa aizliegumu attiecībā uz izstrādājumu, kas iegūti no roņveidīgajiem, nežēlīgo tirdzniecību. 2006. gadā lielākais vairums deputātu atbalstīja rakstisko deklarāciju, kurā tika aicināts ieviest šādu aizliegumu un kura saņēma 425 parakstus, jo veterināro ekspertu pētījumi skaidri parādīja, ka roņi tiek nogalināti briesmīgās mokās, bieži vien tie tiek nodīrāti, vēl būdami pie samaņas. Sabiedrība šo tirdzniecību ilgāk vairs necietīs, un mēs kā tās pārstāvji esam pilnvaroti to izbeigt. Turklāt, mūsu rītdienas balsojums būs izšķirošs solis uz priekšu globālajā kampaņā šīs tirdzniecības aizliegšanai.
<P>
ASV aizliegums pastāv jau daudzus gadus. Meksika šādu tirdzniecību ir aizliegusi. Eiropā jau pastāv aizliegumi valstu līmenī Beļģijā, Nīderlandē, Luksemburgā un Itālijā; Vācija un Apvienotā Karaliste pašlaik apsver veidus, kā šo tirdzniecību aizliegt. Aizliegumi tagad ir ieviesti arī Krievijā. Honkonga plāno ieviest aizliegumu. Šis ir politisks jautājums, kuram tagad ir pienācis īstais laiks. Pēc 40 gadus ilgas kampaņas pret šo tirdzniecību Eiropai tagad ir iespēja aizliegumu ieviest visās 27 valstīs.
<P>
Šī nav pirmā reize, kad mēs Iekšējā tirgus un patērētāju aizsardzības komitejā esam atsaukušies pilsoņu vēlmei izbeigt šo nežēlīgo tirdzniecību. Parlaments ir pilnvarots darboties pilsoņu labā, un Iekšējā tirgus komiteja bija apņēmusies panākt stingru aizliegumu, tajā pašā laikā nodrošinot izņēmumu attiecībā uz tradicionālajām inuītu medībām. Komiteja noraidīja Komisijas priekšlikumu par daļēju aizliegumu un marķējumu; komiteja noraidīja Wallis kundzes priekšlikumu ieviest tikai marķējumu. Kāpēc? Tāpēc, ka pilsoņi būtu nosodījuši šo negribīgo žestu, kurš nežēlīgajai slepkavošanai ļautu turpināties. Neskaitāmās aptaujās visās Eiropas valstīs sabiedrība ir parādījusi, ka vēlas pielikt punktu šai tirdzniecībai: 75 % no Apvienotajā Karalistē aptaujātajiem cilvēkiem vēlas to izbeigt, 80 % - Austrijā, vairāk nekā 90 % - Francijā un Nīderlandē. Pat tajās ES valstīs, kurās notiek neliela apjoma tradicionālās roņu medības, sabiedrība tirdzniecību neatbalsta, Zviedrijā pret to iestājas 70 % aptaujāto. Liels vairākums kanādiešu arī neatbalsta savā valstī praktizētās medības.
<P>
Turklāt, 86 % aptaujāto Kanādas iedzīvotāju uzskata, ka ES var brīvi izvēlēties šo izstrādājumu aizliegšanu. Manā rīcībā ir Kanādas senatora rakstīta vēstule priekšsēdētājam Pöttering kungam, kurā ir teikts: "Jūsu balsojums par izstrādājumu, kas iegūti no roņveidīgajiem, tirdzniecības aizliegumu lielam vairumam kanādiešu, kuri ar apbrīnu vēroja, kā Krievijas Federācija pagājušajā mēnesī pārtrauca asiņaino roņu nogalināšanu, palīdzēs politiķus piespiest paskatīties tālāk par savu politisko izdevīgumu un saskatīt, kas ir pareizi, un reizi par visām reizēm izbeigt šīs nehumānās medības. Lielākās daļas kanādiešu, kuri ir pret šīm medībām, vārdā izsaku jums pateicību par vadības uzņemšanos šī jautājuma risināšanā. Mēs to ļoti novērtējam.”
<P>
Šogad Kanādā notiekošajās medībās ir nogalināti 50 000 roņu, salīdzinot ar 220 000 pagājušajā gadā. Tas nozīmē, ka mums kā pilsoņiem tagad ir iespēja šo nežēlīgo tirdzniecību aizliegt. Es zinu, ka Eiropas pilsoņi to vērtēs atzinīgi. Es ceru, ka Parlaments rīt balsos par Iekšējā tirgus komitejas priekšlikumu aizliegt tirgot izstrādājumus, kas iegūti no roņveidīgajiem.
<SPEAKER ID="169" NAME="Toine Manders">
ALDE grupas vārdā. - (NL) Priekšsēdētājas kundze, es šo kompromisa dokumentu parakstīju kā Eiropas Liberāļu un demokrātu apvienības grupas koordinators Iekšējā tirgus un patērētāju aizsardzības komitejā. Kā Harbour kungs teica, arī manā grupā pastāv viedokļu atšķirības, taču tas tikai parāda, cik šis jautājums ir sarežģīts.
<P>
Demokrātijā ievēlētajiem pārstāvjiem ir jāieklausās sabiedrības teiktajā, un tās dienas ir pagājušas, kad dzīvniekus vajadzēja nežēlīgi nogalināt, lai iegūtu komercproduktus. Mūsu mērķis nebūt nav noteikt, kā medībām ir jānotiek; mēs nevēlamies iejaukties medījamo dzīvnieku pārvaldībā. Tas, ko vēlamies, ir izbeigt nehumānā veidā nogalinātu dzīvnieku tirdzniecību.
<P>
Es domāju, ka tāds patiesi arī ir šī kompromisa vēstījums. Es domāju, ka tas ir labi, ka tradicionālās kopienas ir ņemtas vērā, ieviešot izņēmumu, un uzskatu, ka patērētāji un tūristi, kas valstī ieved šādus izstrādājumus, kurus viņi ir iegādājušies kā suvenīrus, ir jāpasargā no raganu medībām. Tā nebūtu laba rīcība un nekādi nebūtu atbilstoša mūsdienu Eiropas Savienībai, kurā valda brīvība.
<P>
Tā kā vēlamies, lai uz visiem izstrādājumiem būtu redzama informācija, būtu labi izstrādājumus vienkārši marķēt kā tādus, kas satur daļas, kas iegūtas no roņveidīgajiem, lai patērētāji varētu izvēlēties, jo pašreizējos apstākļos viņi par to bieži vien nav informēti. Ir vajadzīga labāka informācija, jo patērētājiem ir jādod iespēja izdarīt apzinātāku izvēli.
<P>
Laba doma varētu būt atbalstīt tradicionālās pamatiedzīvotāju kopienas, veicot pasākumus, kas tām dotu iespēju attīstīt alternatīvu ekonomiku. Es jums pateicos, priekšsēdētājas kundze, un ceru, ka rīt mēs šo kompromisu pieņemsim ar liela vairākuma atbalstu.
<SPEAKER ID="170" NAME="Leopold Józef Rutowicz" LANGUAGE="PL">
Priekšsēdētājas kundze, nežēlīgās roņu nogalināšanas gadījumi ir daļa no malumedniecības, ar kuru mēs diemžēl saskaramies visai bieži. Malumednieki nogalina jūras un mežu dzīvniekus un daudzu sugu zivis un neievēro nekādus principus, iznīcinot šīs populācijas un liekot tām ciest. Eiropas Savienības valstīs un Kanādā pastāv atbilstoši tiesību akti, kā arī atbilstoši dienesti, kuru uzdevums ir nodrošināt šo tiesību aktu ievērošanu.
<P>
Viens veids, kā vienkārši cilvēki var šiem dienestiem palīdzēt, ir palīdzēt atmaskot un pieķert malumedniekus. Valsts uzdevumam būtu jābūt nodrošināt, ka dzīvnieki var dzīvot labā fiziskā un emocionālā stāvoklī un saskaņā ar vidi, kā arī nodrošināt, ka no savvaļas dzīvniekiem, tostarp arī roņiem, nelegāli iegūtās kažokādas un gaļa nesasniedz tirgu un ka to tirgošana tiek smagi sodīta. Eiropas Parlamenta un Padomes regulas projekts ir dokuments, ar kura palīdzību ir saskaņotas visu roņu kažokādu tirdzniecībā iesaistīto pušu intereses.
<SPEAKER ID="171" NAME="Heide Rühle" LANGUAGE="DE">
Priekšsēdētājas kundze, arī es savas grupas vārdā izsaku atzinību par šo vienošanos, un mēs rīt balsosim par to. Mēs izpildām to daudzo pilsoņu vēlmes, kuri neskaitāmās vēstulēs un e-pasta vēstulēs mums ir prasījuši rīkoties šajā jomā. Mēs to, protams, darām arī saskaņā ar Parlamenta rakstisko paziņojumu, kurā skaidri tika pieprasīts ieviest aizliegumu.
<P>
Mani diezgan lielā mērā pārsteidza iepriekšējā runātāja no Lauksaimniecības un lauku attīstības komitejas. Es vēlētos zināt, vai tiešām viņa runāja visas komitejas vārdā vai tikai savā vārdā. Jebkurā gadījumā, es vēlētos skaidri pateikt, ka tiesiskais pamats noteikti pastāv. Piemēram, pastāv suņu un kaķu kažokādu tirdzniecības aizliegums, kurš stājās spēkā šī gada sākumā. Tas skaidri parāda, ka tam, ko mēs darām, ir tiesisks pamatojums. Turklāt, iekšējais tirgus jau tagad ir izkropļots, jo vismaz piecas dalībvalstis aizliegumu jau ir ieviesušas un citas plāno to darīt. Tādēļ Eiropas Savienībai ir jārīkojas, lai novērstu šo iekšējā tirgus izkropļojumu.
<P>
Mūsu rīcībai ir pamatojums. Mūsu rīcībai ir tiesiskais pamats un iekšējā tirgus radītais pamats. Es to vēlētos vēlreiz ļoti skaidri uzsvērt. Kas attiecas uz izņēmumiem, es vēlētos skaidri pateikt, ka inuītu izstrādājumu tirgus sabruka jau pirms dažiem gadiem. Konsultāciju laikā inuīti to paskaidroja. Mēs viņus uzaicinājām runāt komitejā, un viņi skaidri pateica, ka tirgi bija sabrukuši jau pirms mēs sākām rīkoties. Ja inuīti vēlas turpināt pārdot šos izstrādājumus, tad viņi to var darīt tikai tad, ja ir absolūti skaidrs, ka izstrādājumiem nav nekāda sakara ar parastajām roņu medību metodēm. Tikai tad, ja tiks norādītas skaidras atšķirības, inuītiem būs iespējams kaut ko pārdot.
<SPEAKER ID="172" NAME="Kartika Tamara Liotard">
GUE/NGL grupas vārdā. - (NL) Priekšsēdētāja kundze, es aizstāvu pilnīgu roņu kažokādu importa aizliegumu. Katru gadu brīnišķīga dabas ainava kļūst par asiņainu šausmīgu sāpju un ciešanu vietu, kur tikai 12 dienas veci roņu mazuļi tiek sisti līdz nāvei vai arī nošauti. Šīs slepkavības tiek pastrādātas tirgus un liela biznesa labā, pilnīgi nemaz nedomājot par dzīvnieku labturību, un tas mani tiešām šausmina.
<P>
Mēs nevēlamies ES importēt šo riebīgo darbību rezultātus. Patiesi, daudzi ES pilsoņi to nevēlas un atbalsta pilnīgu roņu kažokādu importa aizliegumu. Nīderlandē mēs esam izcīnījuši smagu cīņu par šādu aizliegumu, un mums ir izdevies panākt tā ieviešanu. Komisijas priekšlikuma pieņemšana tā sākotnējā formā grautu Nīderlandē sasniegto rezultātu.
<P>
Tomēr, Parlamenta ziņojums man liek secināt, ka šis Parlaments ir nonācis tik tālu, ka spēj pieņemt pilnīgu roņu kažokādu aizliegumu. Es atbalstu šādu aizliegumu un aicinu visus Parlamenta deputātus un arī Komisiju sekot manam piemēram.
<SPEAKER ID="173" NAME="Hélène Goudin" LANGUAGE="SV">
Priekšsēdētājas kundze, neskatoties uz to, ka ierosinātais tiesību akts, kuru apspriežam, ir par tādu izstrādājumu tirdzniecību, kas iegūti no roņveidīgajiem, šī jautājuma apspriešanas vietā diskusijas koncentrējas ap roņu medībām, kuras turklāt notiek ārpus ES teritorijas. Roņu nogalināšana tādā veidā, kā to redzējām attēlos no valstīm ārpus ES, ir briesmīga, un to nedrīkst pieļaut.
<P>
Tomēr, mums vajadzētu atšķirt medības no nežēlīgas nogalināšanas. Zviedrijā notiek roņu medības, taču tās ir kontrolētas un saudzīgas medības. Netiek izmantotas nekādas nūjas un rungas; to vietā izmanto šaujamieročus. Visu šo procesu reglamentē stingri noteikumi, un dabas resursu pārvaldība būtu ļoti vāja, ja dzīvnieku pēc tā nošaušanas nebūtu atļauts izmantot. Tagad ierosinātais kompromiss ir labāks nekā sākotnējais priekšlikums. Tomēr, man ir zināmas bažas par to, kā dažas tiesību aktu daļas varētu tikt interpretētas, un ka tas nestu negatīvas sekas Zviedrijai un mūsu ziemeļu kaimiņiem. Cerēsim, ka es kļūdos.
<SPEAKER ID="174" NAME="Jan Cremers" AFFILIATION="PSE">
(NL) Priekšsēdētājas kundze, komisāra kungs, dāmas un kungi, es vēlētos sākt ar pateicību referentei par viņas smago darbu pie šīs lietas. Pēc šī Parlamenta 2006. gadā izteiktā aicinājuma ieviest ES līmeņa aizliegumu attiecībā uz izstrādājumiem, kas iegūti no roņveidīgajiem, kuru minēja McCarthy kundze, es priecājos, ka tagad ar Padomi ir panākts kompromiss, kurā ir ņemtas vērā arī Parlamenta vēlmes.
<P>
Katru gadu roņu komerciālajās medībās šausmīgā nāvē iet bojā apmēram 900 000 roņu. Tas ir ne tikai šausmīgi, bet arī pilnīgi bezjēdzīgi. Kas attiecas uz Eiropas Parlamenta Sociālistu grupu, tai jau no paša sākuma bija skaidrs, ka Komisijas priekšlikums neiet pietiekami tālu. Priekšlikumā dāsni paredzētās atkāpes būtu bijis neiespējami uzraudzīt, ņemot vērā to, cik plašas desmit dienu laikā katru gadu ir šīs medības. Uzraudzības iespējas nav pietiekamas, un bieži vien attiecīgās valdības to dara negribīgi.
<P>
Mūsu grupa uzskatīja, ka sarunās ir ļoti svarīgi ievērojami samazināt izņēmumu apjomu, un es priecājos par sasniegto rezultātu - tirdzniecības aizliegumu, kurā šis mērķis lielā mērā ir sasniegts. PSE grupa uzskata, ka ir svarīgi pēc iespējas mazāk iejaukties pamatiedzīvotāju tradicionālajā iztikas nodrošināšanas veidā. Inuītiem un citām pamatiedzīvotāju tautām paredzētā atkāpe, kas ir daļa no kompromisa, atbilst mūsu grupas vēlmēm.
<P>
Lai gan mēs nekādi nevaram valstis ārpus ES piespiest apturēt šīs roņu medības, mēs tomēr ceram, ka tādu izstrādājumu tirdzniecība, kas iegūti no roņveidīgajiem, kļūs mazāk izdevīga, un ka samazināsies arī medīšana kā tāda - un, cerams, ka noteiktā laikā tā tiks pavisam izbeigta. Tādēļ es priecājos par sasniegto rezultātu.
<SPEAKER ID="175" NAME="Peter Šťastný" AFFILIATION="PPE-DE">
Priekšsēdētājas kundze, šī priekšlikuma par roņu medībām galīgā versija ir pilnīgi nepieņemama, jo lielā mērā iejaucas citas valsts lietās. Taču šīs valstis spēlē pēc noteikumiem un viss, ko tās vēlas panākt, ir dabas resursu pārvaldīšana un cilvēku nodrošināšana ar darbu.
<P>
Šis priekšlikums sagrauj cilvēku dzīves un viņu attālos reģionos dzīvojošās kopienas. Tas sagrauj uzņēmējdarbības iespējas abos Atlantijas okeāna krastos un nopietni kaitē labajām attiecībām ar svarīgiem tirdzniecības un stratēģiskiem globālajiem partneriem. Turklāt, šis priekšlikums pārkāpj PTO noteikumus.
<P>
Kā Parlamenta deputātiem mums ir pienākums aizsargāt iedzīvotājus un radīt vidi nodarbinātībai. Līdz ar šo priekšlikumu, mēs ciešam neveiksmi abās jomās. Ieviest aizliegumu attiecībā uz roņiem, kuri ir pārāk savairojušies, ir pilnīgs ārprāts un pilnīga mūsu vērtību izgāšanās. Es visiem Eiropas Parlamenta deputātiem saku: lūdzu, apturiet šo katastrofu un balsojiet pret šo priekšlikumu.
<SPEAKER ID="176" NAME="Carl Schlyter" AFFILIATION="Verts/ALE">
(SV) Priekšsēdētājas kundze, es patiešām ļoti priecājos, ka mēs beidzot esam tikuši tik tālu. Pirmkārt, daudzi cilvēki teica, ka tas nav iespējams, ka to nevar izdarīt. To varēja izdarīt. Mēs atbalstām tos Kanādas pilsoņus, kuri nevēlas, ka viņus vaino par viņu valsts darbībām uz peldošajiem ledus gabaliem.
<P>
Jau trīsdesmit gadus mēs mēģinām kontrolēt un reglamentēt šīs medības. To nav izdevies panākt ne Norvēģijai, ne Kanādai. Uz ledus noteikumi netiek ievēroti. Ir laiks atmest domu, ka pastāv kāda iespēja šo rūpnieciska mēroga komerciālo nogalināšanu padarīt kaut cik humānu.
<P>
Par šodienas lēmumu mums ir jāpateicas nevalstisko organizāciju darbam un lielākajai daļai Eiropas pilsoņu, kuri vēlas šī aizlieguma ieviešanu. Tā ir veselā saprāta uzvara, tā ir humānisma uzvara, tā ir demokrātijas uzvara un ne mazākā mērā arī visu to roņu uzvara, kuriem būs ļauts izaugt lieliem bez sišanas ar nūjām un nogalināšanas vienkārši cilvēku iedomības dēļ. Es vēlētos pateikties visiem deputātiem, kuri to padarīja iespējamu.
<SPEAKER ID="177" NAME="Christian Rovsing" AFFILIATION="PPE-DE">
(DA) Priekšsēdētājas kundze, es vēlos teikt, ka visu šo lietu uzskatu par neapdomīgu, un es to saku tikai un vienīgi Grenlandes vārdā, kas ir Dānijas Karalistes daļa. Tālu ziemeļos tur ir dažas pavisam mazas un attālas apmetnes, kurās dzīvo tikai 10-20 cilvēki, kuri pārtiek no roņu medīšanas. Ja mēs viņiem atņemsim iztikas līdzekļus, viņiem nebūs nekādu iespēju izdzīvot. Mēs viņiem nevaram atrast nekādu alternatīvu nodarbošanās veidu. Līdz nākamajai apmetnei ir simtiem kilometru, un mums būtu jābūt pateicīgiem par to, ka viņi tur ir, jo tas mums dod iespēju Grenlandi saglabāt kā daļu no Dānijas Karalistes.
<P>
Grenlandieši roņus šauj. Kam gan pret to ir kas iebilstams? Nevienam! Ja viņi nevarēs nošaut pietiekami daudz roņu, tad tiem nebūs zivju, ko ķert. Līdz ar to, tas, kas šeit tiek darīts, Grenlandei ir katastrofa. Šis jautājums nav pietiekami rūpīgi apspriests un nav ņemti vērā tie nabaga cilvēki, kuriem tiks atņemti iztikas līdzekļi, neko nepiedāvājot vietā. Šāda attieksme pret nabaga cilvēkiem ir zem mūsu goda.
<SPEAKER ID="178" NAME="Caroline Lucas" AFFILIATION="Verts/ALE">
Priekšsēdētājas kundze, būdama viena no sākotnējās rakstiskās deklarācijas, kurā tika aicināts ieviest šo aizliegumu, atbalstītājām gandrīz pirms trim gadiem, es vēlētos apsveikt ikvienu, kurš ir strādājis pie tā, lai šo priekšlikuma projektu virzītu uz priekšu. Četri simti divdesmit pieci šī Parlamenta deputāti parakstīja šo deklarāciju, tādējādi parādot, cik liels satraukums par šo jautājumu valda ne tikai Eiropas Parlamenta deputātu, bet arī mūsu vēlētāju vidū.
<P>
Mūsdienās ik gadu komerciālajās roņu medībās visā pasaulē tiek nogalināts gandrīz viens miljons roņu, un rīt balsojot par šo tiesību aktu kopumu, mēs palīdzēsim izbeigt vienu no viszemiskākajiem nežēlības pret dzīvniekiem piemēriem.
<P>
Es ļoti priecājos, ka tādi kompromisi kā ierosinātā marķējuma sistēma tika stingri noraidīti, lai mēs pilnībā varētu izpildīt miljoniem Eiropas pilsoņu izvirzītās prasības.
<P>
Pozitīvs balsojums būs balsojums par nežēlības izbeigšanu. Tas būs balsojums un arī uzvara visiem tiem, kuri atbildi "nē” atteicās uzskatīt par atbildi. Es labi atceros daudzās sanāksmes kopā ar Komisijas amatpersonām, kurās mums tika teikts, ka aizliegums vienkārši nav iespējams. Tas tikai parāda, ka, ja mēs varam sakoncentrēt savu politisko gribu, - un es apliecinu cieņu NVO, kuras mums ir palīdzējušas to izdarīt - tad neiespējamas lietas kļūst iespējamas, un es priecājos, ka tas tā notiek.
<SPEAKER ID="179" NAME="Avril Doyle" AFFILIATION="PPE-DE">
Priekšsēdētājas kundze, šīs ir bijušas smagas debates, bieži vien emociju pilnas, daudzos gadījumos sirds balsij gūstot virsroku pār saprātu. Es ļoti jūtu līdzi kopienām, par kurām tikko runāja mans kolēģis Christian Rovsing, taču rīt es šo kompromisu atbalstīšu. Tomēr, man ir vajadzīgas garantijas no komisāra kunga. Varbūt es varētu ar priekšsēdētājas palīdzību uzdot tiešu jautājumu komisāram.
<P>
Komisāra kungs, ja kompromiss rīt tiek pieņemts, vai varat man apliecināt, ka roņu audus vēl arvien būs iespējams izmantot medicīniskos pētījumos un bioprotēžu izgatavošanā, kā tas pašlaik tiek darīts daudzās pasaules daļās? Piemēram, liels progress ir sasniegts sirds slimību pacientu izdzīvošanas un dzīves kvalitātes nodrošināšanā, izmantojot Grenlandes roņu aortas, plaušu un perikarda audus, ar noteikumu, ka roņi tiek medīti vai nogalināti to populācijas ilgtspēju garantējošā un humānā veidā. Es vēlētos saņemt apliecinājumu, ka šī kompromisa kontekstā būs iespējams turpināt medicīniskos pētījumus un no roņveidīgajiem iegūto produktu izmantošanu bioprotēžu izgatavošanā.
<SPEAKER ID="180" NAME="Marios Matsakis" AFFILIATION="ALDE">
Priekšsēdētājas kundze, arī es kompromisu atbalstīšu, taču it nemaz neesmu pārliecināts, vai mēs rīkojamies pareizi, jo šis nav jautājums par to, vai mēs nogalinām roņus un vai roņu izdzīvošana netiek apdraudēta: šie jautājumi jau ir noskaidroti.
<P>
Jautājums ir par to, vai roņi tiek nogalināti humānā veidā vai nē. Un, protams, mēs zinām, ka mūsu ikdienas izdzīvošanai mēs tīri labprāt nogalinām simtiem tūkstošu dzīvnieku, vai nu lai tos apēstu, vai arī lai citādi izmantotu no tiem ražotus izstrādājumus. Mēs tīri labprāt redzam, kā pēc stundām ilgas mocīšanās uz āķiem vai tīklos mirst zivis, un par to nesūdzamies. Tad kādēļ gan mēs sūdzamies par roņiem?
<P>
Laikam jau tādēļ, ka tie ir skaisti dzīvnieki, un tādēļ, ka noskatīties, kā to asinis līst uz baltā ledus, nav pārāk jauki. Tad vai mēs par šo jautājumu balsojam un lemjam vairāk ar sirdi nekā ar prātu? Es tikai vēlētos to uzzināt.
<SPEAKER ID="181" NAME="Stavros Dimas">
Komisijas loceklis. - Priekšsēdētājas kundze, es vēlētos visiem, kas šīvakara diskusijā uzstājās, pateikties par viņu sniegto ieguldījumu. Es ļoti priecājos par to, ka šovakar pirmajā lasījumā ir iespējams panākt vienošanos par šo ļoti sarežģīto lietu.
<P>
Tā kā Eiropas Parlaments šo jautājumu ierosināja jau apmēram pirms diviem gadiem, Komisija ir veikusi plašu sagatavošanas darbu, lai gūtu pilnvērtīgu priekšstatu par šo situāciju un lai informētu par to sabiedrību. Mūsu pienākums ņemt vērā Eiropas Savienības pilsoņu izteiktās bažas, kā arī vajadzība saskaņot iekšējā tirgus tiesību aktus, bija galvenie jautājumi, kuri ar šī tiesību akta palīdzību bija jārisina.
<P>
Pilsoņi var būt pārliecināti, ka tad, kad regula stāsies spēkā, Eiropas Savienības tirgū vairs nebūs atrodami izstrādājumi, kas no roņveidīgajiem iegūti komerciālās medībās.
<P>
Izņēmums, kurš attiecas uz inuītiem, nodrošinās, ka inuītu un citu to pamatiedzīvotāju kopienu intereses, kas tradicionāli nodarbojas ar roņu medībām, netiks negatīvi ietekmētas.
<P>
Kas attiecas uz Doyle kundzes minēto jautājumu, tas tiks risināts ar ieviešanas pasākumu palīdzību.
<P>
Visbeidzot, es uzskatu, ka, pieņemot šo regulu, mēs Eiropas Savienībā palīdzēsim uzlabot informētību un ievērot augstus dzīvnieku labturības standartus.
<P>
Tādēļ, es vēlētos vēlreiz uzsvērt, cik svarīgi ir jau pirmajā lasījumā panākt vienošanos par šo jautājumu, kas Eiropas Savienības pilsoņiem ir tik svarīgs. Tādēļ es jūs aicinu atbalstīt kompromisa dokumentu paketi kopumā, bez grozījumiem, lai tādējādi nodrošinātu vienošanās panākšanu pirmajā lasījumā.
<P>
Es vēlētos vēlreiz pateikties referentei Wallis kundzei un Brepoels kundzei, kā arī visiem tiem, kuri strādāja pie kompromisa vienošanās panākšanas.
<SPEAKER ID="182" NAME="Diana Wallis">
referente. - Priekšsēdētājas kundze, es domāju, ka šīvakara debates ļoti labi parāda šī jautājuma sarežģītību un tādējādi parāda arī to, cik brīnišķīgi tas ir, ka mums ir izdevies panākt kaut kādu kompromisu. Kā jau ar visiem kompromisiem, kāds vai ikviens varbūt būt mazliet vīlies par vienu vai otru lietu.
<P>
Es vēlos uzsvērt to, ko esam centušies pateikt visā sarunu gaitā: mēs esam strādājuši pie tā, ar ko nodarbojas iekšējais tirgus, un tā ir tirdzniecība. Mēs no šejienes nevaram risināt medību jautājumus, ne to medību, kuras notiek trešās valstīs. Tas bija grūti, daudziem no mums vēl aizvien ir jautājumi par to, kā tas viss tiks ieviests, un es esmu jums pateicīga, komisāra kungs, par atkārtoto apliecinājumu, ko izteicāt attiecībā uz to, kā tiks risināts pamatiedzīvotāju jautājums: tas ir jautājums, kas daudziem būs svarīgs, un kas mums būs ļoti uzmanīgi jāuzrauga.
<P>
Es domāju, ka daudziem no mums vēl arvien ir bažas par likumību, - par to daudz ir runāts gan PTO līmenī, gan arī saistībā ar mūsu iekšējā tirgus noteikumiem. Pietiks, ja šobrīd teikšu, ka es vēlētos pateikt paldies visu trīs iestāžu juristiem, kuri ir strādājuši, lai palīdzētu mums nonākt tur, kur šodien esam. Es pieņemu, ka viņiem nākotnē būs vēl vairāk darāmā, taču, kā es jau teicu, tas vēl tikai būs.
<P>
Te nu mēs esam: redzēsim, ko nesīs rītdienas balsojums. Es uzskatu, ka šis ir mūsu atbalsta vērts kompromiss, šis ir kompromiss, kurā ir ievērota sākotnējā rakstiskā deklarācija un Eiropas pilsoņu viedoklis. Es ceru, ka viņi nebūs vīlušies, ja redzēs, ka šis kompromiss kaut kādā veidā ierobežo citu, citur dzīvojošu cilvēku tiesības. Tieši tas mani visu laiku visvairāk ir uztraucis, un es ceru, ka jūs, komisāra kungs, darīsiet visu iespējamo, lai pārliecinātos, ka šīs mazās un neaizsargātās kopienas tiek aizsargātas.
<SPEAKER ID="183" NAME="Priekšsēdētāja">
Debates tiek slēgtas.
<P>
Balsojums notiks otrdien, 2009. gada 5. maijā.
<P>
Rakstiskas deklarācijas (Reglamenta 142. pants)
<SPEAKER ID="999" NAME="Filip Kaczmarek  " AFFILIATION="PPE-DE">
rakstiski. - (PL) Dāmas un kungi, es akceptēju Wallis ziņojumu. Es akceptēju regulas projektu, par kuru ir panākta vienošanās ar dalībvalstīm un ar kuru tiks ieviests aizliegums tirdzniecībai ar roņu izcelsmes produktiem. Es domāju, ka izņēmumi varētu būt iespējami tikai pēc nosacījumu izpildes attiecībā uz metodēm, ko izmanto roņu nogalināšanā. Mums nevajadzētu aizliegt medības, kas inuītu kopienām ir tradicionālas.
<P>
Pateicoties regulai, tirdzniecība ar roņu izcelsmes izstrādājumiem tiks veikta saskaņā ar visā ES vienādiem nosacījumiem. Regulu ir atbalstījuši daudzi ES pilsoņi, kas jūtīgi uztver dzīvnieku labturības jautājumu. Mēs visi zinām, ka roņi bieži tiek nogalināti tādos apstākļos, kuri šiem dzīvniekiem, kas ir zīdītāji un ir spējīgi just, liek ciest briesmīgas sāpes un ciešanas. Tagad mums ir izdevība šīs ciešanas izbeigt. Darīsim to! Aizliegums nozīmēs, ka preces, kuras izgatavotas no roņu gaļas, taukiem un ādas, tādas, piemēram, kā somas, apavi, cepures un cimdi, pazudīs no kopējā tirgus. Dažu no roņiem izgatavotu farmaceitisku ražojumu, piemēram, uztura bagātinātāju, pārdošana nebūs atļauta. Liels paldies!
<SPEAKER ID="998" NAME="Lasse Lehtinen  " AFFILIATION="PSE">
rakstiski. - (FI) Saprotams, ka ES ir jāmēģina rādīt labas gribas žestus saviem pilsoņiem pirms vēlēšanām, bet šoreiz Komisija iet pa plānu ledu. Ja Eiropa mēģina aizliegt vai ierobežot citu demokrātisku valstu tradīcijas, laba griba var vēlāk atgriezties kā pliķis sejā. Es gaidu to dienu, kad Amerikas Savienotās Valstis vai Austrālija attapsies, ka Spānijā ir vēršu cīņas un Somijā notiek staltbriežu medības.
<P>
Katru gadu manā valstī Somijā zvejnieki noķer dažus simtus roņu, jo roņu populācija ir pieaugusi un drīz apdraudēs zivju krājumus Baltijas jūrā. Kompromiss, kas panākts ar Padomi, nozīmē, ka zvejnieki var to turpināt tāpat kā iepriekš, ja viņi tādā veidā negūst peļņu. Mans princips ir neatbalstīt likumus, kuru ievērošanu nevar pārraudzīt, bet kompromiss noteikti ir komitejas balsojuma rezultāta uzlabojums.
