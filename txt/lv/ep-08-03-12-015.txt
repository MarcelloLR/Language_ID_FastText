<CHAPTER ID="015">
Jautājumu laiks (Padome) 
<SPEAKER ID="288" NAME="Priekšsēdētājs">
Nākamais punkts ir jautājumi Padomei (B6-0013/2008).
<P>
Padomei ir uzdoti šādi jautājumi:
<P>
Tā kā tie attiecas uz vienu un to pašu tematu, šādi jautājumi tiks izskatīti kopā:
<P>
Temats: Lisabonas līgums
<P>
Vai ir vēl kādi jautājumi pašreizējā Lisabonas līguma tekstā, kas jānoskaidro, un vai visas Slovēnijas prezidentūras bažas par Līguma būtību, procedūru un īstenošanas laika grafiku ir ņemtas vērā? Ja nav, vai Padome varētu paskaidrot, kas ir neizpildītās prasības?
<P>
Temats: Padomes priekšsēdētājs
<P>
Vai Padomē ir bijušas kādas iepriekšējas diskusijas par to, kas būs ES Padomes priekšsēdētājs pēc tam, kad Lisabonas līgums būs ratificēts?
<SPEAKER ID="289" NAME="Gay Mitchell" AFFILIATION="PPE-DE">
Priekšsēdētāja kungs! Par procedūras jautājumu - mums, protams, nav vienalga. Vai nebūtu iespējams ņemt vērā Parlamenta deputātu tiesības? Ir apkaunojoši tādā veidā apvienot jautājumus. Katrs jauns jautājumu laiks ir sliktāks par iepriekšējo. Šo divu jautājumu starpā nav nekādas saistības. Es kategoriski protestēju pret to, kā izturas pret šī Parlamenta deputātiem.
<SPEAKER ID="996" NAME="Priekšsēdētājs">
Es saprotu, Mitchell kungs, bet, jo vairāk laika mēs ziedosim šiem jautājumiem, jo mazāk laika mums atliks, lai dabūtu atbildes uz citiem jautājumiem, kurus tāpat likumīgi ir uzdevuši deputāti. Par šo jautājumu izskatīšanu kopā bija Padomes lēmums. Godājamais deputāts necietīs, jo viņam, protams, tiks dota iespēja izteikties par savu jautājumu. Tāpēc man šķiet, ka viņš nebūs zaudētājs.
<P>
Tāpēc mēs turpināsim darbu, citādi mēs zaudēsim laiku, ko nevaram atļauties zaudēt. Kļūst arvien grūtāk produktīvi strādāt šajā jautājumu laikā, kas ir tik svarīgs parlamentārajā darbā. Padomes priekšsēdētāja kungs! Dodu jums vārdu.
<SPEAKER ID="290" NAME="Janez Lenarčič">
amatā esošais priekšsēdētājs. - (SL) Attiecībā uz Padomi man ir jāuzsver, ka nav nekādas atšķirības, vai atbildam uz jautājumiem kopā, vai atsevišķi. Nav mūsu ziņā to izlemt. Šajā jautājumā mēs ņemam vērā Parlamenta prasības.
<P>
Es vispirms atbildēšu uz Harkin kundzes jautājumu Ļaujiet man uzsvērt, ka Lisabonas līguma stāšanās spēkā ir atkarīga no visu 27 dalībvalstu ratifikācijas. Tomēr ir skaidrs, ka tāpat kā ar visiem Līguma grozījumiem ir vajadzīgi daži sagatavojoši tiesību akti, lai Lisabonas līgums stātos spēkā. Saskaņā ar pilnvarām, ko Slovēnijas prezidentūrai piešķīra ar Padomes 2007. gada decembra lēmumu, tā ir sākusi šo sagatavošanu. Es uzsveru, ka darbs , kas attiecas uz Līguma īstenošanu, ir sasniedzis šo līmeni, un tas ir tikai tehniskas dabas un sagatavošanas jautājums.
<P>
Kamēr vēl notiek ratifikācijas process un tas nav beidzies, šis būs tikai pagaidu un sagatavošanas darbs. Debatēt par daudziem Lisabonas līguma īstenošanas aspektiem būs iespējams tikai tad, kad tas būs stājies spēkā. Ir arī daudz piemēru, kad par dažiem īstenošanas aspektiem varēs debatēt tikai tad, ja to ierosinās Komisija.
<P>
Padome ir paredzējusi informēt Parlamentu par progresu, un tā cieši sadarbosies ar Parlamentu par visiem tiem sagatavošanās aspektiem Lisabonas līguma īstenošanai, kas interesē abas iestādes.
<P>
Otrkārt, es atbildēšu uz Mitchell kunga jautājumu. Atbilde ir "nē”, Padome vēl nav debatējusi par to, kam jākļūst par Eiropas Savienības Padomes priekšsēdētāju, tas ir, runājot precīzāk, kam jākļūst par Eiropadomes priekšsēdētāju. Padome par to vēl nav debatējusi. Es pievienošu prezidentvalsts viedokli, ka par to nav debatēts tāpēc, ka vēl nav pienācis laiks to darīt.
<SPEAKER ID="291" NAME="Marian Harkin" AFFILIATION="ALDE">
Es vēlos pateikties Padomes priekšsēdētājam par atbildi. Manuprāt, tas, ko jūs man pateicāt, ir, ka tas ir pašreiz notiekošs process un ka ir vēl daži jautājumi, kas jānoskaidro.
<P>
Runājot par noskaidrošanu, es vēlētos zināt, ko jūs domājat par Padomes oficiāla konsolidēta teksta izstrādi, jo es esmu rakstījusi vairākiem valstu vadītājiem un diezgan daudzi ir man atbildējuši - Spānijas premjerministrs, Eiropas lietu ministri Vācijā un Bulgārijā - par vajadzību pēc konsolidēta teksta. Patiesībā Parlaments balsoja par to pirms trijām nedēļām, un komisāre Margot Wallström šajā pašā Parlamentā teica, ka konsolidēts teksts ir vajadzīgs, cik drīz vien iespējams. Es gribu zināt, ko jūs par to domājat.
<SPEAKER ID="292" NAME="Gay Mitchell" AFFILIATION="PPE-DE">
Vispirms es varu teikt, ka Padomei ir grūtības ar konsolidēto tekstu. Eiropas lietu institūts Dublinā ar prieku iedos viņiem eksemplāru angļu valodā.
<P>
Otrkārt, attiecībā uz atbildi, ko uz manu jautājumu sniedza amatā esošais priekšsēdētājs, es vēlētos viņam jautāt, vai ir skaidrs, ka nav kandidātu, ka nav īsā saraksta un garā saraksta Eiropadomes priekšsēdētāja amatam, ka šo jautājumu izlems pēc tam, kad Lisabonas līgums būs apstiprināts - ja to apstiprinās- un ka tas notiks tālā nākotnē. Vai tāda ir situācija?
<SPEAKER ID="293" NAME="Janez Lenarčič">
amatā esošais priekšsēdētājs. - (SL) Pirmkārt, par Harkin kundzes papildu jautājumu.
<P>
Katrā ziņā Padomes viedoklis, tas ir, prezidentvalsts viedoklis, ir, ka Lisabonas līgumam ir vajadzīgs konsolidēts teksts. Citā jautājumā šodienas debatēs es teicu, ka mēs to gaidām aprīļa vidū un ka tam jābūt publicētam Eiropas Savienības Oficiālajā Vēstnesī līdz maija otrajai pusei. Daži var uzskatīt, ka tas ir par vēlu. Tomēr mums jāsaprot, ka tas ir ļoti sarežģīts juridisks rediģēšanas darbs. Tas ir sarežģīts teksts, un turklāt oficiālais konsolidētais teksts ir jāsagatavo 23 Eiropas Savienības oficiālajās valodās. Ja to visu ņems vērā, nepaies ilgs laiks, kad mums būs oficiāla konsolidēta teksta versija.
<P>
Pastāv neoficiālas versijas, un es esmu pateicīgs Mitchell kungam par to, ka viņš uz to norādīja. Neoficiālās versijas paliek neoficiālas un nevar tikt uzskatītas par oficiālu tekstu. To ir liels skaits, arī viena no Dublinas institūta. Tā ir noderīga lasāmviela, bet tā nevar aizstāt oficiālo versiju, kuras sagatavošana prasīs zināmu laiku.
<P>
Atbildot uz Mitchell kunga papildu jautājuma otro daļu es prezidentvalsts un Padomes vārdā varu apgalvot, ka pašreiz nav ne īsā, ne garā kandidātu saraksta. Tas neeksistē. Padome to nav apspriedusi. Mums droši vien būs par to jādebatē tuvāk Lisabonas līguma spēkā stāšanās brīdim. Pirmais iespējamais datums varētu būt 2009. gada 1. janvāris. Es domāju, ka debates par šo jautājumu sāksies vēlāk 2008. gadā. Tām kaut kad ir jāsākas, jo bija paredzēts, ka tad, kad Lisabonas līgums būs ieviests, Eiropas Savienība iegūs arī Eiropadomes priekšsēdētāju.
<P>
Es atkārtoju, ka prezidentvalsts viedoklis ir, ka nav vēl pienācis laiks šādām debatēm, bet mums ir jāatzīst tas, ka no 27 ratifikācijām līdz šim ir notikušas tikai piecas.
<SPEAKER ID="294" NAME="Richard Corbett" AFFILIATION="PSE">
Tas attiecas uz nākamo Eiropadomes priekšsēdētāju. Vai prezidentvalsts piekrīt, ka tas nav visas Eiropas Savienības priekšsēdētājs, bet tikai priekšsēdētāja amats vienā no tās iestādēm, un katrai no iestādēm ir savs priekšsēdētājs?
<P>
Un vai prezidentvalsts ir sīki apspriedusi šī amata prasības, lai nodrošinātu, ka tas netiek paplašināts kaut kādā mērā līdz Eiropas Savienības priekšsēdētāja amata līmenim, bet aprobežojas ar Eiropadomes sēžu vadīšanu?
<SPEAKER ID="295" NAME="Reinhard Rack" AFFILIATION="PPE-DE">
(DE) Priekšsēdētāja kungs! Mans jautājums attiecas uz kompilēto tekstu, citiem vārdiem, uz konsolidēto versiju. Esmu pateicīgs Padomes amatā esošajam priekšsēdētājam par to, ka viņš izskaidroja starpību starp privātajiem un oficiālajiem tekstiem. Es atzinīgi vērtētu arī to, ja papildus publikācijai Oficiālajā Vēstnesī tiktu uzsākta saskaņota kampaņa dalībvalstīs, lai ieinteresētiem pilsoņiem dotu iespēju iepazīties ar pilnu tekstu. Mums nav jāizdod daudz eksemplāru, bet, ja pilsoņi vēlas redzēt teksta eksemplāru, viņiem ir jābūt iespējai to pieprasīt savām valdībām..
<SPEAKER ID="296" NAME="Esko Seppänen" AFFILIATION="GUE/NGL">
(FI) Priekšsēdētāja kungs, ministra kungs! Pagājušajā nedēļā Ļubļanā man kļuva zināms, ka Slovēnijas parlaments ir ratificējis Līgumu bez konsolidētās versijas, kas mani pārsteidza. Parlamenta deputātiem nebija pieejams teksts tādā formā, kādā tas viņiem tagad ir izdalīts.
<P>
Es vēlos jautāt, ja jums tas ir zināms, vai par to bija vienošanās Ministru Padomē vai arī sarunās augstākajā līmenī, ka konsolidēto tekstu novilcinās, cik ilgi vien iespējams? Vai Lisabonas līgumā nejauši vienojās par to, ka par konstitūciju nenotiks referendums?
<SPEAKER ID="297" NAME="Mairead McGuinness" AFFILIATION="PPE-DE">
Priekšsēdētāj! Es gribētu teikt, ka, iespējams, ir vēlamo potenciālo kandidātu saraksts, neoficiāls saraksta, ko mēs neesam vēl redzējuši.
<P>
Tomēr attiecībā uz būtisko jautājumu. Es priecājos, ka jūs gatavojaties; jūs neparedzat iznākumu, bet jūs cerat tāpat kā es, ka tas būs pozitīvs un ka Lisabonas līgums tiks ratificēts.
<P>
Īrijā starp "nē” kampaņas pārstāvjiem pastāv uzskats, ka šis ir "paškoriģējošs” līgums, bet tas tā nav, un es vēlos, lai jūs varbūt skaidri pateiktu tiem no mums Īrijā, kas piedalās kampaņā, ka šajā Līgumā un nākamajās pārmaiņās tajā tiks ņemti vērā visu dalībvalstu ratifikācijas procesi.
<SPEAKER ID="298" NAME="Janez Lenarčič">
amatā esošais priekšsēdētājs. - (SL) Es sapratu pirmos trīs jautājumus, bet neuztvēru ceturtā jautājuma tulkojumu. Es vēlētos. Lai McGuinness kundze atkārto jautājumu, un es to noklausīšos viņas valodā.
<SPEAKER ID="299" NAME="Mairead McGuinness" AFFILIATION="PPE-DE">
Iespējams, es runāju pārāk ātri. Īrijā "nē” kampaņa propagandē nepatiesību, ka Īrijā vajadzības gadījumā nebūs referendumu par nākamajiem līgumiem, ja mēs atbalstīsim šo Līgumu. Un kas zina, par ko mums nāksies balsot nākamajos 50 gados?
<P>
Es noteikti uzskatu - kā daudzi šajā Parlamentā, - ka, balsojot "jā” par Lisabonas līgumu, nekas tāds nenotiks un ka ratifikācijas process dalībvalstīs vienmēr tiks ņemts vērā. Es gribētu, lai jūs to, būdams šajā amatā, apstiprināt.
<SPEAKER ID="300" NAME="Janez Lenarčič">
amatā esošais priekšsēdētājs. - (SL) Ļoti pateicos par jautājuma atkārtojumu, McGuinness kundze. Tagad es to pilnīgi saprotu, bet vispirms es atbildēšu Corbett kungam. Kad mēs sakām "Eiropadomes priekšsēdētājs”, ar to nav domāts nekas cits kā Eiropadomes priekšsēdētājs. Kā jurists es nevaru piekrist, ka Eiropadomes priekšsēdētājs varētu būt vienlaicīgi kaut kas cits.
<P>
Eiropadome kļūst par iestādi. Īstenojot Lisabonas līgumu, tā pirmo reizi kļūs par jaunu iestādi. Tai būs priekšsēdētājs, kas vadīs šo iestādi un nevienu citu iestādi, kas minēta Lisabonas līgumā.
<P>
Es piekrītu Rack kunga viedoklim, ka konsolidētais teksts katrā ziņā ir noderīgs palīglīdzeklis parlamentārajā lēmumu pieņemšanā un pilsoņu informēšanā. Tomēr, kā jau teicu iepriekš, tas nemaina faktu, ka vienīgais būtiskais teksts ir tas, ko sagatavojis Padomes ģenerālsekretariāta kompetentais dienests kā oficiālu konsolidētu tekstu.
<P>
Tas noved mani pie Seppänen kunga jautājuma. Ir taisnība, ka Slovēnijas parlaments ratificēja Lisabonas līgumu bez oficiālā konsolidētā teksta, jo tas vēl nav pieejams. Tiem, kas interesējās par šo lietu, bija pieejams neoficiāls konsolidēts teksts vairākās valodās.
<P>
Man jāsaka, ka Slovēnijas valdība aktīvi izskaidroja Lisabonas līguma jaunievedumus un, kā redzams pēc rezultāta Slovēnijas parlamentā, to darīja gluži veiksmīgi. Tomēr tā ir mūsu valsts problēma un tik daudz neattiecas uz prezidentūru, bet man tomēr šķita, ka man tas jums jāpaskaidro.
<P>
Atgriežoties pie referenduma, vispirms ļaujiet man jautāt jums, Seppänen kungs, vai jūs vaicājāt, kā Padome, tas ir, mēs, varētu aizkavēt referendumus?
<SPEAKER ID="301" NAME="Esko Seppänen" AFFILIATION="GUE/NGL">
(FI) Es jautāju, vai lēmums ir pieņemts Padomē vai tikšanās laikā augstākajā līmenī, ka nav jārīko nekādi referendumi, ka dalībvalstīm ir jāiesaka nerīkot referendumu? Tas bija mans jautājums.
<SPEAKER ID="302" NAME="Janez Lenarčič">
amatā esošais priekšsēdētājs. - (SL) Paldies par šo papildu paskaidrojumu. Tāda lēmuma nav un nevar būt. Padome ņem vērā katras dalībvalsts tiesības pieņemt neatkarīgu un suverenu lēmumu par ratifikācijas procesu saskaņā ar starptautiskiem noteikumiem, un ne Padome, ne prezidentvalsts neiejaucas šajā lietā.
<P>
Atbildot McGuinness kungam, kā es tikko teicu, jaunā līguma ratifikācijas metodes izvēle ir katras dalībvalsts suverena tiesība, un tai ir neatkarīgi saskaņā ar tās tiesību aktiem jāpieņem lēmums, vai tā rīkos referendumu, vai ratificēs jauno līgumu parlamentā. Šis fakts nekādā ziņā netiks mainīts jaunajā līgumā.
<P>
Lisabonas līguma īstenošana atstās šo jautājumu katras dalībvalsts suverenā kompetencē, arī Īrijas kompetencē, un tas attieksies arī uz turpmākajiem līgumiem.
<SPEAKER ID="303" NAME="Priekšsēdētājs">

<P>
Temats: Jaunatnes pakts
<P>
Saskaņā ar Jaunatnes paktu Padome ir pieņēmusi lēmumus jauno eiropiešu nodarbinātības un iespēju savienot darbu ar ģimenes dzīvi palielināšanai. Vai jaunā prezidentvalsts paredz novērtēt līdz šim sasniegtos rezultātus un turpmāk veicināt šos mērķus?
<SPEAKER ID="304" NAME="Janez Lenarčič">
amatā esošais priekšsēdētājs. - (SL) Es vēlos vērst Panayotopoulos kundzes uzmanību uz Padomes jaunāko iniciatīvu attiecībā uz šo jautājumu.' Šā gada 14. februārī Padome pieņēma vairākus svarīgus ziņojumus par Eiropas Jaunatnes pakta turpmāko īstenošanu un nosūtīja tos Eiropadomes pavasara sesijai, kas sāksies rīt. Galvenie ziņojumi pamatojas uz dalībvalstu reformu programmu jaunākajām analīzēm un ietver Eiropas Jaunatnes pakta īstenošanas progresa novērtējumu par 2007. gadu.
<P>
Pamatojoties uz šo analīzi, Padome konstatēja, ka kopš Eiropas Jaunatnes pakta pieņemšanas 2005. gadā bezdarbs dažās dalībvalstīs ir mazinājies. Eiropas Savienības mērogā tomēr bezdarba līmenis ir vēl arvien augsts, 17 %. Tieši tāpēc turpmākajai pakta īstenošanai tika sniegti šādi ieteikumi, un Padome saņems tos šonedēļ galveno ziņojumu veidā.
<P>
Jauniešu nodarbinātībai, sadarbībai izglītībā un apmācībā un jauniešu sociālajai integrācijai jābūt arī turpmāk galvenajam sociālās un ekonomiskās stratēģijas uzdevumam. Īpaša uzmanība jāveltī jauniešiem, kam ir mazāk iespēju, jo sevišķi, sniedzot tiem izšķirošus norādījumus, daudzdisciplīnu atbalstu un rīkojot viņiem pielāgotus pasākumus.
<P>
Turpmākajā Lisabonas stratēģijas īstenošanā mums jācenšas pievērst vairāk uzmanības jauniešiem. Šai stratēģijai jāpamatojas uz starpnozaru pieeju un jauniešu lomas palielināšanu. Pirmajā ieteikumā dalībvalstis tiek aicinātas īpaši pievērsties jauniešu nodarbinātības uzdevumiem. Šajā sakarā Komisija uzsver tādus jautājumus kā pāreja no izglītības sistēmas uz nodarbinātību, nedrošas darba attiecības, elastdrošība un jauniešu nodarbināmība.
<P>
Slovēnija kā prezidentvalsts ir veltījusi īpašu uzmanību jauniešu nodarbinātības problēmām un uzdevumiem. Es gribētu minēt starptautisko konferenci ar nosaukumu "Darbavietas jauniešiem - labklājību visiem”, kas notiks nākamajā mēnesī Slovēnijā tās prezidentūras laikā.
<SPEAKER ID="305" NAME="Marie Panayotopoulos-Cassiotou" AFFILIATION="PPE-DE">
(EL) Priekšsēdētāja kungs! Eiropas Jauniešu pakta teksts paredz arī pasākumus profesionālās un ģimenes dzīves savienošanai. Padome ir nolēmusi izveidot Eiropas Ģimeņu aliansi. Jauniem cilvēkiem ir jādod iespēja izveidot ģimeni. Kādus pasākumus prezidentvalsts paredz, lai nodrošinātu šo iespēju?
<SPEAKER ID="306" NAME="Janez Lenarčič">
amatā esošais priekšsēdētājs. - (SL) Par praktisko realizāciju būs atbildīga katra dalībvalsts. Mēs sagaidām, ka Eiropadome šonedēļ pieņems konkrētus lēmumus politiskajā līmenī par šo jautājumu, tai skaitā arī par Eiropas Ģimeņu aliansi. Īsi sakot, mēs gaidām papildu stimulus centieniem šajā jomā. Kā tos piemērot, ir galvenokārt katras dalībvalsts izvēle.
<SPEAKER ID="307" NAME="Priekšsēdētājs">

<P>
Temats: Sadarbība bezpajumtnieku jautājumā ES mērogā.
<P>
Padomei varētu būt zināma Rakstiskā deklarācija 0111/2007 par cīņu, lai izbeigtu bezpajumtnieku dzīvošanu uz ielas, ko nesen uzsāka Eiropas Parlaments. Viens no Deklarācijas mērķiem ir izstrādāt Eiropas pieeju, lai izbeigtu bezpajumtnieku dzīvošanu uz ielas, un šajā nolūkā vākt uzticamus statistiskus datus, kas būs vajadzīgi, lai atvieglotu rīcību, un dalīties ar tiem.
<P>
Kāda ir Padomes nostāja attiecībā uz Eiropas mēroga sadarbību bezpajumtnieku jautājumā? Jo īpaši, vai tā uzskata, ka dalīšanās ar statistiskiem datiem Eiropas mērogā ir pozitīva rīcība?
<SPEAKER ID="308" NAME="Janez Lenarčič">
amatā esošais priekšsēdētājs. - (SL) Padomei ir zināma Eiropas Parlamenta iniciatīva, kas aicina izveidot Eiropas mēroga aliansi, lai izskaustu mājokļu trūkumu līdz 2015. gadam. Padome atzinīgi vērtē šo iniciatīvu un ar nepacietību gaida tās panākumus.
<P>
Es vēlos jums atgādināt, ka mājokļa trūkuma jautājumi kā daļa no sociālā nodrošinājuma un sociālās integrācijas politikas tiek risināti saskaņā ar koordinācijas atvērto metodi. Par šo jomu ir atbildīga Sociālās Aizsardzības komiteja. Koordinācijas atvērtā metode ir pastiprinājusi apziņu, ka mājokļa trūkums ir problēma visās dalībvalstīs.. Sagatavojot valsts sociālās integrācijas plānus 2006.-2008. gadam, dalībvalstis noteica bezpajumtnieku jautājumu par vienu no prioritārajiem stratēģijas jautājumiem.
<P>
2007. gada kopīgajā ziņojumā par sociālo nodrošinājumu un sociālo integrāciju tika risinātas problēmas, ko rada mājokļa trūkums, saistībā ar aktīviem integrācijas pasākumiem. Pie šiem pasākumiem mums jāpieskaita arī citi pakalpojumi, to skaitā mājokļa nodrošinājums, veselības aprūpe un sociālie pakalpojumi. Ziņojumā bija konstatēts, ka dažas dalībvalstis attīsta vairāk strukturālu pieeju iatstumtībai mājokļa un tā trūkuma jautājumā.
<P>
Attiecībā uz jautājumu par statistiskajiem datiem par bezpajumtniekiem Eiropā, es teiktu, ka par spīti visām Eiropas Bezpajumtnieku novērošanas centra pūlēm, rādītāji šajā jomā vēl nav pietiekami attīstīti. Daudzas dalībvalstis vēl nav definējušas bezpajumtnieka stāvokli. Daudzām dalībvalstīm vēl nav ticamu datu par bezpajumtnieku skaitu. Pat ja dati ir, tos ir grūti salīdzināt, jo skaitīšanas un tendenču uzraudzības metodika dažādās dalībvalstīs ir atšķirīga.
<P>
Tā kā trūkst salīdzināmu datu par bezpajumtniekiem, Sociālās Aizsardzības komitejas apakšgrupa, kas nodarbojas ar rādītājiem, iekļāva savā darba programmā 2008. gadam citu plānu starpā analīzi par materiālās nabadzības īpatsvaru, spriežot pēc mājokļa, mājokļu cenu analīzi, kas atrodama Eiropas pētījumā par ienākumiem un dzīves apstākļiem, un turpmākos pasākumus, kas pamatojas uz pētījumu par mājokļa trūkuma apjomu Eiropas Savienībā, ko Komisijas dienesti publicēja 2007. gada janvārī.
<P>
Turklāt Sociālās Aizsardzības komiteja secināja, ka bezpajumtnieku jautājums 2009. gadā būs viens no iespējamiem prioritārajiem uzdevumiem mērķtiecīgajos centienos panākt sociālo integrāciju.
<SPEAKER ID="309" NAME="Glenis Willmott" AFFILIATION="PSE">
Es biju laimīga, redzot AK valdības nesen publiskotos skaitļus, kas rāda, ka manā vēlēšanu apgabalā Īstmidlendsā jauni mājokļa trūkuma gadījumi, ko reģistrē vietējās iestādes, ir samazinājušies par 25 % pagājušajā gadā. Par to jāpateicas leiboristu valdībai, kas mājokļu trūkuma izskaušanu ir izvēlējusies par savu prioritāti, īpaši dodot cilvēkiem iemaņas un apmācību, kas vajadzīga, lai uz visiem laikiem pamestu dzīvi uz ielas. Tas krasi kontrastē ar rezultātiem, ko sasniedza iepriekšējā konservatīvo valdība, kuras laikā bezpajumtnieku un to cilvēku skaits, kas dzīvoja uz ielas, patiesībā palielinājās.
<P>
Vai Padome tāpēc piekrīt, ka tas ir labākās prakses piemērs, ka šāda prakse ir jāpārņem un ka ir jāizveido piemērota programma, lai to izdarītu?
<SPEAKER ID="310" NAME="Janez Lenarčič">
amatā esošais priekšsēdētājs. - (SL) Pateicos par šo informāciju, bet, lūdzu, saprotiet, ka, būdams Padomes pārstāvis, es nevaru brīvi komentēt atsevišķu dalībvalstu datus vai situāciju. Tas, ko jūs teicāt, varētu but labas prakses piemērs, bet kā Padomes pārstāvis es to nevaru paziņot.
<SPEAKER ID="311" NAME="Priekšsēdētājs">

<P>
Temats: Pasākumi starptautiskās noziedzības apkarošanai un ES Tiesa
<P>
Vai Padome ziņos par sasniegto progresu un paziņos tūlītējus ieteikumus kopīgas patvēruma politikas ieviešanai ES?
<SPEAKER ID="995" NAME="Janez Lenarčič">
amatā esošais priekšsēdētājs. - (SL) 2007. gada jūnijā Komisija publicēja Zaļo grāmatu par nākamo Eiropas kopējo patvēruma sistēmu. Padome pašreiz gaida Komisijas ieteikumus otrajam instrumentu, tiesību aktu un pasākumu etapam, kas paredzēts kopējas Eiropas patvērumu sistēmas izveidei. Šos instrumentus un tiesību aktus pieņems Parlaments un Padome koplēmuma procedūrā.
<P>
Par šo ieteikumu laiku mēs apspriedīsimies ar Komisiju, kam arī ir īpašas likumdošanas iniciatīvas šajā jomā.
<SPEAKER ID="312" NAME="Manuel Medina Ortega" AFFILIATION="PSE">
(ES) Priekšsēdētāja kungs! Mehdi Kazemi kungs, kam ir 19 gadu, ir tikko zaudējis iespēju rast patvērumu Nīderlandē pēc tam, kad viņa iesniegums tika noraidīts Apvienotajā Karalistē. Kazemi kungs var tikt nosūtīts atpakaļ uz Irānu un sodīts ar nāvi, tāpēc, ka viņš ir homoseksuālis.
<P>
Pašlaik ES nav nekādu noteikumu attiecībā uz šo gadījumu, un mans jautājums ir, vai Padome uzskata, ka tā var paātrināt šos procesus, vai arī mums ir jāgaida, piemēram, līdz Eiropas Savienības Tiesa piespiež dalībvalstis atzīt patvērumu par vienu no cilvēka pamattiesībām saskaņā ar pašreizējo cilvēktiesību judikatūru.
<SPEAKER ID="313" NAME="Hubert Pirker" AFFILIATION="PPE-DE">
(DE) Padomes priekšsēdētāja kungs! Viens no kopējas patvēruma procedūras izstrādes mērķiem ir paātrināt lēmumu pieņemšanas procesu, kas nosaka, vai cilvēkiem tiek piešķirts bēgļa statuss, vai netiek. Viena lieta, uz ko es esmu atkārtoti aicinājis, ir drošu trešo valstu saraksta sastādīšana, lai paātrinātu lēmumus. Vai jūs varētu mums pateikt, cik tālu jūs esat tikuši diskusijās par šāda saraksta sastādīšanu?
<P>
Mans nākamais jautājums ir šāds: mēs esam bieži lūguši organizēt informācijas kampaņas, lai cilvēki zinātu, kā notiek patvēruma lūguma procedūras, ko nozīmē legāla imigrācija un kādas sekas ir noraidītam patvēruma iesniegumam vai nelegālai imigrācijai.
<SPEAKER ID="314" NAME="Janez Lenarčič">
amatā esošais priekšsēdētājs. - (SL) Atbilde uz Medina Ortega kunga papildu jautājumu ir ļoti skaidra. Padome nespēj darīt neko, lai piespiestu kādu dalībvalsti rīkoties vēlamajā veidā, lemjot par patvēruma piešķiršanu.
<P>
Tie ir dalībvalstu pienākumi saskaņā ar starptautiskajām tiesībām. Tomēr tām būs papildu pienākumi, kad mēs spersim nākamo soli pretī kopējai Eiropas Savienības patvēruma politikai, kas ir aprakstīta iepriekš, tas ir, pretī kopējas patvēruma sistēmas izveidei.
<P>
Pirker kungs! Es nevaru papildināt to, ko teicu iepriekš ievadā. Eiropas Komisijai būs jāiesniedz iecerētais grafiks. Es ierosinu iesniegt šo jautājumu arī Eiropas Komisijai.
<SPEAKER ID="316" NAME="Priekšsēdētājs">
Dāmas un kungi! Turpināsim! Šādi jautājumi netiks atbildēti, jo tos neatzina par pieņemamiem:
<P>
pirmais tāpēc, ka tas ir līdzīgs jautājumam, ko iesniedza februārī;
<P>
jautājumi Nr. 7 un Nr. 8 tāpēc, ka tie attiecas uz problēmām, kas saistītas ar politisko stāvokli Čadā, par ko mēs debatējām tieši pirms šī Jautājumu laika.
<P>
Temats: Šķidrumu pārvadāšana
<P>
Vai Padome varētu sniegt paziņojumu par pašreizējām ES sarunām ar Kanādu un ASV attiecībā uz šķidrumu pārvadāšanu caur lidostām? Vai Padome ir pārliecināta, ka neatrisinātās problēmas var atrisināt īsā laikā?
<SPEAKER ID="317" NAME="Janez Lenarčič">
amatā esošais priekšsēdētājs. - (SL) Vienīgā atbilde, ko varu sniegt Higgins kungam, ir tā, ka es nevaru sniegt atbildi uz šo jautājumu, jo šī atbilde ir Eiropas Komisijas kompetencē. Šis temats ir tās kompetencē, un es diemžēl nevaru sniegt jēgpilnu atbildi.
<SPEAKER ID="318" NAME="Jim Higgins" AFFILIATION="PPE-DE">
(GA) Priekšsēdētāja kungs! Es saprotu, ka amatā esošais Padomes priekšsēdētājs nespēj man atbildēt. Skaidrs, ka tas pārāk ieilgst. Vai Kanādas un Amerikas Savienoto Valstu iestādes un valdība nesaprot, ka mums Eiropas Savienībā ir atrisinājums? Praktisks, vienkāršs un efektīvs atrisinājums.
<P>
Es vēlos jautāt Komisijai vai Padomes priekšsēdētājam, kāpēc Kanāda un Amerikas Savienotās Valstis nepieņem šo atrisinājumu? Tas sakņojas 9. septembra uzbrukumos Amerikas Savienotajām Valstīm. Tas ir drošības pasākums. Un ir ļoti grūti saprast, kāpēc mēs nevaram pieņemt šo atrisinājumu visur pasaulē.
<SPEAKER ID="319" NAME="Hubert Pirker" AFFILIATION="PPE-DE">
(DE) Priekšsēdētāja kungs! Mēs vienmēr aicinām, lai tiktu pieņemti pienācīgi pasākumi attiecībā uz mūsu reakciju uz terorismu un jo īpaši attiecībā uz terorisma novēršanu, kā dēļ šis īpašais pasākums tika ieviests.
<P>
Tomēr, vai šis līdzeklis ir patiešām vēl arvien efektīvs, vai arī teroristi jau ir atraduši veidu, kā apiet šo kontroli?
<P>
Ko varētu darīt, lai saskaņotu šo kontroli? Lai gan mums ir vienota noteikumu pakete, to praktiskā īstenošana katrā lidostā stipri atšķiras, un tas rada problēmas un apgrūtinājumu.
<SPEAKER ID="320" NAME="Janez Lenarčič">
amatā esošais priekšsēdētājs. - (SL) Es mēģināšu atbildēt uz dažām problēmām, kas tika izvirzītas papildu jautājumos. Ierobežojumus šķidrumiem, aerosoliem, gēliem un līdzīgiem priekšmetiem gaisa satiksmes pasažieriem ieviesa noteikta iemesla dēļ. Tā bija atbilde uz draudiem, kas bija nopietni un skaidri izteikti, draudi civilas aviācijas drošībai.
<P>
Mūs informēja, ka eksperti dažādās jomās intensīvi meklē risinājumus un tehnoloģijas, kas padarīs iespējamu īstu briesmu atklāšanu un tādā veidā atvieglos šķidrumu, aerosolu, gēlu un līdzīgu priekšmetu pārvadāšanu civilās aviācijas pasažieru rokas bagāžā.
<P>
Tiek daudzviet plaši debatēts par šo jautājumu, jo īpaši Starptautiskajā Civilās aviācijas iestādē. Mēs sekojam šīm debatēm, bet pagaidām nav vēl nekādu slēdzienu. Ja un kad kaut kas notiks, mēs gaidām, ka Komisija pienācīgi rīkosies.
<SPEAKER ID="322" NAME="Priekšsēdētājs">
Dāmas un kungi! Mums nav daudz laika, patiesībā tikai sešas minūtes, jo Padomes locekļi ir mani informējuši, ka tiem jādodas projām 19.30. Tomēr mums ir pietiekami daudz laika, lai atbildētu uz nākamajiem diviem jautājumiem.
<P>
Priekšsēdētājs. - Nākamos jautājumus izskatīs kopā, jo tie attiecas uz vienu un to pašu tematu:
<P>
Temats: ES plāni attiecībā uz Rietumbalkāniem
<P>
Protams, Rietumbalkānu liktenis jo īpaši interesēs pašreizējo Padomes prezidentvalsti. Ņemot vērā nesenos notikumus attiecībā uz Kosovas statusu, vai Padomes prezidentūra centīsies aktīvi integrēt Rietumbalkānu valstis ES struktūrās?
<P>
Temats: Attiecību attīstība starp ES un Rietumbalkānu valstīm
<P>
Slovēnijas prezidentvalsts ir norādījusi, ka viena no tās prioritātēm ir attiecību attīstība starp ES un Rietumbalkānu valstīm. Vai Padome var minēt galvenos mērķus attiecībā uz turpmāko nolīgumu starp ES un Rietumbalkānu valstīm izstrādi?
<P>
Temats: ES misijas loma Kosovā
<P>
Kosovas premjerministrs nesen paziņoja, ka Neatkarības deklarācija ir tikai dažu dienu jautājums. Krievijas Ārlietu ministrija saista ES misiju Kosovā ar jauno ANO Drošības padomes rezolūciju par starptautiskās sabiedrības klātbūtni Kosovā
<P>
Kādas ir ES misijas Kosovā pilnvaras un laika grafiks? Vai Padome gaida jaunu ANO Drošības padomes rezolūciju, kas mainīs attieksmi pret starptautiskās sabiedrības klātbūtni Kosovā?
<SPEAKER ID="323" NAME="Janez Lenarčič">
amatā esošais priekšsēdētājs. - (SL) Es vēlos atbildēt uz visiem trim jautājumiem kopā, tāpēc atbilde būs mazliet garāka, bet tas pašreiz ir īpaši aktuāls jautājums.
<P>
Padome ir stingri apņēmusies turpināt atbalstīt Eiropas nostāju Rietumbalkānu jautājumā, ļaujot par to vairāk lemt reģiona iedzīvotājiem. Starp citu, tas paātrinās dialoga sākumu starp šī reģiona valstīm par vīzu izsniegšanas noteikumu liberalizāciju.
<P>
Pirmdien, 10. marta sesijā Padome atzinīgi novērtēja Reģionālās sadarbības padomes atklāšanas sesiju, kurā atzīmēja oficiālo Stabilitātes pakta nodošanu jaunajai Padomei. Šīs Padomes izveide liecina par lielu progresu reģionālajā sadarbībā demokrātijas, ekonomikas un drošības jomā.
<P>
Padome ir uzsvērusi reģionālās sadarbības un labu kaimiņattiecību lielo nozīmi un vajadzību pēc visu iesaistīto pušu atjaunotiem centieniem ar konstruktīvu pieeju sarunām atrast pieņemamus divpusējus risinājumus neatrisinātiem jautājumiem par attiecībām ar kaimiņvalstīm.
<P>
Savos 18. februāra lēmumos Padome apliecināja apņēmību sniegt absolūtu un efektīvu atbalstu Eiropas nostājai Rietumbalkānos. Tā prasīja, lai Komisija izmanto Kopienas instrumentus ekonomiskas un politiskas attīstības stimulēšanai un piedāvā plašākajam reģionam konkrētus pasākumus progresam šajā jomā.
<P>
Šajā sakarā es gribētu minēt ļoti svarīgu notikumu: 5. martā Eiropas Komisija publicēja īpašu paziņojumu par Rietumbalkāniem. Tajā Komisija ierosināja virkni svarīgu pasākumu turpmākajai attiecību padziļināšanai starp Eiropas Savienību un šī reģiona valstīm. Šis paziņojums un Eiropas nostājas nostiprināšana Rietumbalkānu valstīs būs galvenais temats Eiropas Savienības ārlietu ministru neoficiālajā sesijā, kas paredzēta šī mēneša beigās Slovēnijā.
<P>
Slovēnijas prezidentvalsts ir veltījusi Rietumbalkāniem īpašu uzmanību. Šī reģiona stabilitātei ir izšķiroša nozīme visas Eiropas Savienības drošībā un labklājībā. Citu pasākumu starpā 2008. ġadā ir iespējami šādi pasākumi: 2003. gada Saloniku dienas kārtības pārskatīšana, daudzu stabilizācijas un asociācijas nolīgumu noslēgšana un sadarbības nostiprināšana dažādās jomās šajā reģionā.
<P>
Ņemot vērā laika trūkumu, es centīšos īsi pieminēt Eiropadomes galvenos mērķus attiecībā uz atsevišķām valstīm. Tāpēc, ka Kosova tika minēta vienā no jautājumiem, es par to teikšu dažus vārdus.
<P>
Prezidentūra vēl arvien ir pārliecināta, ka ir nepieciešams Kosovas statusa ilgtermiņa risinājums vispārējā darba kārtībā attiecībā uz Rietumbalkānu nākotni Eiropā. Stabilizācijas un asociācijas process ir stratēģisks plāns, ko izstrādājusi Eiropas Savienība savas politikas īstenošanai Rietumbalkānos. Šī plāna īstenošanas līdzekļi ir piemērojami arī Kosovai.
<P>
Es vēlos vēlreiz atgādināt jums Padomes 18. februāra lēmumus, kad tā apstiprināja savu apņemšanos sniegt absolūtu un efektīvu atbalstu Eiropas nostājai Rietumbalkānos. Padome aicināja Komisiju izmantot Kopienas instrumentus, lai stimulētu ekonomisku un politisku attīstību un piedāvātu plašākajam reģionam konkrētus pasākumus virzībai uz šo mērķi.
<SPEAKER ID="324" NAME="Mairead McGuinness" AFFILIATION="PPE-DE">
Priekšsēdētāja kungs! Es zinu, ka laika ir maz, bet, manuprāt, ir interesanti, ka vispārējā aina ir mainījusies kopš tā brīža, kad es iesniedzu šo jautājumu, un es atzinīgi vērtēju to, ka amatā esošais priekšsēdētājs visos sīkumos ir informējis mūs par savām bažām attiecībā uz šo reģionu. Vai es varētu viņam jautāt jo īpaši par ES misiju Kosovā, kas ir unikāla un vēl nepārbaudīta šajā stadijā: vai jūs varat apliecināt, ka mēs gūsim kādu mācību no šīs iejaukšanās un būsim gatavi sniegt tādu pašu atbalstu citām šī reģiona valstīm, ja un kad mūs lūgs to darīt?
<SPEAKER ID="325" NAME="Silvia-Adriana Ţicău" AFFILIATION="PSE">
(RO) Pateicos par precizējumu, bet man būtu gribējies iegūt kādu papildu informāciju. Mēs zinām, ka jau 2006. gada jūlijā līgumu par enerģētiku parakstīja, lai piesaistītu ieguldījumus enerģētikā, un es zinu, ka 2007. gadā pieņēma prioritāru projektu sarakstu enerģētikas infrastruktūras attīstībai šajā reģionā un ka memorandu par sociāliem jautājumiem pat parakstīja.
<P>
Mēs zinām arī, ka tiek apsvērts Kopienas līgums ar šī reģiona valstīm par transportu, lai radītu vietējo tirgu autotransportam, dzelzceļa un iekšējo ūdensceļu transportam. Prioritāru projektu sarakstu transportam arī sastādīja, un es vēlētos, lai Padome par to pastāsta sīkāk.
<SPEAKER ID="326" NAME="Janez Lenarčič">
amatā esošais priekšsēdētājs. - (SL) Attiecībā uz McGuinness kundzes pirmo jautājumu: Eiropas Savienības misija Kosovā ir daļa no Eiropas Savienības ārpolitikas un drošības politikas, tas ir, tā ir Kopējās ārpolitikas un drošības politikas (CFSP) starptautiskās drošības un aizsardzības politikas (ISDP) misija.. Tomēr tā nav vienīgā misija Rietumbalkānos. ISDP misija Bosnijā un Hercegovinā ir viena no misijām, un tai ir līdzīgs statuss, proti, tā ir Eiropas Savienības policijas misija. Tāpat bija arī PROXIMA misija Bijušās Dienvidslāvijas Maķedonijas Republikā, kas tagad ir beigusies.
<P>
Es gribētu uzsvērt Kosovas misijas svarīgumu, par ko tika pieņemts lēmums. Bieži uzsver, ka Eiropas Savienībā nav vienprātības par Kosovas statusu. Šī nevienprātība ir patiešām acīm redzama, bet cilvēki aizmirst Eiropas Savienības vienotību svarīgos jautājumos, tādos, kā, piemēram, jautājumā par Eiropas misiju, par ko tika panākta vienošanās, un mēs ceram, ka tā būs rīcībspējīga, kā plānots..
<P>
Tagad par Ţicău kundzes jautājumu. Mēs jau esam izveidojuši reģionālo sadarbību sakarā ar enerģētikas deklarāciju Dienvidaustrumu Eiropai. Mēs apsveram arī citas jomas, kurās mēs ar konkrētiem pasākumiem varam veicināt reālu Rietumbalkānu valstu integrāciju un stiprināt to saikni ar Eiropas Savienību.
<P>
Jūs pieminējāt transportu. Jā, tā ir viena no jomām, ko mēs pētām, bet ir arī citas, tādas kā sadarbība pētniecībā, zinātnē un izglītībā. Es gribu īpaši uzsvērt vīzu izsniegšanas prasību liberalizācijas nozīmi šīm valstīm, kas paliek viens no mūsu mērķiem. Mēs ceram to drīz sasniegt. Slovēnijas prezidentūras vadībā sarunas ar vairākumu no Rietumbalkānu valstīm par pakāpenisku vīzu prasību liberalizāciju ir jau sākušās.
<SPEAKER ID="327" NAME="Zita Pleštinská" AFFILIATION="PPE-DE">
(SK) Tam, kā Eiropa uztver Balkānu valstis, ir liela ietekme un liela nozīme stabilitātei gan Balkānos, gan Eiropas un pasaules mērogā.
<P>
Kosovas Neatkarības deklarācija ir sējusi naida sēklas starp serbiem un Kosovas albāņiem, apdraudot viņu nestabilās attiecības. Ņemot vērā to, ka Slovēnija arī pieder pie Balkāniem, ko prezidentūra uzskata par ilgtspējīgu risinājumu, kas varētu garantēt mieru un stabilitāti reģionā? Vai tas būs iespējams bez Serbijas akcepta?
<SPEAKER ID="328" NAME="Dimitrios Papadimoulis" AFFILIATION="GUE/NGL">
(EL) Priekšsēdētāja kungs, amatā esošais Padomes priekšsēdētāj! Savā atbildē par Kosovu jūs ne reizi nepieminējāt "ANO” vai "starptautiskās tiesību normas”. Es jautāju jums, vai var atbalstīt Eiropas plānus Balkānos, apejot ANO un pārkāpjot starptautiskās tiesību normas? Turklāt, tā kā Padome savā paziņojumā atzinīgi izturas pret starptautisko spēku klātbūtni Kosovā saskaņā ar ANO Rezolūciju Nr. 1244, vai es varu jautāt, vai mēs drīkstam izvēlēties sev tīkamākās iespējas no à la carte menu? Vai tam ir kāds pamats, vai arī jūs izvēlaties tikai tos punktus, kas jums ir piemēroti?
<SPEAKER ID="329" NAME="Janez Lenarčič">
amatā esošais priekšsēdētājs. - (SL) Pateicos par šiem papildu jautājumiem. Attiecībā uz Pleštinská kundzes jautājumu es nevaru un neuzdrīkstos pareģot, ne personīgi, ne kā Padomes pārstāvis, iespējamu ilgtermiņa Kosovas statusa risinājumu. Faktiski vēlamais risinājums būtu vienošanās starp iesaistītajām pusēm. Kā mēs zinām, notika ilgas sarunas par šo jautājumu, bet tās nebeidzās ar vienošanos.
<P>
Būtu arī vēlams, lai Apvienoto Nāciju Organizācijas Drošības padome pieņemtu šajā jautājumā savu nostāju, bet, kā mēs zinām, tas nenotika. Tāpēc Eiropas Savienība reaģēja uz Kosovas Neatkarības deklarāciju tā, kā tā darīja 18. februārī, ar Vispārējo lietu un ārējo attiecību padomes lēmumiem un rezolūcijām. Tie ir apstākļi, kuros tika panākta vienošanās Eiropas Savienībā. Kā mēs zinām, šie apstākļi ļauj dalībvalstīm pieņemt savus lēmumus par attiecību veidošanu ar Kosovu.
<P>
Atbildot uz Papadimoulis kunga jautājumu, pareizāk sakot, viedokli, es gribētu uzsvērt, ka, bez šaubām, Eiropas plāns Rietumbalkāniem ietver arī Kosovu. Kosova ir daļa no reģiona, kas jau tika ietverts Eiropas plānos Salonikos 2003. gadā, un tas nav mainījies.
<P>
Par to var spriest arī pēc jau iepriekš minētā Eiropas Komisijas paziņojuma, ko publicēja šī gada 5. martā un kas satur īpašu iedaļu, kas veltīta Kosovai.
<SPEAKER ID="330" NAME="Priekšsēdētājs">
Uz jautājumiem, uz kuriem netika atbildēts laika trūkuma dēļ, sniegs rakstiskas atbildes (sk.Pielikumu).
<P>
(Sēdi pārtrauca 19.40 un atsāka 21.00 .)
