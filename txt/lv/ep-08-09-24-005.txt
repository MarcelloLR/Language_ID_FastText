<CHAPTER ID="005">
ES-Indijas sammita sagatavošana (Marseļa, 2009. gada 29. septembris) (debates) 
<SPEAKER ID="054" NAME="Priekšsēdētājs">
Nākamais jautājums ir Padomes un Komisijas paziņojumi par ES-Indijas sammita Marseļā, 2009. gada 29. septembrī, sagatavošanu.
<SPEAKER ID="055" NAME="Jean-Pierre Jouyet">
Padomes priekšsēdētājs. - (FR) Priekšsēdētāja kungs, dāmas un kungi, es atzinīgi vērtēju jūsu interesi stiprināt mūsu attiecības ar Indiju. Eiropas Savienības-Indijas sammits, kas, kā atgādināja komisāre M. Wallström, notiks 2008. gada 29. septembrī Marseļā, piedaloties Indijas premjerministram Manmohan Singh, Komisijas priekšsēdētājam J. M. Barroso un Padomes priekšsēdētājam Nicolas Sarkozy, ir viens no divpadsmit samitiem, ko Francijas prezidentūras laikā rīkojam ar trešajām valstīm.
<P>
Jūs būsiet pamanījuši, ka sanāksmju kalendārā ir ieplānoti daudzi samiti ar lielākajām jaunajām tirgus ekonomikas valstīm. Jūlijā tika rīkots sammits ar Dienvidāfriku, un mēs ceram, ka tāds pats sammits notiks ar Koreju, bet decembrī - ar Ķīnu un Brazīliju. Šo sanāksmju virkne ir vienreizēja iespēja Eiropas Savienībai izvērst dialogu ar lielākajām jaunajām tirgus ekonomikas valstīm par jautājumiem, kas ir abu pušu interesēs, un sammits ar Indiju precīzi atbilst šai pieejai.
<P>
Man ir zināms, ka Parlamenta Ārlietu komiteja nesen piedalījās rezultatīvā seminārā par Eiropas Savienības un Indijas attiecībām, kurā piedalījās virkne ekspertu. Tas pamudināja dziļu vēlmi uzlabot Eiropas Savienības un Indijas dialogu un sadarbību.
<P>
Prezidentūru virza tāda pat griba kā Parlamentu. Ņemot vērā, ka Indijā iedzīvotāju skaits ir vairāk nekā miljards, kas 2025. gadā droši viens pārsniegs Ķīnas iedzīvotāju skaitu, un ka ikgadējais pieaugums kopš 2005. gada ir vairāk nekā 8 %, Indija varētu kļūt par nozīmīgu Eiropas Savienības partneri, un tādēļ mēs vēlamies, lai šis sammits būtu būtisks solis mūsu attiecību padziļināšanas virzienā.
<P>
Kopš 2000. gada, kad noritēja mūsu pirmais sammits, mēs esam paplašinājuši savu dialoga un sadarbības apjomu. Šobrīd Eiropas Savienība ir galvenais Indijas tirdzniecības partneris. Tā ir arī viens no lielākajiem ieguldītājiem šajā valstī un daudzās tās galvenajās ekonomikas nozarēs: enerģētika, transports un īpaši telekomunikācijas, kā arī iepriekš rīkotie sammiti noteikti ir veicinājuši mūsu attiecību nostiprināšanos.
<P>
Tā tas notika 2004. gadā, kad attīstījām mūsu sadarbību līdz stratēģiskas partnerības līmenim. 2005. gadā mēs sastādījām rīcības plānu, lai atbalstītu šo partnerību, un 2006. gadā tika noslēgts brīvās tirdzniecības nolīgums. Tomēr ir jādara vairāk un ir jānodrošina, lai mūsu politiskais dialogs un sadarbība ar Indiju atbilst šīs valsts patiesajam potenciālam.
<P>
Mēs ceram, ka Marseļas sammits palīdzēs īstenot šo mērķi. Tāpat mēs ceram pastiprināt sadarbību ar Indiju jomās, kas Eiropas Savienībai šobrīd ir prioritāras: klimata pārmaiņas un enerģētika. Diskusijas ar mūsu lielākajiem jauno tirgus ekonomikas valstu partneriem nebūt nav vieglas, tomēr diskusijām ir jābūt un, lai sasniegtu noteiktus mērķus, mums ir jāstrādā kopā ar Indijas kolēģiem.
<P>
Pirmkārt, mēs vēlamies šajā sammitā pieņemt jaunu rīcības plānu, kas ir īsāks un daudz operatīvāks, un sniedz iespēju pielāgot mūsu partnerību atbilstoši jaunajiem apsvērumiem saistībā ar energoapgādes drošību un ilgtspējīgu attīstību. Vēl mēs vēlamies nodrošināt turpmāko sadarbību pētījumu un jauno tehnoloģiju jomā, piemēram, saistībā ar saules enerģiju un Starptautiskā kodoltermiskā eksperimentālā reaktora (ITER) projektu.
<P>
Šo rīcības plānu papildinās darba programma saistībā ar enerģētiku, videi draudzīgu attīstību un klimata pārmaiņām, un tas atspoguļos sadarbību energoefektivitātes, videi nekaitīgu akmeņogļu un atjaunojamu enerģijas avotu jomā.
<P>
Pēc nepieciešamības šos pasākumus varētu atbalstīt Eiropas Biznesa un tehnoloģiju centrs. Jaunais centrs jāatver Ņūdeli līdz gada beigām. Protams, sammita laikā mēs diskutēsim par reģionālām problēmām, kam ir ievērojama ietekme uz starptautisko stabilitāti, piemēram, gan saistībā ar Afganistānu, gan Pakistānu, Burmu vai Irānu.
<P>
Sammita laikā mēs vēlamies arī panākt progresu mūsu stratēģiskajā partnerībā ar Indiju, aizsākot vai turpinot specifiskos sadarbības centienus. Mēs ceram, ka būs iespējams noslēgt ļoti būtisku nolīgumu saistībā ar aviāciju. Šo nolīgumu gada sākumā ierosināja sarunu dalībnieki. Mēs esam ieinteresēti to parakstīt, jo tas mums ļaus saskaņot valstu tiesību aktus ar Kopienas tiesību aktiem, vienlaikus uzlabojot Eiropas uzņēmumu tiesisko drošību. Šajā sakarā es atsaucos tikai uz lidojumiem starp Indiju un Eiropas Savienību. Runājot par pārējām lietā, es ceru, ka saistībā ar Kopienas tiesību aktiem esam uz pareizā ceļa.
<P>
Mēs vēlamies panākt jaunu stimulu sarunām, izmantojot tirdzniecības un ieguldījumu nolīgumu. Protams, sarunas par nolīgumu risinās Komisija, jo šis jautājums ir tās kompetencē. Mēs vēlamies ar komisāres M. Wallström starpniecību apliecināt Komisijai, ka pilnībā to atbalstīsim, jo attiecības ar Indiju ir tā vērtas, lai tiktu stiprinātas. Tirdzniecības un ieguldījumu nolīguma noslēgšana būtu ievērojams solis uz priekšu.
<P>
Kaut arī pastāv ievērojams potenciāls attīstīt attiecības ar Indiju, tomēr ir jāpatur prātā, ka šī valsts ir tikai devītais Eiropas Savienības tirdzniecības partneris, ierindojoties aiz Dienvidkorejas, kas patiesībā ir pārsteidzoši.
<P>
Trīs dokumenti, ko esam paredzējuši sammitā pieņemt, proti, pārskatītais kopējais rīcības plāns, darba programma saistībā ar enerģētiku un manis tikko minētais nolīgums kopā ar kopējo paziņojumu presei šobrīd tiek apspriesti sarunās ar Indiju. Ņemot vērā, ka sarunas ar Indijas partneriem vēl norisinās, šodien man nav iespējams sniegt sīku informāciju par šiem dokumentiem, tomēr domāju, ka varu teikt, ka esam optimistiski noskaņoti saistībā ar to, ko varam sasniegt šajā sammitā.
<P>
Nobeigumā es vēlētos apsveikt Parlamentu saistībā ar sarīkotajām konstruktīvajām sarunām starp Eiropas Savienību un Indiju. Pateicoties tam, ka 2007. gadā tika izveidota atsevišķa Delegācija attiecībām ar Indiju, ievērojami tika veicināta saziņa ar Lok Sabha (Indijas Parlamentu), un Parlamenta delegāciju noteikti aicinās būt par galveno dalībnieku, īpaši gatavojot projektus turpmākajām Parlamenta rezolūcijām par jutīgiem jautājumiem, kas skar Indijas un Eiropas Savienības attiecības.
<P>
Visbeidzot es vēlos izmantot iespēju, lai īpaši pieminētu Delegācijas attiecībām ar Indiju vadītāju N. Gill un uzslavētu darbīgumu, ar kādu viņa veic savu pienākumu.
<SPEAKER ID="056" NAME="Margot Wallström">
Komisijas priekšsēdētāja vietniece. - Priekšsēdētāja kungs, godātie Eiropas Parlamenta deputāti, Jean-Pierre Jouyet! Es runāšu savas kolēģes Benita Ferrero-Waldner vārdā, un man ir patiess prieks uzstāties šodien, kad norit gatavošanās Marseļas sammitam ar Indiju, kas notiks 2008. gada 29. septembrī.
<P>
Kā man tagad ir kļuvis zināms, pēdējo gadu laikā ir pieaugusi Eiropas un Indiju attiecību nozīme, ne tikai tirdzniecības un ieguldījumu pieauguma dēļ, bet arī kopējo saistību un pieredzes dēļ daudzvalodu un daudzkultūru demokrātijas jomā. Pēdējā laikā mēs šajā Parlamentā esam parādījuši attiecību ar Indiju politisko nozīmi, gan izveidojot jaunu Parlamenta delegāciju, gan arī pagājušo gadu aicinot prezidentu Abdul Kalam vērsties pie Parlamenta, un tā bija pirmā reize, kad Indijas valsts vadītājs šādi rīkojās.
<P>
Mēs ceram, ka šajā sammitā mums izdosies padarīt šīs pieaugošās politiskās saistības par vēl stiprāku sadarbību, un jau tagad mēs varam paziņot, ka kopš 2004. gadā noslēgtās stratēģiskās partnerības un 2005. gadā noslēgtā kopējā rīcības plāna ar Indiju ir panākts ievērojams progress.
<P>
Pirmais, kas jāatzīmē, ir nostiprinātais politiskais dialogs un sadarbība, un šobrīd ir izveidots pastāvīgs sammitu un ministru sanāksmju kalendārs, ir izveidoti ikgadēji dialogi par drošību, jauni formāti dialogiem Āzijas un Eiropas sanāksmēs (ASEM) un Dienvidāzijas Reģionālās sadarbības asociāciju sanāksmēs, kas ir sekmējuši sadarbību pat tik jutīgos jautājumos kā pretterorisms.
<P>
Otrais punkts, kas būtu jāatzīmē, ir fakts, ka kontakti starp ES un Indiju kļūst aizvien intensīvāki, īpaši izglītības jomā, kurā Eiropas Savienība Erasmus Mundus programmā nodrošināja finansējumu vairāk nekā 900 stipendijām Indijas studentiem, un šis finansējums tiks nodrošināts vismaz līdz 2013. gadam.
<P>
Treškārt, ir padziļinājusies ekonomiskā un tehniskā sadarbība. Intensīvākas ir kļuvušas zinātnes un tehnoloģijas aktivitātes, kā arī pieredzes un informācijas apmaiņa, kas ir ierosinātas ministru līmenī; ir sākts jauns dialogs; izveidota ES-Indijas enerģētikas ekspertu grupa; spēkā ir stājies Starptautiskā kodoltermiskā eksperimentālā reaktora nolīgums - tā dēvētais ITER nolīgums, kuru ir noslēgusi gan Indija, gan ES.
<P>
Arī tirdzniecība un ieguldījumi turpina paplašināties. Kopš 2000. gada ES-Indijas divpusējā tirdzniecība ir pieaugusi divkārt līdz EUR 55 miljardiem, un šobrīd ES ir Indijas lielākais tiešais ārvalstu investors, tajā pat laikā arī ES saņem aizvien vairāk Indijas ārējo investīciju.
<P>
Turpina pieaugt sadarbība attīstības jomā, un mēs izmantosim lielāko daļu no Indijai 2007.-2013. gadā paredzamā budžeta EUR 470 miljonu apmērā, lai īpaši atbalstītu veselības aprūpes un izglītības programmas, kas ir saistītas ar Tūkstošgades attīstības mērķiem.
<P>
Tas liecina, ka esam daudz ko panākuši, tomēr ir vēl daudz darāmā, un mēs uzskatām, ka mūsu attiecības ir jāvirza, sekmējot mieru, cilvēktiesības un visaptverošu drošību, ilgtspējīgu attīstību, ņemot vērā vides apsvērumus, sociālo taisnīgumu un ekonomisko labklājību un kultūras un izglītības apmaiņas stiprināšanu. Viens no mūsu galvenajiem mērķiem ir vienoties sammitā par kopējo rīcības plānu, kas atspoguļotu šos mērķus.
<P>
Kā pasaules nozīmes dalībnieki abas puses ir atbildīgas par to, lai tiktu risinātas pasaules mēroga problēmas un izvirzīti daži specifiski, pasaules mēroga jautājumi.
<P>
Ņemot vērā pasaules tirdzniecību, mēs ceram, ka Indija un ASV atrisinās savas domstarpības saistībā ar PTO sarunu kārtu un atjaunos sarunas, lai turpinātu iesākto. Mums sammita prioritātes ir arī klimata pārmaiņas un enerģētika, un mēs ceram noslēgt kopēju darba programmu enerģētikas, videi draudzīgas attīstības un klimata pārmaiņu jomā, kas kopā ar Eiropas Investīciju bankas aizdevumiem, kuri saistīti ar klimata pārmaiņām, vērsta uz atjaunojamiem un videi draudzīgiem enerģijas avotiem. Vēl mēs pārrunāsim arī pasaules finanšu krīzi un veidu, kā risināt pārtikas situāciju pasaulē.
<P>
Saistībā ar divpusējiem jautājumiem mums ir būtiskas kopējas intereses, ko nepieciešams pārrunāt. Veiksmīgi ir progresējušas pagājušajā gadā aizsāktās sarunas par brīvās tirdzniecības nolīgumu, un šobrīd mūsu mērķis ir panākt to drīzu un līdzsvarotu pabeigšanu. Mēs ceram sammita laikā noslēgt horizontālu nolīgumu civilās aviācijas jomā. Mēs arī tieksimies panākt progresu jūrniecības nozares nolīguma noslēgšanā.
<P>
Saistībā ar kultūru un izglītību mūsu mērķis ir vienoties par politiska dialoga sākšanu.
<P>
Arī zinātne un tehnoloģija ir prioritātes, un sammitā būtu atzinīgi novērtējama Eiropas Biznesa un tehnoloģiju centra izveide Deli un Eiropas Parlamenta nodrošinātais atbalsts šim nolūkam.
<P>
Ļaujiet man nobeigumā atzinīgi novērtēt Indijas Parlamenta izveidoto draudzības grupu ar Eiropas Parlamentu. Esmu pārliecināts, ka, sazinoties ar Indijas partneriem, jūs visi varēsiet pārliecināt viņus, ka ES ir mūsdienu veiksmīgākais un tālredzīgākais starptautiskās pārvaldības veids un ka mēs viens otram varam daudz ko piedāvāt.
<SPEAKER ID="057" NAME="Charles Tannock">
PPE-DE grupas vārdā. - Priekšsēdētāja kungs, šajos bīstamajos un neparedzamajos laikos ES stratēģiskajai partnerībai ar demokrātisko, laicīgo Indiju ir vitāla nozīme, jo šai valstij ir tādas pat vērtības un centieni kā mums.
<P>
Mēs saskaramies ar kopējām problēmām: ar cīņu pret terorismu - un šajā kontekstā es aicinu Eiropolu piešķirt Indijai priviliģētu statusu, apmainoties ar informāciju par cīņu pret terorismu -, ar nepieciešamību aizsargāt vidi, ietverot jautājumu par klimata pārmaiņām, un ar to, cik svarīgi ir prast apieties ar globalizācijas sniegtajām priekšrocībām.
<P>
Nesenie bumbu sprādzieni Deli ir vēlreiz atgādinājuši par nopietnajiem apdraudējumiem, ar ko saskaras Indija saistībā ar islāma terorismu. Rūpīgi izvērtējot nestabilitāti Indijas kaimiņvalstīs, sākot no Pakistānas līdz Šrilankai, mums visiem ir acīmredzams, ka mums jādara viss, kas ir mūsu spēkos, lai atbalstītu Indiju gan kā reģionālu varu Dienvidāzijā, gan arī kā valsti, kurai ir ievērojama, konstruktīva un pasaules nozīmes loma daudzpusējos forumos, piemēram, Dienvidāzijas Reģionālās sadarbības asociācijā (SAARC), Dienvidaustrumu Āzijas valstu apvienībā (ASEAN) un ANO, kuras Drošības padomē Indijai beidzot būtu jāpiešķir pastāvīga vieta.
<P>
Mūsu rezolūcijā pamatoti ir paustas bažas par nesenajām kristiešu slepkavībām Orisas provincē un nemieriem Džammu un Kašmirā, aicinot sodīt vainīgos, jo cilvēktiesības un tiesiskums ir galvenie ES stratēģiskās partnerības ar Indiju principi. Šī situācija ievērojami atšķiras no tās, ar ko ES saskaras attiecībās ar Ķīnas Tautas Republiku, kas uzskata, ka tai nav jāievēro mūsu lūgumi ievērot Ķīnas pilsoņu cilvēktiesības.
<P>
Es ceru, ka gaidāmais sammits stiprinās uzplaukstošās attiecības starp Indiju un ES, īpaši tirdzniecības jomā. Kā līdzpriekšsēdētājs un Indijas Parlamenta draudzības grupas ar Eiropas Parlamentu dibinātājs, un Ārlietu komitejas atzinuma sagatavotājs saistībā ar ES-Indijas brīvās tirdzniecības nolīgumu es vēlos redzēt ātru rīcību brīvas tirdzniecības attiecību veidošanā ar liela apjoma tiešiem ārvalstu ieguldījumiem, kas šobrīd pirmo reizi ieplūst ES no Indijas un kas kalpotu abpusējam labumam. Tomēr mana grupa, PPE-DE, vēlas redzēt arī spraigāku politisko sadarbību, risinot daudzās problēmas, piemēram, pašreizējo pasaules finansiālo nestabilitāti, ar ko nākotnē saskarsies abas valstis.
<SPEAKER ID="058" NAME="Emilio Menéndez del Valle">
PSE grupas vārdā. - (ES) Lielākā daļa no šī Parlamenta uzskata, ka Indija ir lielākā demokrātiskākā valsts pasaulē un ka mums ir jāpalielina sadarbība ar šo valsti.
<P>
Mums ir tādi paši principi un vērtības kā Indijai, no demokrātijas līdz daudzpusējai pieejai starptautiskajās attiecībās. Tomēr ir daži punkti, par kuriem mēs neesam vienisprātis: piemēram, par nāvessodu. Mēs vēlamies, lai valsts tiesu sistēmā tas tiktu likvidēts. Vēl mēs mudinām Indiju iesaistīties Starptautiskajā Krimināltiesā.
<P>
Daudzi pauž nožēlu par to, ka Indijas valdība nav ratificējusi starptautisko Konvenciju pret spīdzināšanu. Pēc visa teiktā un neskatoties uz to, mēs atzinīgi vērtējam Indijas sadarbību ar ANO Cilvēktiesību padomi un vēlamies izteikt atzinību Indijas Cilvēktiesību komisijai par darbu saistībā ar diskrimināciju reliģiskās pārliecības dēļ, kastas sistēmu un citiem jautājumiem.
<P>
Mēs uzmanīgi izvērtējam drausmīgo nežēlību, ko nesen Orisas štatā sarīkoja hindu fanātiķi. Mēs bez vilcināšanās nosodām šīs nežēlības, tomēr vienlaikus apzināmies, ka tie ir izņēmumu gadījumi un, kaut arī ļoti asiņaini, tomēr nav plaši izplatīti. Tādēļ mēs aizstāvam uzskatu, ka Indija ir paraugs kultūras un reliģijas plurālismam.
<P>
Indijai ir būtiska nozīme tās kaimiņvalstu vidū, un to, līdzīgi kā mūs, māc bažas saistībā ar pašreizējo nepastāvīgo politisko situāciju Pakistānā un - tāpat kā vairumu no mums - saistībā ar aizvien nedrošāko un nenoteikto situāciju Afganistānā un Šrilankā.
<P>
Protams, būtu slavējami, ja Ņūdeli pievienotu savus centienus mūsējiem centieniem Eiropas Savienībā, lai palīdzētu Mjanmai pamosties no pašreizējā murga.
<P>
Visbeidzot, Indiju var uzskatīt par miera un stabilitātes veicinātāju šajā reģionā. Atšķirībā no citām valstīm Indija tagad ir valsts, kas atbildīgi izmanto kodolenerģiju. Tomēr es personīgi uzskatu, ka vēl labāk būtu, ja tā parakstītu Kodolieroču neizplatīšanas līgumu. Tādējādi tiktu uzlabots tās tēls pasaulē, un, starp citu, man jāsaka, ka šis apgalvojums attiecas arī uz Pakistānu, Ziemeļkoreju un Izraēlu.
<P>
Tagad, kad esmu šo visu paudis, vēlos noslēgumā teikt, ka kopīgi mērķi nebūt neizslēdz pamatotu un saprātīgu kritiku un ka esmu pārliecināts par gaidāmā ES un Indijas sammita veiksmīgu norisi.
<SPEAKER ID="059" NAME="Nicholson of Winterbourne">
ALDE grupas vārdā. - Priekšsēdētāja kungs, vienmēr ir patīkami runāt par jautājumiem, kas uzlabos Eiropas Savienību un Indijas Republikas attiecību stabilo attīstību - šīs attiecības ir vienas no būtiskākajām starptautiskajām attiecībām pasaulē. Savā rezolūcijā mēs aicinām iesaistītās personas sammita laikā izpētīt veidus, kā vēl attīstīt šīs attiecības, un mēs gaidām konkrētus rezultātus, kas tiks paziņoti Parlamentam.
<P>
Sammitam šis ir kritisks laiks. Rezolūcijā mēs pieminējām septembra terorisma upurus Indijā, tajā skaitā tos, kas tika nogalināti uzbrukumā Indijas vēstniecībai Kabulā. Taču šodien mums pavisam noteikti ir jāciena tie varoņi, kuri izglāba dzīvības Islamabadā, un mums ir jāpatur prātā, ka Indija atrodas tāda reģiona centrā, kurā šobrīd ir ievērojamas drošības problēmas. Mūsu rezolūcijā iekļautā vēlme vairāk apmainīties ar informāciju jāpieņem un jāciena; jāpiekrīt visiem centieniem atbalstīt Indiju mūsu kopīgajā cīņā pret terorismu un, kā mēs uzskatām, arī centieniem piešķirt pastāvīgu vietu ANO Drošības padomē.
<P>
Savā rezolūcijā mēs aicinām arī uz mierīgu nākotni agrākajā Džammu un Kašmiras Karaliskajā štatā, kas atrodas abās robežas pusēs un tagad ir sašķelts divās daļās. Kā mums visiem labi zināms pēc pieredzes Eiropas Savienībā, mieru iespējams panākt ar nodarbinātību - darbvietu nodrošinājumu -, un ir īpaši patīkami uzzināt, ka Indija Džammu un Kašmiras štatā pašreiz būvē pasaulē garāko dzelzceļa tuneli gandrīz 11 km garumā, kas būs daļa no 148 km garā dzelzceļa. Tas būs pasaulē garākais tunelis; 95 % darbu ir jau pabeigti; tuneļa celtniecībai tika radītas 3 900 darbvietas tieši nodarbinātiem darba ņēmējiem, un es esmu pārliecināts, ka izveidos vēl vairākus tūkstošus darbvietu.
<P>
Kultūra: mēs arī aicinām veidot ciešāku saikni ar kultūru. Šis ir dialogu gads, un Indija var daudz ko iemācīt šajā jomā Eiropas Savienībai. Mēs aicinām veidot vairāk kontaktu starp iedzīvotājiem, un esmu pārliecināts, ka tas ir pareizais veids, kā virzīties uz priekšu. Nobeigumā es vēlētos mudināt kolēģus atbalstīt šo teicami sagatavoto rezolūciju.
<SPEAKER ID="060" NAME="Konrad Szymański">
UEN grupas vārdā. - (PL) Priekšsēdētāja kungs, Indija ir viens no mūsu stratēģiskajiem partneriem tirdzniecības un politikas jomā. Savā reģionā tai ir konstruktīva nozīme. Tomēr ir pienācis laiks Indijas valdībai saņemt stingru kritiku saistībā ar acīmredzamajiem ticības brīvības pārkāpumiem valsts teritorijā. Visindijas kristiešu padome (All-India Christian Council) apliecina, ka Indijā pret kristiešiem vidēji ik pēc trim dienām tiek vērsta dažāda līmeņa agresija un neiecietība. Cilvēki mirst, baznīcas tiek demolētas, bet tiesu sistēma ir pieņēmusi visnotaļ pasīvu nostāju.
<P>
Mēs nevaram attaisnot tādus likumus, kas atsevišķās Indijas daļās aizliedz pievērsties kristietībai. Šajā sakarā mēs sagaidām mērķtiecīgu rīcību, arī saistībā ar kompensāciju, ko kristiešu kopienas ir tiesīgas saņemt par bojājumiem, kas nodarīti to īpašumiem.
<P>
Jouyet kungs, komisāre, es aicinu šajā mēnesī gaidāmajā ES-Indijas sammitā ieviest skaidrību attiecībā uz šiem jautājumiem.
<SPEAKER ID="061" NAME="Gisela Kallenbach">
Verts/ALE grupas vārdā. - (DE) Priekšsēdētāja kungs, es vēlētos iesākumā uzsvērt, ka mana grupa ļoti vēlas, lai attiecības ar Indiju, valsti, kas tiek uzskatīta par pasaules lielāko demokrātisko valsti, balstītos uz labu partnerību.
<P>
Tomēr, un arī tas ir jāuzsver, līdztiesīga partnerība nozīmē, ka problēmas ir jārisina godīgi. Indijā tas joprojām tā nenotiek, un tas nav arī skaidri pateikts apspriežamajā rezolūcijā. Tādēļ mēs diemžēl nevaram atbalstīt šo kompromisu.
<P>
Kā mēs varam apgalvot, ka Indija ir paraugs attieksmē pret kultūras un reliģiju plurālismu, kā tas paziņots rezolūcijā, ja tajā pat laikā hindu ekstrēmistu vardarbīgā rīcība pret kristiešiem Orisā un musulmaņiem Kašmirā ir izraisījusi neskaitāmus nāves gadījumus. Joprojām nav saukti pie atbildības grautiņu izraisītāji Gujaratā. Kūtrajā Indijas tiesu sistēma stāv neizskatītas aptuveni 200 lietas.
<P>
Vai patiesi kaut kas tiek apņēmīgi darīts, lai apturētu šo radikālo organizāciju galējības un kristiešu un musulmaņu masveida slepkavošanu? Cik lielā mērā dalitu kasta bauda reālu līdztiesību? Vai cilvēktiesības patiesi ir universālas? Visbeidzot, vai tiek novērsta bērnu darbaspēka izmantošana un jebkāda bērnu ekspluatācija? Tie ir jautājumi, kuri atklāti jāpārrunā ar mūsu Indijas partneriem.
<P>
Pēdējo piecu gadu laikā Indijas Valsts cilvēktiesību komisija ir ziņojusi par vairāk nekā 14 000 nāves gadījumiem apcietinājumā policijā un armijā. Es aicinu Indiju ieviest reformas Likumā par bruņoto spēku īpašajām pilnvarām. Patvaļīgā tiesvedība ir tā, kas veicina nemiernieku kustību daudzos Indijas štatos.
<P>
Joprojām nopietnas bažas Indijā rada nabadzība, kuru nevar samazināt pat ar kvalitatīvu programmu palīdzību. Ir jādara daudz vairāk, ņemot vērā, ka 40 % no pasaules bērniem, kas saņem nepietiekamu uzturu, dzīvo Indijā.
<P>
Izmantojot zināšanu un tehnoloģiju tālāknodošanu, Eiropa var sniegt ļoti ievērojamu ieguldījumu patiesi ilgtspējīgā Indijas attīstībā.
<SPEAKER ID="062" NAME="Jaromír Kohlíček">
GUE/NGL grupas vārdā. - (CS) Dāmas un kungi, kad Indija 1947. gadā ieguva neatkarību, 18 % šīs valsts lasītprotošie un rakstītprotošie cilvēki, nestabilā politiskā vide un ekonomiskās attīstības līmenis nekādā veidā nedeva mājienu par problēmām, ar kurām būs jāsaskaras nākamajos 60 gados. Patiešām, valsts attīstības problēmas vēl ne tuvu nav atrisinātas. Vēl joprojām ir daudzi miljoni analfabētu, bezdarbnieku un sociāli atstumtu cilvēku, bet nu jau mēs vairākus gadus risinām jautājumu par kodolenerģiju, par iekšzemes kopprodukta pieaugumu aptuveni 8 % apmērā. Šī ir valsts, kurā steidzami jāuzbūvē desmitiem spēkstaciju, jāmodernizē dzelzceļa un ceļu pamattīkls un jāatrisina mazo pilsētu problēmas. Mazās pilsētas Indijā ir tās, kurās ir aptuveni miljons iedzīvotāju - atzīmēju to, lai būtu izpratne, par ko mēs runājam. Dažās valsts daļās joprojām pastāv ievērojams demogrāfiskais spiediens, bet šodien aktuāls ir jautājums par resursu decentralizēšanu.
<P>
Indijas uzņēmumi izmanto kvalificētus Eiropas Savienības ražojumus, programmēšanas darbu, piemēram, grāmatvedības jomā, un šo darbu bieži vien uzņemas īstenot strādnieki, kas dzīvo Indijā. Daudzas valstis importē kvalificētus speciālistus. Mēs zinām, ka uzņēmums Lakshmi Mittal ir lielākais tērauda uzņēmums Eiropas Savienībā. Mēs zinām arī citus rūpniecības uzņēmumus, kas raugās uz mūsu tirgu. SAARC problēmas vēl ir tālu no atrisinājuma, un joprojām norit sarunas par delikāto Kašmiras jautājumu. Tomēr ir arī pozitīvi aspekti un šķiet, ka ir virkne apspriežamu tematu politikas un ekonomikas jomā. Es ļoti vēlos aicināt atbalstīt Indijas un citu SAARC valstu lielās infrastruktūru programmas. Viens no piemēriem ir gāzes cauruļvads, kas savienotu Irānu, Pakistānu un Indiju. Mums ir kopējas intereses par šo un citiem projektiem. Drošība, energoapgādes drošība un starptautiska sadarbība visā pasaulē: tie ir pozitīvie aspekti, kas saistīti ar sammitu.
<SPEAKER ID="063" NAME="Bastiaan Belder">
IND/DEM grupas vārdā. - (NL) Priekšsēdētāja kungs, kopīgais rezolūcijas priekšlikums beidzas ar kristiešu minoritātes nedrošo stāvokli Indijā. Es vēlos uzsvērt Padomei un Komisijai, ka šī situāciju būs bezcerīga, īpaši Orisas štatā, ja politiskie, sociālie un ekonomiskie cēloņi netiks atrisināti pašā saknē. Saskaņā ar ziņojumiem š. g. 23. augustā Orisā maoisti noslepkavoja radikālās hindu organizācijas VHP vietējo vadītāju Swami Laxmanananda Saraswati. Tomēr ciest nācās kristiešu minoritātei. Hindu nacionālisti notvēra savus līdzpilsoņus kristiešus un, bruņojušies ar nūjām, cirvjiem un lāpām, vairākas nedēļas turpināja nodarīt postījumu pat bēgļu nometnēs.
<P>
Šī vardarbība acīmredzot ir pamatota tikai ar reliģisku pārliecību, tomēr tai neapšaubāmi piemīt arī politisks nokrāsa. Lieta tāda, ka ne tikai Orisā, bet arī citās Indijas daļās spēcīgu atbalstu gūst hindu nacionālistu grupējums BJP. Viņu ideoloģijā nav vietas reliģiskām minoritātēm, nemaz nerunājot par kristiešu minoritāti.
<P>
Es tikko uzzināju, ka 29. septembrī Marseļā Padome un Komisija tiksies ar Indijas premjerministru Manmohan Singh. Premjerministrs Manmohan Singh notikumus Orisā nodēvēja par kauna traipu valstij. Jums ir jārunā ar viņu par šo jautājumu Marseļā. Darba kārtībā ir jāiekļauj punkts par neiecietību pret reliģisko pārliecību un kristiešu vajāšanu, un jāpārrunā tas pamatīgi, jo nav pieņemami šādā veidā turpināt stratēģisko partnerību.
<SPEAKER ID="064" NAME="Philip Claeys" AFFILIATION="NI">
(NL) Priekšsēdētāja kungs, arī es vēlos izmantot izdevību, lai paustu savas bažas par vardarbību pret kristiešiem Indijā pēdējo nedēļu laikā. Dučiem cilvēku ir tikuši noslepkavoti un tūkstošiem padzīti no savām mājām. Simtiem māju ir tikušas nodedzinātas, un saudzētas nav pat baznīcas.
<P>
Eiropas Savienībai ir jāvēršas ne tikai pie Indijas centrālās valdības, bet arī pie štatu valdībām un jāmudina tās darīt visu iespējamo, lai apturētu šo vardarbību un sauktu vainīgos pie atbildības. Nākamajā nedēļā gaidāmajā Marseļas sammitā ir jāpastiprina ne tikai stratēģiskā partnerība ar Indiju, ciktāl tas skar tirdzniecības attiecības, bet arī jāpaplašina sadarbība cīņā pret terorismu. Pagājušajā nedēļā notikušie bumbu sprādzieni Islamabadā jau atkal parādīja, cik plaši islāma terorisma sērga ir pārņēmusi kaimiņvalsti Pakistānu. Protams, šajā politiskās pārejas periodā Pakistānā ir ļoti būtiski, lai attiecības starp Indiju un Pakistānu nepasliktinātos. Eiropas Savienībai ir jānodrošina viss nepieciešamais atbalsts, lai dialogs varētu turpināties un tiktu veicināti turpmākie dialogi.
<P>
Indijas ekonomika strauji attīstās, kas ietekmē arī pieprasījumu pēc enerģijas. Tādēļ Eiropas Savienības politikai ir jānodrošina, lai Indija nekļūtu pārāk atkarīga no tādām valstīm kā Irāna un Krievija.
<SPEAKER ID="065" NAME="Mario Mauro" AFFILIATION="PPE-DE">
(IT) Priekšsēdētāja kungs, Jouyet kungs, komisāre Wallström, dāmas un kungi, es tomēr ar cieņas pilnu attieksmi vēlos norādīt uz atšķirībām starp manu kolēģu runām un jūsu ievadrunām, proti, uz to, ka jums nebija drosmes ievadrunās pieminēt pēdējās dienās notikušās slepkavības un stingri nosodīt reliģiskās pārliecības brīvības trūkumu Indijā. Tas liecina par kaut ko ļoti būtisku. Tas liek mums domāt, ka augstākā līmeņa sanāksmē mums nebūs drosmes runāt par būtiskāko jautājumu, kas skar patiesās attiecības un draudzību starp Eiropas Savienību un Indiju.
<P>
Patiesībā būtiski ir ne tikai tas, ka ir noslepkavoti kristieši, bet arī tas, ka ir apdraudēts reliģiskās pārliecības brīvības princips, un reliģiskās pārliecības brīvība ir brīvība, kurai nelīdzinās neviena cita. Reliģiskās pārliecības brīvība nosaka demokrātijas kvalitāti. Mēs šajā Parlamentā dzirdējām Indijas prezidenta teikto, ka tieši kristīgajā skolā viņš iemācījās ne tikai mīlēt zināšanas, bet arī nošķirt reliģiju no politikas.
<P>
Ja tas tā patiešām ir, mēs stingri pieprasām, lai Eiropas Savienība veltītu Eiropas Savienības un Indijas augstākā līmeņa sanāksmes norises dienas tam, lai atgādinātu par to, ka reliģiskās pārliecības brīvība ir ārkārtīgi būtiska demokrātijas attīstībai, un lai uzsvērtu, ka mums ir jāveic kopīgs uzdevums - draudzības vārdā jāatceras, ka cilvēktiesību pārkāpumi pieliek punktu patiešām konstruktīvām attiecībām starp partneriem, kas var ļoti daudz iegūt, būvējot savu nākotni kopā.
<P>
Mums ir jābūt drosmīgiem, komisāres kundze; mums ir jābūt drosmīgiem, ministra kungs tāpēc, ka, ja mēs neuzņemsimies šo atbildību, mēs būsim līdzvainīgi demokrātijas kvalitātes pasliktināšanā.
<SPEAKER ID="066" NAME="Neena Gill" AFFILIATION="PSE">
Priekšsēdētāja kungs, kā Parlamenta un Indijas sadarbības delegācijas priekšsēdētāja es patiešām atzinīgi vērtēju šīs debates. Es vēlos uzsvērt nepārtraukta un pastāvīga dialoga starp Indiju un Eiropu būtisko nozīmi attiecībā uz daudziem jautājumiem, ko pozitīvi ietekmē kopīgu pieeju izstrāde ne tikai Padomes un Komisijas, bet arī parlamentu līmenī, un tādēļ es atzinīgi vērtēju grupu, kas ir izveidota Indijas Parlamentā, un ceru, ka šīs grupas pārstāvji jau tuvākajā nākotnē viesosies Eiropas Parlamentā.
<P>
Attiecībā uz mūsu rezolūciju es vēlos teikt, ka, lai gan tajā ir skaidri noteiktas Eiropas un Indijas kopīgās vērtības saistībā ar demokrātiju, plurālismu, tiesiskumu un daudzpusību, patiešām būtiski ir tas, ka mēs esam pašsaprotami partneri. Es tiešām uzskatu, ka mūsu rezolūcijā lielāks uzsvars ir liekams uz tādiem būtiskiem jautājumiem kā terorisms, klimata pārmaiņas un šīs partnerības ekonomiskā nostiprināšana, kuri, cerams, tiks skatīti šajā augstākā līmeņa sanāksmē.
<P>
Es vēlos arī izteikt visdziļāko līdzjūtību nesen Indijā notikušo bumbu sprādzienu upuriem un viņu ģimenēm. Šai saistībā es uzskatu, ka mums ir jāatzīst, ka gan Eiropai, gan arī Indijai ir daudz ienaidnieku, kas vēlas iznīcināt mūsu kopīgās vērtības. Šī sanāksme būs lieliska iespēja stiprināt mūsu saiknes, bet, pēc manām domām, mums ir jāatzīst, ka progress līdz šim ir bijis pārāk lēns un ka kopīgā rīcības plāna īstenošanai ir nepieciešami papildu resursi, lai sasniegtu mērķus, ko esam sev noteikuši.
<P>
Nobeigumā es vēlos teikt, ka daudzās draudzīgās attiecībās ir vieta konstruktīvai kritikai, bet abām pusēm ir jānodrošina, lai tā būtu līdzsvarota. Tādēļ kritikai attiecībā uz Indijas problēmām un trūkumiem ir jābūt līdzsvarotai un mums ir jāatzīst arī savas problēmas un trūkumi. Mums ir tiesības nosodīt slikto attieksmi pret minoritātēm, bet Eiropai ir rūpīgi jāizvērtē arī savas problēmas saistībā ar rasu vardarbību un savas neveiksmes dažās rasu attiecību jomās.
<SPEAKER ID="067" NAME="Wojciech Roszkowski" AFFILIATION="UEN">
(PL) Priekšsēdētāja kungs, Indija ir pasaules lielākā demokrātiskā valsts. Indijai ir arī liels potenciāls demokrātijas jomā, un šajā valstī ir vērojama strauja ekonomiskā izaugsme. Tādēļ Indija ir nozīmīgs Eiropas Savienības un rietumvalstu partneris. Ir būtiski, lai šādas attiecības būtu balstītas uz stabiliem pamatiem. Indijas attīstību raksturo vairākas pozitīvas iezīmes. Tomēr nesenais kristiešu vajāšanas vilnis Orisā un citos reģionos rada bažas. Atbildīgās vietējās iestādes nespēja aizsargāt savas valsts pilsoņus no fanātiķu uzbrukumiem. Tas nav nekāds pārsteigums, ņemot vērā to, ka dažos Indijas štatos nesen ir pieņemti tiesību akti, kas aizliedz hinduistiem pievērsties citām ticībām. Turklāt nepastāv tiesiski ierobežojumi ekstrēmo hinduistu organizāciju darbībai, kuras aicina attīrīt Indiju no kristiešiem. Indija lepojas ar savu demokrātisko sistēmu, tomēr šāda sistēma pieprasa, lai tiktu ievērotas etnisko un reliģisko minoritāšu tiesības. Vai Mahatma Ghandi dzimtene patiešām vēlas ignorēt šīs tiesības? Ja tas tā tiešām ir, šis jautājums ir jāierosina minētajā sanāksmē.
<SPEAKER ID="068" NAME="Angelika Beer" AFFILIATION="Verts/ALE">
(DE) Priekšsēdētāja kungs, dāmas un kungi, es vēlos īsi paskaidrot, kādēļ manis pārstāvētā grupa balsojumā noraidīs kompromisa rezolūciju.
<P>
Sarunās nebija iespējams paust kritisku nostāju par ASV un Indijas vienošanos kodolenerģijas jomā. Mēs uzskatām to par Eiropas Parlamenta neveiksmi, jo, pēc mūsu domām, šim Parlamentam ir jābūt pietiekami drosmīgam, lai kritizētu Eiropas klusēšanu Kodolmateriālu piegādātājvalstu grupas sarunu laikā. Nespēja aizstāvēt Eiropas drošības stratēģiju šādā nozīmīgā sanāksmē ir visu dalībvalstu un jo īpaši KPG Vācijas vadības gļēvulība.
<P>
Tiek piedāvāts kompromiss, kurā viena no noteiktajām prioritātēm ir cīņa pret ieroču izplatīšanu. Tomēr klusējot mēs esam nodevuši - patiešām iznīcinājuši - ticību atbruņošanās politikai. Kodolatbruņošanās? Nekādu izredžu! Neizplatīšanas līguma režīma stiprināšana? Nekādu izredžu! Ticība sarunām ar Irānu? Nekādu izredžu! Tā vietā tiek ņemtas vērā Francijas ekonomiskās intereses, jo īpaši vienošanās par kodoltehnoloģijām ar Indiju. Tieši tādēļ mēs noraidām kompromisu.
<SPEAKER ID="069" NAME="Erik Meijer" AFFILIATION="GUE/NGL">
(NL) Priekšsēdētāja kungs, Indija tāpat kā Eiropa ir subkontinents, kurā dzīvo dažādas tautas un kurā runā dažādās valodās, subkontinents, kurš cenšas aizmirst pagātnē pieredzētos karus un apspiešanu. Tomēr Indijā joprojām ir atļauta spīdzināšana un nāves sods un joprojām tiek pieļauta vardarbība pret Kašmiras iedzīvotājiem, kuriem pēc 1947. gadā notikušās atdalīšanās nav dota iespēja balsot, lai noteiktu valsti, kurai viņi vēlas būt piederīgi.
<P>
Šeit Eiropā stratēģiskajai partnerībai ar Indiju, pa ko tika panākta vienošanās 2004. gadā, nevajadzētu būt par iemeslu tam, lai mēs izliktos nemanām diskrimināciju pret 170 miljoniem neaizskaramo, kas nav piederīgi nevienai kastai un kam nav nekādu tiesību. 2007. gadā Indijas premjerministrs trāpīgi salīdzināja diskrimināciju pret šiem dalītiem ar aparteīdu Dienvidāfrikā. Daudzi dalīti ir pievērsušies kristietībai vai islāmam. Ekstrēmistu opozīcijas partija BJP izmanto tuvojošās vēlēšanas, lai noskaņotu hinduistus pret kristiešiem un musulmaņiem un lai piespiestu dalītus samierināties ar nabadzību un beztiesīgumu.
<P>
Ko mēs varam darīt, lai palīdzētu Indijas valdībai apturēt šo vardarbību, un kā mēs varam būt droši, ka ES atbalsts plūdos cietušajiem nonāks arī pie dalītiem?
<SPEAKER ID="070" NAME="Tunne Kelam" AFFILIATION="PPE-DE">
Priekšsēdētāja kungs, šīs attiecības starp divām lielākajām demokrātiskajām iekārtām pasaulē ir ļoti īpašas. Indija kļūst par ekonomisko un politisko lielvalsti, bet tas, kas mūs vieno, ir mūsu kopīgā atbildība par tiesiskumu, daudzkultūru demokrātiju, globālo stabilitāti un cīņu pret terorismu. Es ceru, ka devītā augstākā līmeņa sanāksme padarīs mūs vienotākus attiecībā uz brīvās tirdzniecības nolīgumu un ka tiks atrisināti neizlemtie jautājumi tādās jomās, kā pakalpojumu sniegšana, konkurence un intelektuālā īpašuma tiesības.
<P>
Arī es esmu noraizējies par neseno uzbrukumu vilni kristiešiem Orisā. Tā nav pirmā reize, kad kaut kas tāds notiek. Iepriekšējais vardarbīga pūļa uzbrukumu vilnis bija vērojams pagājušajā decembrī. Ir ļoti būtiski - es arī aicināju Padomi un Komisiju pievērst Indijas pārstāvju uzmanību šim jautājumam -, lai Indijas iestādes veiktu visus iespējamos pasākumus, lai atlīdzinātu īpašumiem nodarīto kaitējumu, nodrošinātu aizsardzību cilvēkiem, kuri neuzdrošinās atgriezties savos ciemos, palīdzētu viņiem atjaunot baznīcas un sauktu vardarbības veicējus pie atbildības.
<P>
Tajā pašā laikā mēs izprotam arī šīs lielās valsts problēmas, un es vēlos izteikt visdziļāko līdzjūtību neskaitāmo teroristu uzbrukumu, kas skāruši Indiju, upuriem. Mēs un mūsu indiešu draugi kopā iestājamies par kopīgām vērtībām, tiesiskumu un beznosacījumu cieņu pret cilvēka dzīvību, vērtībām, ko tik dedzīgi aizstāvēja Mahatma Ghandi.
<SPEAKER ID="071" NAME="Thijs Berman" AFFILIATION="PSE">
(NL) Priekšsēdētāja kungs, gandrīz pirms gada notika sacelšanās Birmā. Joprojām notiek sacelšanās apspiešana. Indijai tas nāktu tikai par labu, ja valdība likvidētu noziedzīgo režīmu Birmā. Arvien vairāk indiešu, kurus šokē briesmīgā un postošā valdošā režīma reakcija uz notikušo, lūdz to izdarīt.
<P>
Pēdējos gados Indijā ir notikusi fantastiska izaugsme - ir palielinājies augsti kvalificētu iedzīvotāju skaits un ir vērojama ļoti liela interese par inovācijām. Attiecībās ar jaunattīstības valstīm Indijai, kuras sauklis ir "visu, izņemot ieročus”, ir jauna loma. Indija ir jauns donors. Arī dialogs starp Eiropas Savienību un Indiju ir citāds un reizēm diezgan ass - tieši tāds, kādam ir jābūt dialogam starp vienlīdzīgiem partneriem. Straujā ekonomiskā izaugsme var radīt labākus priekšnoteikumus un iespējas nodrošināt sociālo taisnīgumu Indijā. Diemžēl joprojām ir aktuāla neaizskaramo problēma.
<P>
Eiropas Savienība vēlas, lai Indija nodrošinātu atbilstību SDO konvencijām par bērnu darbu. Indijā veselas ģimenes dzīvo no līdzekļiem, ko nopelna bērni. Tomēr bērnu darbs ir ne tikai nabadzības iemesls, bet arī sekas. Izmantojot bērnu darbu, ir pieejams lēts darbaspēks un pieaugušo atalgojums saglabājas zems. Joprojām pastāv pārāk lielas atšķirības starp Indijas turīgākajiem un nabadzīgākajiem iedzīvotājiem. Vienlīdzīgu iespēju nodrošināšana ir izdzīvošanas jautājums, tās novērstu nepieļaujamu sociālo spriedzi un garantētu taisnīgu attieksmi pret miljoniem indiešu. Tieši tāda ir ES, Indijas un pasaules kopīgā atbildība.
<SPEAKER ID="072" NAME="Dariusz Maciej Grabowski" AFFILIATION="UEN">
(PL) Priekšsēdētāja kungs, Eiropas Savienībai, ja tā vēlas risināt problēmas nākotnē, ir jāatsakās no savas pazemības politikas un gatavības piekāpties. Viens no šādas politikas piemēriem ir Eiropas Savienības attieksme pret Krieviju un arguments, ka šādas politikas īstenošanas attaisnojums ir Krievijas energoresursi.
<P>
Mūsdienu strauji mainīgajā pasaulē Eiropas Savienība tiek aicināta popularizēt un aizsargāt tiesības un tādus neapstrīdamus principus kā personas tiesības uz brīvību un iecietību un tautas tiesības uz pašnoteikšanos. Sarunas un sadarbība ar Indiju, kas ir kļuvusi par jaunu pasaules lielvalsti, parādīs, vai Eiropas Savienība ir gatava uzņemties šo lomu un attiecīgi rīkoties.
<P>
Viens no būtiskākajiem jautājumiem, kas Eiropas Savienībai ir jāierosina, ir kristiešu tiesības uz reliģiskās pārliecības brīvību. Šai saistībā es it sevišķi vēlos pieminēt katoļu baznīcas piekritēju tiesības, kuri pašlaik Indijā tiek vajāti un kuru skaits ir ārkārtīgi sarucis. Indijā tiek dedzinātas baznīcas un nogalināti kristieši, neskatoties uz to, ka Eiropa indiešu tautai ir devusi Māti Terēzi no Kalkutas. Šī sieviete bija svētā, kas dāvāja labestību un laipnību tiem, kam tā bija visvairāk nepieciešama. Eiropas Savienībai, veidojot attiecības ar Indiju, ir jārod iedvesma Mātes Terēzes darbos. Indijai ir jāmācās no Mātes Terēzes, kā veidot attiecības ar dažādu ticību piekritējiem.
<SPEAKER ID="073" NAME="Sajjad Karim" AFFILIATION="PPE-DE">
Priekšsēdētāja kungs, es kā referents, kas šajā Parlamentā ilgu laiku ir strādājis saistībā ar šo jautājumu, atzinīgi vērtēju ES un Indijas augstākā līmeņa sanāksmi, kas notiks ļoti drīz.
<P>
Es daudzējādā ziņā uzskatu Indiju par pašsaprotamu Eiropas Savienības partneri. Mums ir jāizmanto šī sanāksme, lai panāktu progresu, un es atzinīgi vērtēju Padomes un Komisijas šodien sniegtos paziņojumus. Bet es kā referents vēlos teikt, ka ir pagājis pārāk ilgs laiks, cenšoties nonākt tur, kur mēs šodien esam. Ir pienācis laiks gūt rezultātus.
<P>
Es šodien dzirdēju ļoti daudzu kolēģu apsvērumus par cilvēktiesību un reliģiskās pārliecības brīvības jautājumu. Es vēlos viņiem atgādināt, ka šis Parlaments smagi strādāja, lai panāktu cilvēktiesību klauzulas iekļaušanu mūsu brīvās tirdzniecības nolīgumos. Mums, komisāres kundze, ir jāuzsver mūsu ieguldījums attiecībā uz šo klauzulu. Tādēļ arī mūsu saistībām attiecībā uz cilvēktiesībām ir jābūt absolūtām un nemainīgām - tas attiecas gan uz tūkstošiem pazudušo un masu kapiem Džammā un Kašmirā, gan kristiešu slepkavībām Orisā un uzbrukumiem viņiem.
<P>
Attiecībā uz brīvās tirdzniecības nolīgumu ir pienācis laiks gūt rezultātus. Visaptverošs divpusējs nolīgums starp ES un Indiju ir būtisks ne tikai mums un Indijai, bet arī visai pasaulei.
<SPEAKER ID="074" NAME="Mirosław Mariusz Piotrowski" AFFILIATION="UEN">
(PL) Priekšsēdētāja kungs, Eiropa pamatojas uz kristīgām vērtībām, un mums tās vienmēr ir jāņem vērā. Reliģiskās pārliecības brīvība ir viena no Eiropas Savienības pamatvērtībām. Tā ir jāuzsver, veidojot attiecības starp Eiropas Savienību un citām valstīm. Uzbrukumi kristiešiem Indijā, viņu vajāšana un nodarītie zaudējumi viņu baznīcām rada nopietnas bažas. Indijas iestādes neveica nepieciešamos pasākumus, tādējādi paužot piekrišanu arvien biežāk notiekošajiem teroristu uzbrukumiem. Saistībā ar gaidāmo ES un Indijas augstākā līmeņa sanāksmi būtu lietderīgi sarunās pieprasīt Indijas iestādēm uzņemties noteiktas saistības. Indijas iestādēm būtu jāapņemas nekavējoties veikt visus nepieciešamos pasākumus, lai apturētu kristiešu vajāšanu un lai nodrošinātu par vajāšanu atbildīgo personu sodīšanu. Turklāt Eiropas Savienība nevar slēgt nolīgumus, to skaitā nolīgumus par tirdzniecību, ar valstīm, kurās nesodīti tiek pārkāptas pamattiesības. Eiropas Parlamentam ir nepārprotami jādara zināms, ka tam šo vērtību aizsardzība ir būtiskāka par īstermiņa ekonomiskajām interesēm.
<SPEAKER ID="075" NAME="Christa Klaß" AFFILIATION="PPE-DE">
(DE) Priekšsēdētāja kungs, komisāres kundze, dāmas un kungi, ES un Indijas augstākā līmeņa sanāksme ir nākamais Eiropas Savienības un Indijas attiecību nostiprināšanas posms. Mēs vēlamies veicināt Indijas ekonomisko attīstību.
<P>
Tomēr mēs ļoti rūpīgi uzmanām, kādas tendences ir vērojamas Indijas reģionos saistībā ar cilvēktiesību un cilvēka cieņas aizsardzību. Gandrīz visi iepriekšējie runātāji pieminēja nesen notikušo kristiešu vajāšanu. Arī par šiem jautājumiem ir jārunā sanāksmē. Šo konfliktu izraisīja garīgā līdera un Pasaules Indiešu padomes locekļa slepkavība šā gada 23. augustā. Šis nav pirmais uzbrukums kristiešiem, un tieši tādēļ Orisas štatā vien savas mājas ir pametuši aptuveni 60 000 kristiešu. Pret kristiešiem ir sākta vajāšanas, pazemošanas, nomelnošanas un slepkavošanas kampaņa. Kristiešu kopienās tiek pārmeklētas un iznīcinātas mājas, baznīcas un klosteri.
<P>
Indijas valdībai ir jāgarantē Indijā dzīvojošo kristiešu tiesības uz dzīvību un brīvību. Ekonomisko izaugsmi un stabilitāti var panākt, tikai nodrošinot tautas brīvību.
<SPEAKER ID="076" NAME="Reinhard Rack" AFFILIATION="PPE-DE">
(DE) Priekšsēdētāja kungs, Indijas un Eiropas sadarbībai ir jākļūst intensīvākai un kvalitatīvākai visos līmeņos, bet it sevišķi iedzīvotāju līmenī, piemēram, starp uzņēmējiem, tūristiem un studentiem.
<P>
Es vēlos sniegt īsu komentāru, kas attiecas uz Komisijas likumdošanas programmu, par kuru mēs diskutējām iepriekš. Starptautiskās aviācijas jomā ir nepieciešami efektīvi drošības noteikumi, kas ir patiešām lietderīgi un piemērojami, nevis tikai simboliski. Tādēļ pamatota un patiešām nepieciešama prasība ir beidzot atcelt bezjēdzīgos noteikumus, kas aizliedz pasažieriem ienest gaisa kuģī šķidrumus, un nākt klajā ar saprātīgāku risinājumu.
<SPEAKER ID="077" NAME="Czesław Adam Siekierski" AFFILIATION="PPE-DE">
(PL) Priekšsēdētāja kungs, tuvojoties ES un Indijas augstākā līmeņa sanāksmei, mums ir jāizvērtē sadarbības ar Indiju nostiprināšanas iespējas. Neskatoties uz ievērojamo progresu, mūsu sadarbība ar Indiju joprojām nav ne tuvu tik dinamiska, cik sadarbība ar Ķīnu. Eiropas Savienība ir galvenais Indijas sadarbības partneris ekonomikas jomā, bet joprojām pastāv iespējas mūsu uzņēmumiem uzlabot savu stāvokli tajās Indijas ekonomikas nozarēs, kurās vērojama dinamiska attīstība. Es īpaši vēlos uzsvērt enerģētikas, telekomunikāciju un mašīnbūves nozari. Tajā pašā laikā mums ir jānodrošina, lai, izmantojot sadarbības ar Indiju sniegtās iespējas, mēs neatstātu bez ievērības problēmas, ar kurām saskaras tās iedzīvotāji. Būtiskākās no tām ir plaši izplatītā nabadzība, veselības aprūpes un izglītības sistēmas neatbilstība, AIDS epidēmija un krasās sociālās atšķirības. Sūtot uz Indiju politiķus, finansistus, preces un zinātību, mums nevajadzētu aizmirst par humāno palīdzību un medikamentiem. Un visbūtiskākais ir tas, ka mēs nevaram izturēties nevērīgi pret reliģiskās pārliecības brīvības pārkāpumiem Indijā.
<SPEAKER ID="078" NAME="Jean-Pierre Jouyet">
Padomes priekšsēdētājs. - (FR) Priekšsēdētāja kungs, es vēlos visiem pateikties par šīm debatēm, kas parādīja, cik būtiska mums ir sadarbības ar Indiju - lielvaru, kas var ietekmēt starptautisko un reģionālo stabilitāti, - attīstība, jo tā, kā jau tika minēts, ir reģiona lielākā un demokrātiskākā valsts ar vislielāko iedzīvotāju skaitu un tā ir valsts, kas, neskatoties uz šeit pieminētajām grūtībām, atbalsta kultūras un reliģijas daudzveidību.
<P>
Atbildot uz Tannock kunga un citu runātāju paustajām bažām, es vēlos teikt, ka sarunas par cīņu pret terorismu ir būtiskākais dialoga starp Eiropas Savienību un Indiju elements. Attiecībā uz teroristu vardarbīgajām akcijām, kas ir skārušas Indiju, Eiropas Savienība nosoda visus uzbrukumus, par kuru upuri šī valsts ir kļuvusi, un, kā jau Gill kundze minēja, mēs izsakām līdzjūtību šo uzbrukumu, kuru mērķis ir iznīcināt Indijas sabiedrības etnisko un reliģisko daudzveidību, upuriem.
<P>
Vairāki runātāji pamatoti pieminēja vardarbību, vajāšanu un uzbrukumus kristiešu kopienai kopumā un it sevišķi kristiešu kopienai Orisā. Mēs ārkārtīgi rūpīgi sekojam līdzi šiem gadījumiem un noteikti pieminēsim tos sanāksmē. Tomēr, kā jau Gill kundze minēja, mūsu pienākums ir izteikt konstruktīvu kritiku un paust atzinību par drosmīgo vairāku runātāju pieminēto Indijas premjerministra rīcību, kurš šos notikumus raksturoja kā valsts negodu un nekavējoties nosūtīja 3000 policistu uz Orisu. Mēs esam patiešām noraizējušies par uzbrukumiem dažādu ticību piekritējiem un par vardarbību pret tiem, jo īpaši pret kristiešu kopienas pārstāvjiem. Mēs atkārtojam, ka cīņai pret terorismu ir jābūt pamatotai ar tiesiskuma principiem un starptautiskajiem tiesību aktiem.
<P>
Attiecībā uz reģionālās stabilitātes jautājumu, ko citu jautājumu starpā pieminēja Menéndez del Valle kungs un Berman kungs, Eiropas Savienība ir pieprasījusi, lai sanāksmes darba kārtībā tiktu iekļauts jautājums par situāciju Birmā. Eiropas Savienība vēlas pārliecināt Birmas kaimiņvalstis par to, ka demokrātiska reforma un mierīga pāreja uz jauno kārtību ir to interesēs. Mēs pārrunāsim šo jautājumu ar Indiju un citām valstīm. Arī mēs vēlamies panākt lielāku stabilitāti un ceram, ka sarunas var dod rezultātus attiecībā uz situāciju Kašmirā un attiecībā uz Indijas un Pakistānas attiecībām.
<P>
Attiecībā uz Kallenbach kundzes pieminētajiem sociālajiem jautājumiem, arī bērnu darbu, Padome atbalsta nepieciešamību risināt šos jautājumus un darīt to ne tikai Indijā. Mēs piedalāmies sarunās ar mūsu Indijas partneriem par rīcības plānu, kura mērķis ir stiprināt iniciatīvas tādās jomās kā korporatīvā sociālā atbildība, pienācīgi darba apstākļi un cīņa pret bērnu darbu. Sarežģīto sarunu par tirdzniecības un ieguldījumu nolīgumiem laikā mēs esam vienojušies par noteikumiem attiecībā uz darba pamattiesībām, kas atbilst Starptautiskās Darba organizācijas prasībām. Kā jau es teicu, es daļēji piekrītu Gill kundzes viedoklim, kurš man šķiet lielā mērā līdzsvarots. Mums ir jāaizstāv teroristu uzbrukumu upuri un jāizsaka kritika Indijai, ja tās veiktie pasākumi problēmu risināšanai mums šķiet nepietiekami, bet mums ir arī jāatbalsta Indijas iestādes, kad tās rīkojas atbilstīgi.
<P>
Attiecībā uz apsvērumiem par sadarbību kodolenerģijas jomā es vēlos jums atgādināt, ka 2008. gada 6. septembrī Kodolmateriālu piegādātājvalstu grupa noslēdza vienošanos, kurā tika noteikts izņēmums, nodrošinot iespēju veidot tirdzniecības attiecības ar Indiju civilās kodolrūpniecības jomā, kuras uzrauga Atomenerģijas komisija un kuras tiek veidotas ar tās piekrišanu un saskaņā ar tās noteikumiem. Es vēlos uzsvērt, ka Indija ir lūgusi pagarināt tās moratoriju attiecībā uz kodolizmēģinājumiem un ka nevajadzētu jaukt civilās un militārās kodolprogrammas.
<P>
Nobeigumā es vēlos atgādināt, ka Eiropas Savienība vienpersoniski veido nopietnu dialogu ar visām jaunattīstības valstīm un visiem partneriem piemēro vienlīdzīgus cilvēktiesību aizsardzības kritērijus, visos nolīgumos, kas noslēgti pēc 1995. gada, iekļaujot obligāti izpildāmu nosacījumu ievērot starptautiskās tiesību normas, kuras pieņemtas kā Starptautiskās krimināltiesas nolēmumi, Apvienoto Nāciju Organizācijas konvencijas par politiskajām tiesībām vai sociālajām un vides tiesībām. Šīs prasības attiecas uz visām jaunattīstības valstīm, arī Indiju.
<SPEAKER ID="079" NAME="Margot Wallström">
Komisijas priekšsēdētāja vietniece. - Priekšsēdētāja kungs, cienījamie deputāti, es vēlos sniegt ļoti īsas atbildes uz dažiem no jūsu plašajiem jautājumiem, kā arī dažus papildinājumus.
<P>
Pirmkārt, es vēlos sniegt informāciju, kas, pēc manām domām, ir būtiska tiem, kuri ir iesaistījušies Indijas un Eiropas Savienības sadarbības jautājuma risināšanā, par nesenajiem plūdiem Bihāras štatā, kur Eiropas Komisija sniedz palīdzību šīs katastrofas upuriem. Komisija piešķīra 2 miljonus eiro katastrofas seku likvidēšanai, lai tiktu nodrošinātas visbūtiskākās vajadzības - pārtika, pajumte, ūdens, sanitārie pakalpojumu un medicīniskā aprūpe. Šī palīdzība ir sniegta gan pārvietotajām personām, gan arī tām personām, kas palika katastrofas skartajos ciemos. Es domāju, ka ir būtiski, lai jūs to zinātu.
<P>
Tika uzdots jautājums par civilo aviāciju. Īsumā es vēlos teikt, ka pēc horizontālas vienošanās parakstīšanas augstākā līmeņa sanāksmē būtu jāparaksta arī finansēšanas nolīgums par jaunu civilās aviācijas sadarbības programmu par kopējo summu 12,5 miljoni eiro. Tā ir lielākā summa, ko Eiropas Kopiena jebkad piešķīrusi trešās valsts aviācijas finansēšanai.
<P>
Es vēlos pateikt dažus vārdus arī par klimata pārmaiņām, jo, neapšaubāmi, mūsu interesēs ir iesaistīt Indiju pasākumos, kas paredzēti, lai sagatavotos periodam pēc Kioto Protokola darbības laika beigām. Kā jau jūs zināt, mēs pretēji Indijai uzskatām, ka klimata pārmaiņu novēršanas pasākumi nav nesavienojami ar ekonomikas attīstību. Gluži pretēji - tie mums var palīdzēt, un mēs aicinām Indiju būt proaktīvai gaidāmajā Poznaņas konferencē, lai sagatavotos periodam pēc Kioto Protokola darbības laika beigām, un sarunās par nolīgumu Kopenhāgenā. Mums ir pamats domāt, ka augstākā līmeņa sanāksmē tiks pieņemta darba programma saistībā ar enerģētiku un klimata pārmaiņām, un tas ir ļoti būtiski mūsu sadarbībai ar Indiju.
<P>
Mēs, protams, rūpīgi sekojam līdzi Orisas štatā notiekošajai vardarbībai, par kuru mēs paužam dziļu nožēlu. Mēs runājām par Orisas jautājumu pēdējā dialoga par cilvēktiesībām laikā februārī, aicinot iestādes novērst šo vardarbību. Mēs runājām par šo jautājumu arī ar Indijas Valsts cilvēktiesību komisiju un Valsts minoritāšu komisiju. Mēs runāsim par šo jautājumu arī šajā augstākā līmeņa sanāksmē, pamatojoties uz ziņojumu, kas ir jāsagatavo Deli misijas vadītājiem.
<P>
Nobeigumā attiecībā uz dialogu par Indiju es vēlos teikt Gill kundzei, ka Komisija ir gatava informēt Parlamentu par pārskatītajā kopīgajā rīcības plānā noteiktajām prioritātēm. Mūsu Ārējo attiecību dienests regulāri tiekas ar visiem dienestiem, kas ir tieši saistīti ar Indijas jautājumu risināšanu, un Parlamenta sekretariāta pārstāvis vienmēr tiek aicināts piedalīties šajās sanāksmēs, bet, pēc manām domām, ir būtiski turpināt šos pasākumus, pamatojoties uz praktiskiem apsvērumiem.
<P>
Liels jums paldies par šīm debatēm! Mēs, protams, Komisijai darīsim zināmus visus jūsu detalizētos un pamatotos viedokļus.
<SPEAKER ID="080" NAME="Priekšsēdētājs">
Es esmu saņēmis sešus rezolūcijas priekšlikumus2 saskaņā ar Reglamenta 103. panta 2. punktu.
<P>
Debates ir slēgtas.
<P>
Balsošana notiks trešdien.
<P>
Rakstiskas deklarācijas (Reglamenta 142. pants)
<SPEAKER ID="977" NAME="Sylwester Chruszcz  " AFFILIATION="NI">
rakstiski. - (PL) Gatavojoties ES un Indijas augstākā līmeņa sanāksmei, kas notiks Marseļā 29. septembrī, es vēlo vērst uzmanību uz vairākiem dramatiskiem notikumiem. Tie ir pret kristiešiem vērstais vardarbības vilnis un vairākas kristiešu slepkavības, kas augustā notika Indijā, it sevišķi Orisā. Eiropas Parlamentam ir stingri jānosoda šie gadījumi. Bažas rada arī policijas rīcība saistībā ar reliģisko minoritāšu pārstāvju slepkavībām. Es vēlos paust dziļu nožēlu un bažas par uzbrukumiem kristiešiem Orisā, jo īpaši Kandhamal reģionā. Es vēlos arī uzsvērt nepieciešamību nekavējoties sniegt palīdzību un atbalstu upuriem.
<SPEAKER ID="976" NAME="Filip Kaczmarek  " AFFILIATION="PPE-DE">
rakstiski. - (PL) Indija ir nozīmīgs Eiropas Savienības partneris. Indijas sasniegumi ir iespaidīgi gan politikas, gan arī ekonomikas jomā. Joprojām ir iespējams uzlabot Indijas un Savienības attiecības. Šīs attiecības varētu būt abpusēji izdevīgas. Tomēr pastāv būtisks šķērslis Indijas un mūsu abpusējo attiecību attīstībai, šķērslis, kas ievērojami mazina Indijas iespējas. Šis šķērslis, pēc manām domām, ir Indijā pastāvošā kastu sistēma. Indijas iestādēm ir jādara viss iespējamais, lai atbrīvotu Indijas sabiedrību no šīs sistēmas negatīvajām un patiešām traģiskajām sekām. Šādos gadījumos nepietiek ar likumdošanas darbībām un politiskiem paziņojumiem. Būtiski ir mainīt sociālās attiecības un necilvēcīgās tradīcijas. Tas nav viegls uzdevums, un nevar gaidīt tūlītējus rezultātus. Mums nevajadzētu bīties no tā, ka šis process varētu būt ilglaicīgs. Gluži pretēji - mums būtu jāatbalsta Indijas centieni, veicot šo būtisko uzdevumu. Es ticu, ka paredzētā ES un Indijas augstākā līmeņa sanāksme palīdzēs mazināt kastu sistēmas ietekmi Indijā un uzlabot cilvēktiesību un pilsoņu tiesību ievērošanu pasaules lielākajā demokrātiskajā iekārtā.
