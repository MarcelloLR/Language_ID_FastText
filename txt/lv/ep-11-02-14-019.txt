<CHAPTER ID="019">
Vienas minūtes uzstāšanās (Reglamenta 150. pants) 
<SPEAKER ID="204" NAME="Priekšsēdētājs">
Nākamais darba kārtības punkts ir vienas minūtes uzstāšanās par politiski svarīgiem jautājumiem.
<SPEAKER ID="205" NAME="Damien Abad" AFFILIATION="PPE">
(FR) Priekšsēdētāja kungs! Mēs piedzīvojam smagāko pasaules finanšu krīzi kopš 1929. gada, un tāpēc Eiropa nedrīkst izturēties vienaldzīgi. Turklāt starptautiskās finanšu sistēmas reglamentēšana nav labo, kreiso vai pat centrisko partiju lieta - tā skar ikvienu visā pasaulē. Es esmu stingri pārliecināts, ka Eiropai ir jāuzņemas vadošā loma tāpat kā pagājušā gada martā, kad tā aicināja Komisiju un dalībvalstis pievērst uzmanību jautājumam par starptautisko finanšu darījumu aplikšanu ar nodokli.
<P>
Pašreiz, gandrīz gadu vēlāk, mums ir vēl aktīvāk jādara viss iespējamais, lai Eiropa kļūtu par iedvesmas un jaunu ierosinājumu avotu. Tādēļ es aicinu Eiropas Parlamentu pieņemt kopēju, spēcīgu un ofensīvu nostāju, lai starptautiskā līmenī ieviestu finanšu darījumu nodokli.
<P>
Tā kā G20 valstu prezidējošā valsts Francija finanšu reglamentēšanu starptautiskā līmenī ir noteikusi par prioritāti, Eiropai ir unikāla iespēja sagatavot ceļu cilvēciskam redzējumam mūžam mainīgajā pasaulē. Ieviešot šo nodokli, mēs būsim ieguvuši praktisku, lietderīgu un taisnīgu instrumentu. Eiropai ir sevi jāapliecina, un arī Eiropas Parlamentam ir sevi jāapliecina.
<SPEAKER ID="206" NAME="Marc Tarabella" AFFILIATION="S&amp;D">
(FR) Priekšsēdētāja kungs! Šodien, 14. februārī, Sv. Valentīna dienā es gribētu norādīt, ka katra piektā sieviete Eiropā ir ģimenes vardarbības upuris.
<P>
Eiropā 40-50 % sieviešu ir pieredzējušas seksuālu uzmākšanos darba vietā. Mēs dzīvojam 21. gadsimtā, bet Eiropa vēl joprojām nav pieņēmusi nevienu tiesību aktu, lai izskaustu vardarbību pret sievietēm. To ir vairākkārt lūdzis Eiropas Parlaments, to ir pieprasījusi Padome un apsolījusi Komisija, bet kur tas ir? Kur ir stratēģija par vardarbības pret sievieti apkarošanu?
<P>
Vardarbība pret sievieti ir nopietnākais un plašāk izplatītais cilvēktiesību pārkāpums Eiropā. Eiropai ir jāpārvar milzīgās domstarpības starp valstīm jautājumā par sieviešu aizsardzību. Skaitļu izteiksmē vardarbība pret sievieti ģimenē - ja minam tikai šo vienu diemžēl ļoti plaši izplatīto vardarbības veidu - šodien izmaksā EUR 1 miljonu katru pusstundu. Ja mēs gribam būt modernāka un demokrātiskāka Eiropa, mums ir vajadzīga stipra stratēģija par vardarbības pret sievietēm apkarošanu.
<SPEAKER ID="207" NAME="Izaskun Bilbao Barandica" AFFILIATION="ALDE">
(ES) Priekšsēdētāja kungs! ETA ir sagādājusi daudz sāpju, un tai ir jāpazūd uz visiem laikiem. Basku sabiedrība izturas noraidoši pret tās veiktajiem noziegumiem. Vienīgais politiskais grupējums, kas nav nosodījis ETA, tagad ir aizliegts. ETA 7. februārī savu nostāju koriģēja un nodibināja jaunu partiju, kas pilda Spānijas tiesību aktos un tiesas nolēmumos izvirzītās prasības. Jaunā partija uzklausa prasības, ko jau gadiem ilgi izvirza basku sabiedrība, tās iestādes un tās likumīgie pārstāvji, kuri arī strādā pie tā, lai tiktu atzītas un kompensētas upuru ciešanas.
<P>
Tomēr ir arī jāsaka, ka ārkārtas kriminālnormu piemērošana pret ETA Spānijā dažkārt ir beigusies ar nopietniem pamattiesību pārkāpumiem. Terorisma apkarošanas vārdā nepamatoti tiek kriminalizēta ideoloģija un pat basku valoda. Es jau šeit iepriekš esmu stāstījis par gadījumu ar laikrakstu Egunkaria. Ir arī citi piemēri, un tos nevajadzētu atkārtot.
<P>
Šo iemeslu dēļ mums ir jāatbalsta jaunās partijas piedalīšanās vēlēšanās -- nākamajās vēlēšanās maijā.
<SPEAKER ID="208" NAME="Oriol Junqueras Vies" AFFILIATION="Verts/ALE">
(ES) Priekšsēdētāja kungs! Es gribētu izteikties par to pašu tematu, par ko runāja mans kolēģis deputāts Bilbao kungs. Es gribētu Parlamentā pateikt, ka pirms pāris dienām Spānijas valdība ir apturējusi procesu, ar kuru Politisko partiju reģistrā tiek atzīta jauna basku politiska grupa. Es uzskatu, ka šāda rīcība neatbilst labai ES praksei, un līdzīgos gadījumos citas Eiropas dalībvalstis tā nebūtu rīkojušās.
<P>
Ir jāpiebilst, ka starptautiskās organizācijas, arī Amnesty International, vairākos gadījumos ir kritizējušas Spāniju par šādu rīcību. Mēs gribētu norādīt, ka arī Eiropas Cilvēktiesību tiesa vairākos gadījumos ir kritizējusi šāda veida rīcību vai vismaz to, ka šāda rīcība nav tikusi pietiekami izmeklēta.
<P>
Mēs gribētu pateikt, ka daudzu ieslodzīto ETA locekļu turēšana apcietinājumā, kas ir tālu no viņu mājām, neatbilst vispārējiem tiesību principiem, un tāpēc mēs uzskatām, ka Eiropas Savienībai noteikti ir jāiesaistās miera procesā.
<SPEAKER ID="209" NAME="Marisa Matias" AFFILIATION="GUE/NGL">
(PT) Priekšsēdētāja kungs! Pārtikas cenas ir sasniegušas visu laiku augstāko līmeni un turpina celties jau septīto reizi pēc kārtas. Šo cenu celšanos var izskaidrot, ņemot vērā vairākus faktorus, no kuriem viens ir īstermiņa faktors. Tas ir saistīts ar sliktiem laika apstākļiem dažās valstīs, piemēram, Krievijā un Argentīnā.
<P>
Tomēr ir arī divi strukturāli faktori, kurus es šeit gribu minēt. Pirmais ir saistīts ar faktu, ka daži pārtikas ražotāji un patērētāji, kas kādreiz ir bijuši eksportētāji, tagad ir kļuvuši par importētājiem, piemēram, Ķīna. Otrais faktors ir saistīts ar faktu, ka dažu lielo, starpvalstu uzņēmumu ietekme ļauj tiem ietekmēt cenas savā labā. Uzskatāms piemērs šim faktam ir graudu cenas, kuras nosaka seši lieli starpvalstu uzņēmumi.
<P>
Tāpēc lauksaimnieki nevar būt pārliecināti par pārtikas produktu cenām. Eiropai vēlreiz ir jādara tas, ko tā vienreiz jau ir pārtraukusi, proti, ir jāaizsargā savi ražotāji un patērētāji. Mēs nevaram atļauties būt naivi pasaulē, kur katrs ķeras pie pašaizsardzības un kur starpvalstu uzņēmumi manipulē ar cenām.
<SPEAKER ID="210" NAME="Slavi Binev" AFFILIATION="NI">
(BG) Priekšsēdētāja kungs! Es gribētu izteikt savu sarūgtinājumu par Komisijas vienaldzību attiecībā uz procedūras ievērošanu gadījumos, kad tiek pieprasītas rakstiskas atbildes uz jautājumiem.
<P>
Vairākas reizes es esmu saņēmis atbildi uz savu jautājumu ilgu laiku pēc trīs nedēļu noteiktā termiņa. Procedūra rakstisku atbilžu sniegšanai uz uzdotajiem jautājumiem ir līkumota, un atbildes vienmēr ir izvairīgas, lakoniskas un uzrakstītas pēc parauga "jums ir taisnība, bet tā nav mana atbildības joma”.
<P>
Dāmas un kungi! Es pārstāvu valsti, kurā pirms 20 gadiem atšķirīgas valdošās politiskās sistēmas iestādes mēdza novelt atbildību uz citiem vai neatbildēja vispār, jo tā bija vieglāk. Bet tas nav pareizais saziņas veids. Tā ir nepareiza attieksme. Interesanti, kāda ir Komisijas attieksme pret vienkāršiem Eiropas pilsoņiem, ja Komisija ir tik attālināta pat no Eiropas Parlamenta deputātiem? Man pat ir bail no atbildes.
<SPEAKER ID="211" NAME="Jim Higgins" AFFILIATION="PPE">
Priekšsēdētāja kungs! Šodien ir ne tikai Svētā Valentīna diena, bet arī Epilepsijas diena, jo tiek uzskatīts, ka Svētajam Valentīnam ir bijusi epilepsija.
<P>
Eiropas Epilepsijas dienas mērķis ir apgāzt mītus, kas apvij šo slimību, no kuras cieš seši miljoni cilvēku visā Eiropas Savienībā, un likvidēt slimniekiem uzspiesto zīmi. Manā mazajā valstī Īrijā 37 000 cilvēku ik dienu sadzīvo ar šo slimību. Šī kampaņa ir vērsta uz to, lai par epilepsiju runātu atklātāk un sniegtu cilvēkiem vairāk zināšanu, kā arī, lai risinātu epilepsijas slimnieku aprūpes jautājumus.
<P>
Pašlaik manā valstī trūkst daudz konsultējošu neirologu - tas ir sliktākais stāvoklis visā Eiropas Savienībā -, un cilvēkiem ir jāgaida pat divi gadi, lai varētu apmeklēt konsultantu. Tas ir nožēlojams stāvoklis. Epilepsijas slimnieku aprūpē visā Eiropas Savienībā ir vērojamas pārsteidzošas novirzes no standartiem.
<P>
Mums ir vajadzīga izpēte un dati - ir vajadzīga datu banka par visu Eiropas Savienību, lai mēs varētu apmainīties ar informāciju par labo praksi un uzlabotu dzīvi kādam slimniekam, kas mēģina dzīvot parasta cilvēka dzīvi, bet nevar vadīt automobili, nevar braukt ar motociklu un nevar tikt galā ar ikdienas dzīvi, kaut arī ir pilnīgi saprātīgs cilvēks. Kaut kas jau ir paveikts, bet vēl ir daudz darāmā.
<SPEAKER ID="212" NAME="Sergio Gutiérrez Prieto" AFFILIATION="S&amp;D">
(ES) Priekšsēdētāja kungs! Šodien ir arī Eiropas Seksuālās veselības diena. Dāmas un kungi, statistika ir satraucoša. Pasaules Veselības organizācija ir aplēsusi, ka vairāk nekā 300 miljoni cilvēku visā pasaulē katru gadu saslimst ar seksuāli transmisīvām slimībām, pašiem to neapzinoties.
<P>
Eiropas Seksuālās veselības forums brīdina, ka Eiropā ir satraucošs nevēlamo grūtniecību skaita pieaugums pusaudžu vidū galvenokārt jauno cilvēku izglītošanas un informācijas trūkuma dēļ. Kā Komisija apgalvo, atšķirīgās dalībvalstīs ir pat krasi izteikta nevienlīdzība attiecībā uz piekļuvi seksuālās veselības pakalpojumiem, bet pašās dalībvalstīs - nevienlīdzība starp iedzīvotāju ienākumu līmeņiem.
<P>
Lai pret to cīnītos, ir vajadzīga Eiropas stratēģija. Tikai piecām dalībvalstīm ir plāni šajā jomā, bet visās ir veiksmīgi samazināts negribētu grūtniecību, seksuāli transmisīvo infekciju un arī abortu skaits.
<P>
Mums ir vajadzīga uz izglītību pamatota kopēja profilakses stratēģija, kas paplašina informācijas politikas virzienus, palielina ģimenes plānošanas centienus un atvieglo piekļuvi kontracepcijai. Mums ir vajadzīga vispārēja, vērienīga stratēģija bez aizliegumiem, lai visiem eiropiešiem nodrošinātu tiesības saņemt piemērotākos iespējamos pakalpojumus attiecībā uz seksuālo veselību un drošu seksu.
<SPEAKER ID="213" NAME="Kristiina Ojuland" AFFILIATION="ALDE">
Priekšsēdētāja kungs! Es gribētu informēt Eiropas iedzīvotājus, ka pagājušajā nedēļā Krievijas Federācijas pastāvīgā pārstāvja vietnieks Eiropas Savienībā mani brīdināja, lai Eiropas Parlamentā šajā nedēļā netiktu rīkotas debates un lai netiktu pieņemta rezolūcija par tiesiskumu Krievijā, pretējā gadījumā no Kremļa puses būšot spēcīga pretreakcija.
<P>
Kolēģi, interesanti, vai es esmu vienīgā deputāte, kuru krievu diplomāti mēģina iespaidot šādā veidā. Šā krievu diplomāta rīcība, atklāti sakot, ir šokējoša un neatbilst labai diplomātiskai praksei. Tā jau skan kā drauds. Es gribētu jums apgalvot, ka mēs, šā brīvi un demokrātiski ievēlētā Parlamenta deputāti, nevaram iet un neiesim Kremļa diktāta pavadā. Putin kungs mūs neizrīkos. Mēs esam eiropieši, kas aizstāv patiesas vērtības un nepakļaujas nevienas personas draudiem.
<SPEAKER ID="214" NAME="Kyriacos Triantaphyllides" AFFILIATION="GUE/NGL">
(EL) Priekšsēdētāja kungs! Arodbiedrības, partijas, kā arī Kipras turku kopienas iedzīvotāji soli pa solim cīnās pret Ankaras politiku, kas, starp citu, izmantojot politiku un migrāciju, apdraud Kipras turku tautu.
<P>
Pats bēdīgākais visā šajā lietā ir necienīgie un pazemojošie Turcijas premjerministra Erdogan paziņojumi Kipras turkiem; viņš ir pieprasījis par vainīgu atzīt ikvienu, kas darbojas pretī Ankaras piekoptajai politikai okupētajā Kipras daļā. Turcijas premjerministrs tagad ir atklāti un tieši atzinis, ka Turcijai ir stratēģiskas intereses Kiprā, un pavēlējis Kipras turkiem nomierināties, tomēr viņa pavēle netiek pildīta.
<P>
Mēs atbalstām Kipras turkus. Mūsu cīņa ir viņu cīņa. Viņu mērķi ir mūsu mērķi. Problēma nav saistīta ar Kipras turkiem, kā daži mēdz teikt. Problēma ir saistīta ar Turcijas nesamierināmo un patvaļīgo politiku.
<SPEAKER ID="215" NAME="Ágnes Hankiss" AFFILIATION="PPE">
(HU) Priekšsēdētāja kungs! Lai īstenotu mūsu pirmo drošības stratēģiju un efektīvi cīnītos pret terorismu un organizēto noziedzību, Eiropas Savienībā tiesību aktu īstenošanas jomā ir vajadzīga ļoti kvalitatīva apmācība, kas spēj saskaņot un unificēt ļoti atšķirīgās tiesību aktu īstenošanas tradīcijas un ļoti atšķirīgās dažādu dalībvalstu spējas. Eiropas Policijas koledžu gaida ļoti svarīgi uzdevumi. Ir nožēlojami, ka Eiropas Policijas koledža (CEPOL) Eiropas Parlamentā kļuva pazīstama tikai sakarā ar aizdomām par tās iepriekšējās vadības nelikumīgo un koruptīvo darbību. Vienlaicīgi ir jāsaka - iespējams, ka faktu zina un par to interesējas mazāk cilvēku nekā par skandāliem -, ka ar jauno vadītāju iecelšanu 2010. gadā sākās ļoti labvēlīgi procesi Eiropas Policijas koledžas darbībā. Tāpēc ir svarīgi runāt ne tikai par pagātni, bet arī par nākotni. Apsverot turpmākos mērķus, īsumā ir jāsaka, ka ir vajadzīgas divas lietas, proti, ir jānodrošina Eiropas Policijas koledžas organizatoriskā un juridiskā autonomija un attīstības iespējas, kas ir vajadzīgas tās atjaunotajai darbībai. Šajā nolūkā es gribētu cerēt uz jūsu atbalstu un ievērību.
<SPEAKER ID="216" NAME="Luigi de Magistris" AFFILIATION="ALDE">
(IT) Priekšsēdētāja kungs, dāmas un kungi! Šodien, 14. februārī, Eiropā ir Epilepsijas diena. No epilepsijas cieš 6 miljoni eiropiešu, no kuriem 300 000 ir itālieši.
<P>
Tāpēc ir svarīgi, lai asociācijas, tostarp arī Itālijas Epilepsijas slimnieku asociācija, kas ir nolēmušas veltīt savu darbu informētības līmeņa paaugstināšanai par šo nopietno slimību, par kuru vēl joprojām ir neziņa un skaidras informācijas trūkums, kā dēļ ir nezināmi daudzi īpaši delikāti aspekti, šajā dienā organizētu satikšanās iespējas.
<P>
Pāris pēdējos gados Eiropas līmenī ir panākts neliels progress, jo īpaši pieņemot 2009. gada direktīvu, bet darāmā vēl aizvien ir daudz, jo īpaši, lai slimniekiem, kas cieš no šīs slimības, nodrošinātu visas pilsoņu tiesības attiecībā uz darbu un mobilitāti, kā arī zāļu pieejamību skolās mācībstundu laikā.
<P>
Tāpēc es uzskatu, ka pārdomu dienas par šo problēmu pamataspektiem ir ļoti svarīgas.
<SPEAKER ID="217" NAME="Silvia-Adriana Ţicău" AFFILIATION="PPE">
(RO) Priekšsēdētāja kungs! Bezdarba līmenis 2010. gada decembrī Eiropas Savienības 27 dalībvalstīs sasniedza 9,6 %, bet skaitliski tie bija 23 miljoni bezdarbnieku. Salīdzinot ar situāciju pagājušajā gadā, bezdarba līmenis ir pieaudzis divās trešdaļās dalībvalstu. Ekonomikas krīze smagāk ir skārusi jauniešus un sievietes. Sieviešu bezdarbs Eiropas Savienības 27 dalībvalstīs ir pieaudzis līdz 9,6 %, bet jaunatnes bezdarba līmenis ir sasniedzis 21 %. Tādās valstīs kā Spānija, Slovēnija un Lietuva šis skaitlis ir pat pārsniedzis 35 %. Tikai 50 % cilvēku pēc 60 gadu vecuma vēl joprojām strādā. Darbavietu trūkums joprojām ir Eiropas iedzīvotāju galvenās rūpes.
<P>
Es aicinu Komisiju un dalībvalstis veikt vajadzīgos pasākumus, lai sociālā Eiropa būtu realitāte. Eiropas iedzīvotāji meklē atbilstīgu darbu ar tādu algu, kas ļautu sevi praktiski uzturēt, kā arī saņemt labas kvalitātes sociālos un veselības aprūpes pakalpojumus.
<P>
Es gribu mudināt Komisiju un dalībvalstis prioritāri piešķirt finanšu līdzekļus pasākumiem, kas nodrošina darbavietas un veicina rūpniecības attīstību visā Eiropas Savienībā.
<SPEAKER ID="218" NAME="Anna Záborská" AFFILIATION="PPE">
(SK) Priekšsēdētāja kungs! Četrgadīgais Adam Azab, kas ir Slovākijas Republikas un Eiropas Savienības pilsonis, 2008. gada novembrī tika piespiedu kārtā atņemts savai mātei Ēģiptē. Gan Slovākijas, gan Ēģiptes tiesas bija nolēmušas atstāt bērnu mātes aprūpē. Bērna tēvs, kas ir Ēģiptes pavalstnieks, šo lēmumu ignorē. Ēģiptes policija un Iekšlietu ministrija ne spēj, ne arī vēlas atrast mazā zēna dzīvesvietu. Viņa māte Katarína Azab jau divarpus gadus meklē Ēģiptē savu dēlu ar Slovākijas sūtniecības palīdzību. Ēģiptē notiekošie nemieri ir piespieduši māti atgriezties Slovākijā bez dēla. Viņa turpina dzīvot, baiļojoties par sava bērna dzīvību un veselību. Es aicinu Komisiju un Parlamentu nekavējoties iejaukties un aizstāvēt savu pilsoņu pamattiesības. Es lūdzu jūs palīdzēt, lai zēns varētu atgriezties pie savas mātes.
<SPEAKER ID="219" NAME="Martin Ehrenhauser" AFFILIATION="NI">
(DE) Priekšsēdētāja kungs! Tas patiesi nav nemaz tik sen, kad referents, kas ziņoja par SWIFT nolīgumu, plenārsēdē pārliecināja mūs par to, ka šajā nolīgumā neiekļaus datus par ES iekšienē notikušajiem finanšu pārvedumiem. Tomēr, kā mēs tagad zinām, tā nav bijusi taisnība. Īstenībā no nolīguma ir izslēgti tikai vienotās eiro maksājumu telpas (SEPA) pārvedumu dati, kamēr ES standarta pārvedumu dati un pat automatizētie pārvedumu dati, kas tiek nosūtīti ar SWIFTNet FIN palīdzību, nav izslēgti. Tādējādi apstiprinās tas, ka saistībā ar SWIFT nolīgumu radīsies liela datu noplūde un ka viens no galvenajiem SWIFT nolīguma aizstāvju argumentiem ir sabrucis.
<P>
Ko gan pašreiz šajā jautājumā dara Eiropas Parlaments? Neko. Pilnīgi neko! Nav nekādu protestu, ir tikai mēģinājums noslēpt šo jauno informāciju. Tas ir pilnīgs pretstats tam, kas notiek Vācijas parlamentā. Vācijas parlamentā jau ir notikušas debates, un arī es jau esmu šodien saņēmis elektroniskā pasta vēstuli no Vācijas Sociāldemokrātiskās partijas, kurā ir ļoti skaidri argumentēts, ka Eiropas Parlamentam ir jābūt aktīvam šajā jomā. Tieši to es gribu pateikt Parlamentam. Es uzskatu, ka ir īpaši svarīgi apturēt šo masveida datu pārsūtīšanu un atsākt sarunas.
<SPEAKER ID="220" NAME="Antonio Masip Hidalgo" AFFILIATION="S&amp;D">
(ES) Priekšsēdētāja kungs! Laikā, kad Spānijā ir liela sociālā spriedze, mēs varam tikai apsveikt svarīgo sociālā dialoga nolīgumu starp valdību, arodbiedrībām un darba devējiem.
<P>
Šis nolīgums ir paraugs Eiropai, jo tāds pavērsiens jau ilgi nav pieredzēts. Mums ir uzmanīgi jāieklausās domās, ko ir paudis viens no galvenajiem nolīguma autoriem Cándido Méndez, kas otrdien, 8. februārī, Briselē apmeklēja Ekonomikas un sociālo lietu padomes sanāksmi.
<P>
Sanāksmē Méndez kungs uzsvēra, ka šis dialogs ir jāpaplašina Eiropas līmenī un ka arodbiedrībām ir jāpauž savs viedoklis un jāizvirza sava iniciatīva mūsu kopējā Eiropā.
<P>
Tam vajadzētu notikt tieši tā.
<SPEAKER ID="221" NAME="Joanna Katarzyna Skrzydlewska" AFFILIATION="PPE">
(PL) Priekšsēdētāja kungs! Saistībā ar mūsu nesenajām debatēm par starptautisko adopciju es gribētu pievērst jūsu uzmanību audžuģimenes institūcijai. Tā ir alternatīva stacionārām aprūpes iestādēm bērniem, kas gaida adopciju vai problēmu risinājumu viņu pašu ģimenēs. Audžuģimenes ir efektīvs un vēlams bērnu aprūpes veids un īpaša iespēja grūti audzināmiem bērniem, kam ir mazākas iespējas tikt adoptētiem.
<P>
Mums būtu jāmudina dalībvalstis ieviest izmaiņas tiesību aktos, kas uzlabotu tradicionālos aprūpes veidus audžuģimenēs, kā arī aprūpi audžuģimenēs ar daudziem bērniem vai audžuģimenēs, kurās strādā aprūpes speciālisti, un arī nodrošināt pieejamu atbilstīgu finansiālo atbalstu. Audžuģimeņu organizācijas varētu iesaistīt tiesību aktu priekšlikumu projektu sagatavošanā, kas šajā jomā ir tiešām nepieciešami. Turklāt audžuvecākiem ir vajadzīgas atbalsta grupas, kurās būtu iesaistīti vecāki, aprūpētāji, aizbildņi un sociālie darbinieki, kas efektīvi darbotos kopā un kuru mērķis būtu savstarpēja palīdzība un atbalsts vecāku pienākumu veikšanā. Ne mazāk svarīgi ir popularizēt sabiedrībā ideju par audžuģimeņu izveidošanu vispār, lai šādu ģimeņu būtu vairāk, lai tās tiktu cienītas un atzītas un lai tiktu novērtēts to lielais ieguldījums bērnu aprūpē.
<SPEAKER ID="222" NAME="Csaba Sándor Tabajdi" AFFILIATION="S&amp;D">
(HU) Priekšsēdētāja kungs! Nacionālo minoritāšu situācija ir galvenokārt atkarīga no tā, cik konstruktīvi sadarbojas sabiedrības mažoritātes un minoritātes politiskie pārstāvji. Pēdējie 20 gadi ir pierādījuši, ka veiksmīgas ir bijušas tās ārpus Ungārijas esošās minoritāšu kopienas, kuru politiskās vadības gatavība sadarboties ir sastapusies ar konstruktīvu attieksmi no sabiedrības mažoritātes politisko vadītāju puses, kas ir uzskatījuši minoritāti par partneriem neatkarīgi no tā, vai viņi ir iesaistīti valdībā vai nē. Nav citas alternatīvas kā tikai šī sadarbība. Es esmu ļoti gandarīts, ka pašreizējā Slovākijas valdība ir nolēmusi iet pa ceļu, kurš kādu dienu varētu aizvest līdz vēsturiskam ungāru un slovāku izlīgumam. Vienas valsts nacionālisms izprovocē nacionālisma uzliesmojumu otrā valstī. Tāda politika ir jāizbeidz. Es ceru, ka nacionālisms ungāru un slovāku attiecībās tiks aizstāts ar savstarpēji draudzīgiem minoritāšu sadarbības veidiem. Es ticu, ka vēsturiskais ungāru un slovāku izlīgums notiks, jo citas alternatīvas šīm abām valstīm nav.
<SPEAKER ID="223" NAME="Georgios Toussas" AFFILIATION="GUE/NGL">
(EL) Priekšsēdētāja kungs! Vienkāršās tautas sacelšanās pret barbariskiem un represīviem plutokrātijas režīmiem Vidusjūras reģiona valstu savienības valstīs ir pierādījums tautu nesalaužamajam spēkam, kas vienlaicīgi atklāj imperiālisma liekulību.
<P>
Pašreiz Eiropas Savienība un Amerikas Savienotās Valstis ir sadevušās rokās un iestājas par tautu brīvībām un demokrātiju Ēģiptē un citās valstīs. Gadiem ilgi ASV, NATO un ES ir atbalstījušas šos barbariskos režīmus un darījušas visu, kas ir bijis to spēkos, lai tos stiprinātu un uzlabotu savas tirdzniecības, ekonomiskās, politiskās un militārās attiecības ar šiem režīmiem, ar lielajiem uzņēmumiem un to politisko grupu pārstāvjiem, tādējādi izraisot masu nabadzību, postu, vajāšanas un ekonomisko migrantu un bēgļu masveida pārvietošanos, ar kuriem ir pārpildītas viņu izmitināšanas vietas Eiropas Savienības dalībvalstīs.
<P>
Muhammed H. Mubarak vēl joprojām ir Savienības Vidusjūrai līdzpriekšsēdētāja amatā. Eiropas Savienības un Amerikas Savienoto Valstu paziņojumi šajā reģionā protestējošajai tautai ir izteikti ar vienu mērķi, proti, dezorientēt tautu tās cīņā. Amerikas Savienoto Valstu un tās sabiedroto iejaukšanās nedrīkst ievilināt tautu lamatās. Grieķijas Komunistiskā partija aicina cilvēkus paust patiesu solidaritāti ar tiem cilvēkiem, kas pašlaik cīnās.
<SPEAKER ID="224" NAME="Antonello Antinoro" AFFILIATION="PPE">
(IT) Priekšsēdētāja kungs, dāmas un kungi! Mans nodoms ir pastāstīt jums par tūkstošiem Dienviditālijas zvejnieku ģimeņu, jo īpaši no Kampānijas un Sicīlijas reģioniem, kas pārstāv pusi no nelielas zvejas flotes. Šie cilvēki ir satraukti netaisnīga un nevajadzīga aizlieguma dēļ, ko ES piemēro attiecībā uz zivju mazuļu zveju. Šim aizliegumam vispār nav nekāda zinātniska pamatojuma un ne mazākās politiskās jēgas. Šādi rīkojoties, Eiropas Savienību aizvien vairāk uztvers kā ienaidnieku, kas nostājas pret mūsu zvejniekiem, kuru darbs ir nozīmīgs ieguldījums gan mūsu nacionālajā, gan Eiropas iekšzemes kopproduktā (IKP).
<P>
Pirms pāris dienām mēs lūdzām dažus deputātus - daži šovakar ir arī šajā sēžu zālē - piedalīties sanāksmē kopā ar komisāri Damanaki. Lai gan komisāres solījumu saņēmām, atbildes nav, nemaz nerunājot par to, ka komisāre pati apņēmās meklēt labāku risinājumu šim jautājumam, kas tolaik bija politiski jutīgs.
<P>
Mums ir sāpīgs secinājums, ka politikā triumfē Briseles birokrātija. Tāpēc ir labi, ka, pateicoties Lisabonas Līgumam, Parlaments var reiz par visām reizēm aizstāvēt savas tiesības un apgāzt dažus novecojušus un tuvredzīgus prātojumus.
<P>
Tādēļ mēs aicinām komisāri uzrunāt deputātus šeit, sēžu zālē, un apspriest šo jautājumu pašā Parlamenta sirdī.
<SPEAKER ID="225" NAME="Antolín Sánchez Presedo" AFFILIATION="S&amp;D">
(ES) Priekšsēdētāja kungs! Lai gan Eiropas Savienības un Marokas zivsaimniecības partnerattiecību nolīgums ir atjaunots jau četrus gadus, protokola, ar kuru nosaka zvejas iespējas un zivju atpakaļatlaišanu jūrā, termiņš beidzas 28. februārī.
<P>
Ir bažas, ka ES flotes darbība, kas galvenokārt ir saistīta ar mazapjoma zveju, tiks pārtraukta un atstās lielu ietekmi uz tiem Eiropas apgabaliem un pilsētām, kuras ir īpaši ietekmējusi krīze. Ir arī bažas, ka tiks pārtraukta ilgtspējīgas zvejniecības attīstība šā protokola kontekstā, kā arī ieguldījumu plūsma šo apgabalu iedzīvotājiem.
<P>
Piektdien Komisija lūdza Padomei atļauju sākt sarunas par protokola atjaunināšanu, un pirmdien būs Lauksaimniecības un zivsaimniecības ministru padomes sanāksme.
<P>
Mums ir jārīkojas ātri. Tāpēc es lūdzu Padomi izsniegt Komisijai mandātu šajā sanāksmē, lai Komisija sāktu sarunas nākamajā nedēļā par jauna protokola ar visām garantijām ieviešanu un par tā pagaidu termiņa pagarināšanu vismaz uz vienu vai diviem gadiem, lai šajā laikā varētu panākt galīgu, pilnībā apmierinošu nolīguma noslēgšanu.
<SPEAKER ID="226" NAME="Jarosław Kalinowski" AFFILIATION="PPE">
(PL) Priekšsēdētāja kungs! Pasaulē aptuveni viens miljards cilvēku pastāvīgi cieš izsalkumu vai badu. Pārtikas cenas 2008. gadā dramatiski pieauga, izraisot pārtikas nemierus 30 valstīs visā pasaulē. Pašlaik pārtikas cenas tuvojas 2008. gada līmenim. Tam par iemeslu ir arī vispārējā ekonomikas krīze, kas nozīmē, ka vēl jo vairāk ir rosīgi jācenšas atrast paņēmienus, kā taisnīgi sadalīt pārtikas produktus visā pasaulē. Diemžēl Eiropas Savienība aizmirst, ka kopējā lauksaimniecības politika galvenokārt ir politika, kas paredz nodrošināt augstas kvalitātes produktus par piemērotu cenu visiem Eiropas patērētājiem. Mēs nedrīkstam pieļaut turpmāku to instrumentu likvidēšanu, kas regulē tirgu un saglabā pietiekami lielus krājumus, tostarp arī graudu krājumus. Ir arī svarīgi novērst šajā tirgū notiekošās spekulācijas - peļama un amorāla ir kapitāla grupu dzīšanās pēc lielākas peļņas, kropļojot brīvā tirgus noteikumus un nolemjot miljoniem cilvēku visā pasaulē bada ciešanām.
<SPEAKER ID="227" NAME="Ivailo Kalfin" AFFILIATION="S&amp;D">
(BG) Priekšsēdētāja kungs! Reprezentatīva pētījuma rezultāti apliecina, ka 4 % bulgāru studentu piedalās tādās studentu apmaiņas programmās kā Erasmus. Iemesls tam, kādēļ piedalās tik maz studentu, ir saistīts ar finansiāliem ierobežojumiem.
<P>
Vienīgais veids, kā sasniegt 20 % augstu studentu mobilitāti līdz 2020. gadam, ir pārskatīt finanšu mehānismus. Šajā nolūkā var iecerēt divu veidu pasākumus. Pirmais veids ir studentu mobilitātes kredīti. Londonas Ekonomikas skolas pētījums ierosina izveidot Eiropas instrumentu studentu apmaiņas kreditēšanai, kas izraisīs lielāku studentu interesi.
<P>
Otrs pasākumu veids ir palielinātas dotācijas apmaiņas studentiem. Dotācijas samazina sociālo nevienlīdzību un ir efektīvākais ieguldījums izglītības standartu un Eiropas ekonomikas konkurētspējas paaugstināšanā. Vairāk līdzekļu ir jāpiešķir arī no Eiropas un no dalībvalstu budžetiem, lai studenti varētu atļauties piedalīties Eiropas mobilitātes programmās.
<SPEAKER ID="228" NAME="George Sabin Cutaş" AFFILIATION="S&amp;D">
(RO) Priekšsēdētāja kungs! Es atzinīgi vērtēju Tunisijā un Ēģiptē notiekošās pilsoniskās kustības, kas ir veiksmīgi sašķobījušas divus diktatoriskus režīmus, kuri bija dziļi iesakņojušies jau vairāku desmitu gadu garumā. Lielajām bažām par arābu pasaules nākotni, no kuras stabilitātes ir atkarīgs līdzsvars un kārtība pasaulē, ir jāpievieno vēl daudz nopietnākas bažas par pilsoņu labklājību gan Eiropas Savienībā, gan ārpus tās.
<P>
Jau pašā ekonomikas krīzes sākumā prioritārais uzdevums bija glābt finanšu un banku sistēmu un sabalansēt valsts budžetu. Tomēr pašreiz mēs esam nonākuši situācijā, kad recesijas nasta izraisa neparedzamas sekas ar lielu ģeopolitisku ietekmi. Pārtikas cenu celšanās un bezdarbs Tunisijā un Ēģiptē palielināja uzbudinājumu, ko bija izraisījuši diktatoriskie režīmi. Iedzīvotāju noskaņojumu dažās dalībvalstīs, jo īpaši Eiropas Savienības austrumu un dienvidu reģionos, ietekmē arī cerību trūkums un aizvien nomācošāka gaisotne. Es uzskatu, ka ir pienācis laiks pievērst lielāku uzmanību cilvēku dzīves līmenim. Pretējā gadījumā mēs riskējam sagaidīt neparedzamas neapmierinātības izpausmes no iedzīvotājiem, kam pastāvīgi prasām nest upurus.
<SPEAKER ID="229" NAME="Mario Pirillo" AFFILIATION="S&amp;D">
(IT) Priekšsēdētāja kungs, dāmas un kungi! Es gribētu aprakstīt drūmo situāciju, kādā atrodas itāļu zvejnieki sakarā ar to, ka viņiem neļauj zvejot zivju mazuļus. Šis aizliegums rada tiešus zaudējumus tūkstošiem ģimeņu, kas ar zveju pelna iztiku.
<P>
Šo zivju sugu var ķert tikai no janvāra sākuma līdz 31. martam, bet komisāre Damanaki un viņas ierēdņi šo laiku izniekoja un nedarīja neko, lai kaut ko mainītu.
<P>
Es personīgi 1. februārī kopā ar četru citu deputātu delegāciju, tostarp arī Antinoro kungu, kas pašlaik ir sēžu zālē, mēģināju pierunāt komisāri steidzīgi rīkoties, un viņa apsolīja mums dot atbildi pāris dienu laikā. Tomēr līdz pat šodienai mēs neesam saņēmuši nekādu atbildi, kas pierāda komisāres nespēju reaģēt situācijā, kad būtu jārīkojas nekavējoties.
<SPEAKER ID="230" NAME="Zigmantas Balčytis" AFFILIATION="S&amp;D">
(LT) Priekšsēdētāja kungs! Es gribētu izteikt savas bažas par Eiropadomes pieņemto vienošanos par jauna veida ekonomikas pārvaldību. Pirmkārt šis modelis ir paredzēts tikai eiro zonas dalībvalstīm. Citām dalībvalstīm ir tikai tiesības palīdzēt šā modeļa koordinācijā. Tādējādi rodas jautājums, kādēļ tikai eiro zonas dalībvalstis ir pelnījušas īpašus ekonomikas glābšanas pasākumus laikā, kad arī pārējās dalībvalstis saskaras ar ļoti lielām ekonomiskām un finansiālām grūtībām un arī tām varētu būt vajadzīga palīdzība nākotnē.
<P>
Es uzskatu, ka ar šo vienošanos Eiropas Savienībā ir izveidots diezgan nelabvēlīgs precedents tā dēvētajai divu ātrumu Eiropai. Eiropas dažādu reģionu izaugsmes un attīstības tempi var kļūt aizvien atšķirīgāki, nonākot pretrunā integrētai un vienotai Eiropas idejai, kas apbēdinātu mūsu pilsoņus.
<SPEAKER ID="231" NAME="Brian Crowley" AFFILIATION="ALDE">
Priekšsēdētāja kungs! Es patiešām nelūdzu piešķirt man uzstāšanās laiku, bet pateicos, ka ļaujat man izteikt līdzjūtību ģimenēm, kas zaudēja savas ģimenes locekļus traģiskajā lidmašīnas avārijā manā dzimtajā Īrijas pilsētā Korkā pagājušajā ceturtdienā, 10. februārī.
<P>
Ja Korkas lidostas ugunsdzēsības dienests, dzēšot lidmašīnas ugunsgrēku, nebūtu rīkojies tik ātri, tad dzīvību būtu zaudējušas vēl sešas personas. Neskatoties uz to, ka lidmašīna divas reizes uz skrejceļa apgāzās, divi cilvēki paši tomēr spēja attālināties no traģēdijas vietas.
<P>
Šis negadījums uz daudz ko svarīgu norāda arī mums parlamentāriešiem, jo mēs paši regulāri izmantojam lidostu pakalpojumus. Ir svarīgi visās Eiropas Savienības lidostās ugunsdzēsības dienestus uzturēt augstākajā gatavības pakāpē, lai tie varētu sniegt palīdzību šāda veida traģēdijās.
<SPEAKER ID="232" NAME="Priekšsēdētājs">
Darba kārtības jautājums tiek slēgts.
