<CHAPTER ID="013">
Towards a reform of the World Trade Organisation (debate) 
<SPEAKER ID="330" NAME="Priekšsēdētāja">
Nākamā lieta dienas kārtībā ir ziņojums, ko Starptautiskās tirdzniecības komitejas vārdā sagatavoja Cristiana Muscardini "Gatavojoties Pasaules Tirdzniecības organizācijas reformai”.
<SPEAKER ID="331" NAME="Cristiana Muscardini">
referente. - (IT) Priekšsēdētāja kungs, komisāres kundze, dāmas un kungi! Ļaujiet man vispirms izteikt patiesu pateicību sekretariātam, kas šī teksta sastādīšanas laikā izrādīja lielu aktivitāti un ļoti palīdzēja visiem komitejas locekļiem. Šodien mēs izklāstām Komisijai vairākas uz dziļiem apsvērumiem balstītas domas, kas radušās visas Starptautiskās tirdzniecības komitejas konstruktīvas darbības rezultātā.
<P>
Mūsu komiteja vēlas, lai Pasaules Tirdzniecības organizācijas institucionālā darbība būtu efektīvāka un demokrātiskāka, lai tā varētu pildīt savu svarīgo uzdevumu - regulēt starptautisko tirdzniecību. Lai to panāktu, ir nepieciešama reforma.
<P>
Nesen notikusī daudzu jaunu dalībvalstu pievienošanās - varam pieminēt Ķīnu un gaidāmo Krievijas pievienošanos - liecina par organizācijas, kuru tagad veido 152 valstis, panākumiem. Taču ņemot vērā tieši augušo apjomu, ir jāpadomā par PTO reorganizāciju.
<P>
Ziņojumā esam uzsvēruši galvenos iemeslus, kādēļ PTO un daudzpusējai tirdzniecībai ir vajadzīga jauna, stingrāka, kā arī dinamiskāka un demokrātiskāka struktūra. Mūsu dienas kārtībā regulāri ir jautājums par Dohas sarunām: mēs zinām, ka vienošanās vienmēr ir tepat kaut kur aiz stūra, taču tā nedodas rokā. Starptautiskās tirdzniecības komiteja apzinās šo problēmu, tāpēc ir vairākkārt atbalstījusi šīs sarunas, kuru rezultātam jābūt līdzsvarotākai un godīgākai tirdzniecībai. Tikmēr mēs uzskatām, ka ir pienācis laiks drosmīgi un ambiciozi gatavoties sarunu periodam pēc Dohas sarunu pabeigšanas.
<P>
Šodien, iepazīstinot Komiteju ar saviem uzskatiem, mēs aicinām Kopienas izpildvaru būt tikpat drošsirdīgai un ambiciozai, uzņemoties politisku iniciatīvu Ženēvā, kas varētu būt sākums ceļam uz atsevišķu mehānismu pārskatīšanu - mehānismu, kas acīmredzami šobrīd nedarbojas pareizi.
<P>
PTO institucionālo struktūru varētu uzlabot nošķirot darbības, kas saistītas ar pārrunām par jauniem starptautiskiem tirdzniecības noteikumiem un saistībām, un darbības, kas saistītas ar pašreizējo nolīgumu īstenošanu. Ministru konferenču norma ir vienprātības princips, un tādam šim principam vajadzētu saglabāties, taču ir iespējams izstrādāt arī citas metodes, ar kuru palīdzību būtu iespējams pieņemt galīgos lēmumus organizācijā, kurā pēc paplašināšanas ir vajadzīgi citi mehānismi. Šādi mehānismi ir ieviesti Eiropā, un tagad tādus vajadzētu ieviest arī PTO.
<P>
Dohas sarunu kārtu vadošais kritērijs ir bijis visu dalībvalstu iesaistīšana sarunās par plašu jautājumu klāstu, taču šādās plaša profila organizācijās ir jāpieliek pūles, lai izstrādātu daudzpusēju pieeju plaša mēroga sadarbības veidošanai. Agrāk mēs par to runājām saistībā ar Eiropu, tagad tas ir jādara Pasaules Tirdzniecības organizācijā!
<P>
Svarīgs jautājums ir attīstības līmenis, un pēdējo gadu laikā jaunattīstības valstu grupa ir kļuvi arvien lielāka un daudzveidīgāka. Tā ietver jaunās ekonomiskās attīstības valstis, kā arī valstis, kuras jau ir "attīstījušās”, piemēram, Ķīnu, Indiju, Brazīliju un Dienvidāfriku. Tāpēc īsto jaunattīstības valstu labā būtu pareizi pārklasificēt valstis skaidrākās un viendabīgākās grupās, ņemot vērā to pašreizējo ekonomisko situāciju, un pieprasīt visām valstīm pildīt savus pienākumus atbilstoši to ekonomiskajiem spēkiem.
<P>
PTO sekretariātam, lai arī tā profesionālisms un kompetence tiek augstu vērtēti - arī mēs ar to vairākkārt sazinājāmies mēnešiem ilgā darba laikā -, ir relatīvi ierobežots amatu saraksts. Būtu pareizi stiprināt sekretariāta lomu un aicināt to uzsākt iniciatīvas un ieteikt kompromisa variantus. Stiprināt sekretariātu nozīmē padarīt to reprezentatīvāku attiecībā uz ģeogrāfisko pārklājumu, lai tas justos kā centrs, organizācijas darbības virzošais spēks, tas jādara visu dalībvalstu interešu labā, jo īpaši to jaunattīstības valstu, kurām šobrīd netiek pievērsta pietiekama uzmanība, lai tās varētu panākt reālu attīstību.
<P>
Attiecībā uz PTO pārredzamību un parlamentāro dimensiju, ir jāpalielina starptautisko strīdu izšķiršanas lietu pārredzamība, lai uzlabotu PTO ārējo tēlu. Runājot par parlamentārās dimensijas veicināšanu, ir jāpievēršas PTO Parlamentārās konferences pastāvēšanai, veicinot tās veidošanos par visaptverošu parlamentāro asambleju, kuras padomdevēja pilnvaras piešķirtu tiesvedībai leģitimitāti.
<P>
Ir svarīgi, lai pastāvētu atbilstība citu starptautisko organizāciju darbam un to sadarbības koordinēšana. Tāpēc ir jāstiprina attiecības ar Starptautisko Darba organizāciju un atsevišķām ANO aģentūrām, jo PTO darbībā ir jāietilpst svarīgiem starptautiskiem sociālajiem un vides jautājumiem.
<P>
Pats galvenais, mēs nedrīkstam aizmirst, ka strīdu izšķiršanas sistēma ir unikāla PTO iezīme. Ja netiks atrasts veids, kādā racionalizēt un paātrināt lietu izskatīšanu, pastāv risks, ka strīdu izšķiršana ilgs gadiem, nelabvēlīgi ietekmējot sabiedrību, dalībvalstis un patērētājus. Tādēļ mēs patiesi aicinām Komisiju būt tikpat drosmīgai kāda bija parlamentārā komiteja, identificējot jaunus veidus, ar kuru palīdzību turpmāk racionalizēt Pasaules Tirdzniecības organizāciju.
<SPEAKER ID="332" NAME="Androula Vassiliou">
Komisijas locekle. - Priekšsēdētājas kundze, Komisija ir pateicīga Parlamentam par šo ļoti detalizēto un laicīgo ziņojumu.
<P>
Eiropas Savienības galvenajai prioritātei ir jābūt nodrošināt PTO spēju reaģēt uz strauji mainīgās vispasaules ekonomikas radītajām grūtībām. Turklāt, ņemot vērā, pašreizējās ekonomiskās grūtības, ar kurām saskaras daudzas PTO dalībvalstis, lai varētu pretoties citām valstīm kaitējošajai protekcionisma politikai, spēcīgas daudzpusējas institūcijas pastāvēšana ir nozīmīgāka nekā jebkad agrāk.
<P>
Ziņojumā ir atzīta Dohas Attīstības programmas (DDA) centrālā nozīme. Komisija vēlas atkārtoti uzsvērt, ka visas ar PTO nākotni saistītās iniciatīvas Ženēvā būs jābalsta uz, cerams, veiksmīgo, DDA rezultātu un jāpielāgo tam.
<P>
Tagad, kad varētu notikt DDA sarunu pēdējais posms, nevienam PTO biedram nav politiskas vēlmes un/vai administratīvu resursu, lai iesaistītos jēgpilnā apspriedē par PTO reformu. Mēs gaidām un ceram, ka šīs situācijas rezultāts būs galīgā DDA vienošanās un to parakstīts līdz 2008. gada beigām. Tas arī pavērtu ceļu debatēm par PTO nākotni, debatēm, kas būs ļoti atkarīgas no tā, vai DDA beigsies veiksmīgi.
<P>
Attiecībā uz ziņojumā paustajām idejām Komisija vairumam no tām pamatā piekrīt, pat ja ir skaidrs, ka daži no izvirzītajiem rezolūcijas priekšlikumiem izraisīs lielu atsevišķu PTO dalībvalstu pretestību.
<P>
Attiecībā uz institucionāliem jautājumiem Komisija turpina atbalstīt parlamentārās dimensijas veicināšanu PTO un citas idejas, piemēram, papildu resursu piešķiršanu PTO sekretariātam un tā uzdevumu paplašināšanu, kā arī PTO aktīvo pārredzamības mehānismu stiprināšanu un noteikumu piemērošanas efektīvu uzraudzību.
<P>
Mēs ievērojām aicinājumu ievērot atklātību strīdu izšķiršanas procedūrā un vēlamies uzsvērt, ka tā pamatā ir mūsu iniciatīva - ierosinājums padarīt ar Eiropas Savienību saistītās PTO sēdes atklātas.
<P>
Runājot par ziņojumā izvirzītajiem būtiskajiem priekšlikumiem - vajadzība integrēt netirdzniecības jautājumus PTO noteikumos paliks Eiropas Savienības vadošais princips gan daudzpusējās sarunās, gan nesen uzsāktajās divpusējās sarunās, kas balstītas uz paziņojumu par globālo Eiropu, gan arī jaunattīstības valstu atbalstam domātās vienpusējās iniciatīvās. Šādu iniciatīvu piemērs ir jaunā vienpusējā tarifu koncesiju sistēma, kas atbalsta jaunattīstības valstis, un Vispārējo preferenču sistēma (VPS+).
<P>
Svarīgs jautājums noteikti būs tirdzniecības politikas saistība ar darbu un vidi, bet dienas kārtībā varētu nonākt arī citi ar tirdzniecību saistīti jautājumi.
<P>
Pēc Dohas sarunu kārtas noslēguma par vienu no stimulējošākajiem un grūtākajiem Eiropas tirdzniecības politikas uzdevumiem kļūs jaunas daudzpusējas politikas veidošana. Parlamentam būs arvien pieaugoša loma šādas politikas izstrādē un veicināšanā, īpaši tad, kad spēkā stāsies Lisabonas līgums.
<P>
Komisija un, jo īpaši, mans kolēģis P. Mandelson kungs vēlas veidot ar jums atklātu un konstruktīvu dialogu, lai rastu pamatotus un reālus secinājumus ar mērķi uzlabot PTO un visas daudzpusējās tirdzniecības sistēmas darbību.
<SPEAKER ID="333" NAME="Johan Van Hecke">
Attīstības komitejas atzinuma sagatavotājs. - (NL) Priekšsēdētāja kungs, komisāres kundze, Attīstības komiteja pilnībā atbalsta referentes C. Muscardini kundzes argumentus par labu Pasaules Tirdzniecības organizācijas radikālai reformai. 2001. gadā Saterlendas ziņojums pašā PTO raisīja ļoti spraigas debates par tās institucionālo reformu - debates, kas diemžēl pārāk ātri beidzās. Daži cilvēki uzskata, ka šis nav piemērots brīdis debatēm par reformu. Pirms nozīmīgām debatēm par šo organizāciju viņi vēlas sagaidīt Dohas attīstības programmas rezultātu. Taču, mūsuprāt, sarunas un rezultāta gaidīšana viens otru neizslēdz.
<P>
Runājot par attīstību, mēs vēlamies redzēt jaunu PTO jaunattīstības valstu klasifikāciju, kas balstīta uz katras valsts attīstības vajadzībām nevis valstu kategorijām. C. Muscardini kundze jau paskaidroja, kādēļ tas ir vajadzīgs. PTO ir vajadzīga ne tikai lielāka pārredzamība, būtiska ir arī ciešāka sadarbība ar citām starptautiskajām organizācijām, piemēram, Starptautisko Darba organizāciju un UNCTAD. Mūsu komiteja uzskata, ka būtisks ir Saterlendas ziņojumā iekļautais priekšlikums padarīt vismazāk attīstīto valstu tehniskā atbalsta finansējuma noteikumus par līgumā paredzētām tiesībām, lai tās varētu pilnvērtīgi piedalīties daudzpusējās tirdzniecības sistēmā. Visbeidzot, kā ieteikts Saterlendas ziņojumā, ir jāpārskata arī strīdu izšķiršanas process, kurā mums visiem zināmu iemeslu dēļ jaunattīstības valstīm bieži klājas vissliktāk.
<P>
Īsumā: PTO reforma ir būtiska, ne tikai tādēļ, lai nostiprinātu visu, tostarp nabadzīgāko, dalībvalstu tiesības, bet, manuprāt, arī tāpēc, lai aizsargātu daudzpusējību.
<SPEAKER ID="334" NAME="Gunnar Hökmark">
Ekonomikas un monetārās komitejas atzinuma sagatavotājs. - Priekšsēdētājas kundze, vēlos pateikties referentei un Starptautiskās tirdzniecības komitejai par šo ziņojumu. Es domāju, ka, diskutējot par PTO, ir jāuzsver arī tas, ka globalizācija un brīvā tirdzniecība ir sniegušas jaunas iespējas miljoniem cilvēku. Pēdējo divu desmitgažu laikā esam pieredzējuši lielāku progresu cīņā pret nabadzību nekā jebkad agrāk.
<P>
Tas uzsver nepieciešamību aizsargāt stabilus godīgas un daudzpusējas brīvās tirdzniecības noteikumus. Tas ir PTO galvenais uzdevums, un tādēļ ir svarīgi, lai PTO būtu spēcīga un stabila organizācija. Mums ir jānodrošina plašāka un netraucēta starptautiskā tirdzniecība un konkurence. Tādēļ Ekonomikas un monetārā komisija ir norādījusi uz nepieciešamību samazināt valsts atbalstu, likvidēt ar tarifiem nesaistītas tirdzniecības barjeras un palīdzēt uzlabot jaunattīstības valstu pozīciju sarunās par daudzpusēju sistēmu un brīvās tirdzniecības noteikumiem.
<P>
Šādi vēlreiz tiek uzsvērts, kādēļ mums ir vajadzīga spēcīga PTO un spēcīgs sekretariāts - lai varētu pieņemt lēmumus un atbalstīt noteikumus, kā arī attīstīt daudzpusējas tirdzniecības sistēmu.
<P>
Ja mums izdosies izveidot stipru PTO un PTO sekretariātu, mēs paveiksim svarīgu uzdevumu, lai aizsargātu vispasaules tirdzniecības iespējas attīstīties tirdzniecības sistēmā ar brīviem un godīgiem noteikumiem. Tāds ir mūsu uzdevums - ne vairāk un ne mazāk.
<P>
Šajā sakarā ir arī jāuzsver atsevišķi uzdevumi: mums ir jāpalielina pakalpojumu brīvā tirdzniecība; mums ir jāpalielina finansiālo pakalpojumu atklātība; mums ir jānodrošina lielāka brīvā tirdzniecība lauksaimniecībā. Diskutējot par pārtikas cenu palielināšanu, varam redzēt, cik nozīmīga ir tirgus atvēršana.
<P>
Taču mums tas nekad neizdosies, ja PTO būs vāja un ja nebūs iespējas saglabāt spēcīgu sistēmu, kas aizsargā jaunattīstības valstis, var sniegt nabadzīgajiem cilvēkiem jaunas un labākas iespējas un kas var mums visiem palīdzēt izmantot brīvās tirdzniecības sniegtās priekšrocības.
<SPEAKER ID="335" NAME="Georgios Papastamkos">
PPE-DE grupas vārdā. - (EL) Priekšsēdētājas kundze, sākumā šķiet dīvaini, ka mums ir jādebatē par PTO reformu tad, kad Doha kārtas sarunas ir nonākušas ieilgušā strupceļā. Taču ir vērts debatēt par PTO darbību un nākotni, jo šo strupceļu rada strukturālas un institucionālas problēmas un pasaules tirdzniecības sistēmas trūkumi. To parāda arī C. Muscardini kundzes ziņojums.
<P>
Manuprāt, plānotā reforma ietver trīs galvenās grūtības. Pirmkārt, ir jāpanāk cik vien iespējami liela un abpusēji izdevīga komerciālas apmaiņas liberalizācija, jo tas ir izmēģināts un pārbaudīts ekonomikas attīstības nodrošināšanas veids. Mērķis noteikti ir vienlīdzīga ieguvumu sadale PTO biedru vidū un jaunattīstības valstu harmoniska iekļaušana pasaules tirdzniecības sistēmā.
<P>
Otrkārt, grūtības ir gaidāmas saistībā ar institucionālajiem pasākumiem, kas vajadzīgi, lai garantētu organizētas pasaules tirdzniecības pārvaldības saskaņotību, vienotas saistības, demokrātisku leģitimitāti, pārredzamību un efektivitāti. Treškārt, ir jārod pareizs līdzsvars starp komerciāliem un nekomerciāliem jautājumiem.
<P>
PTO dalībvalstīm ir visas tiesības noteikt ierobežojošus tirdzniecības pasākumus, lai aizsargātu vidi, sabiedrības veselību un patērētājus. Tipisks piemērs ir PTO šķīrējtiesas izskatītās lietas, ko tirdzniecības partneri uzsāka pret ES par ĢMO un aizliegumu importēt hormonus saturošu liellopu gaļu no ASV un Kanādas. Taču ir jāsaprot, ka risinājums nebūs PTO pārslogošana ar papildu pienākumiem, bet PTO un citu starptautisko organizāciju kopīgo mērķu un darbību abpusēja atbalsta un saskaņotības saistīšana.
<P>
Dāmas un kungi, PTO uzdevums nav novērst citu ANO sistēmas speciālo organizāciju radītās problēmas. Vispasaules sabiedrībā notiek gan satraucošas finanšu un ekonomikas krīzes, gan nedokumentēta ar pārtiku saistīta katastrofa. Saskaroties ar šīm grūtībām, nepietiek ar tādām kosmētiskām pārmaiņām kā barjeru pacelšana. Globālu grūtību risināšanai ir nepieciešama globāla izpratne, sistemātiska konverģence un saskaņots tiesiskais regulējums. Tas attiecas uz sociālo atbildību, vides aizsardzību un ekonomisko konkurētspēju.
<SPEAKER ID="336" NAME="Harlem Désir">
PSE grupas vārdā. - (FR) Priekšsēdētājas kundze, komisāres kundze, ir ļoti svarīgi pabeigt Dohas sarunu kārtu, taču ir svarīgi arī vēlreiz pārskatīt PTO darbību. Katru dienu mēs redzam, ka tā saskaras ar problēmām, kas saistītas ar efektivitāti, leģitimitāti un mijiedarbību ar citām daudzpusējas sistēmas iestādēm.
<P>
Zināmā mērā tas, ka nedaudz vairāk kā 10 gadus pēc tās izveides, būs jāpārskata organizācijas darbības mehānismi, bija nenovēršami. Mainoties no Vispārējo tarifu un tirdzniecības vienošanās (GATT) uz PTO, daudzpusējā sistēma mainīja ne tikai dimensiju, atsevišķos aspektos tā mainīja arī savu būtību. Tirdzniecības noteikumus piemēroja ievērojamam daudzumam jaunu jomu: pakalpojumiem, intelektuālajam īpašumam, investīcijām, beztarifu šķēršļiem. Sākotnējām dalībvalstīm pievienojās jaunas, un šī paplašināšanas radīja daudzveidību, atšķirību starp situācijām un dalībvalstīm ar dažādiem resursiem un problēmām. Tas viss papildu centieniem pabeigt Dohas sarunu kārtu acīmredzot nozīmē, ka ir jāpārskata nepieciešamās reformas.
<P>
Es atzinīgi vērtēju mūsu referentes C. Muscardini kundzes paveikto darbu, kā arī to, ka mēs varējām sadarboties ar viņu un citām grupām. Es vēlos uzsvērt vairākus šī īpaši svarīgā ziņojuma punktus un ceru, ka Parlamenta vairākums rītdienas balsojumā ziņojumu pieņems.
<P>
Pirmais elements ir starptautisko standartu līdzsvars, kā arī jaunu PTO un citu starptautisko organizāciju attiecību veidošana. Ziņojumā jūs redzēsiet, ka mēs, protams, pieminām gan ar vidi, gan veselību saistītus jautājums - to acīmredzamo nozīmi pierāda lieta par nepatentētiem medikamentiem un intelektuālo īpašumu - gan arī sociālos jautājumus. Mēs nedrīkstam nediskutēt par šo jautājumu Pasaules Tirdzniecības organizācijā.
<P>
STO un PTO sadarbība, kuru atsāka abu organizāciju ģenerāldirektori, ir jāizvērš plašāka, un šajā sakarā Eiropas Savienībai ir jādarbojas kā virzošajam spēkam. Mēs izvirzām divus konkrētus priekšlikumus: pirmkārt, STO ir jāpiešķir PTO novērotāja statuss, kā tas tika izdarīts Starptautiskajam Valūtas fondam; otrkārt, PTO ir jāizveido - un Savienībai vajadzētu to ierosināt - tirdzniecības un pienācīgas nodarbinātības komiteja, kuras modelis būtu Tirdzniecības un vides komiteja, kas ir veicinājusi ievērojamu progresu attiecībā uz vides un tirdzniecības noteikumu mijiedarbību.
<P>
Otrkārt vēlos uzsvērt ziņojuma aspektus, kas, aicina PTO piešķirt vairāk resursu vājākajām dalībvalstīm, vismazāk attīstītajām valstīm, lai nodrošinātu vienlīdzīgu, efektīvu un produktīvu dalību visās pārrunās un visās komitejās, kurās tiek veidoti turpmākie nolīgumi un tirdzniecības politika.
<P>
Treškārt, mēs arī uzsveram ārējās pārredzamības nozīmi un iespēju, ka pilsoniskajai sabiedrībai, parlamentāriešiem un patiesi dinamiskai parlamentārajai dimensijai PTO varētu būt lielāka nozīme. Mēs vēlamies redzēt patiesi parlamentāru asambleju. Šobrīd Parlamentārās konferences dalībnieki satiekas kopā ar PTO. Nesen šim jautājumam pievērsās ģenerāldirektors un tirdzniecības ministri, taču mēs vēlamies, lai to atzīst, tādēļ izvirzām ļoti konkrētus priekšlikumus, piemēram, saistībā ar pārsūdzības iestādi un strīdu izšķiršanu. Tā kā šīs prasības ir līdzīgas tiesā vai šķīrējtiesā izskatītajām prasībām, to izskatīšanai jānotiek atklāti un dokumentiem ir jābūt pieejamiem sabiedrībai. Es arī uzskatu, ka būtu noderīgi kliedēt atsevišķus mītus un padarīt organizāciju pārredzamāku.
<P>
Visbeidzot, vēl viens svarīgs jautājums, kas arī ir ticis uzsvērts, ir sekretariāta resursi. Šobrīd PTO budžets ir USD 135 miljoni: tas ir sešas reizes mazāks par SVF budžetu un gandrīz 10 reizes mazāks par Pasaules Bankas budžetu. Tajā strādā aptuveni 600 darbinieku, arī šis skaitlis ir daudz mazāks nekā citās daudzpusējās organizācijās. Tādējādi, manuprāt, viens no priekšnoteikumiem labāku un attīstību veicinošu tirdzniecības noteikumu izveidei ir palielināt resursus PTO, kura ir labāk iekļauta daudzpusējo organizāciju sistēmā.
<SPEAKER ID="337" NAME="Mariela Velichkova Baeva">
ALDE grupas vārdā. - (BG) Sarežģītās starptautiskās ekonomiskās vides noteicošais faktors ir dinamiskais globālais ekonomiskās un finansiālās integrācijas process. Pasaules vadošo organizāciju veiktās analīzes par makroekonomikas politiku un globālajām tendencēm liecina, ka turpmākajos desmit gados mēs pieredzēsim ievērojamu politisko un ekonomisko nedrošību. Šobrīd palielinās atsevišķi riski, piemēram, augošās enerģijas cenas, kuru dinamiskais kāpums ietekmē lauksaimniecības izstrādājumu cenas; šie faktori kopīgi rada inflācijas spiedienu un pārtikas trūkumu, kā arī ierobežotu infrastruktūras jaudu transportēt preces, kas būtiski ietekmē starptautisko tirdzniecību un finansiālo nestabilitāti. Es pievēršu jūsu uzmanību šiem riskiem un nedrošībai ne tādēļ, ka vēlos lai jūs naktī nevarētu mierīgi gulēt, bet tāpēc, ka vēlos uzsvērt dažus no starptautiskās ekonomiskās vides parametriem un nepieciešamību īstenot politiku, lai izlīdzinātu nelīdzsvarotību un atbalstītu neaizsargātās ekonomikas. Ļaujiet man atgādināt, ka divas galvenās nozares, kuras visvairāk ietekmē tirdzniecības liberalizācija, ir ražošana un lauksaimniecība, un augošās pārtikas cenas daudzos pasaules reģionos ir izraisījušas vardarbīgus protestus.
<P>
Lai reaģētu uz ekonomikas un politikas realitāti, Pasaules Tirdzniecības organizācijai kā tirdzniecības sistēmai ar starptautiskajā tirdzniecībā saistošiem noteikumiem ir jāspēj uzlabot savas darbības noteikumus, organizācijas struktūru un lēmumu pieņemšanas procedūru, kā arī jādemonstrē pragmatiskāka institucionālā elastība un pielāgošanās spējas. Šādi rīkojoties, tai, protams, jāņem vērā fakts, ka vest sarunas ar 150 valstīm, kurām ir atšķirīgs attīstības līmenis, dažādas ekonomikas struktūras un kuru tautsaimniecības nozarēs tiek īstenotas dažādas reformas, ir diezgan grūts uzdevums. Taču, ja Sofijā, Kotonū, Santjago un Briselē tiek sniegti ierosinājumi, debates Ženēvā ir mehānisms, ar kura palīdzību iespējams panākt vienošanos, kurai vajadzētu arvien vairāk likvidēt šķēršļus.
<SPEAKER ID="338" NAME="Seán Ó Neachtain">
UEN grupas vārdā. - (GA) Priekšsēdētājas kundze, lauksaimniecībai nevajadzētu būt zaudētājai Pasaules Tirdzniecības organizācijas nolīgumā. Komisārs P. Mandelson šobrīd piedalās sarunās par ļoti nevienlīdzīgu darījumu, kas nelabvēlīgi ietekmētu Eiropas lauksaimniekus un visu ES lauksaimniecības pārtikas produktu nozari.
<P>
Man šķiet, ka PTO pārrunu grafiku nosaka ASV vēlēšanu kalendārs. Šādu bezjēdzību nevajadzētu paciest. Nolīguma saturs un būtība ir daudz svarīgāks par jebkurām vēlēšanām.
<P>
Lai arī Īrija ir pasaulē ceturtā lielākā liellopu gaļas eksportētāja, šis nolīgums to ļoti negatīvi ietekmētu. PTO nolīgumi destabilizēs Īrijas mājas liellopu un aitas gaļas tirgu, kura aprēķinātā vērtība šobrīd pārsniedz EUR 2,5 miljardus. P. Mendelsona kunga ierosinājums līdz 70% samazināt importa tarifus liellopu un jēra gaļas produktiem ir vienkārši pārmērīgs.
<P>
Pagājušajā nedēļā Dublinas ielās devās 10 000 lauksaimnieku, lai protestētu pret priekšsēdētāja J. Barosso kunga vizīti pilsētā. J. Barosso kungs apzinās Īrijas lauksaimnieku milzīgās dusmas, un ir pienācis brīdis iegrožot komisāra P. Mandelson kunga darbību.
<P>
Visbeidzot, mums ir obligāti jāpanāk vienošanās Pasaules Tirdzniecības organizācijā - vienošanās, kas apmierinātu ikvienu; vienošanās, no kuras iegūtu Eiropa, lauksaimnieki un lauksaimniecība; un vienošanās, kas garantētu pārtikas avotus.
<SPEAKER ID="339" NAME="Caroline Lucas">
Verts/ALE grupas vārdā. - Priekšsēdētājas kundze, Zaļo/ALE grupa noteikti atbalsta šī ziņojuma vispārīgo saturu, jo īpaši aicinājumu panākt lielāku konsekvenci starp PTO noteikumu izstrādi, ANO aģentūru darbu un pastāvošajiem līgumiem par sociālajiem, vides un cilvēktiesību jautājumiem. Mēs uzskatām, ka ir jāiekļauj SDO novērotāja statuss, kā arī pasākumi, lai cīnītos pret sociālo un ekoloģisko dempingu.
<P>
Mēs arī atbalstām parlamentārās kontroles nozīmi, lai mazinātu PTO atbildības un leģitimitātes trūkumu, kā arī nepieciešamību izstrādāt PTO strīdu izšķiršanas procedūru, pamatojoties uz starptautiskajiem vides un sociālajiem tiesību aktiem, nodrošinot, ka tai ir reālas sodīšanas tiesības.
<P>
Taču mani uztrauc, ka ziņojumā nav atzīts, ka Dohas sarunu kārtas neveiksmes cēlonis ir tieši PTO kā organizācijas trūkumi. Tās nav divas dažādas lietas. Dohas sarunu kārtas strupceļš ir pilnībā saistīts ar to, ka atsevišķas spēcīgās valstis sistemātiski pārkāpa lēmumu pieņemšanas procesus un tā rezultātā notika atsvešināšanās no vājākajām valstīm.
<P>
Man šķiet, ka ziņojumā arī nav atzīts, ka, lai PTO izbeigtu pārlieku ieilgušo veco feodālo sistēmu, bija nepieciešama tieši revolūcija, ko 2003. gadā Kankūnā uzsāka jaunattīstības valstis, bet pirms tikšanās Honkongā - dažas jaunās valstis. Manuprāt, ir skaidrs, ka mums ir jābeidz gaidīt kamēr Dohas sarunu kārtai būs rezultāti, un nekavējoties jāuzsāk PTO reforma: jāīsteno gan tās procedūru, gan politiku reforma, jo ar reformas procesu vien nepietiek. Mums ir jāskatās uz pilnīgi visiem noteikumiem, kas 21. gadsimtā ir pilnībā novecojuši, pievēršoties jaunajām grūtībām, piemēram, klimata pārmaiņām.
<P>
tātad mums jāskatās uz tādiem noteikumiem, kā, piemēram, PPM: aizliegumu nošķirt izstrādājumus, balstoties uz to ražošanā izmantotajiem produktiem. Šāda nošķiršana ir būtiska, ja spējam atbalstīt un veicināt, piemēram, energoefektivitāti un mazāku izmešu daudzumu.
<P>
Mēs arī vēlamies, lai notiek pilnīga strīdu izšķiršanas procesu pārorientēšana, un es saviem kolēģiem arī iesaku Zaļo/ALE grupas ierosināto grozījumu, kurā īpaši lūgts rast jaunu veidu, kā aplūkot strīdu izšķiršanas mehānismu, nodrošinot, ka tā pamatā ir ANO Hartas principi un ka tas ir nodalīts no pašreizējās PTO formas.
<SPEAKER ID="340" NAME="Jacky Hénin">
GUE/NGL grupas vārdā. - (FR) Priekšsēdētājas kundze, vienīgais, kam mēs piekrītam, ir steidzamā vajadzība pēc revolūcijas PTO.
<P>
Ciktāl tas attiecas uz sabiedrības interesēm, PTO, tāpat kā SVF, ir nelikumīga, antidemokrātiska un bīstama organizācija. To izveidoja, lai nodrošinātu Amerikas Savienoto Valstu un citu lielāko starptautisko grupu finansiālo un rūpniecisko hegemoniju.
<P>
Protams, Eiropas Savienība, verdziskā veidā darbojas kā šīs sistēmas pakalpiņš, cerot dabūt dažas druskas no Amerikas kunga galda. Šobrīd neiegrožotā brīvā tirdzniecība ir vērsusies pret tās izveidotājiem un planētas ekonomiskais smaguma centrs ir pārbīdījies uz austrumu, jo īpaši, Āzijas pusi, radot visšausminošākās finanšu un pārtikas krīzes, kādas pasaule jebkad piedzīvojusi.
<P>
Dažas valstis, kuras vēl nesen tika klasificētas kā jaunās valstis, kļuva par citēdājām, pēc tam tādu vai citādu labvēlīgu mērķu vārdā no šīs lomas atteicās, taču visa PTO ietverošā vispasaules tirdzniecības sistēma ļauj tām šo ceļu turpināt. Visiem iesaistītajiem ir pēc iespējas ātrāk jākļūst bagātiem neatkarīgi no līdzekļiem, tostarp spekulējot ar medikamentiem vai pārtikas pamatprecēm.
<P>
Savienībā šī nevienlīdzība ir izraisījusi sprādzienu, un strādnieku un vidusšķiras pārstāvji kļūst arvien nabadzīgāki. Pārtikas krīze, kas ietekmē nabadzīgākos iedzīvotājus, ir tiešas PTO politikas sekas, kura ir orientēta uz pašnodrošinājuma ražas iznīcināšanu par labu eksportētajiem produktiem. Bioloģiskā degviela ir mantkārīgās sistēmas grēkāzis, kas ir pēc iespējas ātrāk jārevolucionē.
<P>
Vēlos izmantot iespēju un apstrīdēt P. Mandelson kunga bezatbildīgos komentārus - viņš aicina turpināt samazināt lauksaimniecības tirgu ierobežojumus laikā, kad Pasaules Pārtikas programmā tiek uzsvērts pārtikas cenu kāpums un tas nosaukts par, es citēju, "klusu cunami, kas draud aprīt vairāk nekā 100 miljonus cilvēku”. Vai, šādi rīkojoties, P. Mandelson kungs vēlas ieiet vēsturē un palikt cilvēku atmiņā ar kaunpilnu epitetu - tas, kurš ir atbildīgs par badu?
<P>
Tādēļ PTO ir nepieciešama revolūcija: lai nepieļautu spekulāciju un atbalstītu ražotājus, nevis nelielu skaitu spekulantu, kas barojas no pasaules finanšu tirgiem, un lai tādējādi veicinātu cilvēku neatkarību no pārtikas nozares un rūpniecības un aicinātu valstis sadarboties, nevis konkurēt.
<SPEAKER ID="341" NAME="Derek Roland Clark">
IND/DEM grupas vārdā. - Priekšsēdētājas kundze, ziņojums rada iespaidu, ka ES pieprasa, lai visas dalībvalstis PTO sarunās panāktu vienprātību vai arī atzītu nostāju rakstiski. Tā, piemēram, Apvienotajai Karalistei ir jāpiekrīt visai pārējai Eiropas Savienībai. Mums ir jādara tas, ko gaida pārējie. Vienkāršāk izsakoties, tas nozīmē, ka, pārveidojot PTO, Lielbritānijai būs vairāk jātirgojas ar tām valstīm, ar kurām ES atļaus. Bet mēs esam globāli tirgotāji. Mēs to esam darījuši gadsimtiem ilgi. Mums ir ļoti liela pieredze starptautiskajā tirdzniecībā. Piemēram, mūsu tirdzniecības apjoms ar ASV ir lielāks, nekā ar Franciju un Vāciju kopā. Taču šķiet, ka ES dalībvalstis nevēlas izmantot mūsu pieredzi, tāpēc mūs jau ierobežo Eiropas Savienības tirdzniecības nolīgumi, tādējādi graujot Lielbritānijas reputāciju vispasaules tirdzniecībā. Mums neatļauj pietiekamā apjomā tirgoties ar mūsu tradicionālajiem partneriem no Britu nāciju sadraudzības valstīm. Tā nav ekskluzīva tirdzniecība. Mēs nemēģinātu atturēt citas Eiropas valstis no tirdzniecības ar mūsu sadraudzības partneriem. Tas būtu izdevīgi visām iesaistītajām pusēm. Eiropas Savienības valstis palielinātu savu labklājību, bet daudzas trešās pasaules valstis uzlabotu savu dzīves līmeni. Pasaules Tirdzniecības organizāciju izveidoja, lai veicinātu tirdzniecību un draudzību, un Eiropas Savienība turpina apgalvot, ka tā vēlas palīdzēt vājākajiem. Viens no veidiem, kā to sākt, ir paplašināt tirdzniecības sakarus, nevis tos likvidēt.
<SPEAKER ID="342" NAME="Irena Belohorská" AFFILIATION="NI">
(SK) Ir ļoti maz cilvēku, kas apšaubītu PTO nozīmi, un nav gandrīz neviena, kas šaubītos par nepieciešamību pārveidot šo organizāciju, kuras mērķis ir cīnīties pret nabadzību un sniegt palīdzību jaunattīstības valstīm.
<P>
Reformas pamatam ir jābūt P. Sutherland kunga ziņojumam. Kā mēs zinām, P. Sutherland kungs šobrīd vada divus starptautiskus milžus: BP un Goldman Sachs International. Citi šīs komandas biedri ir bijušie diplomāti, uzņēmēji un akadēmiķi; neviens no viņiem nav pazīstams kā pašreizējās sistēmas kritiķis.
<P>
Lai arī ļoti cienu šos kungus, vēlos jautāt: kā intereses aizstāvēs viņu ierosinātā PTO reforma? Tā aizstāvēs jaunattīstības valstu vai starptautisko uzņēmumu intereses? Kāds signāls tas ir jaunattīstības un mazāk attīstītajām valstīm?
<P>
Kā mēs visi zinām, uzticībai ir liela nozīme gan ekonomikā, gan politikā. PTO ir ne tikai ekonomiska, bet arī politiska organizācija, tādēļ uzticība tās biedru vidū ir ļoti svarīga. Taču vai jaunattīstības valstu iedzīvotāji ticēs, ka kungi no starptautiskajiem uzņēmumiem rūpējas par viņu labklājību? Kādēļ spēlēt pēc PTO pretinieku noteikumiem un apdraudēt šīs organizācijas tēlu?
<SPEAKER ID="343" NAME="Tokia Saïfi" AFFILIATION="PPE-DE">
(FR) Priekšsēdētājas kundze, brīdī, kad Dohas sarunu kārta novirzās no ceļa un iestieg muklājā, jautājums par PTO darbību ir svarīgāks nekā jebkad agrāk.
<P>
Vai nav iespējams iziet no šī strupceļa reformējot PTO? Ja mums neizdotos vienoties par jautājuma būtību, vai būtu iespējams uzlabot šādas vienošanās panākšanas procesu? PTO atdzīvināšana šķiet iespējama un ļaus tai efektīvāk darboties un pieņemt lēmumus.
<P>
Ir paredzēti divi reformu līmeņi: reformas, lai uzlabotu sarunu procedūru, un reformas, lai uzlabotu šīs organizācijas galveno faktoru - likumību. Tāpēc ir svarīgi uzsvērt PTO parlamentāro dimensiju, lai maksimāli izmantotu mūs, pilsoņu likumīgos pārstāvjus, tādējādi padarot ar globalizāciju saistītos jautājumus pārredzamākus un demokrātiskākus.
<P>
Lai panāktu starptautiskās politikas konsekvenci ir jāiegulda daudz darba. Nav jēgas likvidēt šķēršļus pie robežas, ja aiz tām stāv šķēršļi investīcijām, pārkāptas sociālās tiesības un vides standarti. Tādēļ, lai garantētu plašāku tirdzniecību un liberalizāciju, ko regulē tirgi, ir vajadzīga efektīvi strādājoša PTO. Taču likumi nenozīmē protekcionismu. Patiesībā liberalizācija bez garantijām neatrisinās visas problēmas, it īpaši pašreizējās problēmas, kuras radījis lauksaimniecības izejmateriālu cenu pieaugums un pastāvīgā bada izplatīšanās.
<P>
Tādēļ mūsu lauksaimniecībai C. Falconer kunga priekšlikums samazināt muitas nodokļus nav pieņemams, un tam būtu neizmērojama ietekme uz lauksaimniecības produkciju nabadzīgākajās valstīs.
<P>
Turklāt, lai noslēgtu Dohas sarunu kārtu, ir jāatjauno sarunu līdzsvars un jāpanāk patiesi savstarpēja vienošanās par piekļuvi tirgum. Mēs vēl neesam gatavi upurēt savu lauksaimniecību un pārtikas drošības garantētāju lomu, lai apkaunojošā veidā iegūtu tikai dažus rūpniecisko tarifu samazinājumus.
<SPEAKER ID="344" NAME="Kader Arif" AFFILIATION="PSE">
(FR) Priekšsēdētājas kundze, komisāres kundze, dāmas un kungi! Es atzinīgi vērtēju šī vakara debates par C. Muscardini kundzes ziņojumu par Pasaules Tirdzniecības organizācijas reformu.
<P>
Pārtikas krīze, kas šobrīd būtiski skar jaunattīstības valstis, lieliski ilustrē steidzamo nepieciešamību pēc globālās tirdzniecības labākas reglamentēšanas. Tas būtu jādara reformētai PTO, kura spēj kontrolēt globalizācijas cenas un veicināt godīgākus tirdzniecības noteikumus. Šī krīze ir strukturāla, nevis cikliska. Tā ir zīme, ka nopietnas problēmas novirza globālo tirdzniecību no mērķa, kam jābūt tās galvenajam uzdevumam, tas ir, nodrošināt visu planētas valstu, jo īpaši nabadzīgāko, attīstību.
<P>
Lai izskaidrotu šīs krīzes cēloni, ir izvirzītas vairākas teorijas, un es tās neapstrīdu. Taču es domāju, ka mums visiem kopā vajadzētu uzdot sev pāris jautājumus. Vai krīze būtu tik liela, ja jaunattīstības valstīm PTO būtu piešķirta lielāka nozīme? Kā būtu, ja PTO un citās starptautiskajās organizācijās, piemēram, ANO Attīstības programmā, kā arī Pārtikas un lauksaimniecības organizācijā, būtu pastāvējusi labāka koordinācija? Kā būtu, ja mūsu tirdzniecības nolīgumi nebūtu likuši jaunattīstības valstīm specializēties vienkultūras eksportēšanā, negatīvi ietekmējot to tradicionālo pašnodrošinājuma ražu un spēju saražot nepieciešamo pārtiku? Kā būtu, ja mēs būtu ieklausījušies Āfrikas valstīs un atbalstījuši tās PTO, kad šīs valstis lūdza notiekošajā sarunu kārtā iekļaut ar pārtikas pamatpreču cenām saistītas darbības? Šai sakarā man jānorāda, ka VVTT 38. pantā paredzēts, ka visām PTO dalībvalstīm ir jāstabilizē un jāuzlabo situācija pirmapstrādes produktu tirgū, kam ir īpaša nozīme jaunattīstības valstīs.
<P>
Lai risinātu pašreizējās problēmas un uzlabotu PTO efektivitāti un likumību, šajā ziņojumā ir piedāvāti vairāki pasākumi. Lai nodrošinātu, ka jaunattīstības valstu balsis, intereses un viedokļi tiek uzmanīgāk uzklausīti un patiešām ņemti vērā, tajā uzsvērta nepieciešamība ieviest demokrātiskāku lēmumu pieņemšanas sistēmu un labāku pārstāvniecību PTO sekretariātā, kam jānodrošina arī papildu finansiālie un cilvēkresursi.
<P>
Lai garantētu lielāku organizācijas debašu un darba pārredzamību, jāparedz labāka informācijas plūsma, organizācijas un pilsoniskās sabiedrības pārstāvju dialogs, kā arī jāpadara sanāksmes, jo īpaši, strīdu izšķiršanas procedūras, pieejamas sabiedrībai.
<P>
Visbeidzot, ir jānostiprina PTO parlamentārā dimensija, kas garantē demokrātisko leģitimitāti un sarunu pārredzamību. Tas īpaši attiecas uz PTO asamblejas ar padomdevēja tiesībām izveidi.
<P>
Papildu šiem pasākumiem ir jāpārskata daudzpusējas tirdzniecības sistēmas galvenie mērķi, lai nodrošinātu konsekvenci ar citām starptautiskajām organizācijām. Tikai tad, ja veiksim šo jautājumu reformu, mēs varēsim pabeigt Dohas sarunu kārtu, kas patiesi darbojas ceļā uz attīstību un tūkstošgades mērķu sasniegšanu. Vēlos norādīt, ka pirmais no šiem mērķiem ir nabadzības un bada likvidēšana; diemžēl pašreizējā situācija mums atgādina, ka dotie solījumi nav izpildīti.
<SPEAKER ID="345" NAME="Daniel Dăianu" AFFILIATION="ALDE">
Priekšsēdētājas kundze vēlos uzsvērt, ka PTO reformas pamatā ir jāpārveido visa institucionālā kārtība, kādā risina globālās grūtības.
<P>
Palūkojieties uz globālās sasilšanas sekām un milzīgo ekonomikas līdzsvara trūkuma radīto finansiālo krīzi. Atvērtai tirdzniecībai ir jābūt godīgai. Tai arī jābūt saistītai ar politiku, kas palīdz jaunattīstības valstīm attīstīties, jo īpaši ar lauksaimniecības attīstības palīdzību. Ja mēs nekoncentrēsimies uz pārtikas ražošanas attīstību visā pasaulē, būtiskie pārtikas cenu kāpumi novedīs pie degvielas protekcionisma un ierobežojumiem.
<P>
Pamatpreču cenu pieaugums ir radījis ļoti sarežģītu vispārējo situāciju. Pārtika arvien vairāk tiks uzskatīta par valsts drošības problēmu gan pārtikušajās, gan nabadzīgajās valstīs. Tādēļ, ņemot vērā dramatiskās starptautiskā konteksta pārmaiņas, ir jāizskata KLP reforma, ES atbalsta un attīstības politika un enerģētikas politika.
<SPEAKER ID="346" NAME="Zbigniew Krzysztof Kuźmiuk" AFFILIATION="UEN">
(PL) Priekšsēdētājas kundze, komisāres kundze, vēlos pievērst jūsu uzmanību trīs ar šīm debatēm saistītiem jautājumiem.
<P>
Pirmkārt, lai arī tās ir PTO dalībvalstis, vairākas valstis neievēro sociālos, vides un dzīvnieku labturības standartus. Tādējādi tām ir zemākas ražošanas izmaksas. Taču tādā gadījumā diemžēl nav iespējams konkurēt ar šajās tautsaimniecībās ražotajiem izstrādājumiem. Uzlabojot trešo valstu ražoto preču piekļuvi Eiropas Savienības tirgum, šis aspekts ir jāņem vērā, pretējā gadījumā daudzas Eiropas Savienības ražošanas nozares vienkārši izzudīs.
<P>
Otrkārt, turpinās Eiropas tirgus atvēršana lauksaimniecības produktiem no trešajām valstīm apmaiņā pret to, ka šīs valstis piešķir koncesijas rūpniecības preču un pakalpojumu eksportam no Eiropas. Šādā veidā tiek vājināts Eiropas Savienības lauksaimniecības potenciāls.
<P>
Treškārt, es pilnībā atbalstu C. Muscardini kundzes ierosinājumus par PTO parlamentārās asamblejas izveidi, attīstīto un jaunattīstības valstu klasifikācijas maiņu, nepieciešamību panākt ciešāku PTO un ANO sadarbību, kā arī novirzīšanos no vienprātības principa, jo īpaši darba grupu un PTO komiteju līmenī.
<SPEAKER ID="347" NAME="Kartika Tamara Liotard" AFFILIATION="GUE/NGL">
(NL) Priekšsēdētāja kungs, es ļoti vēlos daudz ko pastāstīt par savām idejām saistībā ar PTO reformu, taču tā vietā es gribu uzdot Komisijai vairākus konkrētus jautājumus, uz kuriem vēlos saņemt atbildes. Jautājumi ilustrē aspektus, kas jāņem vērā, debatējot par PTO reformu, papildu procedurālajām reformām, piemēram, jau pieminēto pārredzamību.
<P>
Klimata pārmaiņu laikā ir vērojams arvien lielāks spiediens izmantot biodegvielu. Es šobrīd nevēlos debatēt par to, vai tas ir labi vai slikti, taču uzdodu šos jautājumus par Eiropas Savienības pienākumiem PTO darbības ietvaros. ES klimata pārmaiņu pakete ietver vairākus ar vidi saistītus kritērijus, kuriem ir jāatbilst biodegvielai. Taču es un daudzi mani kolēģi vēlas, lai tiktu piemēroti sociālie kritēriji, piemēram, minimālā alga un bērnu darba izmantošanas novēršana. Vai tie ir savienojami ar PTO prasībām? Ja nē, vai tādā gadījumā mēs nenonākam pozīcijā, kad tiek pieņemta bērnu darba izmantošana un nepietiekams atalgojums? Man ir arī jautājums par ĢMO pārtikas tirdzniecību. Šķiet, ka Kartahenas protokolā dalībvalstīm ir ļauts izlemt, vai apstiprināt ĢMO pārtiku. Vai tas atbilst PTO, un, ja nē, kā jūs plānojat to risināt? Parlaments ir norādījis, ka vairums deputātu iebilst pret roņādas tirdzniecību. Šobrīd, izmantojot PTO, Kanāda draud šo iebildumu ignorēt. Kā, jūsuprāt, iespējams atbalstīt ES iedzīvotāju vairākuma uzskatus par šo jautājumu? Manuprāt, šie jautājumi ir ļoti svarīgi, un, veicot reformu, tie ir jāņem vērā.
<SPEAKER ID="348" NAME="Patrick Louis" AFFILIATION="IND/DEM">
(FR) Priekšsēdētājas kundze, dāmas un kungi, tirdzniecība valstu vidū ir laba lieta. Brīvā tirdzniecība ir vēlama, taču šobrīd pasaule ir mainījusies, un PTO noteikumi tiek neatbilstoši piemēroti un daudzos gadījumos ir jāmaina.
<P>
Ir mainījusies pašas tirdzniecības būtība. Agrāk tirdzniecība bija balstīta uz papildināmību: mēs meklējām to, kā mums nebija, un eksportējām to, kas mums palika pāri. Šī kārtība nesa valstīm labklājību. Taču mūsdienās valda sociālais dempings. Mēs pārstājam darīt to, ko protam, lai importētu preces, ko kāds cits piedāvā lētāk, ne tādēļ, ka tā būtu ienesīgāk, bet tāpēc, ka šādi tiek samazinātas izmaksas, nodokļi un sociālie ierobežojumi.
<P>
Šāda PTO kārtība pieļauj, ka nabadzīgās valstis un nabadzīgie cilvēki bagātajās valstīs padara nabadzīgo valstu bagātos iedzīvotājus vēl bagātākus. Šī kārtība ir arvien mazāk balstīta uz valstu solidaritāti vai abpusēju vienošanos; tā vairāk ir kārtība, kas grauj valstis un rada uzvarētāju un zaudētāju konfliktu.
<P>
Tādēļ PTO noteikumi ir jāmaina. Tiem ir jāatjauno Kopienas prioritātes princips un jāatdzīvina Romas līguma gars, kurš izveidoja kopēju ārējo tarifu. Tā bija nevis pārlieku piesardzīga aizsardzība, bet godīga kompensācija sociālā dempinga apstākļos. Dibinātāji nekļūdījās visā. Izvērtējot tirdzniecības ierobežojumus, PTO ir jāņem vērā ievērojamās valūtas kursa svārstības. Nav pieņemami, ka juaņas kurss ir tik zems, ja valstij ir tik liels ārējās tirdzniecības pārpalikums. Nav pieņemami, ka EADS zaudē miljardu eiro ikreiz, kad dolāra kurss pret eiro samazinās par 10 centiem.
<P>
Noslēgumā jāteic, ka pilnīgi brīvas tirdzniecības nākotne atgādina, ka mums vēl ļoti daudz jāizdara, lai varētu atpūsties. No vienas puses, mums kā politikas nosacījums ir jāatjauno robeža un tādējādi arī cilvēku brīvība; no otras puses, mums ir jāļauj finanšu un monetārajai politikai piekāpties reālajai un produktīvajai ekonomikai, jo tikai ekonomika ļauj cilvēkiem dzīvot brīvi.
<SPEAKER ID="349" NAME="Jim Allister" AFFILIATION="NI">
Priekšsēdētājas kundze, PTO ir vairāki trūkumi, taču visabsurdākais ir negodīgās priekšrocības, ko tā sniedz Ķīnai, Indijai un Brazīlijai, ļaujot tām saglabāt izdevīgo jaunattīstības valsts statusu. Agrāk tās bija jaunās ekonomiskās attīstības valstis, taču šobrīd tās pilnīgi noteikti ir attīstījušās un var konkurēt ar spēcīgākajiem konkurentiem. Patiesi, tās ir tik veiksmīgas, ka ir kļuvušas par pasaules līderēm vairākās jomās. Tomēr neizskaidrojamā kārtā mēs tām ļaujam brīvi darboties kā jaunattīstības valstīm un tādējādi samierināmies, ka tām ir zemāki standarti un mazākas saistības.
<P>
Nav brīnums, ka mani kolēģi bieži uzskata, ka PTO neievēro to intereses un neaizstāv tās, šī sajūta pastiprinās, kad tie vienu pēc otras redz komisāra P. Mandelson kunga īstenotās neatbilstošās lauksaimniecības jautājumu koncesijas.
<P>
Komisāres kundze, svarīgāk par darījuma panākšanu, ir panākt pareizo darījumu. Darījums nebūs pareizs, ja tas izraisīs mūsu lauksaimniecības pārtikas produktu nozares aizskalošanu paisumā, ko rada lētais imports no valstīm, pret kurām izturamies labvēlīgāk nekā to spēcīgajai ekonomikai ir nepieciešams.
<SPEAKER ID="350" NAME="Zbigniew Zaleski" AFFILIATION="PPE-DE">
(PL) Priekšsēdētājas kundze, institūcijā, kas nepareizi darbojas, ir jāveic reforma, lai nodrošinātu, ka tā pareizi kalpo visām ieinteresētajām pusēm un patērētājiem. Mēs atbalstām brīvo tirdzniecību, taču diemžēl to bieži papildina kārdinājums ļauties alkatībai. Liberalizējot tirdzniecību, ir jāizveido kontroles mehānisms, un tāds ir pareizi strādājošas Pasaules Tirdzniecības organizācijas mērķis. Starptautiskā tirdzniecība tagad ir kļuvusi tik strauja un plaša un attīstījusies līdz tādam līmenim, ka ir nepieciešama laba koordinēšana. Eiropas Parlaments nedrīkst stāvēt dīkā. Tāpēc sirds dziļumos es ticu, ka C. Muscardini kundzes darbs pie šīs organizācijas reformēšanas palīdzēs īstenot šīs cerības un tā rezultātā starptautiskā institūcija spēs virzīt tirdzniecību pārredzamā un skaidri noteiktā virzienā.
<SPEAKER ID="351" NAME="David Martin" AFFILIATION="PSE">
Priekšsēdētājas kundze, vispirms vēlos apsveikt C. Muscardini kundzi par izcilo ziņojumu.
<P>
PTO vēl joprojām ir būtiska loma pasaulē, un tā savu uzdevumu veic labi, taču ir nepieciešama tās modernizēšana un pārveidošana. Manuprāt, viena no galvenajām reformām ir parlamentāras demokrātijas ieviešana PTO. Mums ir vajadzīga parlamentārā asambleja, kas regulāri satiekas un uzrauga darbu pie PTO sarunu galda.
<P>
Mums ir arī jāpapildina PTO noteikumi, lai nodrošinātu lielāku rēķināšanos ar vides ilgtspējību un klimata pārmaiņām, kā arī sociālo un darba klauzulu iekļaušanu PTO sarunās. Es īpaši vēlētos redzēt lielāku SDO saistību ar PTO darbu nekā šobrīd.
<P>
Runājot par pašu ziņojumu, es ļoti atbalstu darbu, ko C. Muscardini kundze paveikusi Starptautiskās tirdzniecības komitejas vārdā.
<SPEAKER ID="352" NAME="Czesław Adam Siekierski" AFFILIATION="PPE-DE">
(PL) Priekšsēdētājas kundze, kopējais tirgus un neierobežota tirdzniecība ir galvenie ekonomiskās attīstības priekšnosacījumi. Taču jēdziens "neierobežots” nenozīmē konkurenci veicinošu un neregulētu tirdzniecības apmaiņu, kurai trūkst jebkādu nosacījumu. Vajadzība pēc pareizas tirdzniecības regulēšanas visas pasaules līmenī ir īpaši aktuāla globalizācijas kontekstā. Tādēļ Pasaules Tirdzniecības organizācijas loma ir tik svarīga. Tā ir ļoti plaša organizācija, kurā apvienojušās vairāk nekā 150 dalībvalstis. PTO varēs darboties efektīvāk, ja tiks skaidri definēti tās pienākumi un tās kompetence tiks ierobežota līdz tirdzniecības politikas līmenim.
<P>
Pats galvenais, skaidrība un konkurētspēja ietver darbu pie tā, lai ražošanas process atbilstu noteiktajiem standartiem un kvalitātes prasībām par, piemēram, vides aizsardzību, darba un samaksas noteikumiem, kā arī dzīvnieku labturību. Konkurētspēju nemēra tikai pēc ražošanas izmaksām un cenām. Noslēgumā vēlos teikt, ka ar PTO reformu tiek pausta vēlme kopīgi strādāt, lai veicinātu attīstību un cīnītos pret nabadzību.
<SPEAKER ID="353" NAME="Avril Doyle" AFFILIATION="PPE-DE">
Priekšsēdētājas kundze, es vēlos apsveikt visus šī ziņojuma tapšanā iesaistītos cilvēkus, jo īpaši referentes kundzi.
<P>
Es redzu, un brīvi citēju sniegto ziņojuma paskaidrojumu, ka visas PTO analīze, kuru Starptautiskās tirdzniecības komiteja grasās uzsākt, tiks ievērojami balstīta uz P. Sutherland ziņojumā gūtajiem secinājumiem, kas vairākus gadus gulēja plauktā un nokrājās ar putekļiem. Acīmredzot tad, kad komiteja izveidos savu ziņojumu, Komisijai būs attiecīgi jārīkojas Ženēvā, lai ieteiktos uzlabojumus īstenotu.
<P>
Kāda ir garantija, ka jebkurš jauns ziņojums izraisīs plašāku darbību nekā izcilais P. Sutherland ziņojums? Vai jaunajā PTO paketē ietilps ar vidi un klimata pārmaiņām saistīti apsvērumi? Runājot par jau minēto jautājumu saistībā ar homogenitātes trūkumu jaunattīstības valstu vidū un Ķīnas, Brazīlijas un Indijas pašreizējo pozīciju, vai šajā līmenī mēs noteiksim skaidrāku dažādu attīstības līmeņu nošķiršanu?
<P>
Mans pēdējais jautājums: vai reģionālā pārtikas drošība būs likumīgs apsvērums visos reģionos?
<SPEAKER ID="354" NAME="Androula Vassiliou">
Komisijas locekle. - Priekšsēdētājas kundze, es vēlos pateikties godājamajiem deputātiem par komentāriem un ieteikumiem, kurus, domājot par PTO reformu, Komisija ņems vērā.
<P>
Arī Komisiju uztrauc vairākas diskusijas laikā paustās bažas, un tā patiesi atbalsta daudzus no C. Muscardini kundzes ziņojumā sniegtajiem priekšlikumiem. Jāatzīst gan, ka daži no tiem saskarsies ar spēcīgu pretestību, taču Komisija noteikti tos atbalstīs.
<P>
Komisija pilnībā atbalsta aicinājumu panākt PTO un citu starptautisko organizāciju darbības konsekvenci, kā arī aicinājumu nodrošināt lielāku darbības pārredzamību un palielināt valstu valdību lomu, jo īpaši uzraudzības un tirdzniecības politikas pārskatīšanas sfērās. Komisija arī piekrīt viedoklim, ka jaunattīstības valstu interesēs ir spēcīga PTO.
<P>
Es arī vēlos atbildēt uz T. Liotard komentāriem, kuri neattiecas uz PTO reformu. Šobrīd es nevaru iedziļināties detaļās, taču vēlos teikt, ka mēs jau sadarbojamies ar saviem partneriem saistībā ar bērnu darbu un citiem jautājumiem, mēs arī atbalstām SDO un PTO sadarbību.
<P>
Visbeidzot vēlos teikt, ka jūsu komentārus, kas jāņem vērā diskusijās ar citām PTO dalībvalstīm, es noteikti nodošu savam kolēģim P. Mandelson kungam.
<SPEAKER ID="355" NAME="Cristiana Muscardini">
referente. - (IT) Priekšsēdētāja kundze, dāmas un kungi, es vēlos pateikties Komisijai par komitejas darba novērtēšanu. Esmu arī pateicīga par palīdzību, ko man sniedza Attīstības komitejas un Ekonomikas un monetārās komitejas atzinumu sagatavotāji, kā arī daudzi kolēģi, kas uzstājās šajā Parlamentā. Šovakar vēlos maksimāli izmantot viņu politisko un, ja tāds ir, tehnisko atbalstu, lai Komisijai vēlreiz norādītu, ka mēs nedrīkstam tērēt laiku. Tiem, kuri veltīgi iztērēs pieejamo laiku, klāsies slikti. Citiem vārdiem sakot, tiesa, ka Dohas sarunu kārtā iespējams tiks panākts risinājums, taču pēdējo gadu laikā risinājuma rašana pārāk bieži ir atlikta. Šobrīd, kad vērojama ļoti nopietna pārtikas krīze, mums arī jāatceras, ka ir jāuzņemas daļa atbildības par konkrētām darbībām, tas attiecas arī uz Eiropas Savienību, kura pirms ilga laika paredzēja dažādus scenārijus lauksaimniecības un pārtikas nozarei.
<P>
Ja vēlamies izvairīties no patiesi nabadzīgu jaunattīstības valstu un jau attīstījušos valstu konfrontācijas, ja vēlamies padarīt tirgu godīgu, bet tirgus var būt godīgs tikai balstoties uz noteikumiem, un ja vēlamies aizstāvēt pienācīga darba jēdzienu un paātrināt strīdu izšķiršanu, mums ir vajadzīga stingra nostāja, jo mēs nedrīkstam piekrist vēl vienai lēmuma atlikšanai.
<P>
Starptautiskās tirdzniecības komiteja apzinās grūtības, kas saistītas ar PTO reformu, kur laikā gaitā ir izveidojies noteikts darba stils. Taču tā apzinās arī, ka PTO ir jārod spēks un drosme sākt ceļu uz reformu, lai nepieviltu ar to saistītās cerības un kļūtu par mūsdienīgu trešās tūkstošgades organizāciju. Komisijai ir jāizlemj, vai ņemt vērā mūsu apsvērumus, kurus rītdien ar lielu balsu vairākumu šis Parlaments oficiāli paudīs kā politisku pieprasījumu.
<SPEAKER ID="356" NAME="Priekšsēdētāja">
Debates ir slēgtas.
<P>
Balsojums notiks rīt plkst. 12.
<P>
Rakstiskas deklarācijas (Reglamenta 142. pants)
<SPEAKER ID="357" NAME="Kathy Sinnott  " AFFILIATION="IND/DEM">
rakstiski. - 2001. gada Dohas sarunu kārtas mērķis bija samazināt pasaulē noteiktās tirdzniecības barjeras, ļaujot valstīm ar dažādu labklājības līmeni nodarboties ar brīvo tirdzniecību.
<P>
2005. gadā ES par gandrīz 40% samazināja Eiropas Savienības cukura audzētājiem piedāvātās cenas, jo Pasaules Tirdzniecības organizācija noteica, ka tādējādi varētu palīdzēt tādām nabadzīgajām valstīm kā Austrālija, Brazīlija un Taizeme attīstīties globālajā tirgū. Diemžēl šī rīcība ļoti negatīvi ietekmēja Eiropas Savienības valstis, piemēram, Īriju, kuras cukura rūpniecība tika sagrauta, kā arī nabadzīgākās cukuru ražojošās Āfrikas, Klusā okeāna un Karību jūras reģiona valstis, piemēram, Maurīciju, Belizu un Fidži.
<P>
Savukārt šobrīd, 2008. gadā, daudzas no šīm nabadzīgākajām valstīm, kas cieta no ES cukura nozares pārstrukturēšanas, saskaras ar pilsoņu nemieriem, kurus izraisa cenas plaša patēriņa precēm, piemēram, rīsiem un kukurūzai, kurus tie nevar atļauties, jo vairs nesaņem ienākumus par cukuru.
<P>
Pirms mēs ieviešam jaunus tirdzniecības aizsardzības novēršanas pasākumus, mums godīgi jānovērtē, kā ES ietekmēs nabadzīgākās kaimiņvalstis, lai neatkārtotos šāda veida iznīcinošas pārmaiņas.
