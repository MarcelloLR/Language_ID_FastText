<CHAPTER ID="010">
Pasaules diena pret nāvessodu (debates)
<SPEAKER ID="025" NAME="Priekšsēdētāja">
Nākamais darba kārtības punkts ir Komisijas priekšsēdētāja vietnieces un Augstās pārstāves ārlietās un drošības politikas jautājumos sagatavotais Padomes paziņojums par Pasaules dienu pret nāvessodu.
<P>
Pirms es aicinu uzstāties Chastel kungu, es jums nolasīšu fragmentu no Eiropas Parlamenta deputātiem adresētas vēstules, ko esam saņēmuši no Sakineh kundzes bērniem. Vēstule man tika nosūtīta ar AKI International starpniecību, lai tās saņemšana sakristu ar laiku, kad norit debates par Pasaules dienu pret nāvessodu.
<P>
Šis ir fragments no vēstules: "Mēs vēlētos jums pateikties par darbu un uzmanību, ko esat veltījuši mūsu mātes Sakineh lietai. Vispirms mēs jums vēlētos lūgt morālu atbalstu. Vienīgā cerība, kas mums ir atlikusi, ir starptautiskā sabiedrība, tāpēc mēs gribētu lūgt Eiropas Parlamentu pārliecinoši iejaukties, izmantojot visus tam pieejamos instrumentus, lai palīdzētu mūsu mātei. Mēs jūs lūdzam nepamest mūs un uzklausīt mūsu lūgumu pēc palīdzības. Noslēgumā, cerībā, ka tādi primitīvi soda veidi kā nomētāšana ar akmeņiem un pakāršana visā pasaulē tiks izskausti uz visiem laikiem, mēs sūtām jums mūsu sirsnīgākos laba vēlējumus”.
<SPEAKER ID="026" NAME="Olivier Chastel" LANGUAGE="FR">
Priekšsēdētājas kundze, dāmas un kungi! Kā priekšsēdētājas kundze tikko norādīja, Pasaules dienā pret nāvessodu, kā arī Eiropas dienā pret nāvessodu es uzstājos šajā Parlamentā Augstās pārstāves baroneses Catherine Ashton vārdā.
<P>
Kā jums ir zināms, situācija saistībā ar nāvessoda piemērošanu pasaulē joprojām nav viennozīmīga. No vienas puses, mūsdienās lielākā daļa valstu tiesiskā vai praktiskā līmenī atbalsta nāvessoda atcelšanu, un tas, ka šādu valstu skaits turpina pieaugt, ir uzmundrinājums. Lielākajā daļā valstu mēs tiešām redzam izteiktu nāvessoda atcelšanas un ierobežošanas tendenci.
<P>
No otras puses, izpildīto nāvessodu skaits un spēkā esošās procedūras nāvessoda piemērošanai visā pasaulē diemžēl rada satraukumu: 2009. gadā ir bijuši 5679 nāvessoda gadījumi, par kuriem tika ziņots, 5679 gadījumi ir pārāk liels skaits. Ņemot vērā, ka 58 valstīs un teritorijās vēl joprojām turpina piemērot nāvessodu, mūsu darbs ne tuvu nav pabeigts.
<P>
Mēs visi zinām, ka visās valstīs, kur nāvessods joprojām ir spēkā, ir nopietnas problēmas saistībā ar starptautisko noteikumu un standartu ievērošanu, jo īpaši attiecībā uz nāvessoda ierobežotu piemērošanu tikai smagāko noziegumu gadījumā, nepilngadīgo noziedznieku izslēgšanu no tā piemērošanas un taisnīgas tiesas nodrošināšanu.
<P>
Secinājums ir nepārprotams: pašapmierinātība šajā jautājumā neiederas. Tāpēc mums ir jāizmanto visi iespējamie līdzekļi, ieskaitot diplomātiskos kanālus un sabiedrības informēšanu, lai īstenotu mūsu mērķi, un tāpēc Augstā pārstāve ir noteikusi Eiropas Savienības rīcību nāvessodu atcelšanai par savu personīgo prioritāti.
<P>
Ko tas nozīmē praktiski? Iecerētais Eiropas Ārējās darbības dienests varēs pilnībā paļauties uz faktu, ka Eiropas Savienība jau tagad ir vadošā institūcija cīņā pret nāvessodu, un dienests arī būs piemērotākā iespēja mūsu potenciāla izmantošanai.
<P>
Tas ievērojami uzlabos mūsu spēju paust vienotu nostāju, sniedzot mums iespēju pielietot un apvienot visus instrumentus, kas Eiropai ir pieejami cīņā pret nāvessodu.
<P>
Turklāt Eiropas Savienība arī turpina uzlabot sadarbības veidu ar citām starptautiskajām un daudzpusējām organizācijām, kuras darbojas ar mērķi panākt nāvessoda atcelšanu.
<P>
Rezolūcijai, kurā pieprasīts nāvessoda moratorijs, šā gada rudenī plānotajā Apvienoto Nāciju Organizācijas Ģenerālās asamblejas 65. sesijā ir jāatspoguļo panākumi, kas gūti attiecībā uz nāvessoda vispārēju atcelšanu. Minētajai rezolūcijai ir jāpastiprina un jāveicina nāvessoda atcelšanas tendence, kura ir vērojama visos pasaules reģionos. Cieša Eiropas Savienības un Eiropas Padomes sadarbība ir vēl viens līdzeklis mūsu cīņā pret nāvessodu.
<P>
Šajā kontekstā un, minot to kā ļoti konkrētu piemēru, mēs apvienosim mūsu spēkus, lai mudinātu Baltkrieviju atcelt nāvessodu, jo īpaši, organizējot kopīgus pasākumus Minskā šīs Pasaules dienas laikā.
<P>
Dāmas un kungi! Ņemot vērā mūsu pārliecību, ka nāvessoda atcelšana ir pamatprasība, lai nodrošinātu cilvēka cieņas aizsardzību un cilvēktiesību ievērošanu, mēs iestājamies pret nāvessoda izpildi jebkurā gadījumā un jebkādos apstākļos, un mēs turpināsim pieprasīt tā vispārēju atcelšanu.
<P>
Vispārēja nāvessoda atcelšana ir un turpinās būt mūsu cilvēktiesību jomā īstenotās ārējās darbības galvenā prioritāte, tādējādi es baroneses Catherine Ashton vārdā atkārtoti apstiprinu mūsu apņēmību nodrošināt Eiropas Savienības galveno lomu cīņā par vispārēju nāvessoda atcelšanu.
<SPEAKER ID="027" NAME="Priekšsēdētāja">
Man jāprecizē, ka, pamatojoties uz Priekšsēdētāju konferences ierosinājumu, debatēs uzstāsies tikai viens runātājs no katras politiskās grupas. Tāpēc nebūs iespējams uzstāties saskaņā ar brīvā mikrofona procedūru. Tas ir apbēdinoši, jo debates ir īpaši būtiskas.
<SPEAKER ID="028" NAME="Eduard Kukan">
PPE grupas vārdā. - Priekšsēdētājas kundze, Eiropas Savienība balstās uz vērtībām un cilvēktiesību ievērošanu, kas ir nepārtraukti jāaizstāv un jāaizsargā visā pasaulē. To pamatā ir tiesības uz dzīvību. Pasaules diena pret nāvessodu mums atgādina, ka pasaulē vēl joprojām ir valstis, kuras piemēro nāvessodu. Tāpēc mums ir jāturpina savs darbs un pastiprināti jāvēršas pret šādu praksi.
<P>
Aktīva ES iebildumu paušana pret nāvessodu liek mums būt šīs cīņas vadībā. Tā kā Eiropas Parlaments ir pirmā ES institūcija, kas iesaistās šajā cīņā, mūsu pienākums ir ietekmēt citas valstis, lai panāktu vispārēju nāvessoda atcelšanu.
<P>
Eiropas Tautas partijas grupa cīņu par nāvessoda atcelšanu visā pasaulē uzskata par mūsu cilvēktiesību jomā īstenotās ārpolitikas galveno prioritāti. Eiropas Savienībai būtu pastāvīgi jāveicina informētība par šo jautājumu un jāatbalsta iniciatīvas, kas varētu tuvināt vispārējai nāvessoda atcelšanai.
<P>
To sakot, es arī vēlētos aicināt Augsto pārstāvi, Komisiju un dalībvalstis mudināt valstis, kuras vēl nav ratificējušas Starptautiskā Pakta par pilsoniskajām un politiskajām tiesībām Otro fakultatīvo protokolu, to izdarīt. Dalībvalstīm, kuras nav ratificējušas Eiropas Konvencijas cilvēktiesību un pamatbrīvību 13. protokolu, arī vajadzētu to izdarīt.
<P>
Man ar nožēlu jāsaka, ka Baltkrievija ir pēdējā valsts Eiropā, kurā vēl aizvien tiek piemērots nāvessods. Mums ir jādara viss iespējamais, lai šādu situāciju mainītu. Vienlaicīgi ES ir pastāvīgi jāveicina izpratne par nāvessoda atcelšanu gan divpusējās sarunās, gan starptautiskos forumos.
<P>
Visbeidzot, Eiropas Savienībai ir jāiedvesmo pārējā pasaule. Šobrīd, vien dažas dienas pirms Pasaules dienas pret nāvessodu, šķiet, ir īstais brīdis, lai atkārtoti apstiprinātu, ka šāda ir mūsu nostāja.
<SPEAKER ID="029" NAME="Ana Gomes" LANGUAGE="PT">
Baltkrievija, Ķīna, Irāna, Saūda Arābija un Sudāna: kas šīm valstīm ir kopīgs cilvēktiesību un pamatbrīvību ievērošanas jomā? Tās turpina primitīvu un atbaidošu praksi, proti, nāvessoda piemērošanu. Dažas valstis izmanto šo barbarisko metodi slepus, pat nenodrošinot publiski pieejamu statistiku par nāvessodu, piemēram, Ķīna, Ēģipte, Irāna, Malaizija, Sudāna, Taizeme un Vjetnama. Tikai vienas Eiropas Savienības dalībvalsts likumi vēl joprojām pieļauj nāvessoda piemērošanu izņēmuma gadījumos, un šajā rezolūcijā Parlaments aicina Latviju steidzami rīkoties, lai minētos tiesību aktus atceltu.
<P>
Parlaments uzskata, ka Eiropas Savienībai būtu jāizmanto katra iespēja, lai veicinātu nāvessoda atcelšanu, jo īpaši divpusējās un daudzpusējās augstākā līmeņa sanāksmēs un citās sanāksmēs un jo īpaši Apvienoto Nāciju Organizācijas ietvaros, kā arī, apspriežot starptautiskus nolīgumus oficiālu vizīšu laikā, vai dialogā ar trešām valstīm ārējās darbības, sadarbības un finansiālās palīdzības politikas virzienu ietvaros. Ir būtiski, lai Eiropas Savienības dalībvalstis censtos panākt Apvienoto Nāciju Organizācijas Ģenerālās asamblejas Rezolūcijas par vispārēju nāvessoda moratoriju piemērošanu.
<P>
Augstajai pārstāvei baronesei Catherine Ashton būtu jāsniedz norādes Eiropas Ārējās darbības dienestam par aktīvu atbalstu vispārējai nāvessoda atcelšanai. Vēl ir tāls ceļš ejams. Neraugoties ne uz ko, šodien jau ir 154 valstis, kuras ir atcēlušas nāvessodu juridiski vai faktiski.
<P>
Eiropas Savienības delegācijās ir jāiekļauj atbilstošs tādu ierēdņu skaits, kuri ir specializējušies cilvēktiesībās un strādā, lai panāktu vispārēju nāvessoda atcelšanu. Es aicinu Augsto pārstāvi atbalstīt tādas sistēmas izveidi, lai identificētu visus ES pilsoņus, kuriem kādā valstī ir piespriests nāvessods, un darīt visu iespējamo, lai šos cilvēkus izglābtu no soda izpildes. Attiecībā uz ES iekšpolitiku šajā jomā Parlaments cer, ka nākamajā gadā plānotā ES direktīvu par nāvessodu pārskatīšana tiks īstenota ātri.
<P>
Ārējā politikā Eiropas Savienībai ir ne tikai jāizpilda tās saistības saskaņā ar Pamattiesību hartu, nodrošinot, ka neviena persona netiek izraidīta vai izdota kādai valstij, ja ir risks, ka attiecīgo personu tur sodīs ar nāvi, bet arī jānodrošina, ka informācija, kas trešām valstīm nosūtīta saskaņā ar starptautiskajiem nolīgumiem par informācijas apmaiņu, nevienu nepakļauj nāvessoda piespriešanas riskam.
<P>
Šajā rezolūcijā Eiropas Parlaments nepārprotami apliecina savu sašutumu par šāda veida soda izpildes brutālākajiem veidiem, piemēram, nomētāšanu ar akmeņiem. Šajā rezolūcijā ir minēti daži to sieviešu un vīriešu vārdi, kuri savās valstīs gaida nāvessoda izpildi. Lai civilizācijas un līdzcietības gaisma izglābj viņu dzīvības! Tāpēc šis Parlaments aicina Komisiju darīt visu iespējamo, lai glābtu šos cilvēkus.
<SPEAKER ID="030" NAME="Marietje Schaake">
ALDE grupas vārdā. - Priekšsēdētājas kundze! Es esmu lepna, ka Eiropas Savienība kā uz vērtībām balstīta kopiena, kurā ir atcelts nāvessods, ir apņēmības pilna darboties pasaules līmenī, lai panāktu nāvessoda atcelšanu visā pasaulē.
<P>
Sarunās ar kandidātvalstīm vai mūsu dialogos ar citām valstīm - vai tās būtu Amerikas Savienotās Valstis vai Irāna, mēs pastāvīgi mudinām atcelt šo necilvēcīgāko soda veidu de jure vai de facto līmenī. Nāvessoda ietekme uz noziedzības novēršanu pat nav pierādīta. Tādējādi tā piemērošana ir vēl apstrīdamāka. Lai gan nesodāmība par smagākajiem noziegumiem nav pieļaujama, nāvessods saskaņā ar tiesībām uz dzīvību pats par sevi ir cilvēktiesību pārkāpums, kā tas ir noteikts Vispārējā cilvēktiesību deklarācijā.
<P>
Mēs atbalstām noziegumu izmeklēšanu saskaņā ar starptautiskajām tiesībām, bet, vienmēr īstenojot taisnīgu tiesu un piemērojot atbilstošu procesu. Pārāk bieži tas netiek ievērots, un ANO ir noteikusi, ka ar narkotikām saistītie noziegumi nav definējami kā smagākie noziegumi.
<P>
Apvienoto Nāciju Organizācija arī atbalsta nāvessoda moratoriju, un tas ir svarīgs paziņojums. Vienlaicīgi ANO ar grūtībām saglabā savu autoritāti, ņemot vērā, ka Irāna ir viena no Sieviešu tiesību padomes loceklēm.
<P>
ES būtu jāpauž vienota nostāja un jādarbojas stratēģiskākā veidā, risinot nozīmīgus cilvēktiesību jautājumus, piemēram, nāvessoda atcelšanas problēmu.
<P>
Šobrīd, kamēr mēs runājam, Briselē notiek Ķīnas un ES augstākā līmeņa sanāksme kultūras jomā. Šis nozīmīgais pasākums ir apsveicams, tomēr mēs nevaram ignorēt faktu, ka Ķīna ir atbildīga par rekordskaitu nāvessodu jomā - šajā valstī ir izpildīts lielākais nāvessodu skaits, kuru patieso daudzumu pārredzamības trūkuma dēļ un tāpēc, ka Ķīnā zināmi cilvēki par tādiem netiek uzskatīti, mēs pat nezinām. Attiecībā uz pusaudžu sodīšanu ar nāvi Ķīnu pārspēj tikai Irāna, bet bērnu nonāvēšana nav attaisnojama nekādā gadījumā. Panākumu svinēšana kultūras jomā mums atgādina par svarīgu pamatbrīvību, proti, vārda brīvību, bet visā pasaulē pārāk daudzi cilvēki ir notiesāti uz nāvi vai dzīvo bailēs no nāvessoda pausto uzskatu dēļ.
<P>
ES arī būtu jāpalielina sava atbildība attiecībā uz patvēruma nodrošināšanu cilvēkiem no tām valstīm, kurās tiek piemērots nāvessods. Patvēruma pilsētu programmai ir jāsāk darboties pēc iespējas ātri.
<SPEAKER ID="031" NAME="Barbara Lochbihler" LANGUAGE="DE">
Priekšsēdētājas kundze! Ikgadējā rezolūcija pret nāvessoda piemērošanu tiešām ir īpaši iespaidīgs piemērs tam, cik daudz ES strādā un ir paveikusi cīņā par nāvessoda atcelšanu visā pasaulē. Tomēr nāvessodu izpildīšanas skaits vēl joprojām ir pārāk liels - ļoti liels, kā norādīja Komisijas priekšsēdētāja vietnieces pārstāvis. Tomēr mums nevajadzētu aizmirst, ka pasaules līmeņa cīņa pret nāvessodu ir veiksmīga. Šobrīd tikai 43 valstīs piemēro nāvessodu. Starptautiskajā līmenī Eiropas Savienība ir viena no svarīgākajām šādas cīņas procesa virzīšanas dalībniecēm, iekļaujot šo jautājumu visās divpusējās attiecībās, un mēs nevaram atļauties mazināt mūsu centienus šajā jomā.
<P>
Iespējams, mums vajadzētu apsvērt mērķtiecīgāku darbību, jo dažādas valstis un dažādas valdības ir veidotas atšķirīgi, un, iespējams, mums būtu jāizmanto atšķirīgas stratēģijas. Mēs izmantosim atšķirīgu stratēģiju Japānā, kur vadošie politiķi piedalās vēlēšanās un piemēro nāvessodu pēc iespējas biežāk. Tur mums ir nepieciešama stratēģija, kas atšķiras no tās, kuru mēs piemērojam Irānā vai Baltkrievijā. Iespējams, mums būtu jāstrādā pakāpeniski, piemēram, sašaurinot to cilvēku loku, kuriem var piemērot nāvessodu, lai no tā izslēgtu nepilngadīgos un cilvēkus ar mācīšanās spēju traucējumiem, vai ierobežojot to noziegumu kopu, par kuriem var piemērot nāvessodu. Piemēram, Ķīnā nāvessodu var izpildīt par nodarījumiem, kas nepārprotami ir noziegumi pret īpašumu. Tādi varētu būt pasākumi ceļā uz mūsu faktiskā mērķa sasniegšanu, proti, pilnīgu nāvessoda atcelšanu. ES savā ziņā ir sīkāk jāizstrādā sava pieeja.
<P>
Pat tad, ja mēs dažādām valstīm piemērojam atšķirīgas pieejas, mēs nekādā gadījumā nedrīkstam noteikt dažādus standartus un prasības valstīm, kurās vēl joprojām ir spēkā nāvessods.
<P>
Šā gada rezolūcijā pret nāvessodu īpaša uzmanība ir pievērsta ASV. Lai sniegtu jums piemēru, es gribētu jūs informēt par vienu gadījumu. Tā ir Mumia Abu-Jamal lieta, kurš jau ilgāk nekā 20 gadus gaida nāvessoda izpildi. Viņš nav bagāts, viņš ir afroamerikānis, un laikā, kad viņam tika izvirzīta apsūdzība, viņš bija žurnālists, kura paustās domas un publikācijas bija politiski radikālas. Saistībā ar viņa notiesāšanu ir atklātas pamatotas šaubas un trūkumi. Šajā gadījumā es lūdzu Eiropas Savienību darīt visu iespējamo un izmantot visus tās rīcībā esošos līdzekļus, lai novērstu nāvessoda izpildi un nodrošinātu šim cilvēkam taisnīgu tiesu.
<SPEAKER ID="032" NAME="Sajjad Karim">
ECR grupas vārdā. - Priekšsēdētājas kundze! Lai gan es uzstājos kā Eiropas Konservatīvo un reformistu grupas pārstāvis, mani komentāri ir pilnībā balstīti uz manu personīgo pārliecību. Es atzinīgi vērtēju debates, kas šodien notiek šajā Parlamentā, jo tā ir visai nepārprotama mūsu uzticības izpausme mūsu Savienības pamatvērtībām.
<P>
Pagājušajā gadā valstīs vismaz 714 cilvēkiem tika izpildīts nāvessods. Šajā rādītājā nav ietverta Ķīna, jo tā nenodrošina minētā jautājuma pārredzamību. Daudzās valstīs, kuras joprojām kā soda mēru izmanto nāvessodu, nav mehānisma, lai nodrošinātu taisnīgu tiesu tiem cilvēkiem, kuri ir apsūdzēti noziegumos, par kuriem piespriež nāvessodu. Atšķirība starp valstīm, kurās ir spēkā nāvessods un kuras to piemēro, un valstīm, kurās šis soda mērs joprojām ir spēkā, bet praksē netiek piemērots, nav tik dramatiska, kā sākotnēji varētu šķist. Skaitlis, ko iepriekš minēju, neietver visus tos cilvēkus, kuri atrodas apcietinājumā un gaida sava likteņa izšķiršanos, un daudzi no viņiem patiesībā ir nevainīgi cilvēki, kuriem ir liegta taisnīgas tiesas iespēja.
<P>
Tādējādi šīs debates ir par ļoti personisku jautājumu. Tās nav tikai par cilvēkiem, kuriem ir izvirzīta apsūdzība un piespriests nāvessods, bet arī par daudziem citiem, kurus tas skar, viņu ģimenēm un lielu skaitu citu sabiedrības pārstāvju tikai tāpēc, ka šiem cilvēkiem tiek piemērots sods bez taisnīgas tiesas iespējas. Mums būtu jāpievērš uzmanība arī šādu gadījumu risināšanai.
<SPEAKER ID="033" NAME="Søren Bo Søndergaard" LANGUAGE="DA">
Priekšsēdētājas kundze! Rezolūcijas priekšlikumā, kuru mēs šodien apspriežam, ir pausti mūsu kategoriskie iebildumi pret nāvessodu. Valstīm nav nekāda attaisnojuma bezkaislīgai un apzinātai to kontrolē esošu neaizsargātu cilvēku nonāvēšanai. Tāpēc nāvessods pēc tā būtības ir noziegums. Tomēr bieži vien tas ir vairāk nekā noziegums. Kad cilvēki, kuri ir notiesāti uz nāvi, gadiem ilgi briesmīgos apstākļos gaida soda izpildi, nāvessods kļūst arī par spīdzināšanas veidu. Kad nāvessods tiek izmantots, lai iebiedētu cilvēkus, atturot viņus no pretošanās apspiestībai un diktatūrai, ko mēs, piemēram, esam konstatējuši Irānā, nāvessods kļūst arī par terorisma veidu.
<P>
Kā pietiekami pamatoti norādīja Lochbihler kundze, afroamerikāņu žurnālists Mumia Abu-Jamal šobrīd ir simbols cīņai par nāvessoda atcelšanu. Mumia Abu-Jamal ir "beztiesīgo balss”, kā viņš tika nosaukts, kad 1981. gadā pret viņu izvirzīja apsūdzību par baltā policista slepkavību un piesprieda nāvessodu. Gandrīz 30 gadus pēc tiesas procesa, kurā bija kļūdas un rasistiski mājieni, šīs cilvēks ir gaidījis nāvessoda izpildi. Tādējādi uzmanības vēršana uz Mumia Abu-Jamal gadījumu kā vienu no konkrētajām lietām, uz kuru, cita starpā, turpmāk jānorāda ES pārstāvjiem, izskatot lietu kopā ar ASV pārvaldes iestādēm, administrāciju un, protams, prezidentu, iederas rezolūcijas priekšlikumā. Šis piemērs ir ne mazāk būtisks, jo tas ir bijis Amerikas Savienotajās Valstīs, kuras, protams, daudzās jomās ir ES sabiedrotās. Iespējams, tas ir vēl būtiskāk, jo cīņā pret nāvessodu neiederas dubultstandarti. Šajā cīņā ir piemērojams tikai viens standarts: beznosacījumu nāvessoda noraidījums.
<SPEAKER ID="034" NAME="Mara Bizzotto" LANGUAGE="IT">
Priekšsēdētājas kundze, dāmas un kungi! Mēs visi esam vienisprātis par faktu, ka Eiropai ir jāizmanto tās morālā un politiskā ietekme, lai turpmāk veicinātu nāvessoda atcelšanas mērķa īstenošanu. Tomēr, ja mēs nevēlamies aprobežoties ar abstraktiem paziņojumiem par šādu principu īstenošanu, Eiropas Savienībai ir jāsāk faktiski izmantot tās rīcībā esošie konkrētie instrumenti.
<P>
Piemēram, Eiropai ir jāatceras, ka daudzas trešās valstis, kurās nāvessods joprojām tiek izpildīts, izmantojot nežēlīgākos un barbariskākos veidus, ir valstis, ar kurām Eiropas Savienība ir noslēgusi izdevīgus ekonomiskos un tirdzniecības nolīgumus. Vispirms Eiropai šīm valstīm ir jāatgādina, ka, parakstot šādus nolīgumus, tās ir apņēmušās ievērot pamattiesību standartu minimumu. Šī prasība tiek pastāvīgi ignorēta, kamēr Eiropa raugās citā virzienā.
<P>
Sāksim atklāti apspriest nāvessoda jautājumu ar Ķīnu, Ēģipti, Indiju, Pakistānu, Jemenu, Bangladešu utt., liekot šīm valstīm ievērot saistības, kuras tās ir uzņēmušās attiecībā uz cilvēka cieņas aizsardzību. Līdz šim Eiropa ir nodarbojusies tikai ar sludināšanu. Mēs varam tikai cerēt, lai Eiropa pēc iespējas ātri savus vārdus pārvērstu darbos, ko tā diemžēl daudzos gadījumos nav izdarījusi.
<SPEAKER ID="035" NAME="Bruno Gollnisch" AFFILIATION="NI">
(FR) Priekšsēdētājas kundze, dāmas un kungi! Saistībā ar astoto Pasaules dienu pret nāvessodu esmu domājis par visiem tiem, kurus nāve nav taupījusi: par 200 000 nevainīgiem nedzimušajiem bērniem, no kuriem mēs katru gadu atbrīvojamies Francijā, par Natasha Mougel, jaunu sievieti, kurai bija 29 gadi un kuru pagājušajā nedēļā ar skrūvgriezi nodūra atkārtoti sodīts noziedznieks, par četrus gadus vecu bērnu, kuram pirms dažām dienām tika pārgriezta rīkle netālu no manām mājām Meyzieu, par vecu kungu, kuru janvārī Roquebrune sadūra vīrietis, kurš jau agrāk bija apsūdzēts par uzbrukumiem ar nazi, par seši simti vai septiņi simti nevainīgiem cilvēkiem, kuri katru gadu tiek nogalināti Francijā, un par daudziem tūkstošiem citu cilvēku Eiropā un visā pasaulē, par Marie-Christine Hodeau, Nelly Cremel, Anne-Lorraine Schmitt un daudziem citiem cilvēkiem, kuru vienīgais noziegums bija tas, ka viņi šķērsoja kāda noziedznieka ceļu, kurš ticis atbrīvots pēc pirmā briesmīgā nozieguma paveikšanas, par visiem Dutroux, Evrard un Fourniret līdzīgiem upuriem, kuru dzīves, ja viņi ir palikuši dzīvi, ir sakropļotas uz visiem laikiem, par tiem, kuri, kļūstot par akla terorisma upuriem, gāja bojā Londonā, Madridē un citās vietās.
<P>
Es domāju par viņiem, jo neviens neorganizē upuriem veltītu pasaules dienu, turpretī tiek organizētas viņu slepkavām veltītas dienas, kuri nereti patiešām ir pelnījuši nāvi.
<P>
Valstī, kurā tiek ievērots tiesiskuma princips, un tikai tādā valstī, nāvessods nav valsts noziegums. Tas palīdz aizsargāt sabiedrību un iedzīvotājus pret noziedzniekiem, kuru vienīgais nozieguma izpirkuma veids dažos gadījumos ir nāvessods.
<SPEAKER ID="036" NAME="Olivier Chastel" LANGUAGE="FR">
Priekšsēdētājas kundze, dāmas un kungi! Es varu jums tikai pateikties par sniegtajiem komentāriem, jo gandrīz visos no tiem tika pausts atbalsts mūsu veiktajiem pasākumiem. Man ir skaidrs, ka mēs esam vienisprātis par nozīmi, kāda Eiropas Savienībai ir jāpiešķir šādai rīcībai, lai panāktu nāvessoda atcelšanu.
<P>
Kā es minēju iepriekš un tagad atkārtoju, Augstā pārstāve baronese Catherine Ashton šo jautājumu ir noteikusi par savu personīgo prioritāti.
<P>
Mēs tiešām ceram, ka, kā jau es minēju, Eiropas Savienība kopā ar saviem partneriem Apvienoto Nāciju Organizācijas Ģenerālās asamblejas 65. sesijā saistībā ar rezolūciju gūs apmierinošus rezultātus, kas turpmāk nostiprinās virzību uz vispārēju moratoriju.
<P>
Mēs iebilstam pret nāvessoda piemērošanu visos gadījumos un, es uzsveru, jebkādos apstākļos, jo mēs esam pilnībā pārliecināti, ka nāvessoda atcelšana ir pamatnosacījums cilvēka cieņas aizsardzībai un cilvēktiesību ievērošanai, un mēs turpināsim pieprasīt tā vispārēju atcelšanu.
<P>
Kā jau es minēju iepriekš, secinājumi šajā jautājumā ir skaidri: pašapmierinātība šajā jautājumā neiederas, un tāpēc mēs izmantosim visus iespējamos līdzekļus sava mērķa īstenošanai.
<SPEAKER ID="037" NAME="Priekšsēdētāja">
Esmu saņēmusi piecus rezolūciju priekšlikumus, kas ir iesniegti saskaņā ar Reglamenta 110. panta 2. punktu.
<P>
Debates ir slēgtas.
<P>
Balsošana notiks ceturtdien, 2010. gada 7. oktobrī.
<P>
Rakstiskas deklarācijas (Reglamenta 149. pants)
<SPEAKER ID="038" NAME="Elena Oana Antonescu" LANGUAGE="RO">
Nāvessods aizskar cilvēka pamattiesības uz dzīvību, un tam nav nekāda attaisnojuma. Dažādi pētījumi ir apliecinājuši, ka nāvessodam nav nekādas ietekmes uz noziedzības tendencēm. Tāpēc es vēlētos uzsvērt, ka Eiropai un visai pasaulei ir jārīkojas vienoti, lai panāktu vispārēju nāvessoda atcelšanu valstīs, kurās to joprojām bieži piemēro, kā arī novērstu tā atkārtotu ieviešanu. Saskaņā ar 2009. gada beigu datiem 43 valstu valdības, tostarp viena valsts Eiropā, ir saglabājušas minētā soda piemērošanu. Mums ir jāapsver minētā faktiskā situācija. Mums ir ietekme, lai visā pasaulē pārliecinātu valdības un iedzīvotājus pārtraukt šādas spīdzināšanas izmantošanu, kas nav pieņemama valstīm, kurās ievēro cilvēktiesības. Šis ir prioritārs mērķis, kuru ir iespējams sasniegt, tikai nodrošinot ciešu valstu sadarbību, veicinot informētību un atbalstot izglītību. Es atzinīgi vērtēju Parlamenta rezolūciju par Pasaules dienu pret nāvessodu, uzsverot, ka pilnīga nāvessoda atcelšana joprojām ir viens no svarīgākajiem Eiropas Savienības mērķiem cilvēktiesību jomā.
<SPEAKER ID="999" NAME="Proinsias De Rossa" AFFILIATION="S&amp;D">
rakstiski. - Nāvessods ir galēji nežēlīgs, nehumāns un cilvēku pazemojošs soda veids. Neaizmirsīsim, ka nāvessods, galvenokārt, skar maznodrošinātos cilvēkus. Es iebilstu pret nāvessodu jebkurā gadījumā un jebkādos apstākļos, un es vēlētos uzsvērt, ka nāvessoda atcelšana veicina cilvēka cieņas pastiprināšanos un cilvēktiesību pakāpenisku pilnveidošanos. Šīs rezolūcijas iesniegšanas laiks bija plānots tā, lai tas sakristu ar Eiropas un Pasaules dienu pret nāvessodu. Abas šīs dienas tiek atzīmētas 10. oktobrī. ES ir galvenā dalībniece un finansējuma sniedzēja cīņā par nāvessoda atcelšanu visā pasaulē, un tās pasākumi šajā jomā ir tās galvenā ārpolitikas prioritāte cilvēktiesību jomā. Eiropas Savienība kopš 1997. gada Apvienoto Nāciju Organizācijas Cilvēktiesību komisijā ir veiksmīgi atbalstījusi ikgadējas rezolūcijas izstrādi, kurā pausts aicinājums atcelt nāvessodu, vienlaicīgi nosakot moratoriju nāvessoda piemērošanai. Es mudinu ES iestādes dubultot centienus un izmantot visus tām pieejamos diplomātiskos un sadarbības atbalsta instrumentus, lai strādātu nāvessoda atcelšanas labā.
<SPEAKER ID="998" NAME="Anneli Jäätteenmäki" LANGUAGE="FI">
Nāvessods ir neatgriezenisks un nehumāns soda veids, kas pārkāpj cilvēktiesības. Tas ir nežēlīgs un pazemojošs sods, un iespējams, ka tas tiek piespriests nevainīgam cilvēkam. Nav pierādīts, ka nāvessods novērstu vai būtiski samazinātu noziedzību. Tas, ka 43 valstīs joprojām to piemēro, rada dziļu nožēlu. Nāvessoda aizliegums ir viena no Eiropas Savienības cilvēktiesību politikas prioritārajām jomām. Esmu gandarīta, ka šodien, Pasaules dienā pret nāvessodu, Eiropas Parlaments pauž stingru nostāju pret nāvessodu, kurš būtu jāaizliedz visā pasaulē. To nekādos apstākļos nevar uzskatīt par taisnīgu soda veidu. Paldies!
<SPEAKER ID="039" NAME="Monica Luisa Macovei" AFFILIATION="PPE">
rakstiski. - Atzīmējot Pasaules un Eiropas dienu pret nāvessodu, es atgādinu, ka šis Parlaments ir vienots savos iebildumos pret nāvessodu. Tā iemesls ir fakts, ka nāvessods grauj cilvēka cieņu un ir pretrunā tiesību aktiem starptautisko cilvēktiesību jomā. Pētījumi apliecina, ka nāvessodam nav būtiskas preventīvas ietekmes uz noziedzību un turklāt tas nesamērīgi ietekmē maznodrošinātos iedzīvotājus. Neraugoties uz minētajiem faktiem, vairāk nekā 20 000 cilvēku pasaulē pašlaik gaida nāvessoda izpildi, un daudzi no viņiem ir Eiropas pilsoņi. Mums šajā Parlamentā ir jāturpina pretoties nāvessoda piemērošanai jebkādos apstākļos un jāatbalsta starptautisks beznosacījumu nāvessoda moratorijs. Mums ir arī jāmudina valstis nodrošināt precīzus un oficiālus statistikas datus par nāvessoda piemērošanu. Saskaņā ar mūsu līgumiem Parlamentam ir jāpiekrīt starptautiskiem nolīgumiem ar trešām valstīm. Tos noslēdzot, mums ir jāņem vērā šo valstu nostāja nāvessoda jautājumā.
<SPEAKER ID="997" NAME="Kristiina Ojuland" AFFILIATION="ALDE">
rakstiski. - Pasaules diena pret nāvessodu ir nopietns iemesls, lai mēs atcerētos apbēdinošo faktu, ka 43 pasaules valstīs nāvessods tiek joprojām piemērots. Es pilnībā piekrītu priekšsēdētājam Jerzy Buzek, kurš, atklājot plenārsēdi, uzsvēra, ka nonāvēšanu nekad nevar uzskatīt par taisnīgu rīcību. Es atzinīgi vērtēju Eiropas Parlamenta rezolūciju, kurā apliecināta Eiropas Savienības apņemšanās panākt nāvessoda atcelšanu visā pasaulē un aicinājums valstīm, kuras piemēro nāvessodu, nekavējoties pasludināt nāvessoda izpildīšanas moratoriju. Tomēr es vēlētos redzēt, lai šī vārdiskā apņemšanās būtu konkrētāk atspoguļota faktiskajās Eiropas Savienības un tās dalībvalstu politiskajās attiecībās ar trešām valstīm. Jautājuma nozīmīguma izcelšana 10. oktobrī ir lietderīga, tomēr mums ir jādara vairāk, ja vēlamies gūt faktiskus panākumus. Eiropas Savienībai ir jārīkojas saskaņoti, un nāvessoda atcelšanai tās darba kārtībā ir jābūt faktiskai prioritātei, lai tā cilvēktiesību un cilvēka cieņas jomā būtu sava līderes tēla cienīga.
<SPEAKER ID="040" NAME="Justas Vincas Paleckis" LANGUAGE="LT">
Šobrīd nāvessodu piemēro 43 valstīs. Lielākā daļa nāvessodu tiek izpildīti Ķīnā, Irānā un Irākā. Ķīnā vien tika veikti 5000 nāvessodu jeb 88 % no visiem pasaulē izpildītajiem nāvessodiem. Arī atsevišķās ES dalībvalstīs vairākums iedzīvotāju atbalsta nāvessodu. Pasaulē kopumā ir vēl vairāk šādu valstu. Galvenais arguments ir tāds, ka šāds soda veids acīmredzot attur iespējamos noziedzniekus no nozieguma veikšanas un samazina noziedzību. Tomēr statistika liecina, ka situācija ir citāda. Es atbalstu šo rezolūciju, jo es uzskatu, ka nāvessoda instrumentu vieta ir muzejā. Stingrās pret Baltkrieviju - vienīgā valsts Eiropā, kurā piemēro nāvessodu - vērstās prasības pie pirmās izdevības atcelt nāvessodu ir pamatotas. Baltkrievijā nāvessoda izpilde joprojām ir valsts noslēpums. Uz nāvi notiesāto radinieki nezina, vai notiesātie vēl ir dzīvi vai vairs nav, jo to cilvēku mirstīgās atliekas, kuriem ir izpildīts nāvessods, netiek atdotas šo cilvēku vecākiem vai bērniem.
<SPEAKER ID="996" NAME="Cristian Dan Preda" LANGUAGE="RO">
Lai gan pret nāvessodu vērstā kampaņa jau ir viena no Eiropas Savienības prioritātēm cilvēktiesību jomā, jaunā Eiropas Ārējās darbības dienesta izveide sniedz mums piemērotu izdevību atkārtoti apliecināt nozīmi, kādu mēs šim jautājumam piešķiram ES līmenī. Lai mēs spētu īstenot efektīvu kampaņu, ir būtiski nošķirt, no vienas puses, atsevišķās valstīs gūtos panākumus un, no otras puses, kritisko situāciju citās valstīs. Tāpēc, lai arī mūs satrauc fakts, ka ASV tiek joprojām piemērots nāvessods, mums ir jāatzīst, ka pēdējo desmit gadu laikā Amerikas Savienotajās Valstīs izpildīto nāvessodu skaits ir sarucis par 60 %. No otras puses, mums ir jāpauž stingrs nosodījums Ķīnas valdībai, kuras 2009. gadā pieļauto un izpildīto nāvessodu skaits ir lielāks nekā visas pasaules kopīgais rādītājs. Es asi nosodu faktu, ka pēc tam, kad pirmo reizi jaunāko laiku vēsturē Eiropā 2009. gadā nevienam cilvēkam netika piespriests nāvessods, Baltkrievijas pārvaldes iestādes piesprieda nāvessodu diviem cilvēkiem un, iespējams, izpildīs šo sodu šā gada laikā. Noslēgumā es vēlos teikt, ka, tāpat kā priekšsēdētājs Buzek kungs, uzskatu, ka nāvessoda piemērošana nekādos apstākļos nevar tikt uzskatīta par taisnīgu rīcību.
<SPEAKER ID="041" NAME="Joanna Senyszyn" LANGUAGE="PL">
Nāvessoda izmantošana ir balstīta maldīgajā pārliecībā, ka soda bardzība attur citus no noziegumu izdarīšanas. Būtībā tā nav soda bardzība, kas nosaka tā nozīmi noziedzības novēršanā, bet gan soda neizbēgamība. Tāpēc ir būtiska efektīva noziedznieku vajāšanas un sodīšanas sistēma. Ir svarīgi, lai tie, kuri pārkāpj likumu, apzinātos, ka viņi tiks aizturēti un sodīti.
<P>
Lielākā daļa nāvessodu 2009. gadā tika izpildīti Ķīnā, Irānā, Saūda Arābijā, Ziemeļkorejā un ASV. Nav konstatēts, ka nāvessoda piemērošana samazinātu smagāko noziegumu biežumu. Tāpēc savas attīstības gaitā civilizētās valstis atteicās no nāvessoda piemērošanas, sākumā atsakoties no konkrētiem nāvessoda izpildes veidiem, piemēram, nāvessoda uz rata, saraušanas gabalos ar zirgiem, sadedzināšanas uz sārta un uzsēdināšanas uz mieta, jo tās ir soda prakses, kas ļauj vaļu zemiskākajiem instinktiem un vairo nežēlību sabiedrībā.
<P>
Polijā nāvessoda atjaunošanu aizstāv labā spārna konservatīvās partijas, kuras sabiedrības iebiedēšanu uzskata par valdības uzdevumu. Šādas metodes sabiedrībā izraisa bailes un nedrošību par to, kas gaidāms tuvākajā nākotnē, un tas, savukārt, rada vēl lielāku nežēlību un noziedzību. Tādējādi nāvessoda ietekme ir pretēja cerētajam rezultātam. Tāpēc ir būtiski cilvēkus pienācīgi izglītot par šo jautājumu un informēt sabiedrību, ka nāvessods neatrisina smagāko noziegumu problēmu.
<SPEAKER ID="042" NAME="Csaba Sógor" LANGUAGE="HU">
Nāvessods ir aizliegts Eiropas Padomes dalībvalstīs un tādējādi visās 27 ES dalībvalstīs, bet daudzās pasaules valstīs tas joprojām ir ikdienas prakse. Apbēdina fakts, ka daudzos gadījumos nāvessods tiek piespriests nevis par tradicionāliem noziegumiem, bet par neatlaidīgu, drosmīgu politisko vai reliģisko uzskatu paušanu vai par kultūras ieražu pārkāpšanu. Eiropa ir nonākusi pie atziņas, ka tā nevar pieņemt tiesību aktus, kuri atļauj vardarbīgu cilvēka dzīvības atņemšanu. Ir pienācis laiks nelokāmi apstiprināt šo saprātīgo atziņu un izplatīt to tajās pasaules valstīs, kurās šobrīd ir citādi uzskati. Kultūru daudzveidība un dažādi pasaules uzskati ir cilvēces civilizācijas bagātināšanās avots, un nekādi tiesību akti nevar attaisnot nāvessoda izmantošanu praksē.
<SPEAKER ID="043" NAME="Róża Gräfin von Thun und Hohenstein" LANGUAGE="PL">
Diemžēl "cilvēks nav skaists dzīvnieks”, ja drīkstu citēt dižo poļu filozofi Barbara Skarga. Mūsu, brīvu un demokrātisku Eiropas Savienības dalībvalstu, iedzīvotāju vidū ir daudzi nāvessoda atbalstītāji. Tas ir šausminoši, tomēr tā ir patiesība.
<P>
Par laimi, nāvessods Eiropas Savienības tiesību aktos nav atļauts, un nevienas Savienības dalībvalsts valdība, pat populistiskākā no tām, nevar ieviest nāvessodu. Tomēr, ņemot vērā Eiropas Savienības vērtības un veidu, kādā Savienība tās aizsargā, tai būtu jāizmanto sava ietekme attiecībās ar citām valstīm, un tā arī vēlas to darīt. Tāpēc ir būtiski, lai mēs rīkotos pasaules līmenī. Iespējams, Beļģijas prezidentūras ierosinātā Pasaules diena pret nāvessodu ir solis šajā virzienā. Es ceru, ka tā vērsīs mūsu uzmanību uz šo svarīgo jautājumu un nostiprinās katra cilvēka cieņu un mūsu atbildību par cilvēktiesību standartiem Eiropas Savienībā, kā arī tajās pasaules daļās, kurās piemēro nāvessodu.
<SPEAKER ID="044" NAME="Zbigniew Ziobro" LANGUAGE="PL">
Eiropas Savienība ir noteikusi nāvessoda piemērošanas aizliegumu. Tas ir Eiropas valstīs noritējuša procesa rezultāts, lai gan šajā kontinentā joprojām ir daudz nāvessoda atbalstītāju. Es nedomāju, ka Eiropas Parlamenta uzdevums ir pieņemt nostāju par nāvessoda preventīvo ietekmi, jo īpaši tāpēc, ka virkne nesen -galvenokārt ASV universitātēs - veiktu pētījumu apliecina, ka nāvessodam ir preventīva ietekme. Mūsu uzdevums ir rūpēties par savas sabiedrības drošību.
<P>
Attiecībā uz šobrīd Eiropas Savienībā spēkā esošajiem tiesību aktiem mums ir jāatceras, ka gluži tāpat kā mēs pieprasām cieņu pret mūsu lēmumiem, arī mums būtu jāciena citu demokrātisko sabiedrību uzskati un nebūtu jāuzspiež minētajām sabiedrībām sava ideja par taisnīgumu. ASV, Japānas un Dienvidkorejas sabiedrībām ir tiesības noteikt tādus likumus, kādi tām šķiet piemēroti. Tomēr mums Eiropā būtu jāatceras, ka atteikšanās no nāvessoda nedrīkst nozīmēt iecietību pret briesmīgāko no noziegumiem, proti, slepkavību. Šādos gadījumos mums ir jāpiemēro bargi sodi, kuriem ir iebiedējošs iespaids un kuri nodrošina vainīgā izolāciju, piemēram, mūža ieslodzījums bez nosacītas atbrīvošanas iespējas. Jo, ja mēs vēlamies dzīvot drošā sabiedrībā, mūsu rīcībā ir jābūt bargiem tiesību aktiem, lai vērstos pret tām personām, kuras pārkāpj cilvēka pamattiesības, proti, tiesības uz dzīvību, un kuras turklāt ir gatavas tās pārkāpt atkārtoti un nogalināt nevainīgus cilvēkus.
<SPEAKER ID="045" NAME="Jarosław Leszek Wałęsa" AFFILIATION="PPE">
rakstiski. - Turpinot mūsu darbu, lai panāktu pilnīgu nāvessoda atcelšanu, ir būtiski apzināties, ka pasaulē vēl ir 58 valstis, kuras, nosakot sodu krimināllietās, joprojām piemēro nāvessodu, un vēl dažas valstis, kuras piemēro nāvessodu izņēmuma gadījumos, piemēram, attiecībā uz kara laika noziegumiem. Eiropas Savienība ir kopīgiem spēkiem aktīvi strādājusi, lai panāktu šādas nehumānās prakses atcelšanu, un mūsu neatlaidīgais darbs būs auglīgs. Tomēr šajā jomā vēl ir veicams liels darbs. Mums Eiropā ir kaimiņvalstis, kurās nāvessods vēl nav pilnībā atcelts, un mums tas ir jāņem vērā, turpinot darbu, lai panāktu šī soda veida pilnīgu atcelšanu. Esmu pārliecināts, ka, pastāvīgi sazinoties un risinot problēmas, mēs gūsim panākumus. Lai gan ir skaidrs, ka šis nāvessods pārkāpj cilvēka pamattiesības, daudzu kultūru tiesību akti ir balstīti uz citiem faktoriem, piemēram, reliģiju, tradīcijām un varu. Minētie faktori īpaši apgrūtina nāvessoda atcelšanu, tomēr tas ir mūsu - ne tikai kā Parlamenta deputātu, bet arī kā cilvēku - pienākums turpināt nenogurdināmo darbu, lai faktiski pārtrauktu šāda soda veida izmantošanu.
