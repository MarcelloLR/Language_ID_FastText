<CHAPTER ID="020">
Vienas minūtes runas par politiski svarīgiem jautājumiem (turpinājums)
<SPEAKER ID="046" NAME="Jim Higgins" AFFILIATION="PPE-DE">
Priekšsēdētāja kungs, eCall sistēma motorizētajos transportlīdzekļos ir nozīmīgs uzlabojums, lai sekmētu avārijas dienestu nokļūšanu negadījuma vietā pēc iespējas ātrāk. Ierīce palīdz noteikt precīzu negadījuma vietu, tādējādi nodrošinot, ka medicīnas, policijas un ugunsdzēsības dienesti notikuma vietā var ierasties pēc iespējas ātrāk. Tas ir sevišķi būtiski lauku apvidos un izolētos apvidos un īpaši ceļu satiksmes negadījumos, kuros iesaistīts viens transportlīdzeklis.
<P>
Šobrīd daudzās ES valstīs eCall ir iekļauts visu jauno transportlīdzekļu standarta aprīkojumā. Diemžēl tā nav pieejama manā valstī, Īrijā, kur joprojām ir pārāk augsts nāves gadījumu līmenis. Es uzskatu, ka sistēmai vajadzētu būt obligātai visās dalībvalstīs.
<P>
Runa ir par dzīvību glābšanu, un šī ierīce noteikti glābj dzīvības. Šī iemesla dēļ es aicinu Komisiju uzstāt, ka visas dalībvalstis pieprasa visu jauno mehānisko transportlīdzekļu aprīkošanu ar šo ierīci.
<SPEAKER ID="047" NAME="Vladimír Maňka" AFFILIATION="PSE">
- (SK) Saskaņā ar Slovākijas Zinātņu akadēmijas Socioloģijas institūta pētījumu ungāru izcelsmes Slovākijas iedzīvotāji ir lepni par to, ka ir Slovākijas Republikas pilsoņi. Šādu uzskatu pauž vairāk nekā 70 % iedzīvotāju, kas ir lielākais īpatsvars Slovākijas Republikas vēsturē.
<P>
Šis rezultāts ir nepārprotams un atspēko to politiķu sūdzības, kuri cenšas pārliecināt Eiropu, ka Slovākijā tiek diskriminēta ungāru minoritāte. Tā vietā, lai sēstos pie sarunu galda, daži no maniem kolēģiem Eiropas Parlamenta sēžu zālē divus gadus ir devuši priekšroku saziņas metodei, kas iekšpolitikas situāciju padara vēl radikālāku.
<P>
Es gribētu aicināt tos cilvēkus, kam rūp mierīga Ungārijas un Slovākijas līdzāspastāvēšana, sniegt atbalstu to abu premjerministru centieniem, kuri tikās sestdien, lai saskaņotu rīcību cīņā pret ekstrēmismu un vadītu abas valstis virzienā uz labām kaimiņattiecībām.
<P>
Es novērtēju faktu, ka divas dienas pēc sarunām Ungārijas premjerministrs noteica pasākumus, kas radīs izmaiņas tiesību normās par ekstrēmismu. Tas būs visefektīvākais līdzeklis pret tiem, kuri apdraud šī reģiona demokrātiju un joprojām paliek nesodīti.
<SPEAKER ID="048" NAME="Eoin Ryan" AFFILIATION="UEN">
Priekšsēdētāja kungs, viens no ES Baltās grāmatas par sportu pamatelementiem ir rasisma novēršana, jo sevišķi futbola sacensību laikā. Diemžēl rasisms ir vērojams Skotijas Futbola līgā, un mēs par to paužam dziļu nožēlu. Daži spēlētāji, kuri pieteicās spēlēt Īrijas labā, tika pakļauti rasistiska rakstura vardarbībai un bija spiesti dziedāt "Bada dziesmu”, kas ir liels apvainojums ne tikai spēlētājiem, bet arī Īrijas iedzīvotājiem.
<P>
Es atbalstu faktu, ka Skotijas Futbola līga un arī bijušais Apvienotās Karalistes iekšlietu ministrs John Reid šajā jautājumā nekavējoties rīkojās. Taču rasisms nav pieļaujams, lai kur tas arī būtu vērojams, un es uzskatu - mums visiem ir jāpieceļas un jāpasaka, ka tas ir pilnīgi nepieņemami un nekādā gadījumā nav pieļaujams.
<SPEAKER ID="049" NAME="Milan Horáček" AFFILIATION="Verts/ALE">
(DE) Priekšsēdētāja kungs, ES un Krievijas pagājušās piektdienas augstākā līmeņa sanāksmē Nicā tika nolemts 2. decembrī turpināt sarunas par jaunu partnerattiecību nolīgumu ar Krieviju par spīti faktam, ka dažas dalībvalstis izteica bažas un joprojām nav atrisināti tādi atsevišķi jautājumi kā turpmāki pasākumi Gruzijā un Kaukāzā.
<P>
Es ar lielām raizēm esmu vērojis notikumus Krievijā. Valsts dome diezgan neizprotami ir nobalsojusi par prezidenta pilnvaru termiņa pagarināšanu uz sešiem gadiem. Cilvēktiesības joprojām tiek noniecinātas kā to demonstrēja gadījums ar uz pieciem gadiem ieslodzītā uzņēmēja Mikhail Khodorkovsky bijušo darbinieci Svetlana Bakhmina. Iestādes joprojām atsakās izsniegt atļauju viņas atbrīvošanai no Sibīrijas cietuma, kaut arī viņa ir pēdējā grūtniecības stadijā. Sarunu laikā Eiropas Savienība nedrīkst piekāpties Krievijas šantāžas mēģinājumiem attiecībā uz enerģētiku, un tai ir jārisina cilvēktiesību jautājums.
<SPEAKER ID="050" NAME="József Szájer" AFFILIATION="PPE-DE">
(HU) Priekšsēdētāja kungs, dāmas un kungi, vienas no Eiropas iedzīvotāju svarīgākajām tiesībām ir tiesības brīvi pārvietoties. Kad mēs pirms gada atvērām Šengenas robežas, uz konkrētu jauno dalībvalstu, piemēram, Austrijas un Čehijas, Ungārijas un Slovākijas, kā arī Ungārijas un Austrijas robežām radās dīvaini šķēršļi. Austrijas iestādes netālu no manas dzimtās pilsētas novietoja izkārtni "Aizliegts iebraukt ar automašīnu” uz ceļa, kas parasti automašīnām ir brīvi pieejams.
<P>
Tā kā, mūsuprāt, šis nepatīkamais traucēklis ierobežo vienu no svarīgākajām Eiropas iedzīvotāju tiesībām, tiesības brīvi pārvietoties, mani kolēģi Othmar Karas, Lívia Járóka un es simboliski pārklājām izkārtni ar ES karogu, protestējot pret šo traucēkli, kas vietējos iedzīvotājos izraisa lielu aizkaitinājumu.
<P>
Šodien mums, godājamie deputāti, vairs nav jācīnās pret "dzelzs priekškaru” - es vairākkārt esmu no savas dzimtās pilsētas atvedis īstā "dzelzs priekškara” daļu - bet tikai pret dažām "Iebraukt aizliegts” izkārtnēm, tomēr es uzskatu, ka Eiropas vārdā vajadzētu novākt arī tās.
<P>
Kas attiecas uz Ungārijas un Slovākijas konfliktu, es vēlos teikt tikai to, ka tie, kas protestē pret ekstrēmistiem, gūtu uzticību tikai, ja būtu rīkojušies tāpat arī tad, kad koalīcijas loceklis Ján Slota izteica paziņojumus pret ungāriem un aicināja izraidīt ungārus no Slovākijas.
<SPEAKER ID="051" NAME="Kristian Vigenin" AFFILIATION="PSE">
Priekšsēdētāja kungs, šogad mēs pieminam Kristallnacht grautiņu 70. gadadienu. Šķiet, ka kopīgās atmiņas kļūst aizvien vājākas kopš mēs visā pasaulē un tostarp arī Eiropas demokrātijā saskaramies ar pieaugošu ekstrēmismu saistībā ar rasismu, ksenofobiju, antisemītismu un agresīvu nacionālismu.
<P>
Gatavojoties 2009. gada Eiropas vēlēšanām, PSE grupa ir pārliecināta, ka politiskie pārstāvji var pozitīvi ietekmēt vispārēju savstarpējās cieņas un izpratnes veicināšanu.
<P>
PSE grupa ir apņēmusies veidot izpratni par kultūru un reliģiju daudzveidību kā sabiedrību savstarpējas bagātināšanās avotu. Mēs vienmēr uzsveram - valsts pārstāvjiem vajadzētu atturēties no paziņojumiem, kas veicina cilvēku grupu nozākāšanu. Es vēlētos paust apmulsumu par to, ka PPE grupa ir izraudzījusies par savu galveno partneri un joprojām dod priekšroku Bulgārijas partijai, kuras vadītājs augstu vērtē Staļina, Hitlera un Mao nostāju; kurš uzskata, ka tālākais ceļš uz integrāciju ir uztiept katram jaundzimušajam, kurš nepieder pie bulgāru etniskās izcelsmes, sarakstu ar bulgāru vārdiem. Cilvēks, kas saka - Bulgārijā dzīvo bulgāri, bet turki dzīvo Turcijā un, ja kāds ir turks, tad viņam vajadzētu doties uz Turciju.
<P>
Es gribētu zināt, vai jūs, priekšsēdētāja kungs, vai PPE grupa atbalsta tādu pašu pieeju attiecībā uz Vācijā dzīvojošajiem etniskajiem turkiem. Es uzsveru, cik būtiska ir rūpīga Eiropas partiju partneru izvēle, jo, kvalitātes vietā dodot priekšroku kvantitātei, pirmām kārtām cietīs PPE ticamība, dalībvalstu politiskās sistēmas un, protams, parasto labējo vēlētāju uzticība.
<SPEAKER ID="052" NAME="Priekšsēdētājs">
Kristian Vigenin, tā kā jūs uzrunājāt mani personīgi, es atļaušos norādīt, ka Eiropas Parlaments pagājušajā pirmdienā Briselē noturēja ļoti aizkustinošu Kristallnacht pieminēšanu.
<P>
Kas attiecas uz manu piederību partijai, es šeit darbojos kā priekšsēdētājs, nevis partijas loceklis, lai gan es, zināms, jūtos piederīgs savai partijai. Jums vajadzēs vērsties pie atbildīgajām personām, jo šāds jautājums nav uzdodams priekšsēdētājam.
<SPEAKER ID="053" NAME="Nicolae Vlad Popa" AFFILIATION="PPE-DE">
(RO) Mēs pirmām kārtām atzinīgi vērtējam nesenajā G 20 sanāksmē pieņemto rīcības plānu, kā arī José Manuel Barroso un prezidenta Nicolas Sarkozy īpašo ieguldījumu. Galīgie lēmumi lika pārdomāt Eiropas Savienības dalībvalstu apspriesto un pieņemto stratēģiju.
<P>
Mums vajadzētu atzinīgi novērtēt arī visu dalībnieku apņemšanos kopīgiem spēkiem censties novērst pašreizējo finanšu sektora krīzi. Šobrīd cilvēki nav ieinteresēti strīdos, bet gan reālos risinājumos. Savstarpēja atkarība rada divpusējas saziņas kanālus, kas ļauj izvērsties krīzei, bet tie var palīdzēt izvērst arī ekonomisko atveseļošanos.
<P>
Rumānijas gadījumā līdz ar bezdarbu ikvienā ES valstī divkāršā ātrumā paaugstinās arī bezdarba līmenis mūsu jaunās ekonomikas valstī. Vispirms tas notiek tādēļ, ka ārzemēs strādājošie tiek sūtīti atpakaļ uz dzimteni un attiecīgi krītas ārzemju uzņēmumu piedāvāto darbavietu skaits, kas samazina viņu darbību.
<P>
Pašlaik bezdarbs ir jāanalizē visas Eiropas Savienības līmenī, bet risinājumi ir jāīsteno un jāfinansē šī kanāla abām pusēm.
<SPEAKER ID="054" NAME="Gábor Harangozó" AFFILIATION="PSE">
(HU) Liels paldies, priekšsēdētāja kungs! Dāmas un kungi, es gribētu pievērst jūsu uzmanību spiedienam uz kukurūzas tirgu, kas ir īpaši jūtams Centrāleiropā. Centrāleiropas augstā ražas, nelabvēlīgo starptautiskā tirgus noteikumu un svārstīgās peļņas iespaidā konkrētos Ungārijas reģionos cenas ir pazeminājušās krietni zem intervences līmeņa.
<P>
Ražotāju vārdā un tirgus stabilitātes interesēs mums ir jāveic pasākumi. Pašreizējos apstākļos Ungārija pati nav spējīga uzpirkt pārpalikumu, tomēr ir arī citi veidi, kā iespējams stabilizēt tirgu. Vispirms ir jāpalielina intervences daudzums valstīm, kurās nav jūras ostu. Šajā ziņā sistēmai ir jādarbojas kā drošības tīklam, kā bija sākotnēji paredzēts.
<P>
Otrkārt, to valstu labā, kurās nav jūras ostu, ir jāizsludina konkurss par eksportu uz trešām valstīm. Visbeidzot, ir jāizveido īpašas privātās glabātavas. Šie pasākumi ievērojami mazinās situācijas pasliktināšanos un palīdzēs mūsu audzētājiem piemēroties ārkārtas apstākļiem. Paldies par jūsu uzmanību!
<SPEAKER ID="055" NAME="Priekšsēdētājs">
Šī punkta izskatīšana ir pabeigta.
