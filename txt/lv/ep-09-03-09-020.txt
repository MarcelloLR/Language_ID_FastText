<CHAPTER ID="020">
Romu sociālais stāvoklis un labāka piekļuve ES darba tirgum (īss izklāsts). 
<SPEAKER ID="185" NAME="Priekšsēdētāja">
Nākamais punkts ir M. Kósáné Kovács ziņojuma Par romu sociālo stāvokli un labāku piekļuvi ES darba tirgum īss izklāsts Nodarbinātības un sociālo lietu komitejas vārdā.
<SPEAKER ID="186" NAME="Magda Kósáné Kovács" LANGUAGE="HU">
Paldies, priekšsēdētājas kundze! Komisār, dāmas un kungi! Pēc vairāku mēnešu darba es iesniedzu Parlamentam ziņojumu par romu sociālo stāvokli un labāku piekļuvi darba tirgum; šis ziņojums pauž mūsu nopietno atbildību par romu nākotni Eiropā, jo šīs etniskās minoritātes pārstāvju skaitu var pielīdzināt vienas dalībvalsts iedzīvotāju skaitam.
<P>
Pēdējo mēnešu laikā vajadzība rīkoties nav samazinājusies, bet gan ir kļuvusi vēl neatliekamāka. Pasaules finanšu krīze ir izbrāzusies cauri Eiropai un tās izraisītās ekonomiskās pārmaiņas atkal nopietni skar sociāli mazaizsargātās grupas, sevišķi romus. Lielākās sabiedrības daļas pieaugošās un pamatotās bažas par eksistenci rada auglīgu vidi naidam pret minoritātēm, to diskriminācijai, sociālajai atstumtībai un vainošanai visās nelaimēs. Šis ir veiksmīgs brīdis ar simbolisku nozīmi, jo ziņojums par romu sociālo stāvokli jāpieņem tajā pašā nedēļā, kad Parlaments gatavojas nākamajai Padomes sanāksmei un, pamatojoties uz Eiropai kopīgo solidaritātes principu, meklē ne vien līdzekļus krīzes pārvarēšanai, bet arī iespēju samazināt nelabvēlīgo psiholoģisko spriedzi un iztikas līdzekļu apdraudējumu.
<P>
Pēdējās desmitgadēs mēs esam sapratuši, ka, izmantojot esošās pārdales sistēmas, dinamiska ekonomikas attīstība automātiski nepiedāvā mobilitāti ikvienam līdz pat zemāko sociālo slāņu pārstāvjiem. Gluži pretēji, mēs esam novērojuši, ka, ja politika neatbalsta iespēju vienlīdzības principu, tad tieši attīstības periodu laikā sociāli mazaizsargāto grupu stāvoklis var pasliktināties. Tagad mūsu uzdevums ir mobilizēt resursus krīzes pārvarēšanai un ekonomikas izaugsmes veicināšanai, lai 10 miljoni romu kļūtu par atveseļošanas procesa dalībniekiem, nevis par krīzes upuriem. Nodarbinātības un sociālo lietu komitejas vairākums pieņēma nostāju, kas pauž, ka ir nepieņemami, ka ievērojama romu tautības iedzīvotāju daļa dzīvo apstākļos, kas līdzinās apstākļiem attīstības valstīs. Desmitiem tūkstošu romu bērnu vēl aizvien uzaug nošķirtās skolās, kurās tie nevar iegūt konkurētspējīgas zināšanas, un visu mūžu tie cieš no atstumtības un diskriminācijas radītajiem ievainojumiem. Miljoniem romu dzīvo graustos, kuros nav tekoša ūdens un kanalizācijas, un bieži tajos nav arī elektrības, un viņu paredzamais dzīves ilgums, salīdzinot ar vairākuma dzīves ilgumu, ir par 10 līdz 20 gadiem īsāks. Profesionālās izglītības trūkuma dēļ viņi strādā gadījuma darbus un viņu dzīves veids nepārtraukti liecina par diskrimināciju. Un visdrausmīgākais ir tas, ka šis stāvoklis burtiski pastiprina viņu atstumtību, izraisa naidīgas valodas un etniskus konfliktus. Kurš gan nav dzirdējis teicienu: "Čigāns neko negrib mainīt savā dzīvē, viņš drīzāk zags, nekā strādās”?
<P>
Šī situācijas galvenokārt sakņojas apstāklī, ka romu dzīves kvalitāte ir palikusi jaunattīstības valsts līmenī; tas savukārt pastiprina noslieci uz atstumtību, un naida kokā briest vardarbības augļi. Vardarbību var novērst, vienīgi izskaužot to pašā saknē. Tas attiecas ne vien uz Centrāleiropas un Austrumeiropas valstīm, kuras alkst miera, bet tas skar arī ikvienu Eiropas pilsoni. Mēs nedrīkstam arī aizmirst, ka novecojošās Eiropas pamatintereses prasa nodrošināt, lai to apdzīvotu izglītoti, strādājoši pilsoņi, kas spēj samaksāt nodokļus, sociālās iemaksas un apdrošināšanu, nevis nelaimīgi cilvēki, kas atkarīgi no sociālās palīdzības. Par to runāts ziņojumā, ar ko jūs šodien iepazīstaties.
<P>
Lai veiktu nepieciešamos pasākumus, Eiropas Savienības dažādajām iestādēm obligāti ir jāpārstrādā vispārējā politika romu jautājumā un plānveidīgi jāveic šīs politikas īstenošana. Lai dalībvalstu labi domātajiem, bieži vien dārgajiem, un kolektīvās gribas trūkuma dēļ neefektīvajiem centieniem, piešķirtu jaunu pavērsienu ir vajadzīgs kopējais lēmums Eiropas līmenī. Es vēlos sirsnīgi pateikties maniem kolēģiem, kuru būtiskie ierosinājumi palīdzēja man izstrādāt šo aptverošāko ziņojumu. Gatavība sadarboties varētu palīdzēt veicināt izpratni par to, ka tā nav Eiropas Savienības izvēle, bet gan nepieciešamība, nekavējoties integrēt šo milzīgo potenciālo darbaspēku, kam ir gadsimtu gaitā iegūta pieredze pielāgoties apkārtējiem apstākļiem. Paldies jums par pacietību!
<SPEAKER ID="187" NAME="Jacques Barrot">
Komisijas priekšsēdētāja vietnieks. - (FR) Priekšsēdētājas kundze, Kósáné Kovács kundze, dāmas un kungi, vispirms es vēlos pateikties Kósáné Kovács kundzei par ziņojumu, kas atbalsta mūsu kopējās pūles veicināt romu sociālo iekļaušanu.
<P>
Kósáné Kovács kundze, Komisija piekrīt jums, ka romu atstumtības galvenie cēloņi ir: sociālā segregācija, šķēršļi piekļuvei izglītībai, diskriminācija, kas traucē viņiem pilnībā iesaistīties darba dzīvē un kas liedz piekļuvi precēm un pakalpojumiem, un galvenokārt - un jūs to ļoti veiksmīgi uzsvērāt - ar viņiem saistītie aizspriedumi un stereotipi.
<P>
Komisija atbalsta arī Eiropas Parlamenta ilgtspējīgu risinājumu priekšlikumus, sevišķi jūsu uzsvērtās bērnu attīstības iespējas pirmsskolas vecumā, mikrokredītu attīstību uzņēmējdarbības un pašnodarbinātības stiprināšanai, un struktūrfondu līdzekļu mērķtiecīgu pielietošanu. Komisija uzskata ka efektīvu, ilgtspējīgu risinājumu īstenošanai nepieciešama visu galveno dalībnieku līdzdalība, tostarp, noteikti, pašu romu līdzdalība to politikas jomu attīstībā, īstenošanā un pārraudzībā, kas attiecas uz viņiem.
<P>
Turklāt Komisija uzskata, ka romu iekļaušanai labāk būtu izmantot Kopienas instrumentus un politikas jomas, ka jāiepazīstas ar veiksmīgāko pieredzi, piemēram, ACCEDER programmu Spānijā vai segregācijas novēršanas centieniem Ungārijā. Lai šī politika būtu efektīva, tai jābūt mērķtiecīgai un, lai sasniegtu mērķi - sociālo integrāciju, jāņem vērā romu kopienu īpašais stāvoklis.
<P>
Kósáné Kovács kundze, iedvesmojoties no jūsu ziņojuma, Komisija turpinās atbalstīt romu sociālo iekļaušanu, pastiprinot visu romu tautības pārstāvju, sevišķi sieviešu un bērnu, individuālās tiesības, Eiropas līmenī saskaņos politikas pamatnostādnes, ņemot vērā romu problēmas, sevišķi tās, kas saistītas ar nodarbinātību un sociālo atstumtību, un efektīvāk izmantos struktūrfondu un Eiropas Sociālā fonda līdzekļus un, visbeidzot, stiprinās romu pilsoniskās sabiedrības iestāžu darbību.
<P>
Es vēlos pateikties jums, Kósáné Kovács kundze, par ziņojumu. Es varu jums teikt, ka mēs ar kolēģi komisāru V. Špidla apzināmies šo problēmu nopietnību. Es gribētu piebilst, ka Pamattiesību aģentūra iesniegs mums divus ziņojumus par romu stāvokli, un es ceru, ka tie ļaus mums ierosināt un atbalstīt tos pasākumus, kurus jūs mums tikko ļoti labi izskaidrojāt.
<P>
Paldies, Kósáné Kovács kundze, un paldies Parlamentam par atbalstu!
<SPEAKER ID="188" NAME="Priekšsēdētāja">
Ar to mēs beidzam šo darba kārtības punktu. Balsošana notiks trešdien.
<P>
Rakstiskas deklarācijas (Reglamenta 142. pants)
<SPEAKER ID="999" NAME="Corina Creţu  " LANGUAGE="RO">
Risinot romu problēmas Eiropas līmenī, mums jāņem vērā, ka viņi, pat ja viņi ir atstumtie, ir tādi paši pilsoņi kā mēs. Pārstāvju organizācijām un romu kopienām ir aktīvi jāiesaistās iekļaušanas politikas izstrādāšanas procesā.
<P>
Jāpalielina pasākumu skaits, kas uzlabotu viņu dzīves apstākļus un piekļuvi izglītībai un veselības aprūpei. Šie ir minimālie nosacījumi, kas nepieciešami, lai viņi spētu dabūt un saglabāt darbu tajās valstīs, kurās viņi dzīvo. Mobilitātes iespējas viņus ir ietekmējušas pilnīgi pretēji, tās vēl vairāk ir pasliktinājušas diskrimināciju. Sievietes ir vēl neaizsargātākas, jo viņas ir pakļautas dažādiem diskriminācijas veidiem - diskriminācijai dzimuma, etniskās piederības un sociālā stāvokļa dēļ.
<P>
Valstu programmas atstumtības un nabadzības izskaušanai ir devušas pieticīgus rezultātus. Ekonomikas krīzi nekādā gadījumā nevar izmantot par attaisnojumu tam, lai neīstenotu sociālās iekļaušanas programmas. Jebkurā gadījumā tas ir iemesls saskaņotai rīcībai.
<P>
Romiem, tāpat kā citām mazāk aizsargātām sabiedrības grupām, var nākties dārgi maksāt krīzes seku dēļ. Itālijā novērotās dīvainās reakcijas ir brīdinājums. Mēs varam vai nu meklēt risinājums, vai arī meklēt vainīgos. Labējie vienmēr ir centušies vainot citus, galvenokārt, neaizsargātākos. Būdama kreiso pārstāve, es labāk meklētu risinājumus.
<SPEAKER ID="189" NAME="Lívia Járóka  " AFFILIATION="PPE-DE">
rakstiski. - (HU) Es vēlētos paust atzinību Kósáné Kovács kundzei par ziņojumu, kas piedāvā romu kopienas sociāli ekonomiskā stāvokļa vispārēju analīzi. Viņas ziņojumā formulēti vairāki tālredzīgi ieteikumi, kas, piemēram, aicina Komisiju savās tehniskajās politikas jomās ņemt vērā to, kā šīs politikas jomas ietekmē romus un ieteic attīstības programmās ieviest vienotu prasību sistēmu. Dalībvalstu nepamatotie plāni un izšķērdīgie projekti, vairākumu no kuriem finansē Eiropas Savienība, nav devuši patiesus rezultātus. Mums vajadzīgs kopējais rīcības plāns, kas balstās uz pārliecinoša juridiskā pamata, un kas ar sankciju palīdzību spēj nodrošināt dalībvalstu saistību īstenošanu. Romu kopienas jāiesaista plānošanas, īstenošanas un uzraudzības procesā, sākot no zemākā līmeņa līdz pat starptautiskajām konsultatīvajām iestādēm; jānosaka vienoti standarti un termiņi, lai pārliecinātos, ka ieguldītie finanšu līdzekļi ir izlietoti efektīvi.
<P>
Nabadzība un sociālā atstumtība ir ierobežota konkrētos reģionos, un pētījumos skaidri iezīmējās Eiropas nabadzības karte. Vairākums romu dzīvo nelielos reģionos, kas "nolemti izmiršanai”, un viņu dzīves kvalitātes saglabāšana pat pašreizējā līmenī prasa milzīgus līdzekļus. Ilgtermiņā tas var paralizēt budžetu un draudēt ar plašākas sociālās kohēzijas sabrukumu. Tāpēc Kopienas stratēģijai jārada iespēja nekavējoties iejaukties šajos reģionos, izmantojot konkrētas programmas, ko finansē no ES līmenī piešķirtajiem attīstības fondu līdzekļiem, kam jāspēj risināt problēmas visā to sarežģītībā; šai stratēģijai jānodrošina arī caurlaidība fondu starpā, ja nepieciešams, ieviešot katram reģionam īpašus atbalsta veidus.
<SPEAKER ID="190" NAME="Rumiana Jeleva  " AFFILIATION="PPE-DE">
rakstiski. - (BG) Būdama labējo pārstāve, es ticu ikviena pilsoņa ieguldījumam sabiedrības vispārējās labklājības un izaugsmes nodrošināšanā. Manuprāt, visu sociālo grupu integrācijai sabiedrībā un sociālajai kohēzijai jābūt mērķim, ko jāsasniedz bez populisma izpausmēm un skaļiem saucieniem. Romu ilgtspējīgai, efektīvai integrācijai jābalstās uz viņu ieguldījumu ekonomikā un ikviena šīs tautas pārstāvja iesaistīšanu darba tirgū.
<P>
Manā valstī, kas nebūt nav izņēmums, romi dzīvo sociālā atstumtībā un nabadzībā. Viņu izglītība praktiski apstājas ļoti agrīnā vecumā. Bulgārijas Zinātņu akadēmijas 2007. gadā veiktais pētījums patiesībā pierāda, ka augstskolu beigušo romu skaits praktiski līdzinās nullei: tas ir tikai 0,2 %. Izglītības trūkums romus nostādu uz darba tirgus viszemākā pakāpiena un tas viņu vidū rada ļoti augstu bezdarba līmeni. Lai efektīvāk integrētu romus sabiedrībā, līdztekus izglītības jautājumam jāuzlabo arī viņu dzīves apstākļi, un viņi aktīvāk jāiekļauj darba tirgū. Tomēr to visu var īstenot tikai ar pašu romu līdzdalību, ar viņu aktīvu, apzinātu vēlēšanos mainīt savu situāciju. Es uzskatu, ka tas ir mūsu visu galvenais uzdevums.
<SPEAKER ID="191" NAME="Katalin Lévai  " AFFILIATION="PSE">
rakstiski. - (HU) Pagājušo gadu notikumi rāda, ka beidzot ir pienācis laiks nopietni risināt Eiropas Savienībā dzīvojošo romu situāciju ekonomikas, kultūras un veselības aizsardzības jomās. Zināmu reģionu neizdevīgais sociālais stāvoklis ir pasliktinājies gandrīz līdz traģiskam apmēram, un pašreizējā ekonomikas krīze draud mums ar sociālu sprādzienu. Tāpēc es īpaši atzinīgi vērtēju Magda Kósáné Kovács ziņojumu, kurā meklēts šīs nopietnās problēmas risinājums. Es esmu apmierināta arī ar ziņojumā izvirzītajiem mērķiem, taču nepietiek vienīgi ar situācijas novērtējumu, informācijas kampaņām un pilsoniskās sabiedrības pastiprinātu iesaistīšanu. Mums jāveic konkrēti, apņēmīgi pasākumi izglītības jomā un jārada darba vietas.
<P>
Ja šo mērķu sasniegšanai nebūs pieejami pietiekami finanšu resursi, tad šī iniciatīva paliks vien tukši vārdi. Mums vajadzīga ES stratēģija romu jautājumā, un, lai sasniegtu ierosinātos mērķus, jāietekmē dalībvalstu politika ekonomikas, izglītības un veselības aizsardzības jomās; tikai tādā veidā būs iespējams nodrošināt cilvēka cieņu 10 miljonu plašajai romu kopienai un paātrināt viņu integrāciju.
<P>
Ir nepieciešams Eiropas romu stāvokļa uzlabošanas stratēģijas rīcības plāns; un tāpēc es ceru, ka atradīsies cilvēki, kuri gribēs turpināt šajā ziņojumā aizsākto darbu, kas iespējams, turpināsies vairākos Parlamenta sasaukumos.
<SPEAKER ID="192" NAME="Pier Antonio Panzeri  " AFFILIATION="PSE">
rakstiski. - (IT) Kamēr Itālijas valdības pieeja romu jautājumam nav bijusi pilnīgi konsekventa, un, raugoties no humanitāro principu viedokļa, tā dažkārt ir bijusi pat ārkārtīgi apšaubāma, Eiropā vienmēr ir veikti pasākumi, lai saglabātu sarežģīto līdzsvaru starp integrāciju un drošību. Tāds piemērs ir Eiropas Parlamenta rezolūcija par romu sociālo stāvokli un labāku piekļuvi ES darba tirgum.
<P>
Atkārtotā pievēršanās ārkārtas likumdošanas pasākumiem, lai risinātu romu jautājumus, nepārprotami norāda uz nespēju risināt problēmu, kas nebūt nav jauna. Tā vietā ir nepieciešama sistemātiska pieeja un saskaņoti, ilgtermiņa risinājumi izglītības, veselības aprūpes un, vissvarīgāk, darba tirgus politikas jomās, jo nodarbinātība un izglītība rada labvēlīgu attieksmi sabiedrībā un atvieglo integrāciju.
<P>
Eiropa aicina izbeigt diskriminējošo praksi, kad romus izdzen no viņu apdzīvotajiem graustu rajoniem, un tās vietā izstrādāt konkrētus mājokļu projektus, kas atrisinātu šo kopienu dzīves vietu problēmu.
<P>
Īsi sakot, mēs prasām konsekventas politiskas izvēles, kas apvieno solidaritāti ar atbildību, kas ļaus mums piedāvāt šīs kritiskās situācijas līdzsvarotu risinājumu, citādi mēs varam zaudēt varu pār to. Mēs labi apzināmies, ka mums jāveic sarežģīts maršruts, taču citādāk mēs nevaram sasniegt galamērķi.
<SPEAKER ID="193" NAME="Rovana Plumb  " AFFILIATION="PSE">
rakstiski. - (RO) Es gribētu aicināt Komisiju pieņemt konkrētus pasākumus, kas atbalstītu romu integrāciju darba tirgū, nodrošinot finansējumu izglītībai un pārkvalifikācijai, kā arī pasākumus, kuru mērķis ir tiesību aktu stingra piemērošana cīņai pret diskrimināciju nodarbinātības jomā.
<P>
Es vēlos atkārtot, ka EK ir nepieciešams izveidot speciālistu departamentu, lai atbalstītu sadarbību starp Komisiju un valstu valdībām, ar mērķi īstenot projektus, kas paredz romu tautības iedzīvotāju sociālo, ekonomisko un kultūras integrāciju.
<SPEAKER ID="998" NAME="Daciana Octavia Sârbu  " AFFILIATION="PSE">
rakstiski. - (RO) Mēs visi apzināmies, ka problēma, ko izvirza romu stāvoklis, ir ne vien katras atsevišķas dalībvalsts problēma, bet tā ir arī Eiropas problēma, un tā jārisina Eiropas līmenī.
<P>
Es gribētu uzsvērt, ka jaunajām dalībvalstīm sevišķi vajadzīgs ES atbalsts romu integrācijai gan sociālajā vidē, gan darba tirgū.
<P>
Ir labi zināms, ka romu skaits, kuriem nav piekļuves Eiropas Savienības darba tirgum, izraisa bažas. Tāpēc mēs nedrīkstam atlikt efektīvu Eiropas programmu izstrādāšanu, kas, pirmkārt, uzlabotu romu pieeju izglītībai un pārtrauktu bezdarbu kā dzīves veidu, ko katra nākamā paaudze pastāvīgi pārmanto no iepriekšējās paaudzes.
<P>
Brīvā pārvietošanās, ko pašlaik izmanto jauno dalībvalstu romu tautības iedzīvotāji, nenozīmē to, ka tā ir atvieglojusi piekļuvi ES darba tirgum. Mēs visi varam apstiprināt, ka romu migranti citās dalībvalstīs ir eksportējuši tikai savu nabadzību.
<P>
Pašreizējās ekonomikas krīzes apstākļos romu tautības pilsoņiem ir aizvien grūtāk piekļūt darba tirgum, un tas nozīmē, ka milzīgs skaits šo cilvēku dzīvo zem nabadzības sliekšņa.
<P>
Tāpēc mūsu galvenais izaicinājums ir mudināt darba devējus ekonomikas krīzes apstākļos piedāvāt darba vietas lielākajai minoritātei Eiropā.
<SPEAKER ID="997" NAME="Dushana Zdravkova" AFFILIATION="PPE-DE">
rakstiski. - (BG) Dāmas un kungi!
<P>
Kósáné Kovács kundzes ziņojums par romu sociālo stāvokli un labāku piekļuvi ES darba tirgum atspoguļo Eiropas Parlamenta augsto politiskās atbildības līmeni pret Eiropas pilsoņiem pasaules ekonomikas krīzes kulminācijas brīdī. Ziņojumā detalizēti izcelti visi galvenie uzdevumi, kas saistīti ar Eiropā lielākās etniskās mazākumtautības ekonomiskās situācijas uzlabošanu un sociālo iekļaušanu. Šajā krīzes laikā mums ir svarīgi aizstāvēt tās vērtības, uz kurām balstās mūsu savienība, un pasargāt mūsu sabiedrības vājākos locekļus.
<P>
Izglītības nodrošināšana romiem, nodarbinātības politikas īstenošana konkrētās jomās, garantēta piekļuve veselības aprūpei, un, visbeidzot, taču tas ir ne mazāk svarīgi - atbalsts cīņā par romu sieviešu vienlīdzību, - ar šādiem līdzekļiem ilgtermiņā jārisina problēmas, ar ko saskaras šī Eiropas sabiedrības daļa.
<P>
Ziņojumā noteikti un skaidri izvirzīts princips iesaistīt nevalstiskās organizācijas un romus sociālās iekļaušanas politikas izstrādāšanā un īstenošanā. Es esmu pārliecināta, ka tagad, kad mēs ieejam Romu integrācijas desmitgades ceturtajā gadā, dalībvalstīm, īstenojot šo plaša mēroga Eiropas projektu, daudz nopietnāk jāņem vērā Komisijas konkrētie ieteikumi.
<P>
Paldies par uzmanību!
