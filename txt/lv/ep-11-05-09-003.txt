<CHAPTER ID="003">
Priekšsēdētāja paziņojumi
<SPEAKER ID="007" NAME="Priekšsēdētājs">
Sākumā vēlos izteikt dažus paziņojumus. Šodien mēs atzīmējam Eiropas dienu. Lielāko dienas daļu esmu pavadījis Florencē, kura, kā zināms, ir Eiropas Universitātes institūta mītnes vieta un kurā arī notiek Eiropas Festivāls. Šeit notika arī konference par Eiropas Savienības stāvokli, kā arī man bija iespēja satikt Eiropas Universitātes institūta studentus.
<P>
Šodien mēs svinam 61. gadadienu kopš Roberta Šūmaņa (Robert Schuman) ievērojamās deklarācijas pieņemšanas, kas pavēra ceļu Eiropas Savienības izveidei, un līdz šim brīdim mēs kopā esam sasnieguši ļoti daudz. Roberts Šūmanis būtu lepns par mūsu sasniegumiem. Savienības dibinātāji saprata, ka krīzes pastāv, lai tās pārvarētu un lai palīdzētu mums veidot stabilu pamatu nākotnei, tāpēc šodien, 9. maijā, atceroties pagātni, mēs pilnveidojam tagadni un ar cerību raugāmies nākotnē.
<P>
Otrkārt, pašlaik Eiropas Savienība ir pilntiesīga dalībniece starptautisku jautājumu risināšanā. Apvienoto Nāciju Organizācijas Ģenerālā asambleja apstiprināja šo lēmumu 3. maijā un piekrita Eiropas Savienības dalībai Apvienoto Nāciju darbā ar pārliecinošu balsu vairākumu. Eiropas Savienības pārstāvji varēs uzstāties ar runu Ģenerālajā asamblejā un iesniegt grozījumus, par ko vienojušās ES dalībvalstis. Par šo kopīgo sasniegumu jāpateicas gan dalībvalstīm, Komisijai un Padomei, gan Eiropas Parlamentam. Mūsu viedoklim un rīcībai ir jābūt vienotai. Ir svarīgi rīkoties kopīgiem spēkiem, piemēram, lai izlemtu par turpmāko rīcību Ziemeļāfrikā, kur situācija kļūst arvien saspringtāka, kā arī lai meklētu risinājumu Sīrijas un Bahreinas jautājumā.
<P>
Treškārt, 17. maijā mēs atzīmēsim Starptautisko dienu pret homofobiju Eiropas Savienībā. Eiropas Savienība
<P>
cīnās pret diskrimināciju visās jomās gan Eiropā, gan ārpus tās robežām. Homofobija nav izņēmums. Ar nožēlu jāsaka, ka joprojām visā pasaulē cilvēki tiek vajāti, spīdzināti un pat nogalināti. Pienākums aizsargāt diskriminācijai pakļauto sabiedrības daļu ir ietverts mūsu galvenajos tiesību aktos - Līgumā un Pamattiesību hartā. Mēs turpināsim pildīt šo pienākumu.
<P>
Un, visbeidzot, ceturtkārt, Eiropas Parlaments asi nosoda nāvessoda izpildi vienam no vīriešiem, kuru Gazas joslā par sadarbību ar Izraēlu uz nāvi notiesāja armijas tribunāls. Eiropas Savienība vienmēr ir bijusi pret nāvessodu. Atgriešanās pie nāvessodu izpildes apdraud centienus panākt ilgstošu pamieru Palestīnā.
