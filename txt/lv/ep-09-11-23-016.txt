<CHAPTER ID="016">
Vienas minūtes runas par politiski svarīgiem jautājumiem (turpinājums) 
<SPEAKER ID="043" NAME="Priekšsēdētājs">
Mēs turpinām vienas minūtes runas par politiski svarīgiem jautājumiem.
<SPEAKER ID="044" NAME="Jörg Leichtfried" AFFILIATION="S&amp;D">
(DE) Priekšsēdētāja kungs! Notiekot klimata pārmaiņām un globālai sasilšanai, ir skaidrs, ka mums ir jāsamazina siltumnīcefektu izraisošo gāzu emisijas un jātaupa enerģija. Šajā jomā ES ar lielākiem vai mazākiem panākumiem vienmēr ir centusies rādīt priekšzīmi. Reizēm vērojami acīmredzami centieni, cīnoties ar problēmām, zaudēt arī lietderīgo, kā tas notiek, piemēram, tā saucamās Ekodizaina direktīvas gadījumā.
<P>
Manā vēlēšanu apgabalā darbojas ļoti veiksmīgs uzņēmums Austria Email AG, kurš ražo elektriskos apkures katlus. Austrijā tas ir īpaši praktiski un noderīgi, jo lielākā daļa elektrības tiek saražota hidroelektrostacijās, un tādējādi tā ir videi nekaitīga enerģija.
<P>
Šobrīd šķiet, ka Ekodizaina direktīva aizliegs šādu apkures katlu turpmāku izmantošanu, un to vietā cilvēki būs spiesti izmantot gāzes ūdens sildītājus vai gāzes plītis, kas, manuprāt, ir nesaprātīgi, jo gāzes ierīces ir videi kaitīgākas nekā šie apkures katli. Turklāt Austrijā patlaban ir apdraudētas aptuveni 400 darbavietas.
<P>
Tas nebija mūsu centienu mērķis. Tā ir negatīva attīstība. Ja mēs vēlamies aizsargāt vidi, mums ir jāpieņem saprātīgi, izdevīgi un, galvenais, piemēroti pasākumi. Tomēr mēs nedrīkstam riskēt ar darbavietām tāda produkta labā, kurš nešķiet īpaši lietderīgs.
<SPEAKER ID="045" NAME="Véronique De Keyser" AFFILIATION="S&amp;D">
(FR) Priekšsēdētāja kungs! Televīzijas kanāls Euronews ir vērā ņemams logs uz pasauli, un es esmu ļoti iecienījusi šo kanālu, bet mani nereti pārsteidz tajā pārraidīto reklāmu saturs.
<P>
Šorīt, ieslēdzot televizoru, es redzēju Maķedonijas reklāmu. Vai zināt, kas tajā bija teikts? "Nodokļu paradīze uzņēmējiem, vidējā alga 370 eiro, 10 % ienākumu nodoklis” utt.
<P>
Ja Maķedonija šādi domā pieteikt sevi dalībai Eiropas Savienībā, un, ja es pajautātu saviem vēlētājiem: "Vai jūs vēlaties, lai Maķedonija pievienotos ES?”, - esmu pārliecināta, ka tas nedarbosies. Vai ir pieļaujami, ka laikā, kad mēs Eiropā diskutējam par ārzonām un cīnāmies pret sociālo dempingu, šādas reklāmas kļūst par logu uz sociālu Eiropu? Es tā nedomāju.
<P>
Tāpat es brīnos par Irānas reklāmu; zinot, ka tur joprojām tiek pieļauta publiska nomētāšana ar akmeņiem, mēs ļaujam reklamēt šo "brīnumjauko” valsti.
<SPEAKER ID="046" NAME="Pat the Cope Gallagher" AFFILIATION="ALDE">
Priekšsēdētāja kungs! Mēs visi esam dzirdējuši par plūdiem Īrijā, kas notika šajā nedēļas nogalē, nodarot ievērojamus postījumus daudziem mājokļiem, uzņēmumiem, lauksamniecībām, ceļiem un ūdensapgādes sistēmām. Atjaunošanas darbu izmaksas, lai gan par tām vēl ir pāragri spriest, reģionā varētu lēst ap 500 miljoniem eiro. Tomēr, lai veiktu visus vajadzīgos pasākumus cīņai ar šādiem plūdiem un nodrošinātu, ka tie vairs neatkārtojas, būtu vajadzīgi miljardi.
<P>
Šķiet, ka Eiropas Solidaritātes fonds varētu būt pārāk ierobežojošs šādu situāciju risināšanā. Tomēr es joprojām ceru, ka pieteikums tiks izskatīts, bet, ja tas nenotiks, es pieļauju, ka reģionālais pieteikums varētu tikt izskatīts pozitīvi, jo cietusi ir gan valsts ziemeļu, gan rietumu, gan dienvidu daļa. Šajos briesmīgajos plūdos ir cietuši daudzi cilvēki manā vēlēšanu apgabalā, tostarp Galway, Mayo, Clare, Leitrim un Roscommon, kā arī Īrijas dienvidu daļā. Es lūdzu Komisiju pragmatiski un nekavējoties sniegt atbalstu.
<P>
(GA) Priekšsēdētāja kungs, pateicos par doto iespēju izvirzīt šo svarīgo jautājumu par plūdiem manā valstī.
<SPEAKER ID="048" NAME="Ilda Figueiredo" AFFILIATION="GUE/NGL">
(PT) Nesen notikušajā traģēdijā, kuru izraisīja viesuļvētra "Ida”, kas piemeklēja Salvadoru laikposmā no 6. līdz 8. novembrim, gāja bojā apmēram 200 cilvēku, vismaz 18 cilvēku pazuda bez vēsts, 15 000 cilvēku zaudēja savus mājokļus, tika izpostītas 80 skolas, iznīcinātas lauksaimniecības kultūras un tāda būtiska infrastruktūra kā ielas, elektroapgādes tīkli, ūdensapgādes iekārtas, komunikācijas un veselības aprūpes iestādes.
<P>
Ņemot vērā, ka Salvadora ir viena no Centrālamerikas valstīm, kuru visvairāk skārušas ekonomikas un sociālās grūtības, Eiropas Savienībai ir obligāti jāsniedz būtisks atbalsts, lai novērstu dabas katastrofas radīto sociālo sajukumu. Salvadoras valdība lēš, ka, ņemot vērā valsts neaizsargātību pret šādām dabas katastrofām, atjaunošanas darbiem un rekonstrukcijas un riska mazināšanas plāna īstenošanai būs vajadzīgs vairāk nekā viens miljards eiro. Tādēļ tā lūdz Eiropas Savienību piešķirt ārkārtas gadījumiem paredzētos līdzekļus, attiecīgi novirzot tai pieejamos fondus.
<P>
Tas ir lūgums, priekšsēdētāja kungs. Mēs lūdzam to darīt zināmu Eiropas Komisijai un Padomei.
<SPEAKER ID="049" NAME="James Nicholson" AFFILIATION="ECR">
Priekšsēdētāja kungs! Nopietnās problēmas saistībā ar īpašumtiesībām joprojām rada stresu, finanšu problēmas un sirdsēstus tiem daudzajiem Eiropas Savienības iedzīvotājiem, kuri ir ieguldījuši naudu īpašumos tādās valstīs kā Spānija, Bulgārija un Turcija. Tas notiek par spīti daudzu to Parlamenta deputātu saskaņotajiem centieniem, kuri strādā savu vēlētāju vārdā, un par spīti Parlamenta veiktajai ilgajai izmeklēšanai, kura, kā zināms, 2009. gada martā ar atzinīgi novērtēto Auken ziņojumu sasniedza kulminācijas punktu.
<P>
Es esmu saņēmis daudzu vēlētāju sūdzības par problēmām, kuras izraisījuši darījumi ar īpašumu visās minētajās valstīs. Ļoti daudz cilvēku saskaras ar gadījumiem, kad sarežģīto tiesību aktu attiecībā uz zonējumu un urbanizācijas politikas dēļ viņu īpašumi tiek atsavināti, neparedzot nekādu kompensāciju.
<P>
Es esmu ļoti noraizējies, ka ES nerīkojas noteiktāk, lai censtos risināt šo problēmu, lai gan visi ir vienisprātis, ka tas ir Eiropas Savienības iedzīvotāju pamattiesību pārkāpums. Šādas rīcības likumība un morāle labākajā gadījumā ir apšaubāma un sliktākajā gadījumā - atklāj korumpētu pieeju pilsētu attīstībai.
<SPEAKER ID="050" NAME="Nikolaos Salavrakos" AFFILIATION="EFD">
(EL) Priekšsēdētāja kungs! Es vēlos pievienoties deputātu bažām attiecībā uz atšķirībām progresa ziņojumā par Turcijas virzību uz dalību Eiropas Savienībā un laikrakstā "Wall Street Journal Europe” nesen publicētajā rakstā, kurā teikts, ka Turcijas premjerministrs nesenās vizītes laikā Irānā apstiprināja - atbalstot Irānas viedokli -, ka Irānas kodolprogramma, viņa vārdiem sakot, ir izstrādāta tikai miermīlīgos un filantropiskos nolūkos. Šī atšķirība skaidri izpaužas arī tajā, ka Turcijas izturēšanās - piemēram, saistībā ar Sudānas prezidenta vizīti Stambulā 8.-9. novembrī - rada nopietnu problēmu. Tādēļ es būtu ļoti pateicīgs, ja deputāti šīs bažas ņemtu vērā.
<SPEAKER ID="051" NAME="Andrew Henry William Brons" AFFILIATION="NI">
Priekšsēdētāja kungs! Eiropas Savienība gribētu būt demokrātiska savienība, kuru veido 27 demokrātiskas valstis, bet mums ir jāskatās uz lietām reāli. Tikai pirms dažiem gadiem Beļģijā valsts līmenī bija izvērsti pasākumi, lai aizliegtu vienu no lielākajām politiskajām partijām. Apmēram tajā pašā laikā Vācijā notika nesekmīgs mēģinājums aizliegt partiju, pamatojoties uz valsts dienestu iesniegtajiem inkriminējošiem ziņojumiem. Ungārijā valsts līmenī notiek fiziska izrēķināšanās ar opozīcijas partijām, kuru locekļi tiek apcietināti un spīdzināti. Apvienotajā Karalistē valdošās partijas un opozīcijas līdera sponsorētas militāras vienības nežēlīgi apspiež oponentus vai pat rīko pret tiem vērstu bruņotus uzbrukumus.
<P>
Gandrīz visās Eiropas Savienības dalībvalstīs tiek ierobežota nevardarbīga vārda brīvība. Patiesi, Eiropas Savienība ieņem vadošo pozīciju mēģinājumos ar likumu ierobežot domāšanas veidu - dažādas tā sauktās fobijas.
<SPEAKER ID="052" NAME="Georgios Papanikolaou" AFFILIATION="PPE">
(EL) Priekšsēdētāja kungs, ņemot vērā uzsāktās sarunas saistībā ar nolīgumu starp Eiropas Savienību un Turciju par nelegālo imigrantu atpakaļuzņemšanu, es gribētu norādīt, ka mums ir vajadzīgs, lai Turcija apņemtos sadarboties nelegālās imigrācijas izskaušanā. Atgādināšu Parlamentam, ka, ņemot vērā visus nelegālo imigrantu aizturēšanas gadījumus uz Eiropas Savienības robežām, 76,5 % aizturēšanas gadījumu ir notikuši uz Grieķijas robežas. Es labi zinu, ka sadarbība ar trešām valstīm - kā piemēru var minēt Itāliju un Lībiju, Spāniju un Mauritāniju - ir devusi jūtamus rezultātus. Tādēļ mums jāpanāk progress attiecībā uz atpakaļuzņemšanas nolīgumu; Turcijai ir jāsadarbojas ar Frontex, Grieķijas varas iestādēm un Eiropas Savienības iestādēm.
<SPEAKER ID="053" NAME="Tunne Kelam" AFFILIATION="PPE">
Priekšsēdētāja kungs! Eiropas Savienība ir vienīgā starptautiskā misija, lai uzraudzītu, kā tiek īstenota augustā un septembrī noslēgtā vienošanās starp Krieviju un Gruziju. Ashton kundzes pienākums ir skaidri norādīt Krievijai, ka tai jāgarantē, lai ES misijai nekavējoties būtu piekļuve separātiskajām Gruzijas teritorijām.
<P>
Šodien Sanktpēterburgā no Francijas ieradās "Mistral” tipa helikopteru bāzes kuģis. Plāns pārdot Krievijai šo moderno karakuģi ir kā atalgojums Kremlim par Krievijas iebrukumu Gruzijā pagājušajā gadā. Krievijas flotes komandiera skatījumā šāds karakuģis 2008. gada augustā Krievijas flotei būtu ļāvis īstenot misiju 40 minūšu nevis 26 stundu laikā. Šādā gadījumā prezidentam N. Sarkozī nebūtu bijis laika novērst V. Putina mēģinājumu okupēt Gruzijas galvaspilsētu.
<P>
Nodrošināt Krievijas floti ar modernāko NATO tehnoloģiju nozīmē uzņemties atbildību par Kremļa iedrošināšanu īstenot militāros plānus, jau sākot no septembra.
<SPEAKER ID="054" NAME="Alan Kelly" AFFILIATION="S&amp;D">
Priekšsēdētāja kungs! Kamēr mēs debatējam Strasbūrā, puse Korkas iedzīvotāju mājokļu manā vēlēšanu apgabalā Mansterā ir palikuši bez ūdensapgādes - un tas notiek 2009. gadā!
<P>
Korkas Universitātes koledža tika uz nedēļu slēgta, un daudzi manas Alma Mater studenti ir faktiski palikuši bez pajumtes. Nepieredzēti spēcīgo plūdu dēļ Korkā, Tiperarijā, Limerikā un it īpaši Galvejā veikalu īpašnieku, mājsaimniecību un lauksaimnieku zaudējumi ir mērāmi simtiem miljonos eiro.
<P>
Pēc postošajiem plūdiem, kas 2002. gadā pārsteidza Centrāleiropu, Eiropas Savienība izveidoja solidaritātes fondu, lai palīdzētu dalībvalstīm, kuras cietušas tādu dabas katastrofu dēļ kā šie plūdi. Pēdējoreiz šādu palīdzību saņēma mūsu kolēģi Rumānijas ziemeļaustrumos. Noteikumi paredz, ka šo atbalstu var izmantot noteiktos gadījumos, ja notikušas ārkārtējas reģionālas katastrofas.
<P>
Es aicinu priekšsēdētāju J. M. Barroso un komisāru P. Samecki atsaucīgi izskatīt visus no Īrijas saņemtos pieteikumus fonda līdzekļu saņemšanai. Es īpaši aicinu Īrijas valdību steidzami sazināties ar Komisiju, lai iesniegtu pieteikumu. Ir būtiski, lai ES un Parlaments paplašinātu atbalsta piešķiršanu vairākām Īrijas kopienām, kuras cieš milzīgus zaudējumus.
<SPEAKER ID="055" NAME="Csaba Sándor Tabajdi" AFFILIATION="S&amp;D">
(HU) Ungārijas ziemeļu daļas robežu darba meklējumos šķērso desmitiem tūkstoši cilvēku no Slovākijas, un vairāki tūkstoši jau ir pārcēlušies un iekārtojušies uz dzīvi Ungārijas ziemeļos, piemēram, Rajka un citos ciematos. Pateicoties izcilajai infrastruktūrai un Šengenas līgumam, viņi var strādāt Slovākijā un dzīvot Ungārijā. Tas ir lielisks piemērs Eiropas Savienības priekšrocībām.
<P>
Pētījumi liecina, ka Ungārijā dzīvojošie slovaki savā jaunizvēlētajā apvidū jūtas kā mājās, un vietējās varas iestādes patlaban apsver iespēju izveidot slovaku valodā runājošo bērnudārzus un skolas, pat tad, ja viņi nav Ungārijas iedzīvotāji, jo divvalodību Ungārijā uzskata par nozīmīgu vērtību.
<P>
Savukārt Slovākijā notiek tieši pretējais, un ungāru etniskā kopiena, kura šeit pastāv jau tūkstoš gadu, tiek izteikti diskriminēta attiecībā uz valodas tiesībām, jo ungāru valoda ir padarīta par otrās šķiras valodu un pakārtota oficiālajai valodai. Tas ir kauna traips visai Eiropas Savienībai.
<SPEAKER ID="056" NAME="Sonia Alfano" AFFILIATION="ALDE">
(IT) Priekšsēdētāja kungs, dāmas un kungi! Es gribētu vērst Parlamenta uzmanību uz Direktīvā 2001/23/EK ietvertajiem noteikumiem par uzņēmumu īpašnieku maiņu.
<P>
Es vēlos par to runāt tāpēc, ka Itālijas uzņēmumu Eutelia S.p.A., kurš darbojas telekomunikāciju un informācijas tehnoloģiju jomā, klienti uzskata par ļoti nozīmīgu; piemēram, tas sniedz pakalpojumus Itālijas Bankai, Itālijas parlamenta deputātu palātai un Itālijas Senātam. Turklāt šis uzņēmums ir iesaistīts Šengenas projektā, - tātad tā rīcībā ir konfidenciāli dati.
<P>
Uzņēmums Eutelia 2009. gada maijā atbrīvojās no savas IT filiāles, nododot tās īpašumtiesības savam meitasuzņēmumam Agile, kura rīcībā bija tikai 96 000 eiro, ko izmaksāt saviem 2000 darbiniekiem. Pēc tam, 2009. gada oktobrī, 1192 darbinieki saņēma paziņojumu par darba līguma izbeigšanu. Par spīti tam šie cilvēki turpina strādāt. Turklāt jocīgi ir tas, ka manis pieminētie noteikumi tagad paredz īpašas prasības uzņēmējdarbībai attiecībā uz tiem, kuri iegādājas uzņēmuma daļu...
<P>
(Priekšsēdētājs pārtrauca runātāju)
<SPEAKER ID="057" NAME="Cornelia Ernst" AFFILIATION="GUE/NGL">
(DE) Priekšsēdētāja kungs, dāmas un kungi! Man ir pilnīgi nepieņemami Vācijas Federatīvās Republikas veiktie pasākumi romu un citu mazākumtautību pārstāvju izraidīšanai uz Kosovu. Drīzumā gada laikā tiks izraidīti 2500 cilvēki. Šie pasākumi īpaši skar ne vien 10 000 romu tautības pārstāvju, bet arī ēģiptiešu un aškali mazākumtautību pārstāvjus.
<P>
Daudzi no šiem cilvēkiem Vācijā ir nodzīvojuši vairāk nekā desmit gadu, rodot patvērumu no pārvietošanas, vajāšanas un vardarbības. Cilvēki tiek izraidīti arī no Austrijas, Beļģijas, Ungārijas un Francijas. Es iebilstu pret šiem izraidīšanas pasākumiem, jo mazākumtautību, it īpaši romu, situācija Kosovā ir nepanesama. Bezdarba līmenis šajā grupā sasniedz gandrīz 100 %, un Kosovā nav iespējams nodrošināt šiem cilvēkiem apmierinošus izmitināšanas apstākļus. Viņiem ir iespēja dzīvot nometnē vai svina piesārņotajā Mitrovicā. Visbeidzot, es vēlos arī piesaukt Vācijas vēsturisko atbildību pret Otrā pasaules kara upuriem, tostarp romu un sinti tautību pārstāvjiem, kuri tika vajāti un sistemātiski nogalināti. Šajā gadījumā ir jāuzņemas zināma atbildība arī ...
<P>
(Priekšsēdētājs pārtrauca runātāju)
<SPEAKER ID="058" NAME="Nuno Melo" AFFILIATION="PPE">
(PT) Es gribētu jūs brīdināt par bīstamu slimību, kas apdraud skuju kokus Eiropas Savienības mežos, proti, par priedes koksnes nematodi, kuras izcelsmes vieta ir Amerika. Nematode tika atklāta Setubalas reģionā Portugālē, un tā jau ir izplatījusies citos Portugāles un Spānijas apgabalos. Vienīgā efektīvā šīs slimības apkarošanas metode ir koku izciršana vai sadedzināšana.
<P>
Jānorāda, ka meži klāj 38 % Portugāles teritorijas, kurā dzīvo 400 000 zemes īpašnieku. Meži sniedz 14 % IKP, 9 % darbavietu ražošanas jomā un 12 % eksporta apjoma. Eiropas Savienības meži ir apdraudēti, tāpēc ir jāiejaucas, izstrādājot operatīvas rīcības plānu, lai novērstu to, ka šī slimība, kas patlaban ir ierobežota Ibērijas pussalas robežās, izplatās visā Eiropas Savienībā.
<P>
Operatīvās rīcības plānā ir arī jāparedz pietiekami līdzekļi, lai likvidētu šo problēmu, kas rada zaudējumus daudziem uzņēmumiem, liekot tos slēgt, un daudziem strādniekiem, atņemot viņiem iztiku. Eiropas Savienības pienākums ir rīkoties, lai atrisinātu šo problēmu.
<SPEAKER ID="059" NAME="Romana Jordan Cizelj" AFFILIATION="PPE">
(SL) Vispirms es gribētu ļoti asi iebilst pret mana kolēģa, deputāta no Austrijas, izteikumiem par mazākumtautību aizsardzību Slovēnijā. Slovēnijā ir augsti mazākumtautību aizsardzības standarti, un mēs tikai vēlamies, lai kaimiņvalstīs mītošajām slovēņu mazākumtautībām būtu tādas pašas tiesības.
<P>
Tagad es vēlētos pievērsties citam jautājumam. Šajā informācijas tehnoloģiju laikmetā informācija cilvēku starpā izplatās ļoti ātri. Jo satraucošāka ir ziņa, jo ātrāk tā izplatās, un tādējādi informācijas precizitāte paliek otrajā vietā. Visinteresantākais šajā kontekstā ir drukātās ziņas, kas ietekmē cilvēku veselību un diētu.
<P>
Pēdējo nedēļu laikā Slovēnijā ar e-pastu starpniecību tiek izplatīta kļūdaina informācija par Codex Alimentarus (Pārtikas kodekss). Eiropas Parlamenta deputāti šādos gadījumos var iesniegt jautājumus Eiropas Komisijai un nedēļām ilgi gaidīt eksperta atbildi. Tomēr mums ir jābūt spējīgiem rīkoties nekavējoties, jo kaitējums tiek nodarīts ļoti īsā laikposmā.
<P>
Tāpēc es ierosinu, lai Eiropas Komisija apsvērtu iespēju izveidot tiešsaistes informācijas portālu, kurā ikviens iedzīvotājs, kurš vēlas nepastarpināti sazināties ar Komisiju, varētu saņemt atbildi, ilgākais, trīs dienu laikā.
<SPEAKER ID="060" NAME="Ioan Enciu" AFFILIATION="S&amp;D">
(RO) Lisabonas līguma stāšanās spēkā un Stokholmas programmas pieņemšana neapšaubāmi labvēlīgi ietekmēs Eiropas iedzīvotājus jaunajā brīvības, drošības un taisnīguma telpā.
<P>
Prognozes nākamajiem gadiem attiecībā uz nelegālo migrāciju un pārrobežu noziegumiem liecina, ka palielināsies migrantu pieplūdums, tostarp uz Eiropas Savienības austrumu robežas. Šajā gadījumā es runāju par Moldovas Republiku. Sekojot politisko pārmaiņu vēsmām, šī valsts ir skaidri apliecinājusi vēlmi iestāties Eiropas Savienībā, tomēr patlaban tā ir ekonomiski neaizsargāta. Tā ir arī samazinājusi spējas pārvaldīt tādas problēmas kā migrācija un likumpārkāpumi uz valsts robežas. Lai stiprinātu savas ārējās robežas un radītu drošības zonu, Eiropas Savienības pienākums ir sniegt Moldovai ievērojamu ekonomisko atbalstu, palielinot šīs valsts spēju rīkoties.
<P>
Eiropas Savienībai ir steidzami jāierosina Asociācijas nolīgums, kurā noteikti skaidri termiņi attiecībā uz šīs valsts iestāšanos ES. Tas vienkāršos iestāšanās procesu, un sekmīgā sadarbība būs paraugs citām ES kaimiņvalstīm.
<SPEAKER ID="061" NAME="Seán Kelly" AFFILIATION="PPE">
(GA) Priekšsēdētāja kungs, paldies par man doto iespēju pateikt dažus vārdus saistībā ar plūdiem, kas šajā nedēļas nogalē pārsteidza Īriju.
<P>
Kolēģi jau runāja par nepieredzētajiem plūdiem Īrijā šajā nedēļas nogalē. Es apmeklēju dažas no plūdu skartajām vietām manā vēlēšanu apgabalā - Klonmelu, Kilarniju, Bandonu un, protams, Korku, kura jau nedēļu ir palikusi bez ūdens. Arī Korkas Universitātes koledža ir slēgta šo nepieredzēto plūdu dēļ, kurus, iespējams, izraisījušas klimata pārmaiņas, par kurām mēs Parlamentā tik bieži esam runājuši.
<P>
Ir vajadzīgas divas lietas. Pirmkārt, Īrijas valdībai ir jānodrošina, lai tā kopīgi ar vietējām varas iestādēm īstenotu ES Plūdu direktīvu. Tas ir ļoti svarīgi, un tas ir jādara. Otrkārt, Īrijas valdībai jāvēršas pie Eiropas Savienības, lai pieteiktos finansējumam no Eiropas Savienības Solidaritātes fonda, tādējādi nodrošinot ārkārtas palīdzību tiem, kam tā visvairāk vajadzīga, tāpat kā līdz šim tas ir darīts Vācijā, Francijā. Čehijā un Austrijā.
<SPEAKER ID="063" NAME="Zoran Thaler" AFFILIATION="S&amp;D">
Priekšsēdētāja kungs! Divi azerbaidžānu jaunatnes aktīvisti un emuārrakstītāji, Emin Abdullayev un Adnan Hajizade, netaisnīgā tiesas procesā tika notiesāti uz attiecīgi divarpus un diviem gadiem. Viņiem izvirzītās apsūdzības bija safabricētas, un viņi tika apcietināti tikai tāpēc, ka izmantoja savas tiesības uz vārda un biedrošanās brīvību.
<P>
Azerbaidžānas varas iestādēm ir nekavējoties un bez ierunām jāatbrīvo politiskie ieslodzītie Adnan Hajizade un Emin Abdullayev. Padomei, Komisijai un Eiropas Savienības dalībvalstīm ir jārisina šis demokrātijas un cilvēktiesību jautājums ar Azerbaidžānas valdību. Ir jāatgādina Azerbaidžānai, ka demokratizācija ir viens no Austrumu partnerības mērķiem, un Azerbaidžāna ir šīs partnerības dalībniece. Azerbaidžānai kā Eiropas Padomes dalībvalstij un Eiropas Savienības partnerei ir jāpilda savas saistības.
<SPEAKER ID="064" NAME="Georgios Toussas" AFFILIATION="GUE/NGL">
(EL) Priekšsēdētāja kungs! ASV un NATO imperiālistiskā politika, sniedzot atbalstu Izraēlai, attiecību uzlabošana un ES un Izraēlas Asociācijas nolīgumā ietvertie jautājumi ir pastiprinājuši Izraēlas agresiju un neiecietību pret palestīniešu tautu. Statistikas dati liecina, ka šis gads palestīniešu tautai ir bijis viens no asiņainākajiem. Izraēlas armijas militārās operācijas "Svina lietus” laikā vien tika nogalināti 1443 palestīnieši, Izraēlas cietumos bez tiesas sprieduma nelikumīgi ieslodzīti 9600 palestīniešu, apkaunojošo mūri, kura garums jau sasniedz 450 kilometrus, plānots pagarināt līdz 750 kilometriem, Rietumkrastā un Austrumjeruzalemē tiek iznīcināti mājokļi un infrastruktūra. Mēs apliecinām savu solidaritāti ar palestīniešu tautu un aicinām nekavējoties rast taisnīgu un ilgtspējīgu risinājumu Palestīnas jautājumā - izveidot neatkarīgu Palestīnas valsti, atjaunojot 1967. gada robežas, ar galvaspilsētu Austrumjeruzalemē; valsti, kurai ir suverenitāte pār savu teritoriju un robežām un kura veiks vajadzīgos pasākumus bēgļu atpakaļuzņemšanai un visu to arābu teritoriju atgūšanai, kuras Izraēla ir okupējusi kopš 1967. gada.
<SPEAKER ID="065" NAME="Kinga Göncz" AFFILIATION="S&amp;D">
(HU) Es vēlētos vērst jūsu uzmanību uz jautājumu, par kuru runāja Cornelia Ernst kundze. Es runāju par Dienvidslāvijas kara laikā pārvietoto un piespiedu kārtā emigrējušo cilvēku pārvietošanas procesa sākumu, uzreiz pēc sarunām par atpakaļuzņemšanas nolīgumiem un šo nolīgumu parakstīšanas. Šis process ir sācies gan saskaņā ar brīvprātības principu, gan piespiedu kārtā, galvenokārt iesaistot Kosovā dzīvojošās mazākumtautības, it īpaši romus, kuri šā procesa dēļ ir nonākuši ļoti sarežģītā situācijā.
<P>
Manuprāt, ir ļoti svarīgi, lai mēs ņemtu vērā starptautisko organizāciju ieteikumus attiecībā uz šo pārvietošanas nolīgumu īstenošanu. Mēs zinām, ka Kosovā nav piemērotas sociālās un ekonomiskās infrastruktūras, lai uzņemtos rūpes par šiem cilvēkiem. Tas, kas notiek, ir nožēlojami. Es uzskatu, ka Eiropas Parlaments šajā gadījumā nedrīkst klusēt.
<SPEAKER ID="066" NAME="Evelyn Regner" AFFILIATION="S&amp;D">
(DE) Priekšsēdētāja kungs! Pagājušajā ceturtdienā tika publicētas ziņas par neiedomājami šaušalīgajām slepkavībām Peru. Saskaņā ar aģentūras ziņojumiem vairāku gadu garumā kāda banda nogalināja cilvēkus, nocērtot tiem galvas, un no viņu ķermeņiem izņēma taukus, kurus pārdeva Eiropas kosmētikas ražošanas uzņēmumiem par 10 000 eiro litrā. Vai šīs ziņas ir patiesas?
<P>
Jebkurā gadījumā tās ir neticami šaušalīgas slepkavības. Saņemot šādas briesmīgas ziņas, mūsu pienākums ir noskaidrot, vai izplatītā informācija ir patiesa. Lai kā, eiropiešiem noteikti ir jānoskaidro šis jautājums, lai izslēgtu iespēju, ka Eiropas farmācijas vai kosmētikas ražošanas uzņēmumi būtu jebkādā veidā saistīti ar šīm prātam neaptveramajām slepkavībām, kā apgalvots minētajos ziņojumos.
<SPEAKER ID="067" NAME="Priekšsēdētājs">
Vienas minūtes runas ir pabeigtas.
<P>
Šoreiz runu bija ievērojami vairāk nekā parasti - ap 40 -, jo mums bija pietiekami daudz laika. Ja būs iespējams, mēs dosim vairāk iespēju uzstāties, nekā noteikts Reglamentā, kurā paredzēts ne vairāk par 30 runām.
