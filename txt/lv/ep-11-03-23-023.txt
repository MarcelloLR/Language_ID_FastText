<CHAPTER ID="023">
Vienas minūtes uzstāšanās (Reglamenta 150. pants)
<SPEAKER ID="304" NAME="Priekšsēdētājs">
Nākamais darba kārtības punkts ir vienas minūtes uzstāšanās par politiski svarīgiem jautājumiem.
<SPEAKER ID="305" NAME="Rareş-Lucian Niculescu" AFFILIATION="PPE">
(RO) Priekšsēdētāja kungs! Eiropas Parlamentā pēdējā laikā daudz ir runāts par pārtikas piegādes ķēdes neatbilstošu darbību Eiropā, un pat tika pieņemts ziņojums par šo jautājumu. Minēšu dažus piemērus no datiem, kas šodien tika publicēti Rumānijā un kuri salīdzinošā aspektā ilustrē Kopienas iekšējā importa preču muitas cenas un cenas veikalu plauktos.
<P>
Kartupeļi tiek ievesti par vidējo cenu 15 euro centi kilogramā, bet veikalos tiek tirgoti par 80 euro centiem kilogramā. Cukurs tiek iegādāts par 50 euro centiem, bet veikalu plauktos tā cena sasniedz EUR 1,15. Putnu gaļa tiek iegādāta par EUR 1,25, bet veikalos pieejama par vidēji EUR 2,10 kilogramā.
<P>
Laikraksts, kurā bija publicēti šie statistikas dati, ziņoja arī par to, ka kartupeļu cena pagājušajā gadā ir pieaugusi par 45 %, bet zelta cena tikai par 40 %. Šāda absurda situācija nav pieļaujama, un es uzskatu, ka Eiropas Komisijai un Eiropas Parlamentam ir jārod tai risinājumi.
<SPEAKER ID="306" NAME="Vasilica Viorica Dăncilă" AFFILIATION="S&amp;D">
(RO) Priekšsēdētāja kungs! Klimata pārmaiņu vai dabas katastrofu skarto pasaules teritoriju skaits arvien pieaug. Pavisam nesens piemērs ir traģiskā situācija Japānā.
<P>
Eiropas Savienības kopējai lauksaimniecības politikai ir jārisina šie izaicinājumi un arī jāgarantē nodrošinātība ar pārtiku, jo šī ir pasaules mēroga stratēģiska problēma.
<P>
Iedzīvotāju skaita pieaugums nosaka nepieciešamību pēc lielāka pārtikas daudzuma, bet, ņemot vērā pieejamos pārtikas krājumus, jāsecina, ka mums tās arvien vairāk trūkst. Tiesības uz pārtiku ir pamattiesības, tāpēc nodrošinātība ar pārtiku ir viena no Eiropas Savienības prioritātēm, un tādai tai jābūt arī turpmāk. Saistībā ar kopējo lauksaimniecības politiku īstenotās stratēģijas ir jāatbalsta, nodrošinot tām pienācīgu finansējumu, kas ļauj šīs problēmas atbilstoši risināt.
<P>
Es uzskatu, ka kopējai lauksaimniecības politikai piešķirtais finansējums ir jāsaglabā vismaz pašreizējā apjomā vai pat ir jāpielāgo jaunajām, palielinātajām vajadzībām, kuras nosaka dabas katastrofas un kuras nevar attiecināt uz kādu konkrētu valsti vai tautu, varbūt vienīgi uz noteiktu ģeogrāfisko reģionu.
<SPEAKER ID="307" NAME="Cristian Silviu Buşoi" AFFILIATION="ALDE">
Priekšsēdētāja kungs! Es vēlētos izmantot šo iespēju, lai uzsvērtu, cik svarīga ir sirds un asinsvadu slimību profilakse, jo šo slimību dēļ visās 27 dalībvalstīs ik gadu mirst gandrīz 2 miljoni iedzīvotāju. Dažās valstīs, piemēram, Rumānijā, šīs slimības veido 50 % no visiem nāves cēloņiem. Šādu hronisku slimību ārstēšana ir arī būtisks finansiāls slogs veselības aprūpes sistēmām, un tā apmērs visā ES sasniedz aptuveni EUR 92 miljardus gadā.
<P>
Mums ir jāturpina centieni veicināt veselīgu dzīvesveidu un vairot izpratni par sirds un asinsvadu slimībām. Mums, Eiropas Parlamenta deputātiem, ir jāuzlabo saziņa ar iedzīvotājiem par pārmērīgas alkohola lietošanas, neveselīga uztura un mazkustīga dzīvesveida bīstamajām sekām. Šis ir vienīgais veids, kā mazināt sirds un asinsvadu slimību sastopamību ES iedzīvotāju vidū, un tādējādi arī šo slimību nelabvēlīgo ietekmi uz valstu veselības aprūpes budžetu.
<SPEAKER ID="308" NAME="Oriol Junqueras Vies" AFFILIATION="Verts/ALE">
(ES) Priekšsēdētāja kungs! Nopietnā situācija Fukušimas kodolelektrostacijā ir likusi apšaubīt kodolenerģijas šķietamo atdzimšanu.
<P>
Gadiem ilgi plašsaziņas līdzekļos ir īstenota plaša mēroga kampaņa, mēģinot pārliecināt, ka kodolenerģija ir vienīgais risinājums energoapgādes un klimata pārmaiņu problēmām, kas apdraud mūsu nākotni. Tie ir bijuši visklajākie maldi.
<P>
Četrām kodolenerģijas pamatproblēmām (augstās izmaksas, drošība, kodolatkritumi un kodolieroču izplatīšanas risks), kuru dēļ 20. gadsimta 80. gados jau tika piedzīvota katastrofa, vēl nav rasts pieņemams risinājums.
<P>
Visu iepriekšminēto iemeslu dēļ būtu jāsāk īstenot kodolelektrostaciju pakāpeniskas slēgšanas un demontāžas posmu, vispirms šos pasākumus veicot elektrostacijās, kurās jau ir notikuši bīstami negadījumi, piemēram, Vandeļosas II elektrostacijā Katalonijā, un elektrostacijās, kurām drīz beigsies lietošanas laiks. Vienlaikus mums ir arī jāuzlabo energoefektivitāte, jāveicina saprātīgs enerģijas patēriņš un jāpalielina ieguldījumi atjaunojamo energoresursu jomā.
<SPEAKER ID="309" NAME="Ilda Figueiredo" AFFILIATION="GUE/NGL">
(PT) Priekšsēdētāja kungs! Eiropas Savienības politikas stratēģijas apdraud sociālās un darba tiesības un rada protestus un konfliktus. Apliecinājums tam ir pagājušās nedēļas nogales notikumi Portugālē. Aptuveni 300 000 darba ņēmēju piedalījās demonstrācijās, ko rīkoja Portugāles darba ņēmēju konfederācija. Lisabonas ielas pārņēma sašutušu un protestējošu iedzīvotāju pūļi, pulcējot cilvēkus no visiem Portugāles nostūriem. Tauta organizētā cīņā pauda savu nostāju, apliecinot, ka darba ņēmēji, sievietes, jaunieši un pensionāri vairs nevēlas būt par tādu politikas stratēģiju upuriem, kuras nosaka lielo valsts un Eiropas ekonomisko un finanšu grupējumu intereses.
<P>
Viņi ir apņēmušies cīnīties par citu politiku - tādu, kurā krīze netiek izmantota kā iegansts, lai attaisnotu lielāku bezdarbu, mazāku darba drošību, plašāku algu un pensiju iesaldēšanu, turpmākus samazinājumus darba samaksas un pabalstu jomā un augstākas cenas un lielākus nodokļus tiem, kuri pārtiek no sava darba augļiem.
<P>
Iedzīvotāji pateica "nē” Stabilitātes un izaugsmes paktam un kapitālistiskajām politikas stratēģijām, ko Eiropas Savienība un valdības ir virzījušas, nekad netērējot kapitāla līdzekļus un vienlaikus sekmējot ienākumu un peļņas pieaugumu. Attiecībā uz šo cīņu mēs esam apņēmības pilni ievērot nelokāmu solidaritāti.
<SPEAKER ID="310" NAME="Oreste Rossi" AFFILIATION="EFD">
(IT) Priekšsēdētāja kungs, dāmas un kungi! Domāju, ka neviens no mums nešaubās par to, ka mūsu mērs ir pilns - attiecībā uz Turciju Eiropas Savienībai ir jābeidz diskutēt un jāsāk rīkoties.
<P>
Pareizticīgo kristiešu patriarha aizturēšana Ziemassvētkos tāpēc, ka viņš noturēja misi kādā okupētās Kipras daļas baznīcā, nebija pietiekami pārliecinošs arguments, arī deviņu žurnālistu aizturēšana 3. martā nespēja pārliecināt baronesi Ashton, saskaņojot ar priekšsēdētāju Van Rompuy, īstenot pasākumus pret Turciju. Domāju, ka tagad, kad Turcijas drošības spēki Kipras okupētajā daļā ir aizturējuši četrus Eiropas Parlamenta deputātus un bīskapu, kas pārstāv Eiropas Savienības pareizticīgos kristiešus, pat viņiem nav ne mazāko šaubu. Mēs nekādā gadījumā nedrīkstam pieļaut, ka Turcija turpina šādi rīkoties. ES dalības procedūru pārtraukšana nebūtu pietiekams pretpasākums.
<P>
Mums vajadzīga drosme un spēks, lai reizi par visām reizēm skaidri norādītu šai valdībai, ka tai ir jāievēro līgumu noteikumi, cilvēktiesības, civilās tiesības un brīvības un ka pretējā gadījumā Eiropas Savienība īstenos drosmīgu soli, pārraujot visas diplomātiskās un tirdzniecības saiknes.
<SPEAKER ID="311" NAME="Csanád Szegedi" AFFILIATION="NI">
(HU) Priekšsēdētāja kungs, dāmas un kungi! Pirms nepilnām divām nedēļām, 11. un 12. martā partijas "Jobbik” (Kustība par labāku Ungāriju) vadība organizēja pārceltās sanāksmes Transilvānijā, Sēkejfeldā un Tirgumurešā. Mēs ne tikai uzsvērām, cik svarīga ir Sēkejfeldas teritoriālā autonomija, bet arī runājām par Centrāleiropas, Eiropas platformu, kurai būtu būtiska nozīme Rumānijas un Ungārijas samierināšanas veicināšanā. Pēc vadības sanāksmes es apmeklēju Ērmellēku Rēsekas reģionā. Es lasīju lekciju Valja lui Mihajā un redzēju, kā aptuveni 300 000 līdz 400 000 Rēsekas reģionā dzīvojošo ungāru vēlme saglabāt savu ungāru identitāti un izglītot savus bērnus ungāru valodā izpaužas ar neapturamu spēku. Viņi vēlas autonomiju. Ir runa par tik daudzu iedzīvotāju interesēm, ka es vēlos lūgt Parlamentu rast iespēju ieplānot sēdi, kuras darba kārtībā būtu iekļautas apspriedes par Sēkejfeldas un Ērmellēkas autonomijas jautājumu.
<SPEAKER ID="312" NAME="László Tőkés" AFFILIATION="PPE">
(HU) Priekšsēdētāja kungs, dāmas un kungi! Pieminot revolūciju un neatkarības karu Ungārijā, kas risinājās 1848.-1849. gadā, visas pasaules ungāri 15. martā atzīmēja valsts atceres dienu. Pasaules slavu iemantojušais ungāru dzejnieks Sándor Petőfi 1849. gadā brīvības vārdā atdeva savu dzīvību. 20. martā - viņa nāves gadadienā - mēs pieminējām vēl vienu ievērojamu neatkarības kara dalībnieku - Ungārijas parlamentārās demokrātijas tēvu gubernatoru Lajos Kossuth, kas pusi no sava mūža pavadīja izsūtījumā. Tas, ka abas mūsu nacionālās radiostacijas ir nosauktas Lajos Kossuth un Sándor Petőfi vārdā, simboliski apliecina, ka mūsu tauta mīl brīvību. Vienā no saviem ievērojamākajiem dzejoļiem mūsu brīvības cīnītājs un dzejnieks godina to varoņu piemiņu, "kuri atdeva savu dzīvību tevis dēļ, dievinātā pasaules brīvība!”. Tieši šis revolucionārais gars, kas mudina tiekties uz brīvu pasauli, todien iedvesmoja Ungārijas jauniešus, un tieši šis gars rosina brīvību mīlošo Eiropu aizstāvēt revolucionāros arābu jauniešus un visus pasaules iedzīvotājus, kas cīnās par brīvību.
<SPEAKER ID="313" NAME="Daciana Octavia Sârbu" AFFILIATION="S&amp;D">
(RO) Priekšsēdētāja kungs! Rumānijas valdība, nosakot atbildību, ir pieņēmusi jaunu Darba kodeksu, kas pārkāpj Rumānijas iedzīvotāju tiesības uz sociālo aizsardzību. Kā iemesls šī jaunā kodeksa izstrādei tiek minēta nepieciešamība padarīt tirgu elastīgu un radīt jaunas darbavietas. Tomēr neviens - ne arodbiedrības, ne darba devēji, nav lūguši veikt šos grozījumus vecajā kodeksā. Viņi pat nepiekrīt jaunajiem noteikumiem.
<P>
Valdības virzītā Darba kodeksa patiesais mērķis ir nevis nodrošināt elastību, bet būtiski politizēt valsts sektoru un negatīvi ietekmēt darba ņēmējus, ieviešot tādus noteikumus kā darba koplīgums, arodbiedrību tiesību atcelšana un arī kolektīvo atlaišanu īstenošana, neizmaksājot kompensācijas. Šādi valdība nodara ļaunu iedzīvotājiem, kuri strādā un ar savu darbu atbalsta izmisīgos centienus pārvarēt krīzi.
<SPEAKER ID="314" NAME="Stanimir Ilchev" AFFILIATION="ALDE">
(BG) Priekšsēdētāja kungs! Pirms dažām dienām Pilsoņu brīvību, tieslietu un iekšlietu komitejā tika apspriesta kāda laba doma - uzlabot mehānismu, saskaņā ar kuru tiek novērtēts, kā Šengenas zonas valstis piemēro Šengenas acquis, un arī progress, ko ir panākušas valstis, kas vēlas pievienoties Šengenas zonai.
<P>
Kritērijiem ir jābūt skaidriem un tiem jāattiecas uz visiem, nav pieļaujama mulsināšana ar grūti saprotamiem, morālistiskiem vai politizētiem kritērijiem. Piemēram, ir jāpārrauga korupcijas līmenis kandidātvalstīs.
<P>
Korupcijas atklāšana un atmaskošana ir ļoti svarīgs uzdevums, taču varētu būt grūti nodrošināt šī procesa objektīvu norisi katrā valstī atsevišķi. Proti, mēs nedrīkstam pieļaut subjektīvismu, cenšoties uzlabot novērtējuma mehānismu. Tāpēc tiek paredzētas arī sankcijas. Dažas no tām varētu būt finansiālas. Ir vajadzīga liela precizitāte.
<P>
Kandidātvalstīm ir rūpīgi jāīsteno sagatavošanās darbi, jo pretējā gadījumā tās nespēs iekļauties termiņos. Valstīm, kas atrodas Šengenas zonā, bet neiztur novērtējumu, ir jāapzinās, ka atbilstīgi piemērotajām sankcijām to dalība var tikt iesaldēta.
<SPEAKER ID="315" NAME="Jaroslav Paška" AFFILIATION="EFD">
- (SK) Priekšsēdētāja kungs! Kopš Otrā pasaules kara ir pagājis daudz laika, bet noteikti ne pietiekami daudz, lai mēs būtu aizmirsuši visas tā laika šausmas.
<P>
Tāpēc es nespēju saprast, kā mūsdienu Eiropā var būt cilvēki, kas būvē pieminekļus fašistiskajiem noziedzniekiem. 14. martā kāds iedzīvotāju klubs Košicē atklāja bisti János Esterházy - kara noziedzniekam, ko 1947. gadā notiesāja uz nāvi par sadarbošanos ar fašistisko režīmu. Tika atklāta biste noziedzniekam, kas atbalstīja fašistiskā karaspēka vienību iebrukumu Košicē. Viņš atklāti runāja par sadarbību ar nacistisko režīmu, paziņojot, es citēju: "Jau no bērna kājas man ir bijuši antisemītiski uzskati, un es no tiem neatteikšos līdz pat mūža galam.”
<P>
Dāmas un kungi, šī kliedzošā provokācija, manuprāt, ir vēl jo nožēlojamāka tāpēc, ka šajā militārā kara noziedznieka godināšanas pasākumā runu teica Ungārijas konsuls - tādas valsts diplomāts, kas patlaban ir prezidējošā valsts un kas daudzos forumos pauž viedokli mūsu visu vārdā un arī visas ES vārdā.
<SPEAKER ID="316" NAME="Slavi Binev" AFFILIATION="NI">
(BG) Priekšsēdētāja kungs, dāmas un kungi! Es izmantoju iespēju uzstāties, lai varētu vērst jūsu uzmanību uz kādu sarežģītu problēmu, kura diemžēl ietekmē ikvienu Bulgārijas iedzīvotāju, proti, es runāju par izspiešanas praksi, ko bankas ik dienas īsteno pret saviem klientiem.
<P>
Nožēlojami, ka bankas Bulgārijā ņem maksu gan par naudas noguldīšanu, gan izņemšanu. Nesen es kļuvu par absurdā banku spiediena upuri, un nelikumīgi tika iesaldēti mana konta līdzekļi. Izrādījās, ka man nav nekādu juridisku tiesību pret to iebilst.
<P>
Tiesību akti neparedz stingras normas. Spēcīgās banku nozares lobēšanas dēļ vai nepietiekamās politiskās gribas dēļ valdība neiejaucas lietās, kas saistītas ar divpusējiem līgumiem starp klientu un banku. Ikviens arī var skaidri redzēt, ka šajā līgumā trūkst vienlīdzības starp partneriem.
<P>
Manuprāt, problēmas cēlonis ir tas, ka konkurence nav radījusi pieņemamus tirgus apstākļus, un es uzskatu, ka valdībai ir jāiesaistās. Es aicinu ātrāk ieviest vienoto euro maksājumu telpu un izveidot skaidru banku kontrolēšanas sistēmu. Es ceru, ka tad bankas pievērsīs lielāku uzmanību saviem klientiem un labāk rūpēsies par viņiem, jo patlaban klienti ir tikai regulāras izspiešanas objekts.
<SPEAKER ID="317" NAME="Seán Kelly" AFFILIATION="PPE">
Priekšsēdētāja kungs! Iepriekš mēs apspriedām patērētāju tiesības. Vienas no tiesībām, kas ES patērētājiem pienākas, ir nodrošinātība ar pārtiku un pārtikas nekaitīgums. Viņi sagaida, ka Eiropas Savienībā ievestā pārtika ir ražota atbilstoši tiem pašiem augstajiem standartiem kā ES ražotā pārtika. Diemžēl to nav iespējams garantēt. Pat tik svarīga iestāde kā Eiropas Kopienu Revīzijas palāta nesen norādīja, ka "dažus ES lauksaimniekiem piemērotos standartus, galvenokārt dzīvnieku labturības jomā, nevar piemērot ievestās gaļas ražotājiem”. Tā ir neiedomājama apsūdzība, jo īpaši tāpēc, ka tā min arī to, ka faktiski pārbaudīt var tikai 2 % no ievestās pārtikas, kurpretim Eiropā ikviens dzīvnieks ir izsekojams no fermas līdz pat galdam.
<P>
Ņemot vērā šos apsvērumus, Mercosur nolīguma īstenošana šķiet pārdrošs solis, jo īpaši tāpēc, ka Zviedrijas Pārtikas un tehnoloģijas institūts ir norādījis, ka oglekļa saturs Brazīlijas liellopu gaļā var būt 35 reizes augstāks nekā Īrijas liellopu gaļā.
<SPEAKER ID="318" NAME="Sergio Gutiérrez Prieto" AFFILIATION="S&amp;D">
(ES) Priekšsēdētāja kungs! Daudzi eksperti apgalvo, ka nākamā krīze varētu būt enerģijas krīze un ka mēs nedarām to, kas ir nepieciešams, lai šo krīzi novērstu, vai ka mēs neīstenojam vajadzīgos pasākumus pietiekami ātri.
<P>
Šo sestdien Pasaules Dabas fonds aicina visus mūs ilgtspējas vārdā atbalstīt kādu nelielu iniciatīvu. Daudzi Eiropas iedzīvotāji un arī valsts pārvaldes iestādes uz vienu stundu izslēgs gaismu. Ar to nepietiek.
<P>
Nav pieļaujams, ka arī turpmāk Eiropa ir atkarīga no energoresursu avotiem, kas tai nepieder un atrodas ļoti tālu no tās, vai no nedrošiem enerģijas avotiem. Mums ir jāpalīdz dalībvalstīm izveidot tādu enerģētikas modeli, kurā atjaunojamās enerģijas avoti būtu jaunā energosastāva galvenais elements.
<P>
Mums ir arī jāpalīdz vairot izpratni par jauniem patēriņa modeļiem, jo atjaunojamā enerģija un energoefektivitāte, neapšaubāmi, ir galvenie faktori, kas nodrošinās ilgtspēju nākotnē.
<P>
Visbeidzot vēlos aicināt visas ES dalībvalstis pievienoties aicinājumam un vēlmei, ko ir paudušas piecas dalībvalstis, tostarp Spānija, - samazināt CO2 emisijas vēl par 30 %. Šādi mēs apliecinātu, ka Eiropa ir vadībā ne tikai brīvības un tiesību jomā, bet arī attiecībā uz apņemšanos nodrošināt planētas ilgtspēju.
<SPEAKER ID="319" NAME="Kristiina Ojuland" AFFILIATION="ALDE">
Priekšsēdētāja kungs! Diemžēl šajā vēlajā stundā man jūs ir jāinformē, ka šo pēcpusdien bruņoti cilvēki Libānā, Bekaa ielejas austrumu daļā, nolaupīja Igaunijas riteņbraucēju grupu. Igaunijas riteņbraucēji ieradās Libānā no Sīrijas tās pašas dienas pirmajā pusē, un aptuveni plkst. 17.30 viņus pārtvēra bruņoti cilvēki trīs transportlīdzekļos, kuriem nebija numura plākšņu. Šobrīd nav zināms, kas ir nolaupītāji un vai šis notikums ir saistīts ar politiskiem motīviem. Tomēr nav noslēpums, ka Bekaa ieleja ir islāmu kustības "Hezbollah” citadele.
<P>
Es vēlos lūgt baronesi Ashton palīdzēt atrisināt šo situāciju, neraugoties uz to, ka viņa pastāvīgi un pamatoti ir aizņemta ar Lībijas jautājumu risināšanu. Izveidotā Eiropas Ārējās darbības dienesta uzdevums ir nodrošināt, ka mazākas dalībvalstis var palīdzēt ES iedzīvotājiem tādās nepatīkamās situācijās kā šī.
<SPEAKER ID="320" NAME="Ádám Kósa" AFFILIATION="PPE">
(HU) Priekšsēdētāja kungs, dāmas un kungi! Eiropā patlaban dzīvo 30 miljoni neredzīgu un vājredzīgu cilvēku. Vai esat kādreiz padomājuši, ka neatrisinātās problēmas viņus skar pat parastas iepirkšanās laikā? Daudzos gadījumos, paņemot rokās vienkāršu kasti vai pudeli, viņi nespēj noteikt, kas tas ir par ražojumu. Paņemot preci no plaukta, viņi nezina, kas ir viņu rokās, lai gan ari viņiem, nepašaubāmi, ir tiesības dzīvot neatkarīgu un drošu dzīvi.
<P>
Tāpēc kopā ar pieciem citiem deputātiem no četrām politiskajām grupām es vēlos aicināt jūs mudināt rūpniecības ražojumu ražotājus brīvprātīgi piestiprināt iepakojumiem etiķetes neredzīgo rakstā. Es arī vēlos lūgt kolēģus, parakstot to, paust atbalstu Deklarācijai Nr. 14/2011 par šo jautājumu.
<SPEAKER ID="321" NAME="Csaba Sógor" AFFILIATION="PPE">
(HU) Priekšsēdētāja kungs! Sāncensības apstākļos iesaistītās partijas vienmēr ir atradušas kādu, ko vainot un kuram uzvelt atbildību par nodarīto kaitējumu. Es vēlētos vērst jūsu uzmanību uz vienu šādu gadījumu. Grāfu János Esterházy II pasaules kara beigās internēja vispirms nacisti un pēc tam, komunistiskās okupācijas laikā, arī padomju varas pārstāvji. Čehijā un Slovākijā viņu joprojām uzskata par kara noziedznieku, taču, Paška kungs, Krievijas Austākā tiesa 1993. gadā šo spriedumu jau anulēja un Polijas prezidents pirms diviem gadiem tajā pašā dienā piešķīra viņam prestižo Atjaunotās Polijas ordeni.
<P>
Esterházy palīdzēja izglābties vairākiem simtiem ebreju, čehu, slovāku un poļu, un viņš bija vienīgais Slovākijas parlamenta loceklis, Paška kungs, kurš 1942. gadā iebilda un balsoja pret antisemītiskajiem likumiem. Kopīga apvienotās Eiropas veidošana varēja sākties tikai pēc tam, kad tika nokopti II pasaules kara gruveši, tostarp, īstenota tādu svarīgu personu rehabilitācija kā Esterházy. Atlikušo gruvešu nokopšana ir mūsu pienākums.
<SPEAKER ID="322" NAME="Zbigniew Ziobro" AFFILIATION="ECR">
(PL) Priekšsēdētāja kungs! Lai varētu teikt, ka attiecīgā valsts pilnā mērā atbilst demokrātijas prasībām, nepietiek tikai ar to, ka tās reprezentatīvo struktūru vēlēšanas, tostarp un jo īpaši parlamenta vēlēšanas, notiek saskaņā ar universāluma, slepenības, vienlīdzības un taisnīguma principiem. Svarīgi ir arī tas, lai attiecīgajā valstī tiktu ievērotas minoritāšu tiesības. Manuprāt, plenārsēžu zāle, kurā šodien debatējam, ir piemērotākā vieta, lai atgādinātu deputātiem, ka 17. martā Lietuvas Republikas parlaments grozīja savu Izglītības likumu. Likuma grozītajā redakcijā diemžēl tiek izmantotas administratīvās metodes, kas paredz minoritāšu, tostarp poļu minoritātes, tiesību pārkāpšanu, jo valsts spaidu kārtā cenšas asimilēt poļu minoritātes pārstāvjus.
<P>
Pietiks, ja pateikšu, ka Izglītības likums paredz vienādas mācību programmas piemērošanu visās skolās, tostarp skolās, kurās vienīgie skolēni ir nacionālo minoritāšu pārstāvji. Likums paredz palielināt obligāto mācību priekšmetu skaitu Lietuvā. Aizbildinoties ar "skolu tīkla optimizāciju”, plānots slēgt valsts minoritāšu skolas, tostarp poļu skolas, mazajās pilsētās un saglabāt tajās tikai lietuviešu skolas. Šis likums ir pretrunā starptautiskajām konvencijām, ko Lietuva ir ratificējusi.
<P>
Jānorāda, ka par šo jautājumu daudzkārt ir runājuši dažādi cilvēki. Es uzskatu, ka Eiropas Parlaments ir piemērots forums, kurā apspriest šādus jautājumus un aicināt ievērot nacionālo minoritāšu pamattiesības.
<SPEAKER ID="323" NAME="Priekšsēdētājs">
Līdz ar to šis darba kārtības punkts ir izskatīts.
