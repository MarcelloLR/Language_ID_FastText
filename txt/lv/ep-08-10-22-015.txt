<CHAPTER ID="015">
Lidostu nodevas
<SPEAKER ID="476" NAME="Priekšsēdētāja">
Nākamais punkts ir ieteikums otrajam lasījumam par lidostu nodevām, ko Transporta un tūrisma komitejas vārdā sagatavoja Ulrich Stockmann (08332/2/2008 - C6-0259/2008 -.
<SPEAKER ID="477" NAME="Ulrich Stockmann">
referents. - (DE) Priekšsēdētājas kundze, komisāra kungs, dāmas un kungi, pēc šīs ļoti aizkustinošās tēmas mēs pievērsīsimies daudz tehniskākiem jautājumiem. Mēs gribam rīt pieņemt direktīvu par lidostu nodevām otrajā lasījumā, un pēc Transporta un tūrisma komitejas atklātā balsojuma esmu pārliecināts, tas būs iespējams.
<P>
Par ko ir šī direktīva? -Tā ieviestu vienotus principus un procedūras lidostu nodevu noteikšanā visā Eiropā. Tas nozīmē, ka pārredzams atbalsta punkts aprēķinu veikšanai, aviosabiedrības nediskriminējoša un pārdomāta apspriežu procedūra ir daži no faktoriem, kurus izmantos, lai ieviestu taisnīgas lidostu nodevas. Neatkarīga uzraudzības iestāde, pamatojoties uz saprotamiem noteikumiem, var atrisināt radušos konfliktus. Tas nostiprinās sistēmisko partnerību starp lidostām un aviosabiedrībām un novērsīs jebkādus iespējamos ietekmes izkropļojumus tirgū.
<P>
Kāda bija izejas pozīcija? Pēdējo 15 gadu laikā mēs divas reizes esam mēģinājuši samierināt lidostu un aviosabiedrību konfliktējošās intereses šajā jomā. Viens no iemesliem, kāpēc šie mēģinājumi cieta neveiksmi, bija tas, ka mums dalībvalstīs ir kardināli atšķirīgas procedūras un struktūras. Apvienotajā Karalistē, piemēram, ir stingra pārvaldes iestāde, kura var noteikt ierobežojumus; piecās dalībvalstīs ir lidostu tīkli un šķērssubsīdiju prakse; mums ir parlamenti, kas lemj par lidostu nodevām; Vācijā pilnvaras ir decentralizētas, - un ir vēl daudzi citi piemēri. Tomēr mums ir izdevies sarunu ceļā atrast noturīgu kompromisu ar Padomi.
<P>
Kas tad ir šī kompromisa pamatā? Mēs esam noteikuši, ka tas attiecas uz lidostām, kas apkalpo vairāk nekā piecus miljonus pasažieru gadā, kā arī lielākajām dalībvalstu lidostām. Tas nozīmē, ka šobrīd direktīvas noteikumi ir piemērojami 69 Eiropas Savienības lidostām. Mēs esam ieviesuši obligātu regulāru apspriežu procedūru lidostu un aviosabiedrību starpā un vienlaicīgi izstrādājuši strukturētu strīdu izšķiršanas procedūru ar termiņiem, un, protams, kā es jau minēju, izveidojuši uzraudzības iestādi.
<P>
Ko mēs šobrīd saprotam ar godīgām nodevām? Lidostu nodevām turpmāk vajadzētu stingrāku izmaksu pamatojumu, kas balstītos uz pārredzamiem aprēķiniem un saskaņotu apkalpošanas līmeni. Tajā pašā laikā diskriminācija ir stingri aizliegta. Tas nozīmē, ka principā visām aviosabiedrībām ir noteiktas vienādas nodevas par vienādiem pakalpojumiem vienā lidostā, paredzot diferenciācijas iespēju. Esmu priecīgs, ka esam devuši šo iespēju, pirmkārt un galvenokārt, trokšņa un piesārņojuma dēļ. Atsevišķām valstīm joprojām būs kopējas nodokļu sistēmas iepriekš pieminētajiem lidostu tīkliem un tā sauktajām lidostu sistēmām pilsētās un konurbācijās, bet, neskatoties uz to, arī tām ir jāatbilst direktīvā noteiktajām pārredzamības prasībām.
<P>
Mēs centāmies, priekšfinansējot infrastruktūru ar nodokļu palīdzību, reaģēt uz zināmām mūsu Austrumeiropas dalībvalstu kolēģu problēmām. To īstenot nebūs viegli, ja pamatā būs valstu kritēriji, ar nosacījumu, ka tiks ievērotas ICAO standartu prasības.
<P>
Ko mēs varam gaidīt? Lielāku konkurenci Eiropas lidostu starpā, lielāku konkurenci dažādu aviosabiedrību starpā vienas lidostas ietvaros; iespējams, pakāpenisku biļešu cenu samazināšanos, ja aviosabiedrības prasīs zemāku samaksu no pasažieriem.
<P>
Direktīvai būtu jābūt īstenotai divu gadu laikā.
<P>
Es pateicos visiem ēnu referentiem par mūsu veiksmīgajām sarunām, kā arī Slovēnijas Padomes priekšsēdētājam un Komisijai.
<SPEAKER ID="478" NAME="Antonio Tajani">
Komisijas priekšsēdētāja vietnieks. - (IT) Priekšsēdētājas kundze, es vēlos apsveikt referentu Stockmann kungu par viņa lielisko darbu. Viņš ir ļoti labi raksturojis teksta saturu, priekšlikumu direktīvai, kas mums tagad ir jāpieņem. Tas ir priekšlikums, kura mērķis ir iekļaut Kopienas tiesību aktos noteiktus principus, kurus visas dalībvalstis ir pieņēmušas ICAO: nediskriminācija, pārredzamība un konsultācijas.
<P>
Direktīvā noteiktie principi atļaus mums veidot dialogu starp pārvadātājiem un lidostām par nodevu noteikšanu un iekasēšanu. Piemēram, direktīva uzliks par pienākumu lidostām apspriesties ar aviosabiedrībām pirms lēmumu pieņemšanas par lidostas nodevām. Es pats esmu rīkojies līdzīgi, apspriežoties ar aviosabiedrībām un lidostām pirms šī priekšlikuma sagatavošanas, kuru pēc būtības atbalsta abas puses.
<P>
Kā Stockmann kungs minēja, direktīva pauž domu par neatkarīgām valsts uzraudzības iestādēm. Šo iestāžu loma kļūs ietekmīga brīdī, kad tās kļūs atbildīgas par manis izklāstīto pamatprincipu ievērošanu. Tādi, pamatvilcienos, ir šī priekšlikuma mērķi. Es vēlreiz vēlētos pateikties referentam par darbu pie otrā lasījuma, lai meklētu vienošanos ar Padomi. Rezultāts mums ir prasījis daudz darba, daudz tikšanos un lielu apņēmību no mums visiem, bet esmu pārliecināts, ka mums izdevies izveidot labu dokumentu.
<P>
Sarunu rezultāti ir redzami daudzajos Komisijas pieprasītajos grozījumos, kas bija nepieciešami, lai teksts saņemtu pilnīgu atbalstu. Esmu ļoti gandarīts, ka arī Transporta un tūrisma komiteja ir vienprātīgi atbalstījusi šo vienošanos. Es, protams, esmu gatavs uzmanīgi sekot debatēm un ņemt vērā visus jūsu komentārus.
<SPEAKER ID="479" NAME="Zsolt László Becsey" LANGUAGE="HU">
Paldies, priekšsēdētājas kundze! Komisār, par spīti lietum, šī varētu būt jauka diena. Es vēlētos sveikt gan referentus, gan ēnu referentus, jo, kopīgiem spēkiem ar Komisiju, Slovēnijas un Francijas prezidentūrām garu diskusiju rezultātā mēs esam panākuši labu kompromisu. Mēs speram soli nezināmajā, un tāpēc es priecātos, ja dalībvalstis sāktu šīs direktīvas īstenošanu, cik ātri vien iespējams, nevis tikai pēc diviem gadiem, kā paredz vienošanās. Tas ļautu mums efektīvi novērtēt mūsu likumdošanas darbību vērtību un veikt nepieciešamos precizējumus četru gadu pārskata periodā.
<P>
Es ceru, ka dalībvalstis to saprot un, ja būs nepieciešams, ātri veiks nepieciešamos institucionālos pilnveidojumus. Tāpat arī es ticu, ka direktīvas rezultātā nodevas būs pārskatāmas un cenu pieaugums būs ierobežots, un ka tā mēs varēsim aizkavēt plēsonīgās aviosabiedrības no to milzīgās ietekmes ļaunprātīgas izmantošanas, lai iegūtu priekšrocības pār saviem konkurentiem, piedāvājot to pašu pakalpojumu par zemākām cenām lidostās, kas burtiski raud pēc klientiem. Tai pašā laikā mēs varētu arī nodrošināt, ka lidostas nepārskatāmā veidā nepamatoti un turklāt bieži vien ļoti strauji nepaaugstinātu nodevas. Abos gadījumos izvirzītais mērķis ir nodrošināt, lai Eiropas patērētāji maksātu tikai par to, ko viņi patiešām saņem. Šis ir vēl viens iemesls, kāpēc mēs neesam atļāvuši drošības izmaksas vai palīdzību pasažieriem ar īpašām vajadzībām iekļaut nodevās. Manuprāt, labs kompromiss ir lēmuma pieņemšanas atstāšana attiecīgās dalībvalsts ziņā - par to, vai ņemt vērā ieņēmumus no lidostu komerciālās darbības. Tikpat labs rezultāts tika sasniegts, vienojoties par lidostu tīkliem, dodot iespēju kopējās vadības darbībai; taču attiecībā uz dalībniekiem - kā solīja Komisija - nodevu noteikšanai tiks piemēroti konkurences noteikumi pat tad, ja pastāvēs tirgus izkropļošanas draudi attiecībā uz tuvējām lidostām citās valstīs. Sasniegtais kompromiss attiecībā uz ietekmes sfērām ir labs.
<P>
Papildus lidostām, kuru pasažieru plūsma ir lielāka par 5 miljoniem, un lidostām ar lielāko pasažieru kustību katrā dalībvalstī, es atzītu par labu arī mazāku tuvējo lidostu, kas varētu piedalīties konkurencē, iekļaušanu. Tomēr, lai panāktu vienošanos, esmu atteicies no šīs nostājas, kaut arī, veicot nākamo pārskatīšanu, es vēlētos pārbaudīt arī šo elementu. Lai gan negribīgi, es tomēr samierinos ar to, ka mēs apsvērumos esam apstiprinājuši priekšfinansēšanas iespēju, vadoties pēc ICAO politikām, lai gan es būtu vēlējies tās redzēt iekļautas pamattekstā. Es ceru, ka pasažieri uztvers ar lielāku izpratni pakāpenisku nodevu palielināšanu pēkšņa cenu kāpuma vietā, bet arī tas būs jāaplūko, tekstu pārskatot nākamreiz. Rezultāts ir valsts vai citu valsts iestāžu veiktās finansēšanas pārredzamība. Tas ir nozīmīgs faktors lidostu savstarpējā konkurencē, un tādējādi tiek ņemta vērā vides aizsardzības perspektīva. Par visnozīmīgāko rezultātu es uzskatu to, ka katrai dalībvalstij ir pienākums izveidot spēcīgu, neatkarīgu valsts iestādi ar nozīmīgām pilnvarām. Es lepojos, ka tika pieņemts un ziņojumā iekļauts princips, kas domstarpībām par nodevu noteikšanu neļaus pāraugt bezgalīgos izlīguma procesos. Tai vietā būs jāpieņem pagaidu lēmums, ar ko varēs uzsākt izlīguma procesu. Liels paldies, priekšsēdētājas kundze.
<SPEAKER ID="480" NAME="Brian Simpson">
PSE grupas vārdā. - Priekšsēdētājas kundze, es atzinīgi vērtēju sava kolēģa Ulrich Stockmann ziņojumu un pateicos viņam par ieguldīto darbu, strādājot ar šo sarežģīto informāciju.
<P>
Visā šī ziņojuma sagatavošanas procesā mūsu grupa bija norūpējusies, lai nodrošinātu godīgu un pārredzamu ES lidostu nodevu sistēmu un lai domstarpību gadījumiem būtu izstrādāta detalizēta pārsūdzības procedūra. Parasti cilvēki uztver aviāciju kā vienotu nozari, bet, aplūkojot tādus jautājumus kā lidostu nodevas, drīz kļūst skaidrs, ka lidostu uzskati un centieni atšķiras no aviosabiedrību uzskatiem un centieniem.
<P>
Mūsu aplūkojamais ziņojums piedāvā līdzsvarotu risinājumu, nedodot priekšroku ne aviosabiedrībām, ne lidostām. Lai arī es vēlētos, ka darbības jomu noteiktu, pamatojoties uz valsts pasažieru veidoto procentuālo attiecību, nevis uz patvaļīgi pieņemtu skaitu, referents savā ziņojumā apliecināja, ka pamatots skaitlis ir pieci miljoni pasažieru - nevis Komisijas piedāvātais smieklīgi mazais viens miljons -, un darbības jomā tiek iekļauta arī dalībvalsts lielākā lidosta.
<P>
Galvenais diskutējamais jautājums visu mūsu diskusiju laikā - vai tirgū neizveidosies dominējošs stāvoklis atsevišķām lidostām. Mana grupa ir pārliecināta, ka šī iemesla dēļ lidostu nodevas ir jāregulē. Tomēr daudzas lidostas ir labvēlīgākā situācijā, un aviosabiedrības var brīvi izvēlēties, kuras no tām izmantot. Manā reģionā Mančesteras lidosta apkalpo 22 miljonus pasažieru gadā, bet ar to konkurē astoņas lidostas 150 km rādiusā. Skaidrs, ka šādā situācijā pats tirgus ir labs regulators.
<P>
Tādēļ es atzinīgi vērtēju to, ka AK būs ļauts saglabāt esošo lidostu nodevu uzraudzības sistēmu, jo tur ir spēkā reglamentējošo noteikumu sistēma, kas ar pašas valsts uzraudzības iestādes palīdzību veicina konkurenci un regulē nodevas lidostās, kurām ir dominējošs stāvoklis. Ir iespējams, ka citas valstis varētu sekot šim regulatīvo noteikumu sistēmas piemēram kā metodei, izveidojot godīgu un pārredzamu lidostu nodevu sistēmu.
<P>
Es ceru, ka tagad mēs varam apstiprināt šo direktīvu otrajā lasījumā. Tādējādi mēs būsim radījuši direktīvu, kas pieliks punktu slepenajām apspriedēm, kurās noteica lidostu nodevas tām lidostām, kas bija ieņēmušas monopolstāvokli un vadošās tirgus pozīcijas. Man ir lielas cerības, ka aviosabiedrības arī atzīs, ka mums tagad būs pārredzama sistēma, kurā paredzēta detalizēta pārsūdzības procedūra, pilnīgs apspriežu process, lai izbeigtu pastāvīgās sūdzības par lidostu nodevām un strādātu ar lidostām, veidojot izmaksu ziņā gan lietotājiem, gan arī pasažieriem vienlīdz rentablu servisu.
<SPEAKER ID="481" NAME="Arūnas Degutis" LANGUAGE="LT">
Komisāra kungs, dāmas un kungi, es domāju, ka neviens nešaubās par to, ka Eiropas Savienības lidostām ir pamatoti nepieciešama nodevu un cenu pārredzamība kaut vai tikai tādēļ, ka dažas Kopienas lidostas bauda reālu monopolstāvokli. Taču kopš pirmajām diskusijām par dokumentu, Eiropas Parlaments ir ļoti uzmanīgi apsvēris Komisijas priekšlikumus un vēlmes par to, kā uzraudzīt vairāk nekā 150 Kopienas lidostu.
<P>
Piedaloties dažādu dokumentu sagatavošanā, Eiropas Parlamenta deputāti parasti nonāk dilemmas priekšā: cik lielā mērā uzraudzība un regulēšana ir nepieciešama, lai tā nekļūtu pašmērķīga un nesāktu paralizēt jau pastāvošās kontroles darbības.
<P>
Tas ir īpaši būtiski pašreizējā krīzes situācijā, kad uzņēmumam svarīgie jautājumi jāapsver ļoti rūpīgi.
<P>
Es uzskatu, ka dokumentā, par kuru rīt jābalso, Eiropas Parlaments ir spējis atrast un aizstāvēt zelta vidusceļu, nosakot kontrolējamo lidostu skaitu. Esmu gandarīts, ka Padomes viedoklis ir tāds pats un ka Komisija ir parādījusi vajadzīgo elastību konstruktīva kompromisa meklējumos.
<P>
Cits tikpat svarīgs jautājums bija atrast līdzsvaru starp galveno šīs nozares dalībnieču - lidostu un aviosabiedrību - interesēm. Es uzskatu, ka arī šajā situācijā mēs parādījām, ka esam spējīgi apmierināt abu pušu cerības. Vēl jo vairāk tādēļ, ka katrs vienpusējs, nesamērīgs priekšlikums tā vai citādi ietekmētu ES patērētāju iespējas izmantot drošāko transporta līdzekli.
<P>
Tas viss tika sasniegts, pateicoties referenta profesionālajiem centieniem. Stockmann kungs vienmēr ir izcēlies kā neitrāls politiķis, kurš uzklausa visus viedokļus. Šī ir ceturtā reize, kad mēs strādājam kopā, gatavojot regulējošus dokumentus par gaisa transporta nozari. Arī šoreiz viņš nelika vilties, turklāt padarot mani bagātāku ar jaunu pieredzi. Es vēlētos pateikties Stockmann kungam un pārējiem kolēģiem un apsveikt viņus ar šī dokumenta apspriešanas noslēgumu Eiropas Parlamentā. Es gribētu arī novēlēt labas sekmes Eiropas Komisijai, jo tai tagad ir grūts uzdevums - īstenot un uzraudzīt šo direktīvu -, kā arī novēlēt panākumus visiem pārstāvjiem.
<SPEAKER ID="482" NAME="Roberts Zīle">
UEN grupas vārdā. - Paldies, priekšsēdētājas kundze, Tajani kungs! Vispirms es vēlētos izteikt pateicību referentam Stockmann kungam un visiem ēnu referentiem par sasniegto kompromisu ar Padomi otrajā lasījumā. Apsveicama, manuprāt, ir arī šī vienošanās par direktīvas vērienu, jo tā ietekmēs katru dalībvalsti, regulējot vismaz tās galveno lidostu. Es ceru, ka pēc diviem gadiem, kad tiks ieviesta šī direktīva, Eiropas Savienībā vairs nebūs iespējams atkārtoties tādiem juridiski nesaprotamiem tiesas lēmumiem kā nesen pasludinātais Lietuvas apgabaltiesas lēmums pret Latvijas aviokompāniju un tās galveno lidostu. Ar šo lēmumu vienas dalībvalsts tiesa arestē ne tikai citas valsts lidostai, bet pat citas valsts aviokompānijai piederošo mantu citā dalībvalstī. Tiesas lēmums pamatots uz nepierādītu lidostas maksājumu diskrimināciju Latvijas galvenajā lidostā. Es ļoti ceru, ka ar šo direktīvu tiks novērsta šādu tiesiski neskaidru interpretāciju iespējamība nākotnē, kas negatīvi ietekmē aviobiznesu. Paldies!
<SPEAKER ID="483" NAME="Gerard Batten">
IND/DEM grupas vārdā. - Priekšsēdētājas kundze, šī ziņojuma nolūks ir novērst gadījumus, kad atsevišķas lidostas ļaunprātīgi izmanto savu dominējošo stāvokli tirgū, un radīt vienlīdzīgus konkurences apstākļus operatoriem, kā arī patērētāju interešu aizsargmehānismu.
<P>
Cik daudz reižu mēs esam jau dzirdējuši šāda veida argumentus? Ja tas tiks īstenots, lidostas nodevu saskaņošana visdrīzāk būs tikpat "veiksmīga” kā kopējās lauksaimniecības politikas saskaņošana, kopējā zivsaimniecības politika un arvien pieaugošā ES uzņēmējdarbības regulēšanas nasta, kas AK izmaksā vismaz 26 miljardus sterliņu mārciņu gadā.
<P>
Tas izraisīs pilnīgi nevajadzīgas izmaiņas tajos Lielbritānijas tiesību aktos, kas attiecas uz lidostu nodevām un transporta nozari. Šajā nolūkā būs jāizveido uzraudzības institūcija, kas, visticamāk, būs neatkarīga un kas radīs vēl kādu papildus slāni, un kam sekas neizbēgami būs izmaksu palielināšanās.
<P>
Protams, AK pastāv cenu ierobežojumi, kas paredzēti, lai lidostu operatorus rosinātu palielināt rentabilitāti. Šīs nemitīgās likumu straumes mērķis ir saskaņot katru Eiropas Savienības dzīves jomu un pakļaut to maksimālai Eiropas Savienības varai. Jebkurš cits apsvērums ir otršķirīgs vai nesvarīgs. Pilnīgi skaidrs ir tas, ka tiem, kuri ceļo ar gaisa transportu, šie pasākumi nozīmē izmaksu paaugstināšanos.
<SPEAKER ID="484" NAME="Georg Jarzembowski" AFFILIATION="PPE-DE">
(DE) Priekšsēdētājas kundze, Komisijas priekšsēdētāja vietnieka kungs, dāmas un kungi, es domāju, ka iepriekšējais runātājs dokumentu vienkārši nav sapratis. Mēs šeit veidojam noteikumus, lai izveidotu pārredzamus nosacījumus lidostu nodevu noteikšanai. Mērķis ir nodrošināt, lai lidostu nodevas tiktu noteiktas objektīvi un lai tās klientu labā tiktu samazinātas. Tas ir mūsu darbs.
<P>
Faktiski ir divas atšķirīgas situācijas. Dažām lidostām ir tik liela ietekme, ka aviosabiedrības būtībā atduras pret monopolstāvokli un, iespējams, maksā pārlieku augstas lidostu nodevas. No otras puses, iespējams, attiecībā uz mazām lidostām aviosabiedrība var izvēlēties, izmantot šo lidostu vai nē atkarībā no tā, cik zemas ir šīs lidostas izmaksas; un tā savukārt ir pilnīgi cita situācija.
<P>
Tādēļ man jāteic, ka tas, ko Stockmann kungs ir panācis savā ziņojumā - un esmu viņam par to pateicīgs -, ir labs kritēriju saraksts, lai ar valsts iestādes palīdzību, kas darbojas kā kontroles struktūra, noteiktu korektas, pienācīgi pamatotas lidostu nodevas, kas būs jāmaksā arī pasažieriem.
<P>
Priekšsēdētāja vietnieka kungs, protams, nākamajos divos gados jums būs jānodrošina, lai valsts uzraudzības iestādes patiesi būtu neatkarīgas. Tas nozīmē, ka valsts uzraudzības iestādes nedrīkst būt saistītas ar lidostām vai "pielaulātas” aviosabiedrībām. Mēs pastāvam uz to, ka uzraudzības iestādēm patērētāja labā jāatrod godīgs līdzsvars starp aviosabiedrībām un lidostām.
<P>
Otrkārt, mēs arī vēlamies, izmantojot šos jaunos kritērijus, veicināt godīgu konkurenci lidostu starpā. Dažos gadījumos atšķirīgu dalībvalstu lidostas atrodas tikai dažu kilometru attālumā no robežas starp tām. Mēs gribam būt droši, ka šādos gadījumos nenotiks negodīga konkurence. Es uzskatu, ka jaunie kritēriji ir korekti.
<P>
Nobeigumā atļaujiet man uzdot jautājumu jums, priekšsēdētāja vietnieka kungs. Man šķiet, ka ir pagājuši gandrīz divi gadi, kopš Komisija pieņēma pamatnostādnes reģionālajām lidostām. Pēdējo dažu mēnešu laikā jūs esat izpētījis, vai atsevišķas lidostas nav saņēmušas nelikumīgas subsīdijas, ar to es domāju valsts subsīdijas konkrētām lidostām, kas kropļo konkurenci. Mēs visi vēlētos uzzināt, ko jūs noskaidrojāt. Mēs ceram, ka šodien varat mums apsolīt, ka drīz iepazīstināsiet ar rezultātiem par nelikumīgo un likumīgo reģionālo atbalstu, jo ir viena būtiska problēma: mēs gribam, lai starp lidostām būtu godīga konkurence pasažieru labā.
<SPEAKER ID="485" NAME="Silvia-Adriana Ţicău" AFFILIATION="PSE">
(RO) Es vēlos sveikt Stockmann kungu par viņa centieniem panākt kopēju Padomes nostāju nolūkā pieņemt direktīvu, ar ko nosaka vispārējos principus lidostu nodevu iekasēšanā Kopienas lidostās. Ierosinātie tiesību akti tagad lidostu lietotājiem sniedz pamata noteikumus pārredzamu un pārsūdzamu lēmumu par lidostas nodevu noteikšanu pieņemšanai.
<P>
Padome apstiprināja Parlamenta ierosinājumu ierobežot darbības jomu līdz lidostām, kas apkalpo vairāk par 5 miljoniem pasažieru gadā, un lielākajai katras dalībvalsts lidostai. Lidostas nodevu atšķirību pamatā jābūt pārredzamiem noteikumiem un skaidriem kritērijiem. Saskaņā ar kopējo nostāju lidostām ir jādarbojas pēc finansiāli visizdevīgākajiem nosacījumiem, un tiks atļauta premiāla sistēma, veicot jaunus maršrutus uz neizdevīgākajiem un attālākajiem reģioniem. Tomēr šie stimuli jāpiešķir, balstoties uz pārredzamiem kritērijiem.
<P>
Mēs atbalstām ideju, pēc Komisijas informācijas saskaņā ar Kopienas tiesību aktiem, ka dalībvalstis var pilnvarot lidostu vadību veikt kopēju, pārskatāmu nodevu sistēmu lidostām, kuras apkalpo vienu un to pašu pilsētu vai konurbāciju, ar noteikumu, ka katra lidosta pilnībā ievēro direktīvā paredzētās pārredzamības prasības. Turklāt lidostas nodevu pielāgošanas pamats būs vides kritēriji. Lidostu vadība publicēs lēmumus par izmaiņām nodevu sistēmā vismaz divus mēnešus, pirms tie stājas spēkā.
<P>
Attiecībā uz lidostu ieguldījumu priekšfinansēšanu, dalībvalstīm vajadzētu ievērot ICAO vadlīnijas vai arī izveidot pašām savus drošības pasākumus. Parlaments uzskata, ka neatkarīgām uzraudzības iestādēm ir jābūt iespējai deleģēt pilnvaras citām neatkarīgām uzraudzības iestādēm, uzliekot tām pilnu atbildību par direktīvas noteikumu īstenošanu, kas paredz vienu un to pašu standartu ievērošanu.
<SPEAKER ID="486" NAME="Paweł Bartłomiej Piskorski" AFFILIATION="ALDE">
Priekšsēdētājas kundze, komisār, es arī vēlētos pievienoties tiem, kas sveic Stockmann kungu par viņa padarīto darbu. Jautājums, par ko mēs diskutējam, pieprasa noteikumus, un manam liberālajam noskaņojumam netraucē ne šādi noteikumi, ne arī regulatīvās iestādes. Tagad, pēc finansiālās krīzes, mēs redzam, ka brīvajam tirgum ir jādarbojas un tas darbojas, bet mums ir jārada sistēmas, kas mūsdienīgajā ekonomikā spētu regulēt tīra brīvā tirgus konkurences mehānismus, kas laiku pa laikam ietekmē vai arī pārspēj parastos ekonomiskās konkurences mehānismus.
<P>
Mūsu debates pašlaik ir par konkrēta dokumenta galīgo redakciju, jau no paša sākuma saprotot, ka tas būs garš ceļš, jo jebkura dabiska monopola regulēšana - un lidostas acīmredzamu iemeslu dēļ parasti atbilst dabisku monopolu likumiem - ir grūta. Tas ir solis gan mūsu pilsoņu, gan Eiropas Savienības pilsoņu labā, kuri atkal saņems no Parlamenta un Eiropas Komisijas darba kaut ko reālu, kas ietekmēs viņu dzīvi. Es apsveicu visus, kas piedalījās šajā darbā, un, cerams, šo divu gadu laikā, kurā sistēma ir jāīsteno, dalībvalstis tiks galā ar šo uzdevumu.
<SPEAKER ID="487" NAME="Luís Queiró" AFFILIATION="PPE-DE">
(PT) Daudzi no mums šeit, Parlamentā, izmanto internetu, lai rezervētu lidojumus un iegādātos biļetes. Tomēr man šķiet, ka lielākā daļa no mums nezina, kādā veidā tiek noteiktas lidostu nodevas, kuras tiek samaksātas, iegādājoties biļetes.
<P>
Cik man zināms, ne visas nodevas, kas minētas uz biļetes, ir lidostu nodevas, tāpēc vēlos lūgt jūs iepriecināt mani, atrisinot nelielu uzdevumu: ja pasažieris lido, piemēram, no Lisabonas uz Briseli, izmantojot Brussels Airlines pakalpojumus, uz biļetes minētās nodevas ir 48 euro; ja viņš ceļo ar Portugāles aviosabiedrību TAP, nodevas ir par 2 euro mazākas. Tomēr pretējā virzienā šī starpība pazūd, un pasažieris par katru ceļojumu maksā papildus 15 euro. Kāpēc?
<P>
Taču, ja mūsu iedomātais pasažieris ceļo uz Londonu ar Brussels Airlines, ceļojot no Briseles uz Getvikas lidostu, nodevas par ceļojumu abos virzienos ir 124 euro, bet, ja viņš izmanto BMI pakalpojumus un lido uz Hītrovu, viņš nodevās samaksā tikai 65 euro. Ja viņš ceļo uz Hītrovu ar BMI un atgriežas ar Lufthansa, tad nodevās viņš samaksā 70 euro. Kāpēc šādas atšķirības? Reizēm viņš maksā vienu summu par turpceļu un citu summu par atpakaļceļu. Reizēm aviosabiedrības iekasē vienādu maksu par vienu un to pašu lidostu, bet reizēm ne. Dažreiz jūs pat nezināt, cik daudz esat samaksājis.
<P>
Lai vai kā, atšķirīgu lidostu nodevu pastāvēšana nav slikta lieta. Samaksai par dažādiem pakalpojumiem ir jāatšķiras. Nav vēlams, ka par atšķirīgiem pakalpojumiem tiktu noteikta vienāda samaksa, tāpat nav vēlams, lai par pakalpojumiem, kuri ir acīmredzami vienādi, samaksa tiktu noteikta dažāda.
<P>
Konkrēti - mēs gribam, lai šīs nodevas būtu saprātīgas un pamatotas uz skaidriem un pārredzamiem kritērijiem. Tas ir mūsu galamērķis. Mēs gribam nodrošināt godīgu un pārredzamu konkurenci lielāko Eiropas lidostu starpā un šādā veidā ne tikai sekmēt iekšējā tirgus uzlabošanos, bet arī samazināt pasažieru izdevumus, iegādājoties biļetes. Tāpēc - ar cerību sirdīs - mēs atbalstām priekšlikumu šai direktīvai.
<SPEAKER ID="488" NAME="Inés Ayala Sender" AFFILIATION="PSE">
(ES) Priekšsēdētājas kundze, vispirms man ir jāsveic mans kolēģis Stockmann kungs par viņa lielisko ziņojumu, un īpaši par viņa pacietību un neatlaidību šajā darbā.
<P>
Tas ir teksts, kas mums ļaus radīt kopēju gaisa telpu un palīdzēs spert lielu soli virzībā uz vienotu Eiropas gaisa telpu.
<P>
Ar šo vienoto pasažieru nodevu iekasēšanas sistēmu mēs varēsim saglabāt nepieciešamos apstākļus brīvai un pārredzamai konkurencei. Mēs gatavosimies nākotnei, ņemot vērā vides kritērijus nodevu noteikšanā, kā arī nepieļaujot samaksu par palīdzības nodrošināšanu pasažieriem ar invaliditāti. Arī šajā ziņā mēs gatavosimies nākotnei.
<P>
Man ir arī jāuzsver rūpes par vajadzību izvairīties no mazajām lidostām uzliktā pārmērīgā sloga, nosakot minimālo pārvadājumu robežu - piecus miljonus pasažieru gadā.
<P>
Visbeidzot, mēs priecājamies, ka tika atzīta lidostu tīklu vienota vadība, jo tās veiksmīga darbība ir sevi pierādījusi, piemēram, Spānijas lidostu vadības AENA darbība. Mēs esam gandarīti par citu ceļu meklējumiem, kā kontrolēt un noteikt nodevas, kuras ir rūpīgi saskaņotas ar tiesību aktiem, un - kā tas notika arī manā valstī - to papildina neatkarīgas uzraudzības iestādes. Tādēļ es priecājos, ka šie priekšlikumi ir ņemti vērā.
<P>
Es gribu apsveikt referentu par stingru termiņu noteikšanu lēmuma publicēšanai. Tas novērsīs tiesisko nenoteiktību un sniegs klientiem garantijas, īstenojot šos lēmumus. Tāpat ir pozitīvi, ka saistībā ar šo termiņu noteikšanu un lēmumu pieņemšanu tiek ņemta vērā parlamentārā uzraudzība.
<SPEAKER ID="489" NAME="Fiona Hall" AFFILIATION="ALDE">
Priekšsēdētājas kundze, es atzinīgi vērtēju pārredzamības paplašināšanos, ko sekmē šie jaunie noteikumi par lidostas nodevu noteikšanu. Pārāk bieži lidostas savus darījumus veic slepeni pat tajos gadījumos, kad to īpašnieces pilnībā vai daļēji ir valsts iestādes. Cilvēkiem ir tiesības zināt, kā šādas lidostas paaugstina nodevas un tērē viņu naudu. Bet es esmu vīlusies, ka, neatrunājot procentos izteiktu valsts tirgus daļu, kā slieksnis ir noteikts daudzums - pieci miljoni pasažieru.
<P>
Šis slieksnis īpaši smagi ietekmēs tādas reģionālas lidostas kā Ņūkāstla. Ja būtu noteikti seši miljoni pasažieru gadā, Ņūkāstla būtu virs šī sliekšņa, tomēr tā ir sīka, salīdzinot ar tādiem milžiem kā Hītrova un Getvika. Tā kā reģionālās lidostas konkurē galvenokārt tikai ar saviem tuvākajiem kaimiņiem, būtu bijis godīgāk, ja pastāvētu sistēma, kas nodrošinātu vienādu attieksmi pret visām mazajām un vidējām lidostām.
<P>
Tādēļ man žēl, ka Padome nepievērsās iespējai ierobežot direktīvas darbības jomu līdz lidostām, kuras gadā apkalpo vairāk par pieciem miljoniem pasažieru un vairāk par 15% no valsts kopējās pasažieru plūsmas. Šāds slieksnis joprojām nodrošinātu, ka Eiropas lielās lidostas nevarētu aiz slēgtām durvīm noteikt nodevas aviosabiedrībām. Es ceru, ka Komisija, pārskatot direktīvu, uzmanīgi raudzīsies, lai reģionālās lidostas kā, piemēram, Ņūkāstla, neciestu no tirgus izkropļošanas.
<SPEAKER ID="490" NAME="Emanuel Jardim Fernandes" AFFILIATION="PSE">
(PT) Priekšsēdētājas kundze, komisār, dāmas un kungi, iesākumā es vēlētos sveikt Stockmann kungu par viņa atvērtību un gatavību kompromisiem šī lieliskā ziņojuma sagatavošanas laikā, kas tieši attieksies uz lidostām, kuras apkalpo vairāk par pieciem miljoniem pasažieru, un, konkrēti, uz Faro un Lisabonas lidostām manā valstī.
<P>
Parlamentam un Padomei ir jāpieņem šis priekšlikums, jo tas garantē diskriminācijas novēršanu, nosakot lidostas nodevas, izņemot atsevišķus gadījumus saskaņā ar Līgumu. Ir jāievieš obligāta apspriežu procedūra lidostu vadības struktūru un lidostu klientu starpā. Jebkādas nodevu atšķirības būs pārredzamas un pamatotas ar skaidriem kritērijiem. Lidostas iekasēs vienādu maksu par vieniem un tiem pašiem pakalpojumiem, lai gan lidostu lietotājiem var piešķirt atlaides atkarībā no pakalpojumu kvalitātes, ko tie saņēmuši, ar noteikumu, ka visi lidostas klienti var gūt labumu un ka tās piešķir saskaņā ar publiskiem, pārredzamiem un objektīviem nosacījumiem. Atlaides var piešķirt arī klientiem, kas atver jaunus maršrutus saskaņā ar konkurences tiesību aktiem. Ir jāizveido neatkarīga valsts uzraudzības iestāde, kas varēs iejaukties domstarpību risināšanā, kas būs radušās, nosakot nodevas. Stimulus būtu jāatļauj piešķirt, atklājot jaunus maršrutus uz mazāk attīstītiem un attālākiem reģioniem. Visbeidzot, dalībvalstīm būtu jāvar pilnvarot par lidostu tīkliem atbildīgo vadības iestādi ieviest šajā tīklā vienotu nodevu sistēmu.
<P>
Priekšsēdētājas kundze, ar šo jauno direktīvu par turpmāko nodevu iekasēšanu mūsu lidostās pat visattālākajos reģionos, piemēram, tādos, kāds ir mans reģions, visiem tiks nodrošināta vienāda pieeja gaisa transportam. Tas ir sevišķi svarīgi tādos reģionos kā manējais, uz kuru aizbraukt un no kura atgriezties var tikai ar gaisa transportu. Tāpēc es ceru, ka rīt šis priekšlikums tiks pieņemts un ka to pilnībā pieņems arī Komisija un Padome.
<SPEAKER ID="491" NAME="Robert Evans" AFFILIATION="PSE">
Priekšsēdētājas kundze, es pievienojos kolēģu izteiktajai pateicībai Stockmann kungam par to, ko viņš, manuprāt, raksturoja kā praktisku kompromisu 69 Eiropas lidostu interesēs.
<P>
Es pievienojos arī Becsey kunga teiktajam un, patiesi, pievienojos kolēģa Brian Simpson teiktajam par godīgu un pārredzamu konkurenci. Esmu priecīgs, ka šis ziņojums, kāds tas ir šobrīd, ir ļoti nozīmīgs ne tikai trim Londonas lidostām - Hītrovai, Stanstedai un Getvikai -, bet arī visām pārējām Eiropas lidostām, vai tās būtu Zīles kunga Latvijā, Ţicău kundzes Rumānijā vai Portugālē, vai mūsu komisāru Itālijas lidostas; un es domāju, ka tas daudz nozīmē arī Vācijas lidostām, lai gan tās neizmanto pārāk daudz cilvēku.
<P>
Bet vēl es domāju, ka tas ir nozīmīgi arī Eiropas pasažieriem, un, protams, lidostas nav nekas, ja nav cilvēku - pasažieru. Viņi ir mūsu prioritāte; tikpat lielā mērā mūsu prioritāte ir arī apkārtējā vide, par ko, manuprāt, ir šis ziņojums.
<P>
Batten kungs, mans Londonas kolēģis, kuru vislabāk raksturo viņa paša zibenīgi veiktais ieguldījums (jo viņš jau ir aizgājis), pieļāva, ka šeit notiek jaunu iestāžu veidošana un citas bīstamas lietas. Bet šīs iestādes - Civilās aviācijas iestādes - jau pastāv. Tāpēc man šķiet, ka viņš ir pārpratis - būsim pieklājīgi pret viņu.
<P>
Un, atbildot Fiona Hall, - es neesmu pārliecināts, ka Ņūkāstla tieši konkurē ar Londonu. Starp tām ir krietns attālums, un tāpēc katram, kurš izvēlas labāk doties uz Londonu, nevis Ņūkāstlu, vēl aizvien jāveic garš ceļš. Tāpēc, es domāju, tās nav salīdzināmas.
<P>
Es domāju, ka šeit ir labs, praktisks kompromiss. Manuprāt, visas sākotnējās bažas, kuras mēs vēlējāmies atrisināt, nu ir atrisinātas, un, tā kā dokumentu pakete nodrošina līdzsvaru - gan aviosabiedrību, gan pasažieru interesēs -, tas nodrošina to, ko mēs meklējām, dodot lidostām pietiekamu rīcības brīvību šajos konkurences apstākļos.
<P>
Es ceru, ka šī visa rezultātā mēs kādu dienu - nekad nevar zināt, kolēģi, nekad nevar zināt - varētu vienkārši saņemt atbilstošus pakalpojumus Strasbūrā. Tas ir tāls mērķis, bet nekad nevar zināt, - un tādēļ ir vērts strādāt.
<SPEAKER ID="492" NAME="Bogusław Liberadzki" AFFILIATION="PSE">
Priekšsēdētājas kundze, iesākumā es vēlos izteikt pateicību Ulrich Stockmann, mūsu referentam. Viņš ir paveicis lielu darbu, sākot ar direktīvas projekta izstrādāšanu, ko viņš veica ar novatorisku pieeju, jo sadarbībā ar Komisiju un Padomi gribēja pienācīgi sagatavot ziņojumu, kas viņam arī izdevās. Galvenokārt es gribētu uzsvērt viņa iniciatīvu lidostas nodevu definīcijas pārstrādāšanā, bet, otrkārt, lidostu, kas ir direktīvas darbības jomā, to pakalpojumu līmeņa un attiecību ar lidostu operatoriem definēšanā. Tikpat svarīgi, īpaši jaunajām dalībvalstīm, ir jaunu infrastruktūras projektu finansēšana. Mēs sniedzam direktīvas projektu, kurš, no pasažieru redzespunkta, dos iespēju mums -visiem tiem Eiropā, kas izmanto, sniedz vai maksā par pakalpojumiem -, zināt, cik daudz būs jāmaksā, kāpēc un kur šī nauda aizies. Šis ir liels solis ceļā pie reālas Eiropas līmeņa sistēmas un Eiropas aviolīniju tīkla radīšanas. Paldies jums par to, un es patiesi ticu, ka direktīvas projekts labi kalpos civilajai aviācijai.
<SPEAKER ID="493" NAME="Zuzana Roithová" AFFILIATION="PPE-DE">
(CS) Stabili funkcionējoši lidostas pakalpojumi ir svarīgi Eiropas Savienības iekšējā tirgus darbībai. Gan pasažieri, gan aviokompānijas kritizē pārredzamības trūkumu un reizēm arī pārlieku augstās lidostas nodevas, kas nepamatoti palielina ceļojuma izmaksas. Mēs beidzot esam uz to reaģējuši, nonākot līdz šīs direktīvas otrajam lasījumam. Noteikumi lidostām, kas apkalpo vairāk par pieciem miljoniem pasažieru, uzliks par pienākumu padarīt nodevas pārredzamas un pamatot savas izmaksas. Tas vienkāršos arī strīdus starp lidostu klientiem un operatoriem. Es stingri ticu, ka tam sekos samaksas samazināšanās un konkurences apstākļu uzlabošanās. Esmu iepriecināta, ka Padome ir atzinusi, ka ir jāatklāj pieteikumu konkursi, kas sekmēs jaunu maršrutu atvēršanu uz neizdevīgākiem un attālākiem galamērķiem, un ka ir kļuvis iespējams nonākt pie kopējas lidostu tīklu definīcijas, ko pārvaldīs viena pārvaldes struktūra. Es apsveicu referentus par viņu darba rezultātiem.
<SPEAKER ID="494" NAME="Mieczysław Edmund Janowski" AFFILIATION="UEN">
(PL) Priekšsēdētājas kundze, komisār, Stockmann kungs ir pelnījis mūsu atzinību. Šis ir tiešām labs kompromiss. Es viņu apsveicu.
<P>
Šodien mēs beidzam darbu pie lidostu nodevām. Īsi sakot, divu gadu laikā mēs būsim ieguvuši vienotu sistēmu nodevu noteikšanai visā Eiropas Savienībā. Tā ietekmēs lidostas, kas apkalpo vairāk par pieciem miljoniem pasažieru gadā. un katras valsts lielāko lidostu. Par to joprojām var diskutēt, bet es ticu, ka rādītāji ir labi. Cik man zināms, sistēma tiks piemērota attiecībā uz aptuveni 80 Eiropas Savienības lidostām.
<P>
Pieņemto noteikumu īpašā vērtība ir to pārredzamība, kas palīdzēs uzraudzības iestādēm. Lidostām, kas atrodas neizdevīgākajos reģionos, varēs piemērot attiecīgus atvieglojumus. Tajos ir ņemti vērā arī vides aspekti un invalīdu vajadzības. Es ceru, ka direktīva nodrošinās ne tikai godīgu konkurenci lidostu starpā, bet arī palielinās pasažieru drošību un aizsargās pasažierus no pārmērīgām pacelšanās vai nolaišanās nodevām.
<SPEAKER ID="495" NAME="Antonio Tajani" LANGUAGE="IT">
Priekšsēdētājas kundze, manuprāt, diskusija parādīja, ka Parlaments un Komisija ir paveikuši krietnu darbu, un Stockmann kungam adresētās uzslavas tikai apliecina, ka viņa izraudzītais virziens ir pareizs. Es gribu vēlreiz viņam publiski pateikties par paveikto darbu un sadarbību ar Komisiju, meklējot labāko kompromisu, ko, ciktāl es redzu, ir novērtējuši visi iepriekšējie runātāji.
<P>
Es ticu, ka priekšlikums direktīvai, ko mēs patlaban aplūkojam un ko, cerams, varēs pieņemt Parlaments, kā teica Ayala Sender kundze, nav nekas cits, kā vien solis uz vienotu gaisa telpu; mērķis, kas, manuprāt, Komisijai ar Parlamentu un vēlāk arī ar Padomes atbalstu liks rīkoties, lai sniegtu pārliecinošu vēstījumu vēl pirms šī Parlamentārā sasaukuma pilnvaru izbeigšanās. Es apstiprinu visas izvēles un vērtējumus par neatkarīgas vadības institūcijas, kādas jau pastāv daudzās Eiropas Savienības valstīs, izveidošanu. Es domāju, ka mēs mēģināsim to panākt; tā ir laba izvēle, ko kopā esam izdarījuši.
<P>
Pirms beidzu, es gribētu pateikties visiem kolēģiem, kuri ir piedalījušies debatēs, kā arī atbildēt uz Jarzembowski kunga jautājumu. Tiek izskatītas septiņu reģionālo lidostu lietas. Pārbaudes, kas ilga 18 mēnešus, sākās 2007.gada jūlijā, tādēļ es negaidu rezultātus ātrāk par šī gada beigām vai nākamā gada sākumu.
<P>
Protams, rezultātus publiskos, bet nebūtu godīgi un pareizi, ja es kaut ko komentētu, pirms darbs ir pabeigts. Tomēr, tiklīdz tas būs noticis, tiklīdz Komisija būs pieņēmusi lēmumu, Parlaments tiks informēts un Jarzembowski kungs saņems pilnīgu atbildi pielikumā tai informācijai, ko es spēju sniegt par Komisijas priekšlikumiem attiecībā uz šīm septiņām lietām - es to uzsveru, septiņām -, kas vēl joprojām tiek pārbaudītas.
<SPEAKER ID="496" NAME="Ulrich Stockmann">
referents. - (DE) Priekšsēdētājas kundze, es vēlreiz gribētu pateikties visiem kolēģiem deputātiem par viņu patiesi konstruktīvo sadarbību un mūsu aizraujošajām diskusijām. Es rēķinos, ka rīt būs liels atbalsts. Ir jau vēls, un bijis pietiekami daudz strīdu. Lai kaujas turpinās rīt. Es būtu iepriecināts, ja mēs likumdošanas procedūru varētu pabeigt otrajā lasījumā.
<P>
(Aplausi)
<SPEAKER ID="497" NAME="Priekšsēdētāja">
Debates ir slēgtas.
<P>
Balsojums notiks rīt, ceturtdien, 23. oktobrī.
<P>
Rakstiski paziņojumi (142. pants)
<SPEAKER ID="963" NAME="Corina Creţu  " AFFILIATION="PSE">
rakstiski. - (RO) Eiropas noteikumi lidostu nodevu regulēšanai ir īpaši svarīgi tādēļ, ka to rezultātā tiks mazināti izdevumi cilvēkiem, kuri ceļo Eiropas Savienības robežās, tā palielinot darba ņēmēju mobilitāti, jo īpaši augsti kvalificētajiem darba ņēmējiem.
<P>
Darbinieku mobilitāte faktiski ir efektīva darba tirgus galvenais elements, kā tas izklāstīts Lisabonas stratēģijas, kuras mērķis ir ekonomiskās izaugsmes un darbavietu skaita palielināšana, attiecīgās sadaļas kontekstā. Turklāt augsti kvalificētu darbinieku pārvietošanās veicināšana palielinās informācijas plūsmu un noderīgas zināšanas ražošanas jomās ar augstu pievienoto vērtību, saskaņā ar Lisabonas stratēģiju pārveidojot Eiropas ekonomiku visdinamiskākajā uz zināšanām balstītajā ekonomikā pasaulē.
<SPEAKER ID="498" NAME="Christine De Veyrac  " LANGUAGE="FR">
Dāmas un kungi, ir sasniegts kompromiss starp Padomi un mūsu iestādi, tā padarot iespējamu pabeigt šo jautājumu otrajā lasījumā.
<P>
Es esmu apmierināta ar šo vienošanos, kas jo īpaši novērsīs dominējošas pozīcijas ļaunprātīgu izmantošanu un veicinās Eiropas lidostu nozares attīstību.
<P>
Šī direktīva par lidostu nodevām ir nozīmīgs solis: padarot attiecības starp lidostām un aviosabiedrībām pārredzamākas, līdz šim bieži vien neskaidrās un konfliktējošās attiecības tiks uzlabotas.
<P>
Turklāt neatkarīgas iestādes izveidošana dod iespēju objektīvi atrisināt jebkuru konfliktu starp partneriem.
<P>
Ieguvēji no šiem jaunajiem noteikumiem galu galā būs gaisa transporta lietotāji, un man par to atliek vien priecāties.
<P>
Paldies jums par uzmanību.
