<CHAPTER ID="020">
Vienas minūtes uzstāšanās (Reglamenta 150. pants) 
<SPEAKER ID="295" NAME="Priekšsēdētāja">
Nākamais darba kārtības punkts ir vienas minūtes uzstāšanās par svarīgiem politiskiem jautājumiem saskaņā ar Reglamenta 150. pantu.
<SPEAKER ID="296" NAME="Theodoros Skylakakis" AFFILIATION="PPE">
(EL) Priekšsēdētājas kundze! Vispirms daži vārdi par Ēģipti. Gaidāmajos grūtajos laikos Ārējās darbības dienestam būs jābūt maksimāli aktīvam, lai Ēģiptē aizsargātu Eiropas pilsoņus, mazākumtautību tiesības un tās pārstāvošās vēsturiskās iestādes, piemēram, Grieķijas Pareizticīgo patriarhātu Aleksandrijā.
<P>
Tagad es atgriežos pie manas galvenās tēmas par atkritumiem. Lai gan mums ir augsta līmeņa tiesiskais regulējums, gandrīz katra dalībvalsts saskaras ar pārkāpumu grūtībām. Daudzas valstis ziņo par atkritumu krīzi, un dažos sektoros, piemēram, atkritumu pārrobežu pārvadājumos, masveidā tiek pārkāptas Kopienas tiesības. Vienlaikus politisku iemeslu dēļ un slavenās "nav mans pagalms” politikas ietekmē dalībvalstis neiesaistās veiktajos pasākumos pietiekami efektīvi.
<P>
Tāpēc Komisijai jāiesaka papildu instrumenti, piemēram, Eiropas Vides aģentūras pienākumu paplašināšana, un iespējas Eiropas Savienībai sūtīt misijas informācijas pārbaudīšanai dalībvalstīs. Komisijai par to ir jādomā, ņemot vērā priekšlikumus attiecībā uz 2012. gadu.
<SPEAKER ID="297" NAME="Vasilica Viorica Dăncilă" AFFILIATION="S&amp;D">
(RO) Priekšsēdētājas kundze! Es vēlos akcentēt situāciju Rumānijā saistībā ar pašreizējās valdības kliedzošajiem tiesiskuma principu pārkāpumiem. Ievērojamā opozīcijas pārstāvja Constantin Nicolescu arests - arests, par kuru tika ziņots pirms tiesas procesa sākšanas un bez stingriem pierādījumiem, apliecina nedemokrātisko valdības darbību. Politiskā uzdevumā veiktais arests un valdības veiktajos antisociālajos pasākumos paustā nicinošā attieksme pret vienkāršajiem iedzīvotājiem liek iziet ielās cilvēkiem, kas ir pazemoti un nolemti nabadzībai. Lai apspiestu aizskarošo un nedemokrātisko pasākumu izraisīto neapmierinātību, valdība ir parūpējusies par policijas ekipējuma iepirkumu EUR 10 miljonu apmērā.
<P>
Tas viss iezīmē acīmredzamu politisko diktatūru un to, kas notiks nākotnē, ja šādas darbības, kas ir pretrunā Eiropas vērtībām, nesodīti turpināsies. Mēs neprotestējam pret tiesu, bet pret politiski uzspiestu ļaunprātīgu rīcību. Eiropas Savienība prasa cienīt demokrātiju tādās valstīs kā Tunisija un Ēģipte, bet tā ir strikti jāievēro arī dalībvalstīs.
<SPEAKER ID="298" NAME="Metin Kazak" AFFILIATION="ALDE">
(BG) Priekšsēdētājas kundze, dāmas un kungi! Neatrisinātās tabakas audzētāju problēmas Bulgārijā izraisīja paaugstinātu spriedzi atsevišķos valsts reģionos un protestus, kuros piedalījās vairāk nekā 10 000 cilvēku. Savu neapmierinātību viņi pauda deklarācijā par īstenoto politiku, kas ir viņu šausminošā finansiālā stāvokļa cēlonis saistībā ar pārtrauktajām valsts piemaksām tabakas ražotājiem par 2010. gada ražu.
<P>
Eiropā tabaku audzē 17 no 27 dalībvalstīm, un katrā no tām valdība nodrošina subsīdijas. Bulgārija ir izrādījusies vienīgā dalībvalsts, kas ir aizkavējusi sankcionēto valsts tabakas piemaksu shēmu, kura ir apstiprināta ar likumu un par kuru tika informēta Komisija. Šī shēma noteica atbalsta piešķiršanu Bulgārijas tabakas audzētājiem EUR 76 miljonu apmērā, bet maksājumi pašlaik ir aizkavēti. Kavēšanās piešķirt šo atbalstu simtiem ģimeņu nolemj badam un emigrācijai, apdraudot valsts sabiedrisko mieru.
<SPEAKER ID="299" NAME="Michail Tremopoulos" AFFILIATION="Verts/ALE">
(EL) Priekšsēdētājas kundze! Šodien ievērības cienīgā vienprātības gaisotnē Eiropas Parlaments apstiprināja priekšsēdētāja Buzek kunga aicinājumu Eiropas Savienībai oficiāli atzīt genocīdu pret romiem, kas 2. pasaules kara laikā kļuva par nacistu upuriem. Kā viņš norādīja, romi ilgstoši ir bijusi mazākumtautība, pret kuru vērstas vislielākās represijas.
<P>
Bet kas ir tie, kurus mēs šodien uzrunājam? Kas īstenos mūsu kopīgi izlemto politiku? 2008. gada jūlijā Komisija pasūtīja ziņojumu par Eiropas romu politiku 18 Eiropas valstīs, un kopš jūnija šis ziņojums ir Komisijas rīcībā. Es par to iesniedzu jautājumu, jo uzskatu, ka nav nekāda attaisnojuma kavēties publicēt šādu vērtīgu ziņojumu. Faktiski ir izskanējis starptautisks aicinājums to publicēt. Reding kundze atbildēja uz manu jautājumu un solīja publicēt ziņojumu līdz 2010. gada decembrim. Ir jau 2011. gada februāris, bet ziņojums joprojām nav publicēts. Es ļoti vēlētos uzzināt iemeslu.
<SPEAKER ID="300" NAME="Zbigniew Ziobro" AFFILIATION="ECR">
(PL) Priekšsēdētājas kundze! Es daudzkārt esmu izteicis savu viedokli Eiropas Parlamenta debatēs par ES politiku siltumnīcefekta gāzu emisijas ierobežošanas jomā, par politiku, kurai ir ļoti spēcīgs atbalsts Eiropas Parlamentā un Eiropas Komisijā. Tomēr es esmu vērsis uzmanību uz faktu, ka šī politika izraisa arī ļoti nelabvēlīgas ekonomiskas pārmaiņas. Daudzos sektoros rezultāts ir rūpnīcu pārcelšana uz valstīm ārpus Eiropas Savienības.
<P>
Diemžēl Eiropas Komisija to nav ņēmusi vērā, lai gan daudzi deputāti ir uzsvēruši radikālo CO2 emisiju ierobežojumu negatīvos aspektus. Tādējādi mēs nesen esam uzzinājuši par lielām rūpnīcām, kas plāno pārcelt ražošanu no Vācijas un Polijas uz bijušās Padomju Savienības valstīm vai pat uz Āfriku vai Dienvidameriku. Šīs norises prasa reālas darbības no Komisijas puses, kurai aktivitātēs joprojām trūkst perspektīvas un redzējuma.
<SPEAKER ID="301" NAME="Ilda Figueiredo" AFFILIATION="GUE/NGL">
(PT) Priekšsēdētājas kundze! Kā solīts pilsoņu forumā "Agora”, ko pagājušajā nedēļā organizēja Eiropas Parlaments, es vēlos šeit atkārtoti izteikt sašutumu, ko dažādas sociālas organizācijas pauda mūsu debatēs par ekonomikas un finanšu krīzi un tās nopietno ietekmi uz lielāku bezdarbu, sociālo nevienlīdzību un nabadzību, lai gan 2010. gads tika paziņots par nabadzības un sociālas atstumtības izskaušanas gadu.
<P>
Debatēs tika izteikta prasība, ka Eiropas Parlamenta aktivitātēm un darbam ir jāatspoguļo to organizāciju protesti, kas ir iesaistītas nabadzības izskaušanā, ņemot vērā krīzes izraisītās sociālās sekas un nabadzības smago līmeni.
<P>
No neskaitāmajiem kliedzošajiem ekspluatācijas, nabadzības, diskriminācijas un sociālās atstumtības piemēriem un no dažādajiem priekšlikumiem, prasībām un ieteikumiem es vēlos uzvērt tikai tos, kas attiecas uz Eiropas Parlamenta nozīmi šīs situācijas nepieļaušanā. Runājot konkrēti, tam ir jāizveido darba grupa, kurai būtu dots uzdevums uzraudzīt, kādas ir krīzes sekas sociālajā sektorā un kādus rezultātus dod Padomes un Komisijas pasākumi, kas teikt veikti atbilstoši Eiropas parlamenta lēmumiem, piemēram, attiecībā uz minimālajiem ienākumiem...
<P>
(Sēdes vadītāja pārtrauc runātāju)
<SPEAKER ID="302" NAME="Marian-Jean Marinescu" AFFILIATION="PPE">
(RO) Priekšsēdētājas kundze! Šengenas Novērtēšanas darba grupa ir pieņēmusi visus novērtējuma ziņojumus par Rumāniju. Secinājumos norādīts, ka Rumānija atbilst visām Šengenas tiesību kopuma (acquis) prasībām. Diemžēl Eiropas Padome atsakās nodot šos ziņojumus Eiropas Parlamentam, tādējādi traucējot Parlamenta procedūru norisi. Parlamenta deputāti nevar balsot, neiepazīstoties ar ziņojumu saturu. Pilsoņu brīvību, tieslietu un iekšlietu komiteja pieprasīja šos dokumentus, un arī Rumānija izteica priekšlikumu tos publiskot. Tomēr Padome kavējas pieņemt lēmumu bez saprotama iemesla.
<P>
Es domāju, ka šajā situācijā Rumānija ir tiesīga iesniegt Parlamentam visus ziņojumus par tās pievienošanos Šengenas zonai. Šie ziņojumi ir vienīgais kritērijs, ar kuru iespējams pamatot lēmumu par pievienošanos. Prasība noteikt papildu kritērijus neatbilst Eiropas līgumiem; tā nav Eiropas pieeja, un tā nav pamatota ar saprātīgiem argumentiem. Rumānija ir izpildījusi juridisko pienākumu sagatavoties Eiropas Savienības ārējo robežu aizsardzībai, un tai ir jāsaņem atbilstoša reakcija no ES iestādēm.
<SPEAKER ID="303" NAME="Rovana Plumb" AFFILIATION="S&amp;D">
Priekšsēdētājas kundze! Vēlos jūs informēt, ka iepriekšējos 20 gados demokrātija Rumānijā nebija izjutusi tādu spiedienu kā tagad. Mēs jau vērsām uzmanību uz Deputātu palātas priekšsēdētāju, kas falsificēja balsojumu par ļoti nozīmīgo pensiju likumu. Nesenais gadījums ar Ardžes apgabala priekšsēdētāju sociāldemokrātu Constantin Nicolescu vēlreiz apliecina, ka Rumānijas valdošās partijas izmantotās metodes apdraud pilsoņu pamattiesības un pamatbrīvības.
<P>
Ikviens valdības pasākums parāda, ka Rumānijas Demokrātiski liberālās partija ir sākusi karu pret visu Rumānijas tautu. Mēs nedrīkstam ļaut demokrātiskai Eiropas Savienības dalībvalstij rīkoties nedemokrātiski, patvaļīgi arestējot cilvēkus un izmantojot valsts iestādes, lai īstenotu personiskas asinsatriebības. Mums visiem kopā ir jāaizstāv mūsu tiesības, mūsu brīvība un mūsu demokrātija.
<SPEAKER ID="304" NAME="Marian Harkin" AFFILIATION="ALDE">
Priekšsēdētājas kundze! Es kā Īrijas deputāts lūdzu ES taisnīgi risināt nepanesamo finansiālo situāciju Īrijā.
<P>
Jā, mums ir jāuzņemas atbildība par daudzajām neveiksmēm, bet mēs nerīkojāmies vienatnē. Ieguldījumi no daudzām valstīm ieplūda Īrijas bankās gluži kā kazino. Tie sabruka kā kāršu namiņi, un tagad Īrijas nodokļu maksātāju pleci tur nepanesamu nastu.
<P>
Mēs maksājam soda procentus 5,8 % apmērā, un mūsu atmaksāšanas spējas, ko nosaka ES sagatavotais četru gadu taupības plāns, izriet no izaugsmes plāniem, bet izaugsme nav iespējama. Kāpēc? Bezdarbs palielinās pat par spīti straujam emigrācijas lēcienam. Uzņēmumi sabrūk, un mūsu NKP samazinās jau ceturto gadu pēc kārtas.
<P>
Un, kamēr ECB ir iepludinājusi EUR 132 miljardus caur Īrijas banku priekšdurvīm, 2010. gadā EUR 110 miljardi ir aizplūduši caur šo pašu banku pagalma durvīm, no tiem EUR 40 miljardi - 2010. gada decembrī.
<P>
Situācija strauji pārkāpj pieļaujamās robežas, un, ja, kā izteicās priekšsēdētājs Barroso kungs, Eiropa ir daļa no risinājuma, tad nopietna rīcība ir nepieciešama nekavējoties.
<SPEAKER ID="305" NAME="Diane Dodds" AFFILIATION="NI">
Priekšsēdētājas kundze! Vēl pagājušajā nedēļā manā vēlēšanu apgabalā Ziemeļīrijā disidentiskie republikāņu teroristi atstāja divas sprādzienbīstamas bumbas Ziemeļbelfāstas Antrima ielas rajonā. Tā ir Dieva dota laime, ka šodien mēs nerunājam par daudziem upuriem. Simtiem cilvēku tika evakuēti no savām mājām, kamēr drošības spēki novērsa briesmas, kas apdraudēja šā rajona iedzīvotājus.
<P>
Šā neveiksmīgā uzbrukuma mērķis bija policisti, un šis ir nesenākais no mēģinājumiem nogalināt Ziemeļīrijas policijas virsniekus.
<P>
Šie uzbrukumi nenonāk Apvienotās Karalistes ziņu programmās, nemaz nerunājot par Eiropu, tomēr tie ir kā atgādinājums, ka par spīti lielajiem panākumiem, virzot Ziemeļīriju uz priekšu, joprojām ir tādi, kas vēlas mūs pavilkt atpakaļ.
<P>
Pirms Ziemassvētkiem priekšsēdētājs Barroso tikās ar Ziemeļīrijas pirmo ministru Peter Robinson un apstiprināja apņemšanos strādāt Barroso kunga darba grupā. Es atbalstu šo darbu, es atbalstu arī šā Parlamenta sākotnēji paveikto miera procesa finansējuma jomā.
<SPEAKER ID="306" NAME="Csaba Sógor" AFFILIATION="PPE">
(HU) Priekšsēdētājas kundze! Mēs esam dzirdējuši daudzas žēlabainas un sašutušas atsauksmes attiecībā uz Ungārijas prezidentūru. Interesanti, ka neviena no tām neattiecās uz prezidējošās valsts ES programmu. Daži izteicās par plašsaziņas līdzekļu likumu. Eiropas Komisija jau ir formulējusi tās iebildumus, un Ungārijas valdība ir paudusi gatavību grozīt likumu.
<P>
Man radās jautājums, kāpēc tādu pašu starptautisku interesi neizraisīja valsts valodas likums, kurš līdz pat šai dienai ir spēkā Slovākijā, nosakot sodu par dzimtās valodas lietošanu. Kāpēc balsis, kas pauda satraukumu par pamattiesībām saistībā ar plašsaziņas līdzekļu likumu, neizrādīja nekādas bažas, kad tika apšaubīta viena no visdabiskākajām Slovākijā dzīvojošās ungāru mazākumtautības cilvēktiesībām? Citus satrauca Padomes ēkā izliktais milzīgais paklājs, uz kura bija attēlota Ungārijas karte pirms 160 gadiem. Šī karte apliecina, ka mēs varam izveidot stipru Eiropu, tikai pārzinot un cienot mūsu kopīgo vēsturi un nacionālās vērtības.
<SPEAKER ID="307" NAME="Catherine Stihler" AFFILIATION="S&amp;D">
Priekšsēdētājas kundze! 14. februārī, Svētā Valentīna dienā, tiks atzīmēta pirmā Eiropas Epilepsijas diena. Tiek uzskatīts, ka arī pats Svētais Valentīns slimoja ar epilepsiju.
<P>
Pašlaik Eiropā ir seši miljoni epilepsijas slimnieku. Skotijā to skaits ir 39 000 cilvēku, bet tikai 20 000 skotu ir noteikta diagnoze, un viņi kontrolē savu stāvokli ar medikamentiem. Tas nozīmē, ka 19 000 cilvēku katru dienu dzīvo atkārtotas lēkmes bailēs. Skatoties ES mērogā, tas nozīmē, ka miljoniem cilvēku arī dzīvo šādās bailēs.
<P>
14. februārī mums jāveicina izpratne par epilepsiju. Mums ir jāmēģina uzrunāt arī tos, kuru stāvoklis ir atbilstīgi diagnosticēts, un jāaicina dalībvalstis nodrošināt lielāku skaitu neirologu ar epilepsijas specializāciju. 15. februārī Parlamentā būs virkne notikumu, un es aicinu kolēģus piedalīties. Tur būs daudz jūsu vēlētāju.
<P>
Es vēlos izmantot iespēju sveikt Joanne Hill, epilepsijas specializācijas medmāsu, un Fiona Nicholson, Skotijas epilepsijas centra vadītāju.
<SPEAKER ID="308" NAME="Csanád Szegedi" AFFILIATION="NI">
(HU) Priekšsēdētājas kundze, dāmas un kungi! Lūdzu, dodiet iespēju man atvēlēto laiku veltīt gadījumam ar sēkeļiem. Pirms dažām dienām Rumānijas prezidents diemžēl vēlreiz paziņoja, ka viņš neatbalsta sēkeļu teritoriālo autonomiju. Es priecātos, ja mēs reizi par visām reizēm viestu skaidrību šeit, Eiropas Parlamentā, un formulētu, ka sēkeļiem ir tiesības uz teritoriālu autonomiju. Es vēlos visiem atgādināt, ka autonomija ir starptautiski atzīta, saistoša tiesība, ka nav pieņemami Eiropas Savienības dubultie standarti, sakot, ka dažām etniskajām grupām ir tiesības uz autonomiju, bet citām tādu tiesību nav. Baskiem un kataloņiem ir tiesības uz autonomiju, bet sēkeļiem - nav. Ņemot vērā šādu loģiku, es ar pilnīgu pārliecību varu teikt, ka tie, kas neatbalsta sēkeļu centienus pēc autonomijas, nav eiropieši.
<SPEAKER ID="309" NAME="Seán Kelly" AFFILIATION="PPE">
(GA) Priekšsēdētājas kundze! Es vēlos norādīt, ka brīvība ir viens no galvenajiem Eiropas Kopienas mērķiem: ceļošanas brīvība, tirdzniecības brīvība un darba brīvība. Mums nav darba brīvības, jo mums nav savstarpēji atzītu kvalifikāciju.
<P>
Šodien es dzirdēju par terapeitu, kas strādāja Itālijā un kam bija nepieciešami deviņi mēneši, lai saņemtu atļauju strādāt Īrijā. Tas ir bezjēdzīgi. Mums ir jāpaskatās uz UPMC sistēmu Amerikas Savienotajās Valstīs, tas ir noderīgs piemērs. Jo īpaši tad, ja mēs vēlamies ieviest medicīniskos e-pakalpojumus, mums ir jāievieš kvalifikāciju atzīšana. Citādi mēs nevaram virzīties uz priekšu.
<SPEAKER ID="310" NAME="Claudiu Ciprian Tănăsescu" AFFILIATION="S&amp;D">
(RO) Priekšsēdētājas kundze! Rumānijas valdošās elites atkārtotā ļaunprātīgā varas izmantošana pašlaik ir iegrūdusi valsti tās tumšākajā vēstures periodā kopš 1989. gada. Lai gan Rumānijai ir demokrātiska konstitūcija, tās panti bieži tiek klaji neievēroti. Lai gan teorētiski pastāv valsts varas sadalījums atbilstoši demokrātijas principiem, praksē viens cilvēks, prezidents Traian Băsescu, kontrolē visu varu Rumānijā, uzspiezdams savas pavēles un regulāri ļaunprātīgi izmantodams savu varu, lai iznīcinātu politisko opozīciju un apslāpētu katru balsi, kas mēģina piedāvāt dzīvotspējīgu alternatīvu katastrofālajai Băsescu-Boc pārvaldei.
<P>
Tā kā Rumānija ir Eiropas Savienības dalībvalsts, pret tās likteni nedrīkst vienaldzīgi izturēties ne ES iestādes, ne citu ES dalībvalstu pārstāvji, ieņemot šajā jautājumā konkrētu nostāju. Lūdzu, neļaujiet sevi apmānīt ar nekonsekventiem skaidrojumiem un dažkārt musinošiem attaisnojumiem, kurus izsaka Rumānijas valdošā elite un tie, kas pauž atbalstu vai nu baiļu dēļ, vai savu sīkmanīgo interešu vārdā. Viņu darbības pietiekami labi parāda tiem, kas vēlas redzēt, skumjo realitāti manā valstī.
<SPEAKER ID="311" NAME="Cătălin Sorin Ivan" AFFILIATION="S&amp;D">
(RO) Priekšsēdētājas kundze! Esmu izlēmis Buzek kungam regulāri atgādināt, kā notiek demokrātijas attīstība Rumānijā. Viņš ir bijis Rumānijas Parlamentā un ir paudis atbalstu Boc valdībai un Traian Băsescu. Es vēlos pastāstīt Buzek kungam, ka Rumānijas Parlamentam nav nekādas varas un ka visus likumus pieņem un ievieš valdība. Arī Rumānijas valdībai nav varas, jo Traian Băsescu ieceļ ministrus, stingri norāj viņus un nāk klajā ar paziņojumiem ikreiz, kad tiek veikti svarīgi pasākumi. Turklāt Rumānijā nevainīgi cilvēki tiek iemesti cietumā uz 30 dienām, kam seko tiesas process.
<P>
Es prasīju no Buzek kunga oficiālu nostāju un saņēmu atbildi paziņojumā presei no PD-L partijas un Traian Băsescu. Es mudinu Buzek kungu un gaidu no viņa oficiālu nostāju.
<SPEAKER ID="312" NAME="Alexander Mirsky" AFFILIATION="S&amp;D">
(LV) Godātais priekšsēdētāja kungs! Kā jūs domājat, kādēļ Eiropas Parlaments pieņem rezolūcijas? Tieši tādēļ, lai tās tiktu izpildītas. Bet šķiet, ka Latvijas valdība netaisās izpildīt 2004. gada 11. marta rezolūciju. Rezolūcijā skaidri pateikts, ka ir nepieciešams piešķirt tiesības balsot municipālās vēlēšanās tiem Latvijas iedzīvotājiem, kuri pastāvīgi dzīvo tās teritorijā. Uz jautājumu, kad Latvija izpildīs šo rezolūciju, mēs, iespējams, saņemsim atbildi: "Kad pūcei aste ziedēs" (latviski), krieviski saka: "Kogda rak na gore svistnet" un angliski: "When pigs fly". Sanāk, ka vai nu cūkas sāks lidot, vai nu mums visiem jālikvidē 335 tūkstošu Latvijas iedzīvotāju diskriminācija.
<P>
Paldies!
<SPEAKER ID="313" NAME="Ioan Enciu" AFFILIATION="S&amp;D">
(RO) Priekšsēdētājas kundze! Šodien mēs kļūstam par lieciniekiem notikumiem, kas mainīs vēstures gaidu Ziemeļāfrikā un ne tikai tur. Nekur pasaulē diktatoru režīmi nevar noturēties ilgstoši. Tomēr es vēlos pievērst jūsu uzmanību faktam, ka var parādīties jaunas diktatūras formas pat par demokrātisku uzskatītā Eiropas Savienības dalībvalstī, konkrēti - Rumānijā. Saskaņā ar tiesiskuma principiem personu uzskata par nevainīgu, kamēr tiesa viņu nav atzinusi par vainīgu, un tiesas procesā persona piedalās kā brīvs pilsonis, ja vien šī persona neapdraud sabiedrību.
<P>
Universālie tiesību principi Rumānijā virs nav spēkā, ja runa ir par prezidentu Băsescu un valdošo Liberāli demokrātisko partiju. Skaidrs pierādījums tam, ka aresti Rumānijā tiek veikti pēc politiska pasūtījuma, ir prezidenta Băsescu paziņojums Strasbūrā piecas stundas pirms Constantin Nicolescu aresta, es citēju: "Ir arestēts svarīgs opozīcijas pārstāvis,” citāta beigas, lai gan šī persona vēl nebija nonākusi tiesā. Kāds vēl skaidrāks pierādījums ir nepieciešams, lai parādītu, ka prezidents Băsescu izlemj, kas un kad tiks arestēts?
<SPEAKER ID="314" NAME="Corina Creţu" AFFILIATION="S&amp;D">
(RO) Priekšsēdētājas kundze! Arī es pievienojos to kolēģu izjūtām, kas ir vērsuši uzmanību uz opozīcijas vajāšanu Rumānijā, valdībai izmantojot tādus juridiskus instrumentus, kas apliecina arvien lielāku autoritāru varas izmantošanu. Popularitātes reitingam piedzīvojot brīvo kritienu un pēc brutālas stingrības taupības pasākumiem, kas ir smagi ietekmējuši uz dzīves līmeni, Rumānijas valdība pašlaik ķeras pie izteikti vardarbīgām antidemokrātiskām metodēm, lai saglabātu varu.
<P>
Kā izteicās mani kolēģi, neattaisnojamais un rupjais veids, kādā tika arestēts pilsoņu ievēlētais ievērojamais opozīcijas pārstāvis, ir visnesenākais un satraucošākais piemērs pret opozīcijas grupām vērstajiem draudiem un tiesību aizskārumiem. Vienlaikus valsts budžetu izlaupa valdības politiskie atbalstītāji, kuru haotiskie pasākumi padziļina ekonomikas un sociālo krīzi un palielina sociālo spriedzi līdz bīstamam līmenim. Tāpēc mēs kopīgi protestējam pret uzbrukumiem, kas tiek īstenoti, mēģinot iebiedēt opozīcijas politiķus un arodbiedrības. Es uzskatu, ka ES forumiem ir jāpauž nostāja pret kliedzošajiem demokrātisko tiesību pārkāpumiem Rumānijā.
<SPEAKER ID="315" NAME="Ricardo Cortés Lastra" AFFILIATION="S&amp;D">
(ES) Priekšsēdētājas kundze! Es vēlos jums visiem pastāstīt par situāciju, kas ir iemesls lielam gandarījumam. Nesen Spānijā tika parakstīta nozīmīga sociāla un ekonomiska vienošanās starp valdību, arodbiedrību līderiem un uzņēmējdarbības līderiem. Šī vienošanās parāda Spāniju kā valsti, kas spēj apvienot spēkus, lai pārvarētu grūtības, stātos pretī izaicinājumiem un nostiprinātu labklājības valsts statusu. Dāmas kungi, globālās krīzes laikā šī vienošanās ir unikāls piemērs tam, kā, sabiedrībai vienoti uzņemoties atbildību, mēs panākam vienošanās nākotnes vārdā, lai Spānija Eiropas Savienībā būtus stipra valsts ar arvien lielāku nozīmi.
<SPEAKER ID="316" NAME="Priekšsēdētāja">
Ar to mēs noslēdzam šo darba kārtības punktu.
