<CHAPTER ID="009">
Vispārējā budžeta projekta izklāsts (Padome) - 2009. finanšu gads
<SPEAKER ID="804" NAME="Priekšsēdētājs">
Nākamais punkts ir debates par 2009. gada vispārējā budžeta projekta izklāstu, ko veiks Padome. Tādēļ es sveicu budžeta, valsts finanšu un civildienesta ministru Éric Woerth kā Padomes prezidentūras pārstāvi.
<SPEAKER ID="195" NAME="Éric Woerth">
Padomes priekšsēdētājs. - (FR) Priekšsēdētāja kungs, dāmas un kungi, man ir tas gods un prieks šodien uzstāties jūsu namā divu iemeslu dēļ: pirmkārt, tāpēc, ka jūsu Parlaments pārstāv Eiropas demokrātiju. Francijas prezidentūra ar milzīgu cieņu un apbrīnu vērtē to darbu, ko jūs esat ieguldījuši Eiropas integrācijas atbalstīšanā un mūsu gatavību palīdzēt Eiropai ceļā uz apvienošanos vislabāk apliecināja Francijas prezidents savā runā jūlijā Strasbūrā. Šī gatavība vada arī manu rīcību, un to atbalsta mani kolēģi Francijas valdībā. Otrkārt, tāpēc, ka 17. jūlijā Padome 2009. gada budžeta projektu, ar ko es jūs šodien iepazīstināšu, pieņēma vienbalsīgi. Šī vienprātība apliecina to, ka budžeta projekts ir līdzsvarots un tas ļauj visām ES valstu valdībām tam pievienoties.
<P>
Mūsu sākotnējā apmaiņa ar viedokļiem radīja veselīgu pamatu budžeta procedūras turpināšanai. Trīspusējās sarunas un saskaņošanas sanāksmes norisinājās lietišķā atmosfērā. Mēs jau esam panākuši vienošanos sešos budžeta jautājumos un es esmu pārliecināts, ka mēs spēsim vienoties arī daudzos citos jautājumos, kas skar kopējās intereses.
<P>
Es varu apliecināt, ka Padome ir gatava turpināt šo augstvērtīgo dialogu, ņemot vērā mērķi panākt tādu vienošanos par 2009. gada budžetu, kas apmierinās visus.
<P>
Ir jāpanāk tāda vienošanās, kas atbilstu trim principiem: pirmkārt, ir jānodrošina Eiropas Savienības politikas prioritāro jomu finansējums - un mēs esam izveidojuši finanšu shēmu 2007. -2013. gada plānošanas periodam, kas jāīsteno, lai sasniegtu mūsu mērķus attiecībā uz konkurētspēju, kohēziju un izaugsmi. Otrkārt, ir jāievēro Iestāžu nolīgumā paredzētie budžeta disciplīnas noteikumi un veselīga finanšu pārvaldība. Izdevumiem jāiekļaujas šajā Nolīgumā noteiktajās robežās un jāsaglabā pietiekamas rezerves maksimālajā līmenī dažādām pozīcijām. Treškārt, apropriācijas jāpiemēro, ņemot vērā aktuālās vajadzības. Lai mēs spētu apzināt mūsu faktiskās spējas nozaru politikas jomu īstenošanā, mums īpaši jāmācās no iepriekšējā budžeta izpildes pieredzes. Turklāt, kopš finanšu plāna izveidošanas 1988. gadā, vienmēr Kopienas budžetā nepietiekami izlieto maksājumu apropriācijas. Pateicoties komisāres Dalia Grybauskaité ieguldītajam darbam budžeta izpilde uzlabojas, taču neskaidrības attiecībā uz 2009. finanšu gadu vēl arvien ir skaidri redzamas, un nav pamata pieņemt, ka šajā jautājumā 2009. gads atšķirsies no iepriekšējiem.
<P>
Svarīgi ir arī aizsargāt Eiropas nodokļu maksātāju intereses - pašreizējos ekonomiskajos apstākļos tas ir nepieciešams vairāk nekā jebkad agrāk - un mums, cik vien iespējams, jāizvairās iekļaut budžetā tādas apropriācijas, ko nevar izmantot. Tāpēc Padomes darba vadošais princips bija sasniegt mērķi - reālu un līdzsvarotu budžetu.
<P>
Pirms es iepazīstinu jūs ar šī darba augļiem, es gribētu teikt dažus vārdus par mehānismu, kas palīdzētu ātri reaģēt uz augošajām pārtikas cenām jaunattīstības valstīs. Mūsu diskusijas turpmāko nedēļu laikā būs veltītas šim jautājumam. Eiropadome 19. un 20. jūnijā sniedza spēcīgu politisku atbalstu, atzinīgi novērtējot Komisijas nolūku izvirzīt priekšlikumu jaunam fonda izveidošanai, lai atbalstītu lauksaimniecību jaunattīstības valstīs. Tomēr Eiropadomes pilnvaras šajā jautājumā ir diezgan skaidri izteiktas: tās izpaužas ciešā saskaņā ar pašreizējo finanšu plānu, tāpēc ir jāatrod risinājums.
<P>
Es apzinos, ka Eiropas Parlaments pašlaik nepiekrīt šim viedoklim. Tomēr Padome, raugoties no šī viedokļa, izvērtēs Komisijas 18. jūnijā pieņemto priekšlikumu.
<P>
Visbeidzot, es gribētu jums atgādināt, ka Eiropadome tikai vakar atkal apstiprināja savu gatavību atbalstīt atjaunošanas darbus Gruzijā, tostarp tādos reģionos kā Dienvidosetija un Abhāzija, papildus jau izmaksātajiem EUR 6 miljoniem ārkārtas atbalsta. Tāpēc ES uzņemsies iniciatīvu drīzumā sarīkot starptautisku konferenci, lai atbalstītu Gruzijas atjaunošanu. Vakar Eiropadome lūdza Padomei un Komisijai sākt darbu pie šīs konferences sagatavošanas.
<P>
Tagad es gribētu jūs iepazīstināt ar Padomes izstrādātā 2009. gada budžeta projekta būtiskākajiem punktiem.
<P>
Mēs ierosinām budžetu EUR 134 miljardu apmērā saistību apropriācijās, kuru apjoms ir par EUR 469 miljoniem mazāks nekā provizoriskajā budžeta projektā paredzētais. Tādējādi, salīdzinot ar 2008. gadu, saistību apropriāciju apjoms ir pieaudzis par 2,8%, tas nodrošina ES vispārējo saistību spēju saglabāšanos.
<P>
Attiecībā uz maksājumu apropriācijām Padome veica korekcijas, ierobežojot to apjomu līdz EUR 1,7 miljardiem, salīdzinot ar provizorisko budžeta projektu. Kā jūs iepriekšējos gados prasījāt, Padome neveica visaptverošu līdzekļu samazināšanu visām pozīcijām pēc nejaušības principa. Šis samazinājums pamatojas uz 2007. un 2008. gada budžeta izpildes detalizētu analīzi un saprātīgu pieeju potenciālajām Kopienas programmām, kuras jāīsteno un jāpabeidz. Tāpēc budžeta projekta apjoms sasniedz EUR 115 miljardu maksājumu apropriācijās.
<P>
Maksājumu apropriāciju apjoma samazināšanās 2009. gadā - es to gribētu uzsvērt - nebija nekas pārsteidzošs. To pieņēma tad, kad pieņēma finanšu plānu 2007. -2013. gada plānošanas periodam. Ja 2009. gada maksājumu apropriāciju augšējā robeža ir daudz zemāka nekā 2008. un 2010. gadā, to var izskaidrot īpaši ar kohēzijas politikai paredzēto apropriāciju kustību, ko 2009. gadā ietekmēs 2000. -2006. gada plānošanas perioda beigas un pakāpeniskais pieaugums 2007. -2013. gada plānošanas periodā. Mēs neesam manījuši arī nekādas pazīmes, ka jauno programmu attīstība varētu noritēt daudz straujāk. Gluži pretēji, pārvaldības un kontroles sistēmu ieviešanas un galveno projektu uzraudzības mehānisms liecina, ka to attīstība norit ļoti lēni. Tāpēc no 433 programmām ir tikai divas, Ungārijā, kurām veikti starpposma maksājumi.
<P>
Tāpēc maksājumu apropriāciju apjoms mūsu budžeta projektā ir reālajai situācijai atbilstīgs un pielāgots Eiropas Savienības vajadzībām.
<P>
Daži jautājumi ir jāizvērtē attiecīgi pa pozīcijām.
<P>
Attiecībā uz pozīciju "Konkurētspēja izaugsmei un nodarbinātībai” Padome piešķir lielu nozīmi Lisabonas stratēģijas īstenošanai. Tāpēc tā ir nodrošinājusi atbilstīgu finansējumu, jo īpaši pētījumu un tehnoloģiju attīstības programmām, Eiropas Transporta tīkliem un izglītības un mūžizglītības kvalitātes uzlabošanai. Padome, kā jau es iepriekš minēju, ierobežoja saistību apropriāciju apjoma palielināšanos, pamatojoties uz īstenojamo programmu potenciāla analīzi.
<P>
Tomēr šajā saistībā es gribētu uzsvērt, ka saistību apropriāciju pieaugums prioritārajām programmām ir diezgan ievērojams. Piemēram, salīdzinot ar 2008. gadu, līdzekļu apjoms Pētniecības pamatprogrammai ir pieaudzis par 10%, inovāciju un konkurētspējas programmai - par 16% un "Mūžizglītības programma”, kas Eiropas pilsoņiem ir ļoti nozzīmīga, saņems par 6% vairāk līdzekļu.
<P>
Šie piemēri uzskatāmi demonstrē Padomes pieņemto mērķstratēģiju. Turklāt, lai ņemtu vērā apropriāciju izlietošanas veidu, Padome par EUR 471 miljonu ir samazinājusi maksājumu apropriāciju apjomu, samazinot līdzekļus vairākām mērķa pozīcijām.
<P>
Attiecībā uz pozīciju "Kohēzija izaugsmei un nodarbinātībai” Padome ir pieņēmusi Komisijas provizoriskajā budžeta projektā ierosināto saistību apropriāciju apjomu. Maksājumu apropriācijām mēs piemērojām līdzsvarotu pieeju, ieviešot EUR 50 miljonu pieaugumu konverģences valstīm un reģioniem un vienlaikus par EUR 300 miljoniem samazinot līdzekļus reģionu konkurētspējas jomā.
<P>
Tas nozīmē maksājumu apropriāciju apjoma samazinājumu kopumā par EUR 250 miljoniem, un es priecājos, ka mēs spējām vienoties par kopēju nostāju attiecībā uz struktūrfondiem un Kohēzijas fondu, kā arī attiecībā uz lauku attīstības programmām.
<P>
Attiecībā uz pozīciju "Dabas resursu saglabāšana un pārvaldība” Padome saistību apropriācijām piemēroja samazinājumu EUR 382 miljonu apmērā un maksājumu apropriācijām - EUR 497 miljonu apmērā. Tas attiecas galvenokārt uz budžeta pozīcijām, kas saistītas ar tirgus regulēšanu ar intervences palīdzību un grāmatojumu noskaidrošanu un, saprātīgā mērā, ar lauku attīstību.
<P>
Es gribētu arī uzsvērt, ka jāsaglabā budžeta pozīcijas attiecībā uz pārtikas programmām, brīvu augļu un dārzeņu izplatīšanu, pienu skolās un veicināšanas pasākumiem. Mēs esam saglabājuši arī Komisijas ierosinātos apjomus vides politikas jomām.
<P>
Attiecībā uz 3. pozīciju "Pilsonība, brīvība, drošība un tiesiskums” Padome ir izdarījusi tikai nelielu palielinājumu tajās robežās, kas pieejamas maksimālās robežas ietvaros, lai kopumā sasniegtu EUR 76 miljonus, mērķtiecīgi samazinot saistību maksājumu apjomu par EUR 20 miljoniem. Šajā saistībā es gribētu uzsvērt, ka Francijas prezidentūra iz piešķīrusi lielu nozīmi imigrācijas politikai. Tāpēc provizoriskajā budžeta projektā ir iekļauts ierosinātais apjoms aģentūrai FRONTEX.
<P>
Attiecībā uz 4. pozīciju "ES kā globāls partneris” mēs mēģinājām paredzēt Palestīnas un Kosovas vajadzības, negaidot Komisijas vēstuli vai grozījumu, ko jāpieņem nākamajā nedēļā. Tāpēc mēs, salīdzinot ar provizorisko budžeta projektu, saglabājām rezervē papildu resursus: EUR 100 miljonu Palestīnai un EUR 60 miljonus Kosovai.
<P>
Attiecībā uz KĀDP Padome kā piesardzības pasākumu pieņēma saistību un maksājumu apropriācijas, kas bija iekļautas provizoriskajā budžeta projektā un kas atbilst 2006. gada 17, maija Iestāžu nolīgumā paredzētajiem apjomiem. Maksājumu apropriāciju apjoms ir samazināts līdz EUR 393 miljoniem, taču puse no šī samazinājuma paredzēta ārkārtas atbalsta rezervei un, kā jums zināms, Padome atzīst, ka šo rezervi varētu būt iespējams finansēt, pārdislocējot maksājumu apropriācijas, kā tas ir darīts iepriekšējos gados.
<P>
Nobeigumā, attiecībā uz 5. pozīciju "Pārvaldība” Padome kontrolētu pieaugumu 3,8% apmērā piemēroja pārvaldes apropriācijām, kas izrādās nepieciešamas, lai nodrošinātu atbilstīgu iestāžu darbību. Tāpēc 5. pozīcijā pieejamā robeža sasniedz EUR 224 miljonus. Padome, protams, piekrita 250 amata vietām, kas saistītas ar 2007. gadā paredzēto paplašināšanos. Mēs veicām arī mērķtiecīgus samazinājumus, kas balstās uz iepriekšējo īstenošanas procesu pieredzi, mēs neveicām visaptverošu līdzekļu samazināšanu, kas jau bija kļuvusi par tradīciju.
<P>
Visbeidzot, attiecībā uz decentralizētajām aģentūrām mēs esam ņēmuši vērā šo aģentūru darbības ilgumu. Mēs nevaram vienādi izturēties pret aģentūrām, kas jau veiksmīgi darbojas un aģentūrām, kas tikko veido savu pieredzi - tās ir aģentūras, kas atrodas attīstības stadijā - un mēs esam ņēmuši vērā dažu aģentūru pagājušajos finanšu gados radīto pārpalikumu. Tas attiecas uz FRONTEX un Eurojust - šīs abas aģentūras mums ir prioritāras.
<P>
Tāpēc noslēgumā es gribu teikt, ka manuprāt 2009. gada budžetā ir panākts līdzsvars starp tiem mērķiem, kas, protams, mums visiem ir attiecībā uz Eiropas Savienību un veselīgu budžetu, par ko mēs esam atbildīgi savu pilsoņu priekšā. Ir būtiski, lai visi pilsoņi atbalstītu šo uzticību Eiropas idejai.
<P>
Šī nama viedoklis varbūt būs atšķirīgs, taču mēs tikko esam uzsākuši budžeta procedūru un mums vēl ir diezgan daudz laika, lai saskaņotu savus viedokļus par 2009. gada budžeta saturu un lai risinātu uzdevumus, ar ko mēs saskaramies Komisijas jauno priekšlikumu dēļ. Es esmu pārliecināts, ka šīs trīs iestādes ieguldīs visas pūles, lai divos mēnešos - no šī brīža līdz saskaņošanas procedūrai novembrī - mēs varēsim panākt vispārēju vienošanos visos šajos jautājumos, un es ceru, ka šī vienošanās būs labākais iespējamais kompromisa risinājums gan iestādēm, gan arī Eiropas pilsoņiem. Jūs noteikti varat rēķināties ar manu pilnīgu iesaistīšanos šī mērķa sasniegšanā.
<SPEAKER ID="196" NAME="Priekšsēdētājs">
. - Liels paldies jums, ministr! Jūs esat pelnījis mazliet vairāk publikas, taču daudz ko nosaka deputātu kvalitāte. Šodien mēs, protams, pirmo reizi diskutējam par šo jautājumu un šeit piedalās arī bijušais ministrs, kas agrāk ieņēma jūsu amatu.
<SPEAKER ID="197" NAME="Jutta Haug">
referente. - (DE) Priekšsēdētāja kungs, komisār, Padomes priekšsēdētāj, jūs tikko teicāt, ka mēs esam uzsākuši budžeta procedūru. Taču tas neattiecas uz Parlamenta piedalīšanos. Mēs jau gada sākumā iesākām budžeta procedūru un diskusijas par šo procedūru un arī par 2009. gada budžetu. Tāpēc mēs jau esam daudz paveikuši. Turklāt mēs Parlamentā, esam vienojušies, ka ne Komisijas provizoriskais budžeta projekts, ne arī Padomes projekts - kurš, kā zināms, ir nosvītrojis gan saistību, gan arī maksājumu apropriācijas, kas bija ietvertas Komisijas aprēķinos - nav sevišķi iedvesmojoši. Mēs, protams, neuzskatām, ka tas ir vērienīgs budžets, kas apmierina mūsu vajadzības ikvienā Eiropas Savienības politiskās darbības jomā.
<P>
Parlamentam bija īpašas grūtības saistībā ar apstākli, ka, neraugoties uz nepārtrauktajām un visuresošajām runām par vēlmi risināt klimata pārmaiņu problēmas, šis nolūks nav radis pietiekamu izpausmi budžetā. Mēs parlamentā - kā pierāda milzīgais atbalsts, ko sēžu zāle ir izrādījusi Budžeta komitejas sarunu dalībniekiem jūlija balsojumā - rūpēsimies par to, lai cīņu pret klimata pārmaiņām varētu iekļaut daudzās budžeta daļās un to varēs darīt ar Eiropas finanšu līdzekļu palīdzību. Mēs neuzskatām, ka var saglabāt tik lielu plaisu starp saistību un maksājumu apropriācijām, kā Komisijas ierosinātie 15%, ko Padome vēlāk vēlreiz būtiski palielināja.
<P>
Tā vietā mēs nodrošināsim, ka mēs iegūsim tādu budžetu, kas vairāk atbilst budžeta precizitātes un skaidrības principiem. Neapšaubāmi šoruden mums būs dažas karstas diskusijas. Tomēr es ļoti ceru, ka tad, kad mēs vienosimies par zināmiem jautājumiem, mēs nonāksim pie apmierinoša rezultāta.
<SPEAKER ID="199" NAME="Janusz Lewandowski">
referents. - (PL) Priekšsēdētāja kungs, kā parasti rudenī mēs uzsāksim budžeta procedūras izšķirošo fāzi, šogad - 2009. gadam. Mūsu uzdevums ir konstatēt un ņemt vērā visas izmaiņas, kas notikušas kopš priekšlikuma iesniegšanas par provizorisko budžetu.
<P>
Man liekas, ka man, kā Eiropas Parlamenta un citu Eiropas iestāžu budžeta referentam, vislielākās problēmas un grūtības sagādāja neskaidrība attiecībā uz Lisabonas līguma likteni. Budžeta prognozes 2009. gadam pamatojas uz ļoti iespējamo rezultātu, proti, Lisabonas līguma stāšanos spēkā, kas pašos pamatos paplašinās Eiropas Parlamenta koplēmuma pilnvaras. Pašreizējā brīdī ir milzum daudz jautājumu attiecībā uz Līgumu, normāla reakcija attiecībā uz budžetu ir atšķirt izdevumus, kas tieši pakļauti Lisabonas līgumam no provizoriskajiem izdevumiem nākamajam gadam, un tāda bija atbilde, ko mēs sniedzām visām Eiropas iestādēm. Mēs esam saņēmuši atbildi no Eiropas Parlamenta, ar ko mēs pašlaik iepazīstamies. Tas vēl nav Parlamenta prezidija oficiāls dokuments, taču tajā izpildīta prasība atšķirt izdevumus, kas saistīti ar Lisabonas līgumu, un, ko var ņemt vērā gadījumā, ja situācija mainīsies.
<P>
Nenoteiktība attiecībā uz Lisabonas līguma likteni, kas ietekmē 2009. gada budžetu, acīmredzami nevar būt par attaisnojumu mums, lai piemērotu citus principus 2009. gada izdevumu pārvaldes plāna izveidei. Mēs esam ņēmuši vērā EP deputātu atalgojuma un deputātu palīgu nodarbinātības un atalgojuma jaunos noteikumus. Mums jāsedz Eiropas vēlēšanu kampaņas izmaksas un jāņem vērā 2008. gadā notikušās dažādo enerģijas avotu cenu svārstības. 2009. gads galvenokārt ir vēlēšanu gads, kurā mums jācīnās par precizitāti un finanšu disciplīnu. Eiropas birokrātijas - jeb Eiropas administrācijas -paplašināšana vēlēšanu gadā, nav labākā vēsts, kuru sūtīt cilvēkiem, kuriem mēs lūdzam atjaunot Eiropas Parlamenta deputātu pilnvaras.
<P>
Es gribētu pievērst uzmanību vēl kādam jautājumam, kas mani uztrauc, nevis kā Eiropas Parlamenta deputātu, bet gan kā demokrātisku valstu kopienas, kas ir nobažījies par cilvēktiesībām un visu Eiropas valstu neatkarību, locekli. Mums uz notikumiem Gruzijā jāreaģē arī budžeta līmenī. Es ticu, ka Eiropas Parlaments paudīs savu nostāju šajā jautājumā pirmajā lasījumā, citādi būs grūti pārliecināt Eiropas nodokļu maksātājus turpināt sniegt bezierunu atbalstu Krievijai, kamēr tā savu naudu tērē karu vajadzībām aiz savām robežām.
<SPEAKER ID="201" NAME="Kyösti Virrankoski">
Budžeta komitejas priekšsēdētāja vietnieks. - (FI) Priekšsēdētāja kungs, ministr, komisār, vispirms es vēlos paust savu pateicību par to, ka nākamā gada budžeta projekts tagad ir nodots Parlamentam. Vienlaikus es gribu paust savu nožēlu par to, ka mūsu komitejas priekšsēdētājs Reimer Böge nevar piedalīties šajās debatēs, jo viņam šajā laikā ir svarīgi pienākumi savā valstī. Šī iemesla dēļ es viņa vietā runāšu Budžeta komitejas vārdā.
<P>
Es gribu pateikties Padomei un tās prezidentūrai par lietišķo sadarbību, jo budžeta saskaņošanas sanāksmē jūnijā citu jautājumu starpā mēs sagatavojām svarīgus, kopīgus paziņojumus, kas attiecas uz struktūrfondu un Kohēzijas fonda, Eiropas Solidaritātes fonda, Eiropas Globalizācijas pielāgošanas fonda pasākumu īstenošanu un personāla izdevumiem. Šie notikumi sola, ka arī saskaņošanas sanāksmē novembrī gaidāma pozitīva atmosfēra. Diemžēl Padome nav vēlējusies sadarboties, piemēram, jautājumā par daudzu jaunu amatu finansēšanu, par ko mēs diskutējām un ko mēs iekļāvām Eiropas Padomes jūnija rezolūcijās.
<P>
Jau Komisijas provizoriskais budžeta projekts bija diezgan trūcīgs. Saistību apropriācijas bija noteiktas EUR 134,4 miljardu apmērā kas ir 2, 6 miljardus zem finanšu plānā paredzētā, un maksājumu apropriācijas bija aizvien trūcīgākas - EUR 116,7 miljardu apmērā. Tas atbilst maksājumiem tikai 0,9% apmērā no ES IKP, kas ir būtiski zem jau tā pārmērīgi kompromisam pakļautās finanšu shēmas, vidēji 1%. Padome tālāk samazināja budžetu kopumā par EUR 500 miljoniem saistību apropriācijām un par EUR 1,8 miljardiem maksājumu apropriācijām.
<P>
Es uzskatu, ka šis tik ļoti samazinātais budžets neņem vērā ne ES, ne arī Parlamenta prioritātes. Ir ļoti bīstami samazināt līdzekļus 1. pozīcijai, kas ir būtiska ilgtspējīgai izaugsmei un nodarbinātībai. Maksājumu apropriāciju niecīgās summas jo īpaši apdraud struktūrpolitiku, kas ir viena no Parlamenta galvenajām prioritātēm. Jebkurā gadījumā šīs politikas ieviešana jau ir ievērojami aizkavējusies.
<P>
Ir diezgan skaidrs, ka budžeta 1. pozīcijai jāpievērš sevišķa uzmanība, bet tāda ir arī 4. pozīcijai, kurai jau gadu no gada pastāvīgi piešķir nepietiekamu finansējumu. Pašlaik ir grūtības Kosovā un Palestīnā.
<P>
Noslēgumā es vēlētos izvirzīt divus jautājumus. Pirmais ir Pārtikas mehānisma instruments. Komisija ierosina apmēram EUR 1 miljardu piešķirt pārtikas atbalstam un ražošanas attīstībai jaunatīstības valstīs. Parlaments to atbalsta, taču nožēlo, ka Komisija nav ierosinājusi nekādus ilgtspējīgus instrumentus. Iestāžu nolīgums ir laba iespēja, lai to īstenotu, un Budžeta komiteja ir gatava atgriezties pie šī jautājuma risināšanas.
<P>
Eiropas Parlaments ir arī gatavs atbalstīt Gruzijas atjaunošanu. Budžeta procedūra arī padara to iespējamu. Mēs ceram, ka, ja Komisija nākamajā donoru konferencē Eiropas Savienības vārdā izteiks solījumus, tad tos iepriekš apspriedīs ar budžeta lēmējiestādēm.
<SPEAKER ID="203" NAME="Dalia Grybauskaitė">
Komisijas locekle. - Priekšsēdētāja kungs, es gribētu atsaukties uz mūsu pavasarī iesākto sarunu ļoti pozitīvo atmosfēru, kas ļāva mums pabeigt tās līdz vasaras atvaļinājumam. Es ceru, ka mēs tādā pašā veida spēsim turpināt visu procedūru.
<P>
Es gribētu pievērst jūsu uzmanību tam apstāklim, ka mūsu sarunās būs četri galvenie problēmu bloki. Pirmais attiecas uz maksājumu apropriāciju apjomu, ko Padome samazināja par EUR 1,8 miljardiem. Izvērtējot Komisijas priekšlikumu, Parlaments uzskata, ka tas ir pārāk pieticīgs un Padome uzskata, ka tas ir pārāk vērienīgs; tāpēc es ceru, ka mūsu sarunu pēdējā posmā mēs spēsim vienoties par kompromisu un par piemērotu Eiropas budžetu.
<P>
Otrais problēmu bloks ir iekļauts 4. pozīcijā, un šeit es vēlētos minēt trīs punktus: papildu resursi Kosovai un Palestīnai; ārkārtas atbalsta rezerve, kas īpaši būs vajadzīga, lai šogad un nākamajā gadā varētu ātri reaģēt; un, protams, gaidāmā donoru konference, lai palīdzētu Gruzijai - un šajā jautājumā līdz pat šim brīdim mums nav izvirzīts lēmums apspriešanai.
<P>
Trešais bloks, kur Komisija saskata problēmas, attiecas uz administratīvajiem izdevumiem, kur, kā parasti, Padome ieviesa amatus, bet samazināja finansējumu. Komisijai tas nozīmē to, ka šajā posmā un ar šiem priekšlikumiem nebūs iespējams pieņemt darbā papildu personālu, kaut gan ir pieņemts, ka darbinieku skaits palielināsies līdz 250 .
<P>
Ceturtais bloks attiecas uz pārtikas mehānismu. Pēc Padomes pamudinājuma mēs sagatavojām priekšlikumu, ko pašreizējā posmā Parlaments vēl nav pieņēmis kā instrumentu. Tātad šis ir mūsu sarunu ceturtais bloks, kur es paredzu problēmas.
<P>
Kopumā ir tikai šie četri jautājumi, kas varētu radīt grūtības. Pārējais ir ļoti labi sagatavots un ļoti labi aprēķināts, un es domāju, ka attiecībā uz budžeta lielāko daļu mēs ātri vien panāksim vienošanos. Ja mēs saglabāsim to sadarbības garu, kas mūs vada šodien, es ceru, ka mēs atrisināsim mūsu problēmas.
<SPEAKER ID="205" NAME="Éric Woerth">
Padomes priekšsēdētājs. - (FR) Priekšsēdētāja kungs, vispirms paldies jums par šo diskusiju. Es gribētu teikt Haug kungam, ka šis budžets nepārprotami ir vērienīgs, pat ja summas tādas nav attiecībā uz dažādām pozīcijām. Tomēr mums vēl aizvien ir kopēji mērķi un mums acīmredzot ir vajadzīgs saskaņot mūsu atšķirīgos viedokļus. Mums ir divi mēneši laika to izdarīt.
<P>
Otrkārt, J. Lewandowski, kungs attiecībā uz jūsu komentāriem par Lisabonas līguma ietekmi, mēs atbalstām jūsu patieso vēlmi, lai atzītu, ka ratifikācijas process vēl nav noslēdzies un, ka tāpēc ir prātīgi šīs izmaksas neiekļaut budžetā. Es domāju, ka šajā jautājumā mūsu viedokļi saskan. Jūs pieminējāt Gruziju. Eiropas komisārs tikko ziņoja par to, kā par galveno jautājumu, ko mums jārisina, un Padome pauda savu viedokli šajā jautājumā. Mums nav jācenšas īstenot politikas jomas, kas radušās vakardienas pēcpusdienā.
<P>
K. Virrankoski kungs, attiecībā uz provizorisko budžeta projektu jūs teicāt, ka tas jau ir ārkārtīgi trūcīgs un, ka mēs pašlaik to padarām vēl trūcīgāku. Tā patiešām ir. Tomēr mums vispirms jānodala saistību apropriācijas no maksājumu apropriācijām. Attiecībā uz saistību apropriācijām pieaugums ir mazliet zem 3%, salīdzinot ar 2008. gadu. Es domāju, ka tas uzskatāmi demonstrē to, cik mūsu budžets ir vērienīgs. Attiecībā uz maksājumu apropriācijām ir taisnība, ka ir paredzēts samazinājums līdzīgiem lielumiem. Es mēģināju paskaidrot, ka mēs esam veikuši ļoti detalizētu analīzi un mēs neesam samazinājuši maksājumu apropriāciju apjomus, izmantojot nejaušības un nepārdomātas metodes. Šis samazinājums vienkārši ir radies, izanalizējot apropriāciju izlietošanas pakāpes dažādās politikas jomās. Es to mēģināju paskaidrot, analizējot katru pozīciju atsevišķi. Īsumā atgriežoties pie 1. pozīcijas, ir taisnība, ka šeit ir samazinājums, taču vienlaikus šī samazinājuma ietvaros par EUR 50 miljoniem ir paredzēts palielināt līdzekļu apjomu konverģences valstīm un reģioniem; es gribēju to pateikt. Saistībā ar 4. pozīciju - komisārs pieminēja arī to - ir paredzēts apropriāciju apjoma pieaugums Palestīnai un Kosovai, un puse no apropriāciju apjoma samazinājumiem, kas ietverti budžeta projektā attiecas uz rezerves līdzekļiem, ko var finansēt, kā tas līdz šim ir noticis, pārdalot resursus. Līdz novembrim mums acīmredzot sīkāk jādiskutē par daudz specifiskākiem, skaidrāk definētiem jautājumiem un kas attiecas uz dažādiem parametriem, un mums jācenšas atrast labāko iespējamo kompromisu, kompromisu, kas, protams, palīdzētu mums neatlaidīgi virzīties uz priekšu.
<SPEAKER ID="206" NAME="Priekšsēdētājs">
. - Tās bija svarīgas starpposma debates par budžetu. Jūs visi ļoti veiksmīgi atsaucāties uz Gruzijas krīzi un karu. Kā jums zināms, es vakar Eiropadomei iesniedzu paziņojumu par šo jautājumu un es jūtu, ka manu vakar pausto viedokli atbalsta visas Eiropas iestādes. Paldies!
