<CHAPTER ID="015">
Austrālijas un ES PDR nolīguma novērtējums - ES Pasažieru datu reģistri (debates)
<SPEAKER ID="122" NAME="Priekšsēdētājs">
Nākamais darba kārtības punkts ir debates par:
<P>
Sophia in't Veld Pilsoņu brīvību, tieslietu un iekšlietu komitejas vārdā sagatavoto ziņojumu par Eiropas Parlamenta nolīgumu starp Eiropas Savienību un Austrāliju par gaisa pārvadātāju veikto Eiropas Savienības Pasažieru datu reģistru (PDR) datu apstrādi un pārsūtīšanu Austrālijas muitas dienestam un
<P>
par jautājumu, uz kuru jāatbild mutiski un kuru Pilsoņu brīvību, tieslietu un iekšlietu komitejas vārdā Komisijai iesniedza in't Veld kundze, Roure kundze, Bradbourn kungs un Kaufmann kundze, par Eiropas Savienības Pasažieru datu reģistriem (B6-0476/2008).
<SPEAKER ID="123" NAME="Sophia in 't Veld">
referente. - Priekšsēdētāja kungs, es sākšu ar vēl vienu piezīmi par Padomes pārstāvju prombūtni, jo savā runā biju iekļāvusi dažus komentārus par labo sadarbību starp Eiropas Parlamentu un Padomi, par dialogu un Lisabonas līguma garu utt., taču Padomes pārstāvju nav klāt arī šajās debatēs. Es domāju, ka tas ir liels kauns, jo tieši Padome ir tā, kas izstrādā PDR politiku un kam ir jāatbild uz jautājumiem, taču tās pārstāvju nav šeit. Padome publiski ir izteikusi svinīgus solījumus iesaistīt Eiropas Parlamentu, taču tagad mēs redzam, ka Padomes solījumi nav nekā vērti. Es domāju, ka šis ir apvainojums nevis Eiropas Parlamentam, bet gan pilsoņiem, kuriem ir tiesības saņemt atbildes un atklātu lēmumu pieņemšanu. Tādēļ, priekšsēdētāja kungs, lūdzu, informējiet prezidentvalsts pārstāvjus par manu neapmierinātību.
<P>
Šīs ir kopīgas debates gan par priekšlikumiem ES PDR izveidei, gan par nolīgumu starp ES un Austrāliju PDR. Būtībā tās ir vienas un tās pašas problēmas, kas tika apskatītas saistībā ar nolīgumu ar ASV un vēlāk arī saistībā ar nolīgumu ar Kanādu.
<P>
Viens no galvenajiem jautājumiem ir mērķu ierobežojums jeb, citiem vārdiem sakot, priekšlikuma pamatojums, jo tam seko viss pārējais. Patlaban attiecībā uz pamatojumu viss ir nepareizi un viss ir nepareizi arī attiecībā uz mērķa ierobežojumu. Es jums to izklāstīšu.
<P>
Sākšu ar subsidiaritāti. Komisija un Padome secina, ka priekšlikuma mērķis ir valstu sistēmu saskaņošana. Taču tikai nedaudzām dalībvalstīm - man šķiet, tādas ir tikai trīs - ir vai nu PDR sistēma, vai arī plāni šādas sistēmas ieviešanai. Tādēļ priekšlikums nekādi nevar saskaņot valstu sistēmas, jo tādas vienkārši nepastāv. Tas vienīgi uzliek visām dalībvalstīm par pienākumu izveidot šādu PDR datu apkopošanas sistēmu. Es to sauktu par absolūti nepareizu politiku, jo visu, ko nevaram panākt valstu līmenī, mēs cenšamies sasniegt pa ES sētas durvīm. Es atbalstu Eiropas Savienību, taču man tas nepatīk.
<P>
Turklāt Komisija ir ierosinājusi decentralizētu sistēmu, tādējādi Eiropas sniegto pievienoto vērtību padarot vēl neskaidrāku, bet tas rada darboties nespējīgu noteikumu un sistēmu savārstījumu pārvadātājiem un ļoti nepārredzamu sistēmu pilsoņiem.
<P>
Komisijas priekšlikuma mērķis ir noteikt personas, kuras ir vai varētu būt iesaistītas terorisma vai organizētās noziedzības darbībās, kā arī to sabiedrotos, izstrādāt un precizēt riska rādītājus, sniegt izlūkošanas datus par ceļošanas shēmām un citām tendencēm, kas saistītas ar teroristu pārkāpumiem, kuri tiks izmantoti teroristu noziegumu un organizētās noziedzības kriminālizmeklēšanā un lietu ierosināšanā.
<P>
Komisija savā priekšlikumā apgalvo, ka ES ir spējusi novērtēt PDR datu vērtību un apzināties to potenciālu tiesībaizsardzības mērķu īstenošanā. Tomēr līdz šim mēs neesam redzējuši nekādus konkrētus pierādījumus, kas pamatotu šo apgalvojumu. Jebkādi ASV līdz šim sniegtie pierādījumi ir smieklīgi, un, godīgi sakot, pēdējā gada laikā no dažādām ASV valdības iestādēm saņemtā informācija, šķiet, liecina tikai par to, ka masveida PDR datu apkopošana un apstrāde it nemaz nav lietderīga.
<P>
ASV PDR sistēma tika vērtēta tikai vienu reizi, un šīs vērtēšanas laikā netika vērtēti rezultāti. Patiesībā nesenais ASV Iekšzemes drošības departamenta (IDD) finansētais ziņojums rada pamatotas šaubas par to, cik lielā mērā uzvedības uzraudzība kā instruments potenciālo teroristu identificēšanai ir lietderīga. Tas ir viegli saprotams, jo kā gan lai nosaka potenciālo teroristu riska profilu, pamatojoties uz PDR datiem? Tās ir tīrās muļķības. Kā jūs domājat noteikt, vai kādam ir ļauni nolūki, pamatojoties uz viņa telefona numuru vai kredītkartes numuru? Citiem vārdiem sakot, Komisijas priekšlikumā noteiktais mērķis ir acīmredzami nepareizs un nepamatots, un tomēr Padome strādā, pamatojoties tieši uz to.
<P>
Šķiet, ka gan Komisija, gan Padome ir apjukušas attiecībā uz to, ko var un ko nevar darīt ar PDR apkopotajiem datiem. PDR dokumentācija parasti satur ļoti vispārējus datus un pamatinformāciju kopumā ne vairāk kā par 10 jomām. Tādēļ absolūti nav skaidrs, kā šie dati varētu būt noderīgi, lai noteiktu augsta riska personas.
<P>
Tiesībaizsardzības iestādēm jau ir vajadzīgās pilnvaras atsevišķos gadījumos iegūt PDR datus saistībā ar tādu izmeklēšanu vai apsūdzību, kas vērsta pret zināmiem aizdomās turamajiem un iespējamiem to sabiedrotajiem. Tādējādi Komisijas priekšlikums tikai atceltu pienākumu saņemt orderi un nosacījumu, ka ir jābūt pamatotam iemeslam. Tādēļ, ja tiesībaizsardzības iestādēm ir vajadzīgas jaunas pilnvaras, tieši tām pašām ir jāparāda, kad un kādā ziņā pašreizējās pilnvaras ir bijušas nepietiekamas. Līdz šim mēs neesam saņēmuši atbildi uz šo jautājumu.
<P>
Mums jau ir direktīva par papildu informācijas par pasažieri (API) datiem, un tos patiesi var izmantot personu noteikšanai un pārbaudīšanai, vai attiecīgā persona nav iekļauta novērojamo personu sarakstā. Ar PDR datiem tas nav iespējams. Tātad, ja mums jau ir direktīva par papildu informācijas par pasažieri (API) datiem, kāpēc gan mums vajag vēl ko vairāk? Tas nav uzskatāmi parādīts.
<P>
Visu pasažieru PDR datu automatizēta un sistemātiska analīze var būt noderīga citiem mērķiem, piemēram, narkotiku tirdzniecības vai nelegālās imigrācijas apkarošanai. Tie var būt ļoti likumīgi un pamatoti mērķi, taču tad formulēsim tos skaidri un nerunāsim par teroristu uzbrukumu novēršanu, jo tas ir kaut kas pavisam cits.
<P>
Ja Komisija un Padome plāno priekšlikuma darbības jomu paplašināt, lai tas ietvertu arī citus mērķus, kā es to tikko jau minēju, tad sīki ir jāizskaidro, kā PDR dati tiks izmantoti katra izvirzītā mērķa sasniegšanai. Citiem vārdiem sakot, PDR datus var mērķtiecīgi izmantot saistībā ar kādu īpašu notiekošu un konkrētu izmeklēšanu. PDR datus var izmantot automatizētai un sistemātiskai analīzei, piemēram, cīņā pret narkotiku tirdzniecību, taču šādā gadījumā šie dati nav jāuzglabā. Tādēļ mums precīzi ir jāzina, kāds ir mērķis.
<P>
Līdz ar to es nonāku pie jautājuma par juridisko pamatu, nosauksim to tā, jo, ja jūs izlasīsiet ES un Austrālijas nolīguma par PDR tekstu sīkā drukā, un tas pats attiecas arī uz ES un ASV nolīgumu par PDR, tad redzēsiet, ka tajā ir minēta ne tikai cīņa pret terorismu un noziedzību, bet arī imigrācija, sabiedrības veselības apdraudējums, administratīvi mērķi, muita, migrācija un publiskās pārvaldes uzraudzība un atbildība. Tam visam nav nekāda sakara ar cīņu pret terorismu.
<P>
Komisija un Padome PDR priekšlikumam un arī nolīgumiem ar citām valstīm ir izvēlējušās trešā pīlāra instrumentu, taču trešais pīlārs attiecas uz policijas un tiesu iestāžu sadarbību Eiropas Savienībā. Tas neattiecas uz drošību citās valstīs.
<P>
Komisija varētu mēģināt pierādīt, ka, sniedzot datus amerikāņiem, austrāliešiem un, piemēram, Dienvidkorejai, mēs gūsim netiešu labumu drošības jomā. Tas tā varētu būt, taču tādā gadījumā es vēlētos saprast, kādu labumu gūs sabiedrības veselības joma? Un kādu labumu gūs imigrācijas joma? Kāds labums no tā būs publiskās pārvaldes uzraudzības un atbildības jomai? Visām šīm jomām ar to nav nekāda sakara.
<P>
Es neiedziļināšos citās īstenošanas detaļās, taču vispirms ir jāatbild uz jautājumu par mērķi un pamatojumu, jo līdz šim apgalvojums, ka tas viss ir ļoti palīdzējis cīņā pret terorismu, tā arī nav ticis pamatots: mēs gaidām pierādījumus, un es ļoti vēlētos tos redzēt. Un, ja pierādījumu nav, mums šis priekšlikums ir jāizskata vēlreiz.
<SPEAKER ID="124" NAME="Jacques Barrot" LANGUAGE="FR">
Priekšsēdētāja kungs, godājamie deputāti, mēs esam noklausījušies spilgtu apsūdzības runu. Es nezinu, vai atbildēšu uz visiem šiem jautājumiem, taču sākšu ar pateicību jums, in't Veld kundze, par mums sniegto iespēju apspriest 30. jūnijā noslēgto nolīgumu starp Austrāliju un Eiropas Savienību par PDR.
<P>
Šis nolīgums ir šāgada martā uzsākto un prezidentvalsts Slovēnijas, kurai palīdzēja Komisija, vadīto sarunu rezultāts. Nolīgums ir spēkā septiņus gadus. Tas ir paredzēts, lai gaisa pārvadātājiem un rezervācijas sistēmām Eiropas Savienībā sniegtu tiesisko aizsardzību attiecībā uz PDR datu pārsūtīšanu Austrālijas muitas dienestam, ievērojot ES tiesību aktus par datu aizsardzību.
<P>
Nolīgums ietver svarīgus pasākumus, ņemot vērā bažas par datu aizsardzību, personu tiesības piekļūt personas informācijai, kas tiek uzglabāta saskaņā ar šo nolīgumu, un personu tiesības neatkarīgi no viņu nacionalitātes iesniegt Austrālijas privātuma komisāram sūdzības par veidu, kā viņu dati tikuši apstrādāti.
<P>
Parlaments vienmēr ir atbalstījis PDR datu pārsūtīšanu ar tā sauktās "push” (nosūtīšanas) sistēmas palīdzību. Pēc pārejas perioda beigām PDR dati Austrālijas muitas dienestam tiks pārsūtīti, izmantojot vienīgi šo "push” sistēmu. Citiem vārdiem sakot, Austrālijas muitas dienestam nebūs dota pieeja šiem datiem tieši no datu bāzēm. Tāpat šis nolīgums ietver svarīgus aizsardzības mehānismus attiecībā uz PDR datu uzglabāšanu un šādu datu pārsūtīšanu citām aģentūrām vai trešām valstīm, kā arī skaidru norādi uz mērķiem, kādiem šos datus drīkst izmantot.
<P>
Attiecībā uz PDR datu apkopošanas mērķi, ieteikuma priekšlikumā ir apgalvots, ka tas neatbilst Eiropas Cilvēktiesību konvencijas 8. panta noteikumiem. Atbildot uz to, man jāsaka, ka nolīgums paredz, ka PDR datus var izmantot trim mērķiem, kuri ir arī norādīti. Tie ir terorisma un ar to saistītās noziedzības apkarošana, smagu, pēc būtības starptautisku noziegumu, arī organizētās noziedzības, apkarošana, un trešais mērķis ir cīņa pret izvairīšanos no apcietināšanas orderiem vai apcietinājuma par iepriekš minētajiem noziedzīgajiem nodarījumiem. Ja jūs to vēlaties, tad es uzskatu, ka šajā gadījumā var teikt, ka mērķi ir definēti.
<P>
Skaidrības labad jāsaka, ka nolīgums paredz arī to, ka PDR datus var apstrādāt, izskatot katru gadījumu atsevišķi, ja tas ir vajadzīgs attiecīgās personas vitālo interešu aizsardzībai. Skaidrības labad nolīgums paredz arī to, ka PDR datus var apstrādāt, izskatot katru gadījumu atsevišķi, ja šāda apstrāde ir īpaši noteikta ar tiesas rīkojumu, piemēram, gadījumā, kad datu apstrāde ir vajadzīga, lai pārbaudītu, vai PDR dati tiek apstrādāti saskaņā ar Austrālijas cilvēktiesību likumu.
<P>
Es vēlētos jums pateikt, ka turpmāk parūpēšos, lai Parlaments piedalītos šādās sarunās. Es pilnībā apzinos, ka jums ir jābūt labi informētiem. Man šķiet, ka zināma daļa drošības garantiju attiecībā uz datu apkopošanas mērķi, to izmantošanu un uzglabāšanu ir iegūta. Tādēļ es centos būt objektīvs, un tomēr es domāju, ka šis nolīgums bija vajadzīgs. Ņemot vērā to, ka mums ir darboties gatavs partneris, partneris, kura rīcībā ir datu aizsardzības iestāde, es tiešām uzskatu, ka mums ir pamats cerēt, ka šis nolīgums tiks piemērots, pilnībā ievērojot datu aizsardzības prasības.
<P>
Tagad es pievērsīšos vissvarīgākajam, ja tā var teikt, mutiskajam jautājumam, kuru jūs uzdevāt un kurš skaidri parāda, kāda ir PDR problēma. Starptautiskais terorisms un noziedzība rada nopietnu apdraudējumu, un tas tiešām tā ir, ka PDR datu apkopošana un analīze ir izrādījies efektīvs instruments cīņā pret terorismu un noziedzību. PDR dati patiesībā ir komercinformācija, ko pasažieris brīvprātīgi sniedz pārvadātājam. Tā ir informācija, kuru pārvadātāji apkopo, lai to rezervēšanas sistēmas varētu darboties.
<P>
Pēdējā laikā dažas valstis ir sākušas prasīt pārvadātājiem pārsūtīt to PDR datus, kurus valstis izmantos kā instrumentu terorisma un tādas smagās noziedzības kā cilvēku tirdzniecība un narkotiku tirdzniecība novēršanā un apkarošanā. Šo valstu starpā ir Amerikas Savienotās Valstis, Kanāda, Apvienotā Karaliste, Austrālija, Jaunzēlande un Dienvidkoreja. Un tieši dažas trešās valstis, nevis Apvienotā Karaliste, ir tās, kas sākušas prasīt pārvadātājiem pārsūtīt to rīcībā esošos PDR datus.
<P>
Atsevišķas dalībvalstis, piemēram, Francija, Dānija, Zviedrija un Beļģija, ir uzsākušas likumdošanas procedūras tā paša mērķa sasniegšanai vai arī apsver iespēju uzsākt šādas likumdošanas procedūras. Vairākas citas valstis ir sākušas apsvērt domu par PDR datu izmantošanu. Tomēr mēs vēl esam tikai sākumposmā.
<P>
Mums būtu jāņem vērā tas, ka PDR dati ir vienkāršs instruments, kuru tiesībaizsardzības iestādes var izmantot līdztekus citiem instrumentiem un informācijai, jo jautājums, kuru jūs uzdevāt - cik lietderīga patiesībā ir šāda datu izmantošana -, nav saprotams, izņemot gadījumus, kad tas ir saistīts ar PDR datu izmantošanu policijas vajadzībām kopā ar citiem instrumentiem.
<P>
Skaidrs, ka saprast, kāds tieši ir PDR datu lietderīgums, ir daudz grūtāk. Tomēr izrādās, ka dažās valstīs, kurās PDR dati ir tikuši izmantoti, tie patiesi ir izrādījušies noderīgs ierocis cīņā pret terorismu un noziedzību. Iestādes katrā valstī ir novērtējušas PDR sistēmas. Šīs izvērtēšanas rezultāti kopumā ir pozitīvi un apstiprina to, ka pievēršanās PDR sistēmām ir bijusi efektīva.
<P>
Gatavojot priekšlikumu par Eiropas PDR, Komisija cieši sadarbojās ar dalībvalstu policijas dienestiem. Komisija nepārprotami bija apmierināta ar dalībvalstu piedāvātajiem pierādījumiem. Vairums pierādījumu balstījās uz konfidenciālu informāciju, un tos nevarēja paziņot publiski. Parlamentā notika uzklausīšana par PDR, kurā četras dalībvalstis un trīs trešās valstis izklāstīja savu PDR izmantošanas pieredzi un apliecināja, ka tā ir veiksmīga. Taču, ņemot vērā šīs informācijas konfidenciālo un sensitīvo raksturu, uzklausīšana notika slēgtā sanāksmē.
<P>
Es vēlētos teikt dažus vārdus par automatizētās analīzes metodēm, jo tas ir svarīgs jautājums. Tas tiešām tā ir, ka PDR dati parasti tiek analizēti automatizēti, balstoties uz riska indikatoriem, taču man ir jāuzsver turpmākais: Komisija vēlas garantēt, ka šāda veida automatizētā analīze nekad nebūs pamatā lēmumam, kas tiešā veidā skartu kādu personu. Automatizētās analīzes rezultātus vienmēr no jauna ir jāizskata ierēdnim speciālistam.
<P>
Komisijas priekšlikumā ir ierosināts, ka PDR dati ir jāizmanto terorisma un organizētās noziedzības - it sevišķi narkotiku tirdzniecības un cilvēku tirdzniecības - novēršanai un apkarošanai, kas noteikti ir kaut kas tāds, ko jūs esat gatavi atzīt. Es vēlētos piebilst, ka PDR var būt noderīgi arī cita veida smago noziegumu apkarošanā, kuriem nav nekāda sakara ar organizētās noziedzības pasauli. Neskatoties uz to, mēs, lai tiktu ievērots samērīgums, priekšlikuma darbības jomu esam ierobežojuši, attiecinot to tikai uz organizēto noziedzību.
<P>
Dažas dalībvalstis uzskata, ka PDR dati varētu tikt izmantoti nelegālās imigrācijas apkarošanai, sabiedrības veselības aizsardzībai un aviācijas drošībai. Cīņā pret nelegālo imigrāciju PDR varētu būt noderīgi, jo tas tā tiešām ir, ka tie datus padara pieejamus daudz ātrāk nekā papildu informācijas par pasažieri datu sistēmas. Aviācijas drošības jomā PDR varētu būt noderīgi, ja PDR sistēma piedāvātu iespēju noziedzniekiem vai potenciālajiem teroristiem aizliegt iekāpt lidmašīnā, taču Komisijas priekšlikumā šādas pilnvaras nav paredzētas.
<P>
Attiecībā uz sabiedrības veselības jautājumiem, PDR varētu būt lietderīgi iespējamu epidēmiju novēršanā. Gadījumā, ja pasažieris ir konstatējis, ka viņš cieš no kādas slimības, kura varētu izraisīt epidēmiju, tad PDR varētu izmantot, lai sazinātos ar citiem pasažieriem, kas atrodas tajā pašā lidmašīnā, un lai sniegtu viņiem atbilstošus padomus. Tomēr arī šajā jomā Komisijas priekšlikums to neparedz, jo trūka pierādījumu, ka tiks ievērots samērīguma princips. Man ir žēl, ka nevaru jums pilnībā piekrist, taču man šķiet, ka priekšlikumā noteiktie mērķi ir izteikti pietiekami precīzi, lai būtu sniegtas tiesiskās garantijas, kuras mēs visi vēlamies redzēt.
<P>
Jūs arī ierosinājāt jautājumu par subsidiaritāti un vēlējāties uzzināt, vai tiešām bija vajadzīga Eiropas līmeņa iniciatīva. Komisija šo Eiropas Savienības priekšlikumu uzskata par vajadzīgu. Trīs dalībvalstis jau ir ieviesušas tiesību aktus par PDR datiem; vairākas citas dalībvalstis PDR datus jau izmanto citos veidos. Šo sistēmu salīdzinājums atklāj daudzas atšķirības gan pārvadātāju pienākumos, gan izvirzītajos mērķos.
<P>
Šādas atšķirības sarežģī pasažieru dzīvi un noteikti rada problēmas pārvadātājiem. Tādēļ priekšlikums ir paredzēts tam, lai saskaņotu pārvadātāju pienākumus un dalībvalstīm, kuras izmanto PDR datus, piedāvātu vienotus noteikumus. Tomēr priekšlikums tām prasa arī ievērot mūsu datu aizsardzības mehānismus.
<P>
Turklāt šis priekšlikums ļaus efektīvāk sadarboties policijas spēkiem. Pirmām kārtām Komisija uzskata, ka šajos laikos starptautiskais terorisms un noziedzība rada nopietnus draudus un ka šie pasākumi ir jāīsteno, lai risinātu šīs problēmas, vienlaikus pilnībā ievērojot cilvēktiesības un pamattiesības.
<P>
Jūs arī minējāt jautājumu par mūsu decentralizētas datu apkopošanas sistēmas izvēli, sakot: "Vai, izvēloties decentralizētu sistēmu, tiešām nebūs tā, ka mēs zaudēsim iespējas to uzraudzīt?” Komisija izskatīja centralizētas sistēmas alternatīvas pretēji decentralizētai sistēmai, un apspriešanās laikā ar dalībvalstīm kļuva skaidrs, ka PDR datu apstrāde prasa izmantot informāciju, kuras iegūšanas avoti ir ļoti sensitīvi. Tādēļ dalībvalstis nevēlējās dalīties šādā informācijā ar centralizētu Eiropas PDR dienestu.
<P>
Tā ir tiesa, ka centralizēta sistēma būtu lētāka un tai būtu zināmas priekšrocības, taču praktisku iemeslu dēļ mēs esam izvēlējušies decentralizētu sistēmu. No datu apstrādes viedokļa decentralizēta sistēma katrai dalībvalstij ļauj izveidot pašai savu datu piekļuves un apmaiņas aizsardzību.
<P>
Nobeigumā, priekšsēdētāja kungs, es atvainojos, ka runāju tik ilgi, taču šis ir svarīgs jautājums, kas attiecas uz Eiropas Parlamenta un valstu parlamentu demokrātiskās kontroles realizēšanu. Komisija ir informēta par to, ka tās priekšlikums tiks pieņemts atbilstoši apspriešanās procesam. Komisija vēlas uzturēt ciešus kontaktus ar jums, ar Parlamentu. Valstu parlamenti tiks cieši iesaistīti šajā procedūrā, jo priekšlikumu izskata vai arī izskatīs lielākā daļa valstu parlamentu. Datu aizsardzības iestādes tiks iesaistītas PDR sistēmā un būs atbildīgas par neatkarīgu šo sistēmu pārraudzību.
<P>
Tādēļ, in't Veld kundze, es atzīstu, ka jūsu iebildumi ir nopietni. Es darīju visu iespējamo, lai uz tiem atbildētu godīgi. Tomēr es uzskatu, ka šī Eiropas sistēma būs noderīga, ja nevēlamies, lai katra dalībvalsts uzsāktu un apņemtos īstenot pilnīgi atšķirīgu PDR iniciatīvu, kas sev līdzi nestu risku, ka vairāki datu aizsardzības noteikumi netiks ievēroti.
<P>
Attiecībā uz lietderīgumu, tā ir tiesa, ka mums ir jādefinē datu izmantošana un liela uzmanība jāvelta šo datu atbilstošai izmantošanai, taču patiesība ir arī tā, ka cīņā pret organizēto noziedzību mums tik ļoti ir vajadzīgs uzlabot efektivitāti, ka es sliecos domāt, ka papildu resursus nedrīkst novērtēt par zemu. Tieši tas man ir jāsaka, vienkārši atbildot uz jūsu iebildumiem, kurus es ļoti uzmanīgi klausījos.
<SPEAKER ID="125" NAME="Priekšsēdētājs">
Es vēlētos pateikties referentei par ievadu un izsmeļošo paskaidrojumu. Es arī vēlos referenti informēt par to, ka, lai gan Eiropas Parlaments lemj par darba kārtību, to ierosina Priekšsēdētāju konference. Atkarībā no tā, kurā vietā darba kārtībā tiek iekļauts katrs jautājums, Padomes pārstāvis vai nu piedalās debatēs, vai arī nepiedalās. Priekšsēdētāju konferencē nebija nekādu ierosinājumu, ka šis darba kārtības punkts būtu jāizskata kādā citā dienā, nevis pirmdienā. Padomes pārstāvji pirmdienās debates parasti neapmeklē. Tādēļ es ierosinu - ja referentei ir kādi komentāri par šo tematu, tad viņai tie ir jādara zināmi savas politiskās grupas vadītājam, kurš būtu varējis iejaukties, taču nav to darījis. Tāpēc šodien šeit nav neviena Padomes pārstāvja, taču tas nenozīmē, ka Eiropas Parlaments tiek ignorēts. Neierašanās iemesli ir saistīti ar procedūru.
<SPEAKER ID="126" NAME="Sophia in 't Veld" AFFILIATION="ALDE">
Priekšsēdētāja kungs, es vēlētos īsi atbildēt uz jūsu teikto, jo uzskatu, ka Padomes klātbūtne ir pieklājības jautājums, kā arī politiskās intereses jautājums, un esmu pārliecināta, ka viņi var iztikt bez viena ministra, kurš būtu šeit. Pēdējo divu mēnešu laikā ir bijušas debates, kurās piedalījās arī Padomes pārstāvji, taču viņi aizgāja, kad debates bija vēl tikai pusē.
<P>
Es uzskatu, ka tas ir nepieņemami, un man tas nav jādara zināms manai grupai. Tieši Parlamenta priekšsēdētāja uzdevums ir informēt Eiropas Savienības prezidentvalsti par mūsu neapmierinātību.
<SPEAKER ID="127" NAME="Priekšsēdētājs">
Liels paldies. Es esmu ņēmis vērā jūsu neapmierinātību, taču, lūdzu, sūdzības nododiet savas grupas vadītājam, kurš būtu varējis rīkoties, lai šis jautājums tiktu apspriests laikā, kad arī Padomes pārstāvis ir šeit, taču nav to darījis. Es referentei neuzdevu nekādus jautājumus, taču saprotu, ka viņa ir izteikusi savas bažas.
<SPEAKER ID="128" NAME="Philip Bradbourn">
PPE-DE grupas vārdā. - Priekšsēdētāja kungs, pasažieru datu reģistri aviācijas drošībā, protams, nav jauna koncepcija. Šis Parlaments jau daudzas reizes ir apspriedis gan to trūkumus, gan priekšrocības.
<P>
Kopumā, neskatoties uz to, vai šī sistēma pastāv attiecībās ar ASV, Kanādu, Austrāliju vai arī pašā ES, man bažas rada tas, kas šos datus lietos, kādiem mērķiem tie tiks izmantoti un kā tie tiks aizsargāti. Manuprāt, PDR sistēmas ir vērtīgs instruments cīņā pret terorismu, taču mums ir jānodrošina, ka šīs sistēmas nekļūst vienkārši par vēl vienu instrumentu, lai uzglabātu datus par pilsoņiem. PDR sistēmas mērķim jābūt terorisma apkarošanai, un man jāsaka - un man ir ļoti žēl to teikt -, ka komisāra kungs savas runas sākumā mani nepārliecināja par to, ka tas tiešām būs tas mērķu ierobežojums, kuru mēs visi vēlamies panākt. Tās mērķu ierobežojumam būtu jāattiecas tikai uz tām organizācijām, kuru uzdevums ir cīnīties pret terorismu. Pretterorisma pasākumus nedrīkst izmantot par attaisnojumu vispusīgas personas datu sistēmas izveidei. Būtībā mums ir jānodrošina, lai šādas sistēmas darītu to, kam tās paredzētas, t.i., sniegtu palīdzību drošības dienestiem tādu cilvēku noteikšanā un atrašanā, kuri rada vislielākos draudus.
<P>
Es atzinīgi vērtēju PDR sistēmas kā vienu elementu no mūsu pieejas terorisma apkarošanai, taču tikpat lielā mērā es uzskatu, ka mūsu pieejai sarunās ar trešām valstīm jābūt elastīgai. Mums ir jārisina svarīgais ES pilsoņu datu aizsardzības jautājums un jautājums par to, vai un kā šie dati tiek pārsūtīti citiem.
<P>
Tādēļ es aicinu Parlamentu uztvert nopietni PDR, kas ir globāls instruments, lai mūsu debesis padarītu drošākas. Kamēr vien šo jautājumu skatām samērīgi un samazinām ļaunprātīgas izmantošanas iespēju, PDR sistēma varētu būt svarīgs instruments nevainīga ceļotāja aizsardzībai un potenciāla terorista plānu izjaukšanai. Visbeidzot, vienmēr esmu teicis, ka personīgi man šīs sistēmas 35 000 pēdu augstumā liktu justies drošāk.
<SPEAKER ID="129" NAME="Roselyne Lefrançois">
PSE grupas vārdā. - (FR) Priekšsēdētāja kungs, šodien mēs apspriežam divus savstarpēji saistītus jautājumus: Austrālijas un Eiropas Savienības nolīgumu par Pasažieru datu reģistra (PDR) datu pārsūtīšanu un Eiropas PDR sistēmas izveidi. Ar Austrāliju noslēgtais nolīgums mums šķiet daudz pieņemamāks nekā citi nolīgumi, kas noslēgti ar valstīm, kuras nav ES. Tādēļ īpaši atzinīgi vērtējams tas, ka dati ir anonīmi un ka datu pārsūtīšana un turpmāka izmantošana ir ierobežota.
<P>
Mēs arī ļoti priecājamies, ka Austrālijas iestādes ir apstiprinājušas, ka nav vērts apkopot tādus datus kā ēdienu izvēle. Tomēr mums vēl ir zināmas bažas, jo nav skaidri definēts mērķis, kuram šos datus var izmantot. Turklāt datu uzglabāšanas laiks un pieprasītais datu vienību skaits mums šķiet pārmērīgi liels.
<P>
Visbeidzot, es uzskatu, ka ir svarīgi skaidrāk definēt datu aizsardzību, kas attieksies uz Eiropas pilsoņiem. Mēs arī aicinām Padomi un dalībvalstis pastiprināt demokrātisko kontroli, iesaistot Eiropas Parlamentu, pirms nolīgumi tiek noformēti.
<P>
Jautājumi, kas radušies attiecībā uz nolīgumu ar Austrāliju, ataino Eiropas PDR sistēmas izveides izraisītās problēmas. Mēs nedrīkstam apmierināties tikai ar reaģēšanu uz pieprasījumiem no valstīm, kas atrodas ārpus ES. Eiropas Savienībai ir jārāda piemērs citiem, turpinot tās pilsoņu privātās dzīves tradicionālo aizsardzību. Mēs Eiropas Savienībā atsakāmies vienkārši pieņemt PDR nolīguma ar Amerikas Savienotajām Valstīm identisku kopiju. Ir vajadzīgas atklātas debates, lai pārliecinātos, vai PDR datu izmantošana patiesi ir lietderīga, un, ja ir, tad ar kādiem nosacījumiem.
<SPEAKER ID="130" NAME="Sarah Ludford">
ALDE grupas vārdā. - Priekšsēdētāja kungs, es noprotu, ka ir kāds jauns noteikums, ka Padomes prezidentvalsts pārstāvji pirmdienās šeit neierodas, vai vismaz viņi paši tā uzskata! Kā ikviens, kurš uz Strasbūru brauc ļoti negribīgi, es vēlētos, lai šis noteikums attiektos arī uz mani.
<P>
Kā teica referente, PDR datu izmantošanas sistēmas ir neskaidras un tiesiski nedrošas un draud izskatīties pēc valsts uzraudzības tikai uzraudzības pēc. Īpašas bažas man rada datu meklēšanas prakse, uzvedības uzraudzība un identitātes noteikšana. Nemaz jau nerunājot par likumības un efektivitātes jautājumiem, es raizējos arī par to, kas notiek ar personu, kura tiek izraudzīta pastiprinātai pārbaudīšanai.
<P>
Tas tā varētu būt tādēļ, ka arī policija ir ieinteresēta visās šajās darbībās. Priekšsēdētāja vietnieks Barrot kungs saka, ka izpildes pasākumus nedrīkst veikt, pamatojoties tikai un vienīgi uz automatizētu datu apstrādi, taču kas gan notiek ar sākotnējo tādas personas izraudzīšanos, kura it kā piesaista uzmanību? Mums ir nepieciešamas garantijas, ka šādas izsekošanas iespējamība tiek izslēgta.
<P>
Ja dati tiek pārsūtīti citiem un uzglabāti, tad risku piedzīvot nelāgu likteni, kā tas gadījās Maher Arrar, kurš pēc aizturēšanas JFK lidostā tika pakļauts septiņus mēnešus ilgām mokām, nedrīkst uzskatīt par nereālu.
<SPEAKER ID="131" NAME="Kathalijne Maria Buitenweg">
Verts/ALE grupas vārdā. - (NL) Priekšsēdētāja kungs, es vēlētos atbildēt uz Bradbourn kunga teikto. Arī es neesmu pret pasažieru datu reģistriem (PDR) kā tādiem, lai gan tieši tāds iespaids zināmā mērā tiek radīts. Svarīgi ir tas, un šajā ziņā es pilnībā piekrītu referentei, ka jums ir ļoti rūpīgi jāapsver, kā šo instrumentu vislabāk izmantot un kurās situācijās tā lietderība un vajadzība ir tiešām noteiktas.
<P>
Šajā saistībā es vēlētos izteikt vēl vienu priekšlikumu Komisijai. Komisārs Barrot kungs teica, ka viņš ļoti vēlētos strādāt kopā ar Eiropas Parlamentu, un es to vērtēju atzinīgi, taču, kad nonākam pie jautājuma par lietderību un vajadzību, mums vēl ir neatrisināti jautājumi, kas ir jāatrisina, un tie, manuprāt, ir pats galvenais elements debatēs par šo tematu, kuras notiek starp Komisiju, Padomi un Parlamentu.
<P>
Komisāra kungs, jūs sakāt, ka jums ir vesela virkne novērtējumu, kuri parāda augstu lietderības līmeni. Cik man zināms, pamatojoties uz to, ko esmu lasījusi par šo tematu, tie sniedz informāciju galvenokārt par migrāciju, un tas atrisina vairākas problēmas, taču, cik man zināms, tie nedod absolūti neko, lai palīdzētu apkarot terorismu. Tomēr es priecājos šo jautājumu izskatīt kopā ar jums.
<P>
Tādēļ es vēlētos ierosināt, ka ir jāveic pētījums un ka jums un mums ir kopā jāapsēžas un jānosaka, kāds būs pētījuma galvenais jautājums, un ka pēc pētījuma veikšanas mums tas ir pamatīgi jāapspriež. Mums nav nekas iebilstams pret PDR kā tādiem, taču mēs vēlamies, lai darbs ar šiem reģistriem notiktu rūpīgi un atbilstoši mūsu privātuma politikas principiem. Es ceru, ka arī jūs vēlaties to atbalstīt. Vai jūs varētu uz to atbildēt?
<P>
Attiecībā uz nolīgumu ar Austrāliju, tas tiešām varētu būt galvas tiesu pārāks par citiem nolīgumiem, piemēram, par nolīgumu ar Amerikas Savienotajām Valstīm, taču mans jautājums ir šāds: kādi citi nolīgumi vēl tiek izstrādāti? Jūs pirms brīža teicāt, ka, lai kas arī notiktu, šie dati nedrīkst nonākt represīvu iestāžu rokās. Ņemot to vērā, es varu pieņemt, ka mēs nekad neapspriedīsim nolīgumus ar Krieviju vai Ķīnu. Vai jūs to varētu apstiprināt un varbūt iesniegt mums to valstu sarakstu, ar kurām jau notiek sarunas, par kurām mēs uzzināsim tikai pēc dažiem mēnešiem?
<SPEAKER ID="132" NAME="Giusto Catania">
GUE/NGL grupas vārdā. - (IT) Priekšsēdētāja kungs, dāmas un kungi, komisāra Barrot kunga teiktais mani nepārliecina par to, ka no šo PDR datu izmantošanas tiešām būs kāds labums. Vēl aizvien nav skaidru pierādījumu, ka šie dati patiesi var palīdzēt cīņā pret terorismu un organizēto noziedzību.
<P>
Patiesībā šajā pārmērīgajā tieksmē noteikt iespējamos teroristus par aizdomās turamo ir kļuvis ikviens. Es uzskatu, jāprecizē atsevišķi punkti par apkopoto datu izmantošanu un veidu, kādā tie tiks apstrādāti. Pamatojoties uz mūsu rīcībā esošo informāciju, mēs bieži esam liecinieki tieši pretējam - patvaļīgām un neselektīvām darbībām, kad dati bieži vien tiek nodoti no rokas rokā un ne vienmēr tiek pareizi pārsūtīti.
<P>
Manuprāt, šī pārliekā tieksme izspiest informāciju nekādi neveicina mūsu individuālo aizsardzību. Drošības pārākums pār brīvību bieži ir izraisījis mūsu tiesību aizsardzības pasākumu atcelšanu.
<SPEAKER ID="133" NAME="Carlos Coelho" AFFILIATION="PPE-DE">
(PT) Priekšsēdētāja kungs, es ļoti vēlos runāt par nolīgumu ar Austrāliju un apsveikt in 't Veld kundzi par viņas lielisko darbu, izstrādājot šo ziņojumu. Vēlos arī apsveikt Barrot kungu saistībā ar veiksmīgajām sarunām, kuras vadīja Eiropas Komisija. Nolīgums ar Austrāliju kopumā ir pozitīvs. Tas ir labs piemērs tam, cik tāls ceļš ir noiets kopš brīža, kad sākās pirmās sarunas par PDR. Tajā laikā Eiropas Parlaments juta, ka ir nepieņemami PDR datus pārsūtīt, ja netiek sniegtas garantijas, ka šie dati tiks atbilstoši aizsargāti un ka tiks ievēroti pašreiz spēkā esošie Kopienas noteikumi.
<P>
Šis nolīgums sniedz atbildes uz lielāko daļu mūsu izteikto bažu un garantē atbilstošu datu aizsardzību: pirmkārt, tādēļ, ka Austrālijas tiesību akti aizsargās Eiropas Savienības pilsoņu privātumu; otrkārt, tādēļ, ka tiek plānots ieviest sistēmu, kura garantēs, ka personas - neatkarīgi no to tautības vai pastāvīgās dzīvesvietas valsts - var īstenot savas tiesības un piekļūt konfliktu risināšanas mehānismiem, un ietvers arī iespēju apturēt datu plūsmu gadījumos, kad datu aizsardzības iestādes ir pārkāpušas nolīguma nosacījumus; treškārt, tādēļ, ka ir jāveic kopīga nolīguma īstenošanas pārskatīšana, kurā tiek iesaistītas arī datu aizsardzības iestādes, un ceturtkārt, tādēļ, ka attiecībā uz sensitīvo datu jautājumu muitas dienesti ir paziņojuši, ka - es priecājos un atzinīgi vērtēju to - tie nevēlas un tiem nav arī nekādas vajadzības saņemt sensitīvus datus. Es piekrītu in't Veld kundzei, ka šis ir labs piemērs citām valstīm.
<P>
Tomēr, Barrot kungs, man atliek vien paust nožēlu par to, ka ne Padome, ne arī Komisija nav turējušas šajā plenārsēžu zālē doto solījumu šajā jautājumā stingri sadarboties ar Eiropas Parlamentu. Es ņemu vērā Barrot kunga paziņojumu, ka tas vairs neatkārtosies, taču patiesība ir tāda, ka ir panākta vēl viena vienošanās, Parlamentu vispār neinformējot ne par mandāta saņemšanu, ne arī par nolīguma noslēgšanu. Ir svarīgi, lai saistībā ar nolīgumu, kurš tik tiešā veidā ietekmē pilsoņu pamattiesības, pastāvētu demokrātiska leģitimitāte. To nevar panākt ar a posteriori novērtējumu un valstu parlamentu apstiprinājumu, ņemot vērā to, kā jau komisāra kungs zina, ka valstu uzraudzība ir paredzēta tikai 10 no 27 dalībvalstīm.
<P>
Līdz brīdim, kad spēkā stāsies Lisabonas līgums un kad Eiropas Parlamentu pamatoti varēs saistīt ar PDR nolīgumu pārskatīšanas procesu, mēs ceram, ka starp iestādēm būs iespējams ievērot vismaz godīgas sadarbības principu. Tāds ir mans lūgums.
<SPEAKER ID="134" NAME="Stavros Lambrinidis" AFFILIATION="PSE">
(EL) Priekšsēdētāja kungs, kas attiecas uz Eiropas PDR, jūs, komisāra kungs, izteicāt šokējošu paziņojumu: jūs savā priekšlikumā minējāt, ka atsakāties pieprasīt informāciju par ārvalstu pasažieriem, kuri ceļo uz Eiropu, saistībā ar tādiem jautājumiem kā nelegālā imigrācija vai slimības, jo uzskatāt, ka kaut kas tāds nebūtu samērīgs.
<P>
Tad kādēļ gan jūs parakstījāt nolīgumu ar Amerikas Savienotajām Valstīm, kas tieši šādu informāciju par Eiropas pilsoņiem ļauj sniegt ASV administrācijai? Būtībā jūs esat atzinis, ka Eiropas un Amerikas nolīgums ir nolīgums, kurš pārkāpj Eiropas tiesību proporcionalitātes principu.
<P>
Jūs minējāt vēl ko nepareizu: jūs savā runā vairākas reizes atkārtojāt, ka PDR dati ir lietderīgi, nenorādot, kādā veidā tie ir lietderīgi. Taču Eiropas tiesības prasa, lai šie dati būtu patiesi vajadzīgi, nevis tikai noderīgi. Ja Eiropas tiesības ir mainījušās, tad, lūdzu, pasakiet to arī mums, bet, ja tās nav mainījušās, tad jums ir jāpierāda, ka PDR ir patiesi vajadzīgi, nevis tikai noderīgi.
<P>
Attiecībā uz Austrāliju, kāda jēga mums šodien apspriest PDR nolīgumu ar Austrāliju, kurš jau ir parakstīts un apzīmogots? Tas nav teorētisks jautājums. Kā jums ir zināms, saistībā ar Amerikas Savienotajām Valstīm bija tā, ka, pirms vēl tinte uz PDR nolīguma bija nožuvusi, Amerikas Savienotās Valstis jau sāka izdarīt spiedienu uz atsevišķām Eiropas valstīm un centās izkaulēt vēl vairāk informācijas, nekā PDR nolīgumā paredzēts, pretī piedāvājot šīs valstis iekļaut slavenajā bezvīzu režīmā. Šī informācija un šie personas dati tika pieprasīti, pārkāpjot PDR nolīgumā noteiktos ierobežojumus, kuri, lai gan ir vāji, tomēr ir.
<P>
Pirms divām dienām prezidents Bush svinīgā ceremonijā šajā programmā uzņēma sešas Eiropas valstis, taču paziņoja, ka nākamās sešas, arī Grieķiju, neuzņems. Acīmredzamais spiediens, kas tiek izdarīts uz atsevišķām Eiropas valstīm, lai tās pieņemtu noteikumus, kas ir pretrunā to konstitūcijai un tiesību aktiem, vai, vēl sliktākā gadījumā, lai tās savu ārpolitiku pielāgotu trešās valsts vēlmēm, kā mēs to esam dzirdējuši saistībā ar Grieķiju, Komisijai liek nekavējoties veikt izmeklēšanu un Padomei, kura diemžēl un sev par kaunu šodien šeit nav pārstāvēta, liek iejaukties un izteikt apsūdzību.
<SPEAKER ID="135" NAME="Dumitru Oprea" AFFILIATION="PPE-DE">
(RO) Veids, kādā tiek mēģināts apkopot personas datus, lai novērstu potenciālās problēmas vai incidentus (kā Barrot kungs teica - "cīņa pret terorismu, smagiem noziegumiem... pret lietām, kas vēl tikai notiks, nevis jau ir notikušas”), ir acīmredzams cilvēktiesību pārkāpums, nemaz jau nerunājot par šajā jomā esošajiem tiesību aktu pārkāpumiem saistībā ar personas datu aizsardzību un šo datu brīvu apriti.
<P>
Mēs uzskatām, ka situācijās, kad kāds pieņem lēmumus attiecībā uz kādu personu, tad tas vai nu ir jāuzskata par cilvēktiesību pārkāpumu jau no paša sākuma, vai arī ir jāpanāk vienošanās par to, ka šai personai ir jādod sava piekrišana, un arī tad tikai ar noteikumu, ka citu drošībai netiek radīts nekāds apdraudējums. Šī mūsu diskusijas laikā izvirzītā viduslaiku līmeņa stratēģija ir pretrunā stratēģijai, ko izmanto lidostās, kur tiek piemērotas atklātas un drošas sistēmas.
<SPEAKER ID="136" NAME="Silvia-Adriana Ţicău" AFFILIATION="PSE">
(RO) Lēmums par pasažieru datu reģistra izveidi paredz, ka šie dati tiks pārsūtīti gadījumos, kad lidojumi notiek no ES uz trešām valstīm, ar kurām Eiropas Savienība ir parakstījusi nolīgumus par personas datu aizsardzību. Komisāra kungs, jūs minējāt, ka dažas dalībvalstis jau tagad ir ieviesušas attiecīgos tiesību aktus. Šos tiesību aktus ir svarīgi pieņemt demokrātiskā veidā, kas nozīmē valstu parlamentu iesaistīšanu.
<P>
Es vēlētos vērst jūsu uzmanību uz to, ka vienas dalībvalsts tiesību akti šajā sakarībā ietekmē citu dalībvalstu pilsoņus. Piemēram, ja Rumānijas pilsonim, lai aizlidotu uz Austrāliju, ir jāizmanto starptautiska reisa lidmašīna, kura izlido no citas dalībvalsts, tad Rumānijas pilsonim būtu jāzina šīs dalībvalsts tiesību akti un jādod īpaša piekrišana savu personas datu apkopošanai un apstrādei. Cik man ir zināms, Eiropas Parlamentam, izmantojot komitoloģijas procedūru, būtu jāiesaistās to nolīgumu izstrādē, kurus Komisija šajā jomā paraksta ar trešām valstīm.
<SPEAKER ID="137" NAME="Manfred Weber" AFFILIATION="PPE-DE">
(DE) Priekšsēdētāja kungs, es vēlos izteikt tikai divus īsus komentārus. Pirmkārt, es vēlos lūgt mūsu komisāru informēt iekšlietu ministrus par bažām, kas šodien ir izskanējušas. Mums tika teikts, ka PDR dati sniedz iespējas apkarot noziedzību. Patiesi, daudzi šeit, Parlamentā, to ir apstiprinājuši. Tomēr jautājums, kas mūs nodarbina, ir - vai tas ir samērīgi? Mēs 10 gadu garumā glabājam miljoniem, pat miljardiem datu, kurus, iespējams, izmantosim tikai nedaudzos gadījumos. Vai tas ir samērīgi? Tās ir bažas, kas nodarbina mūsu prātus.
<P>
Otra lieta, ko vēlos teikt, ir, ka es nesaprotu, kādēļ mēs runājam par Eiropas PDR sistēmu. Iesniegtais priekšlikums paredz 27 valstu PDR sistēmu izveidi, nevis Eiropas PDR sistēmas izveidi. Ja reiz dalībvalstīm šis instruments ir tik ļoti vajadzīgs noziedzības apkarošanai, tad mēs iesakām iekšlietu ministriem doties uz savu valstu parlamentiem un apspriest un ieviest šo sistēmu tur. Kopīgu datu standartu apspriešana ir viena lieta, taču to pārvēršana par Tieslietu un iekšlietu padomei obligāti sasniedzamu mērķi ir pavisam kas cits. Personīgi es saprotu, ka iekšlietu ministri mājās, valstu līmenī, nav spējuši šo jautājumu nokārtot un tādēļ cenšas to izdarīt ar Padomes starpniecību. Tāpēc mums ir jāsaka "nē”.
<SPEAKER ID="138" NAME="Bogusław Liberadzki" AFFILIATION="PSE">
(PL) Komisār Barrot, es priecājos par iespēju apspriest šos jautājumus ar jums, pat ja jūs vairs neesat transporta lietu komisārs. Tomēr man no tā laika ir daudz jauku atmiņu par darbu kopā ar jums. Taču, kas attiecas uz datu apmaiņu, es atceros mūsu diskusijas Transporta un tūrisma komitejā, kad risinājām tādus jautājumus kā ceļotāju drošība un personas datu aizsardzība, lai tie nenonāktu nevēlamās rokās. Šie ir būtiski jautājumi. Tādēļ es uzskatu, ka ļoti svarīgiem aspektiem šajā nolīgumā ir jābūt datu izplatīšanai, datu uzglabāšanas apstākļiem un saņēmējiem, pieejamības principam un mērķiem.
<P>
Mēs esam ļoti uzmanīgi, kad strādājam ar Amerikas Savienotajām Valstīm. Mēs zinām, cik nozīmīga ir šī valsts. Tomēr es vēlētos mudināt jūs paturēt prātā to, ka mums, eiropiešiem, lidostās bieži vien liek justies neērti. Mēs to nedrīkstam aizmirst. Paldies!
<SPEAKER ID="139" NAME="Luis de Grandes Pascual" AFFILIATION="PPE-DE">
(ES) Priekšsēdētāja kungs, komisāra kungs, terorisms un smaga organizētā noziedzība ir globālas parādības. Tādēļ līdzekļiem cīņai pret tām ir jābūt atbilstošiem un efektīviem.
<P>
Es ņēmu vērā atbildes uz jautājumiem. Šīs atbildes bija samērā pareizas: tā ir taisnība, ka ir jāpieprasa garantijas un ka šis ir delikāts jautājums. Tomēr patiesība ir arī tā, ka ir absolūti nepiedodami uz to reaģēt globalizētā un saskaņotā veidā.
<P>
Cilvēki, kuri ir attālināti no terorisma, vairāk satraucas par individuālajām garantijām. Es satraucos gan par individuālajām, gan kolektīvajām garantijām. Ir ļoti svarīgi sākt ar jebko, ar ko vien varam sākt. Ja mums ir jāsāk ar gaisa transportu, ņemot vērā, ka gaisa pārvadātājiem šie dati jau ir, tad tieši ar to mums arī ir jāsāk.
<P>
Mēs prasīsim garantijas, mēs pievērsīsimies darbības jomai, un mēs sāksim ar starptautisko transportu. Taču ir arī jāatzīmē, ka pēc tam mēs pievērsīsimies vietējam transportam, jo teroristi bieži vien nemaz neierodas no ārvalstīm, bet gan ir "pašu mājās” auguši. Pajautājiet Amerikas Savienotajām Valstīm un jebkuram citam, jo tieši tā tas ir un tieši tā mums tas nākotnē būs jārisina.
<SPEAKER ID="140" NAME="Jacques Barrot" LANGUAGE="FR">
Priekšsēdētāja kungs, es vēlētos pateikties visiem Parlamenta deputātiem, kuri ir uzstājušies, un varu jums apliecināt, ka es noteikti piedalīšos Padomes sanāksmē, kura notiks šonedēļ un kurā es ziņošu par izteiktajiem komentāriem.
<P>
Vispirms es jums vēlētos atgādināt, ka mēs domājam, ka PDR sistēmas lietderīgumu saistībā ar terorismu un organizēto noziedzību nevar ignorēt. Vairāki no jums to ir atklāti atzinuši. Tādēļ mēs nevaram iztikt bez šīs PDR sistēmas, un man jums jāsaka, ka par organizētās noziedzības apkarošanu atbildīgais komisārs nevēlas atteikties no noderīgiem resursiem. Tomēr mums šī sistēma ir pareizi jāizmanto, un šajā ziņā es jums piekrītu: mērķis un samērīgums ir ļoti svarīgi. Mums ir jāturas pie mērķa, un, kā minēja in't Veld kundze, mērķis ir jānosaka precīzi, un samērīgums ir jāgarantē. Man ir jāatbild Lambrinidis kungam, kurš bija diezgan aizrautīgs, par vienu konkrētu jautājumu: nolīgumā starp Amerikas Savienotajām Valstīm un Eiropu mērķis ir terorisms un noziedzība, punkts. Tātad pirmkārt mums ir jānodrošina samērīgums un mērķis.
<P>
Ludford kundze, man ļoti simpatizēja daudzu teiktais, ka jānodrošina, lai dati pēc to izmantošanas attiecīgajam mērķim, kuram tie tika apkopoti, netiktu uzglabāti. Jums ir taisnība, kad sakāt, ka mums jānovērš jebkāda veida uzglabāšana, kura vēlāk varētu veicināt datu izmantošanu, kas ir nepieņemami no mūsu pamattiesību viedokļa.
<P>
Tagad es vēlētos pievērsties demokrātiskai kontrolei - pirmkārt attiecībā uz sarunām ar valstīm, kas nav ES. Ir jābūt skaidram, ka Līguma par Eiropas Savienību 24. un 38. pants nosaka, ka starptautiskās sarunās sarunas vada prezidentvalsts, kurai vajadzības gadījumā palīdz Komisija. 24. pants prezidentvalstij neliek informēt Parlamentu vai apspriesties ar to, tādējādi prezidentvalsts ziņā ir tas, vai vajadzības gadījumā informēt Parlamentu par sarunu norisi. Līdz ar to Komisija, pēc apspriešanās ar prezidentvalsti un ja rodas atbilstoša iespēja, var informēt Parlamentu par notikumu gaitu saistībā ar šādiem jautājumiem. Es vēlētos jums apliecināt, ka pašlaik neviena cita valsts, kas nav ES dalībvalsts, nav prasījusi uzsākt sarunas par PDR, un līdz ar to šis jautājums ir skaidrs. Ja šāda vēlme tiktu izteikta, tad, uzsākot jaunas sarunas, es kā jaunais par šo jomu atbildīgais komisārs noteikti prasītu prezidentvalstij pilnvarot mani informēt attiecīgo Parlamenta komiteju par sarunu gaitu. Es vēlētos jums apliecināt šādu savu apņemšanos.
<P>
Treškārt, un Weber kungs to tikko jau minēja, jā, ir 27 valstu sistēmas, taču šīs sistēmas nav pārāk atšķirīgas un ar valstu parlamentiem par šo tematu ir notikušas apspriedes. Cik man zināms, valstu parlamentiem ir bijusi iespēja izteikt savu viedokli un sūtīt mums savus komentārus. Priekšsēdētāja kungs, es ļoti labi zinu, ka neesmu atbildējis uz visiem komentāriem, taču vairākas labi pamatotas piezīmes noteikti tiks ņemtas vērā. Es uzskatu, ka mēs nevaram sev atņemt resursu, ja šis resurss varētu būt noderīgs, un to es saku, interpretējot šo debašu būtību. Tika teikts, ka efektivitāte nav uzskatāmi parādīta. Lai gan tā ir patiesība, daži pierādījumi tomēr tika sniegti, un, kā es minēju pirms neilga brīža, slēgtā sanāksmē sniegtajā informācijā tika minēti vairāki liecinieki, kuri ziņoja, ka PDR sistēma varētu būt lietderīga. Es palieku pie pārliecības, ka cīņā pret organizēto noziedzību tā varētu būt ļoti noderīga.
<P>
Līdz ar to ir jāturas pie mērķiem. Mums ir jānovērš datu uzglabāšana, un tāpēc mums ir vajadzīga diezgan stingra kontrole. Tādēļ, manuprāt, mums ir jāiesaista visi datu aizsardzības dienesti, kā es to nobeigumā minēju. Ceturtdien es apmeklēju sanāksmi par datu aizsardzības jautājumiem, kuru organizēja lielākā daļa dienestu, kas atbildīgi par datu aizsardzību Eiropā, un man radās iespaids, ka patlaban dalībvalstīs patiesi palielinās vēlme datu aizsardzības uzdevumu uzticēt neatkarīgām iestādēm, kuru viedokli patiesi varēs uzzināt.
<P>
To es vēlējos pateikt šo ļoti interesanto un man noderīgo debašu noslēgumā, par kurām es ziņošu dalībvalstīm un to ministriem. Es apņemos to izdarīt.
<SPEAKER ID="141" NAME="Sophia in 't Veld">
referente. - Priekšsēdētāja kungs, es vēlētos pateikties komisāra kungam par atbildi, un būšu ļoti priecīga apsēsties ar viņu pie viena galda un pārrunāt visu sīkāk. Es vēl īsi atgriezīšos pie mērķa, jo ir daudz pārpratumu par to, ko var un ko nevar darīt ar PDR apkopotajiem datiem. PDR dati ir pieejami jau tagad, šodien, bez jebkādas ES PDR sistēmas, vienkārši uzrādot orderi un norādot pamatotu iemeslu. Taču nav pierādīts, ka ir vajadzīgas plašākas, neierobežotas pilnvaras. Tādēļ es neapstrīdu PDR datu kā tādu lietderību: es apstrīdu šīs masveida datu apkopošanas un automatizētās analīzes lietderību.
<P>
Es neesmu vienīgā, kas tā uzskata; man ir laba kompānija. Datu aizsardzības iestādes uzskata tāpat, taču tās tiek ignorētas. Gaisa pārvadātāji mums saka to pašu. Drošības eksperti no lidostas drošības dienestiem mums saka to pašu; es jums nocitēšu daļu no Iekšzemes drošības departamenta ziņojuma - es ļoti priecājos jums to nolasīt. Tajā ir teikts: "automatizēta teroristu noteikšana ar datu meklēšanas vai jebkuras citas zināmas metodes palīdzību kā mērķis nav izpildāma”. Es pati to neizdomāju. To ir teikuši Iekšzemes drošības departamenta pilnvaroti drošības eksperti.
<P>
Kā jūs, komisāra kungs, jau minējāt, lietderības pierādījumi ir, taču tie attiecas uz narkotiku tirdzniecības vai nelegālās imigrācijas, vai kādu citu mērķu lietderību. Tas jūs varētu pārsteigt, taču es principā nemaz neesmu pret PDR datu izmantošanu šiem mērķiem. Taču mums ir ļoti precīzi jādefinē mērķi, lai nodrošinātu samērīgumu un atbilstošus tiesiskās aizsardzības mehānismus.
<P>
Es vēlētos beigt ar ļoti personīga rakstura piezīmi. Veids, kādā mēs pēdējos piecus gadus strīdamies par PDR, mani dara ļoti nelaimīgu, un Padome un Komisija tikai steidzas uz priekšu kā neapturams vilciens. Es vēlētos ES pilsoņiem no Īrijas teikt, ka, ja arī jūs tāpat kā es vēlaties pielikt punktu šim nedemokrātiskajam un nepārredzamajam lēmumu pieņemšanas procesam, tad, lūdzu, sakiet "jā” jaunajam ES līgumam.
<SPEAKER ID="142" NAME="Priekšsēdētājs">
Debates tiek slēgtas.
<P>
Balsojums notiks trešdien.
