<CHAPTER ID="007">
Cilvēku tirdzniecība (debates) 
<SPEAKER ID="073" NAME="Priekšsēdētāja">
Nākamais punkts ir E. Bauer un A. Hedh ziņojums Pilsoņu brīvību, tieslietu un iekšlietu komitejas vārdā par priekšlikumu Eiropas Parlamenta un Padomes direktīvai par cilvēku tirdzniecības novēršanu un apkarošanu un cietušo aizsardzību, ar kuru atceļ Pamatlēmumu 2002/629/JHA - C7-0087/2010 -.
<SPEAKER ID="074" NAME="Edit Bauer">
līdzreferente. - Priekšsēdētājas kundze! Vispirms es vēlētos izteikt pateicību manai līdzreferentei Hedh kundzei, Padomei un Komisijai, kā arī visiem, kas bija iesaistīti šajā atbildīgajā darbā.
<P>
Pašreizējā situācija cilvēku tirdzniecības jomā ir satraucoša. Tiek lēsts, ka Eiropā ir vairāki simti tūkstoši cilvēku tirdzniecības upuru, kas ir otrs lielākais noziedzīgais bizness, kura peļņa tiek rēķināta USD 32 miljonu apmērā. Cilvēku tirdzniecības jomā ir parādījušās jaunas tendences. Mums ir vairāk piespiedu darbos nodarbināto cilvēku. Mums ir vairāk upuru no dalībvalstīm, un turklāt cietušo skaitā ir vairāk bērnu. Ir aprēķināts, ka pasaulē no 40 % līdz 50 % no visiem cietušajiem ir bērni. Nesenais EDSO ziņojums aicināja valstis mainīt savus priekšstatus, pārstājot uzskatīt cilvēku tirdzniecību par galēju parādību, un tā vietā mudināja atzīt to par mūsdienīgu plaša mēroga verdzības izpausmi.
<P>
Cilvēku tirdzniecības apkarošanā ir jāizmanto holistiska pieeja, lai gan mūsu rīcībā ir ierobežots līdzekļu daudzums. Mūsu uzdevums ir grozīt tiesību aktus. Lisabonas līgums sniedza mums jaunu tiesisko pamatu - 83. pantu. Tas dod mums līdzekļus, ar kuru palīdzību izveidot vienotu pieeju, lai cilvēku tirgotājiem radītu nelabvēlīgāku vidi, un vienlaikus nodrošināt cietušajiem lielāku aizsardzību.
<P>
Šis priekšlikums, kas ir konsolidētais teksts, par kuru tika panākta vienošanās ar Padomi un Komisiju, paplašina cilvēku tirdzniecības definīciju, ņemot vērā to, ka tās veidi un tendences mainās. Projektā ir dota iespēja noteikt augstākus sodus, definējot minimālos un maksimālos soda mērus un mudinot arestēt un konfiscēt peļņu un īpašumus, kas iegūti no cilvēku tirdzniecības. Priekšlikumā tiek atklāts jautājums par upuru mocīšanu, tiesu pilnvarošanu nepiemērot sodus par noziedzīgām darbībām, kuras upuri ir pastrādājuši piespiedu kārtā.
<P>
Atbalsts un palīdzība cietušajiem ir jāsniedz pirms kriminālprocesa, tā laikā un atbilstošu laiku pēc tā, vienlaikus atbalstu un palīdzību cietušajiem nepadarot atkarīgu no viņu vēlēšanās sadarboties kriminālizmeklēšanas, lietas ierosināšanas un tiesas procesā. Priekšlikumā ir iekļauts īpašs nosacījums bērnu aizsardzības palielināšanai izmeklēšanas un palīdzības sniegšanas laikā.
<P>
Direktīvas projektā ir iekļauts arī nosacījums par Eiropas koordinatoru cilvēku tirdzniecības apkarošanas jomā, kas nākotnē varētu veicināt visaptverošāku, saskaņotāku un koordinētāku cilvēku tirdzniecības apkarošanas politiku.
<SPEAKER ID="075" NAME="Anna Hedh">
līdzreferente. - (SV) Cilvēki Eiropā 2010. gadā tiek pirkti un pārdoti kā vergi. Tas notiek par spīti faktam, ka verdzība tika aizliegta vairāk nekā pirms 250 gadiem. Viņi tiek spiesti iesaistīties prostitūcijā, piespiedu darbā vai ubagošanā. Kādā brīdī šie cilvēki pēkšņi konstatē, ka viņiem ir īpašnieks, un bieži nepareizi notic, ka ir tam kaut ko parādā. Cilvēku tirdzniecība ir viens no pašiem smagākajiem noziegumiem pasaulē, un diemžēl tās apjomi visu laiku pieaug. Tas ir smags to cilvēktiesību pārkāpums, kuras mēs ES stipri aizstāvam un par kuru atbalstīšanu katru dienu cīnāmies.
<P>
Es tāpēc vēlētos sākt, izsakot pateicību Malmström kundzei par tiesību akta priekšlikuma sagatavošanu attiecībā uz cilvēku tirdzniecības novēršanu un apkarošanu tik īsā laikā. Es vēlētos arī pateikties savai kolēģei deputātei no Sieviešu tiesību un dzimumu līdztiesības komitejas, Bauer kundzei, par lielisko sadarbību un visiem ēnu referentiem, kas piedalījās direktīvas izstrādes procesā. Visbeidzot liels paldies jums visiem pārējiem darbiniekiem, kas esat paveikuši fantastisku darbu.
<P>
Cilvēku tirdzniecība pašlaik ir straujāk augošais pārrobežu nozieguma veids. Saskaņā ar ANO ziņojumu "Cilvēku tirdzniecība” par 2009. gadu cilvēku tirdzniecība ir darbība, kas krimināliem tīkliem nodrošina otrus augstākos ienākumus pēc ieroču tirdzniecības. Ir pilnīgi skaidrs, ka neviena valsts atsevišķi cilvēku tirdzniecības problēmu novērst nevar. Cilvēku tirdzniecība notiek visās Eiropas valstīs, un cilvēku tirgotāji katru dienu savus upurus ved pāri valstu robežām.
<P>
Tāpēc mums ir jāstrādā kopā, un mūsu tiesību aktiem šajā jomā ir jābūt maksimāli saskaņotiem. Tāpēc ir atzīstams priekšlikums izveidot tāda ES koordinatora posteni cilvēku tirdzniecības apkarošanas jomā, kas pārbaudītu un koordinētu ES darbu kopīgi ar valstu koordinatoriem.
<P>
Lai risinātu cilvēku tirdzniecības problēmu, mums ir nepieciešami sodi, kas būtu atbilstoši šā nozieguma smagumam un reāli skartu tās personas, kuras no cilvēku tirdzniecības gūst peļņu. Es domāju, ka mēs esam panākuši zināmu progresu saistībā ar priekšlikumiem par tiesību akta priekšlikumā iekļautajiem soda mēriem. Ir arī ierosināts, ka dalībvalstīm vajadzētu juridiski noteiktā veidā arestēt tos cilvēku tirgotāju īpašumus, kas iegūti noziedzīgā ceļā.
<P>
Tomēr nepietiek tikai ar vainīgo sodīšanu. Ir jāuzlabo arī cilvēku tirdzniecības upuru aizsardzība. Neaizsargājot cietušos, mēs nekad nevarēsim ierosināt lietas pret cilvēku tirgotājiem. Cietušajiem ir jāsaņem nepieciešamā palīdzība, bet pats svarīgākais ir radīt drošu vidi, kas ļautu viņiem izvēlēties sadarboties ar policiju.
<P>
Ir arī ierosināta likuma pieņemšana attiecībā uz to bērnu paaugstinātu aizsardzību, kas kļuvuši par cilvēku tirdzniecības upuriem, un ar to es esmu ļoti apmierināta. Ņemot vērā, ka 79 % no cilvēku tirdzniecības upuriem ir sievietes un seksuālā izmantošana ir izplatītākais cilvēku ekspluatācijas veids, ļoti svarīgi ir skatīt tiesību aktus no dzimumu perspektīvas un visus ierosinātos pasākumus analizēt no dzimumu viedokļa.
<P>
Un visbeidzot, ja mēs kādreiz gatavojamies sākt enerģiski risināt šo problēmu, mums ir kaut kas jādara, lai novērstu nevienlīdzīgo varas sadalījumu starp vīriešiem un sievietēm. Nevienlīdzība starp vīriešiem un sievietēm ir iemesls, kas veicina neaizsargātību un noved pie cilvēku tirdzniecības.
<P>
Lai reāli risinātu cilvēku tirdzniecības problēmu, visām dalībvalstīm ir jāiegulda lielas pūles profilaktiskā darbā. Principā šis ir jautājums par pieprasījuma samazināšanu mūsu valstīs pēc cilvēku tirdzniecības upuru sniegtajiem pakalpojumiem. Ja mēs varētu samazināt pieprasījumu, tad samazinātos arī piekļuve pakalpojumiem. Tas nozīmē, ka mums ir jāpievēršas tām personām, kuras cilvēku tirdzniecību padara ienesīgu. Mēs tāpēc ierosinājām, ka visās dalībvalstīs obligāti vajadzētu atzīt par vainīgām tās personas, kuras apzināti izmanto cilvēku tirdzniecības upuru pakalpojumus. Saskaņā ar pašlaik spēkā esošajiem ES tiesību aktiem, ja darba devēji izmanto cilvēku tirdzniecības upurus, tas ir sodāms pārkāpums. Šo pašu principu vajadzētu piemērot attiecībā uz privātpersonām, kuras izmanto cietušās personas.
<P>
Diemžēl mums neizdevās panākt šā priekšlikuma pieņemšanu. Tādējādi dalībvalstīm nebūs pienākums šos cilvēkus atzīt par vainīgiem, bet tām būs jāziņo par veiktajiem pasākumiem, lai samazinātu pieprasījumu pēc cilvēku tirdzniecības upuru sniegtajiem pakalpojumiem.
<P>
Tomēr mēs šo jautājumu esam izvirzījuši darba kārtībā, un ES līmenī mēs saņēmām atbalstu mūsu priekšlikumam no attiecīgām Parlamenta komitejām, kā arī ekspertiem, policijas un brīvprātīgo organizācijām. Es domāju, ka līdz ar nolīguma izstrādi, par kuru mums šodien ir jābalso, mēs esam nogājuši lielu ceļa daļu. Tagad apvienosimies, lai Eiropā apturētu cilvēku tirdzniecību, kas ir mūsdienīgs verdzības veids.
<P>
Mēs nedrīkstam padoties, jo cilvēku tiesības pieņemt lēmumus jautājumos, kas attiecas uz viņu pašu dzīvi un viņu pašu ķermeņiem, ir cilvēktiesības, kuras nevar pirkt un pārdot par naudu līdzīgi kā kurpju saites vai banānus.
<SPEAKER ID="076" NAME="Cecilia Malmström">
Komisijas locekle. - Priekšsēdētājas kundze! Atļaujiet man sākt, atgādinot, ka šodien mēs pieņemsim patiesi vēsturisku tekstu, cerams, balsojumā jau pēc dažām minūtēm.
<P>
Šis ir pirmais ES krimināltiesību instruments pēc Lisabonas līguma stāšanās spēkā. Es domāju, ka mēs varam būt apmierināti ar nolīgumu, kas šodien ir mūsu rīcībā.
<P>
Tas ir līdzsvarots kompromiss starp iestādēm. Es, protams, saprotu, ka Parlaments, kā paskaidroja referenti, un Komisija dažos punktos būtu devuši priekšroku mazliet atšķirīgam frāzējumam. Tomēr kopumā šis ir labs rezultāts, kas pilnīgi ir saskaņā ar Parlamenta, Padomes un Komisijas mērķiem, proti, apkarot cilvēku tirdzniecību, šo briesmīgo mūsdienu verdzību, šo briesmīgo noziegumu, kam vairs nav vietas Eiropā 2010. gadā un kas ir tik daudzu pilsoņu pamattiesību smags pārkāpums.
<P>
Es esmu satikusi vairākus šos upurus: bērnus, vīriešus un sievietes seksuālās verdzības biznesā. Viņu stāsti, protams, ir šausminoši. Tagad, kad šī direktīva ir pieņemta, mūsu rīcībā būs labāks instruments, ar ko tiem palīdzēt. Tā tiešām ir laba Ziemassvētku dāvana.
<P>
Es tiešām vēlētos pateikties Parlamentam, jo īpaši divām referentēm, Bauer kundzei un Hedh kundzei, ēnu referentiem un visiem pārējiem, kuru ieguldītās pūles ļāva panākt vienošanos.
<P>
Ir vairāki piemēri, kad Eiropas Parlaments ir palīdzējis uzlabot direktīvu. Es vēlētos pieminēt īpašos noteikumus 14. pantā attiecībā uz to nepavadīto nepilngadīgo statusu un tiesībām, kuri ir cilvēku tirdzniecības upuri. Šie noteikumi tika iekļauti pēc jūsu lūguma, un mēs piekrītam, ka tie direktīvu uzlaboja. Varētu minēt arī citus piemērus.
<P>
Es vēlētos pieminēt vienu punktu, kur es nožēloju, ka Padome neatbalstīja Komisijas priekšlikumu, lai gan mums bija jūsu atbalsts. Padomē tomēr nebija iespējams panākt vienošanos par ekstrateritoriālām jurisdikcijām attiecībā uz noziegumiem, kurus ārvalstīs ir pastrādājuši ES pastāvīgie iedzīvotāji.
<P>
Es joprojām uzskatu, ka būtiska nozīme būtu jāpiešķir nosacījumam, kas garantē, ka pret visām personām, kuras dzīvo kopā ar mums Eiropā un citās valstīs pastrādā ar cilvēku tirdzniecību saistītus noziegumus, lietas tiek ierosinātas ES. Tomēr tas nebija iespējams. Mēs pie šā jautājuma atkal atgriezīsimies, kad aplūkosim direktīvu par bērnu ekspluatāciju un bērnu pornogrāfiju. Ekstrateritoriālai jurisdikcijai pastāvīgajiem iedzīvotājiem būs pat vēl lielāka nozīme, kad mēs apspriedīsim iespējas saukt pie atbildības pedofilu seksa tūristus no Eiropas.
<P>
Es uzskatu, ka mums kopīgi ir jāturpina sarunās ar Padomi pieprasīt, lai šāds nosacījums tiktu iekļauts direktīvā. Kā jau minēju, mēs visi kopīgi esam paveikuši ļoti labu darbu. Tagad mūsu rīcībā ir ļoti svarīgs instruments, ar kura palīdzību mēs varam cīnīties pret cilvēku tirdzniecību, aizsargāt upurus un pārliecināties, ka sūtām ziņojumu par to, ka šis ir ļoti smags noziegums. Tas ir atbilstoši jāsoda, un tagad tas visās dalībvalstīs tiek definēts vienādi. Vēlreiz pateicos par jūsu ieguldījumu.
<SPEAKER ID="077" NAME="Agustín Díaz de Mera García Consuegra" LANGUAGE="ES">
Priekšsēdētājas kundze, komisāres kundze! Cilvēku tirdzniecība Eiropas Savienībā ir skarba realitāte.
<P>
Seksuālā izmantošana ir to mafiju galvenais mērķis, kuras nodarbojas ar cilvēku tirdzniecību, pēc tam ir piespiedu darbs, mājkalpotāja darbs, piespiedu laulības, bērnu iesaistīšana ubagošanā, nelegāla adopcija un orgānu izņemšana, kas ir citi šīs problēmas radītie postošie rezultāti un aspekti.
<P>
Jaunās pilnvaras, ko Lisabonas līguma 63. pants sniedz Parlamentam, ir jāizmanto, lai stiprinātu ES tiesību aktus šajā jomā. To skaitā starp daudziem citiem jautājumiem ietilpst aicinājums klasificēt noziegumus, kas joprojām nav iekļauti vairākos Eiropas krimināltiesību aktos.
<P>
Lai aizsargātu cilvēku tirdzniecības upurus, mums ir jāpastiprina mūsu tiesību akti divās jomās: profilakse un aizsardzība, kā arī integrācija sabiedrībā un darba tirgū. Mums ir jāievieš īpaši pasākumi nepilngadīgo aizsardzībai; jāatzīst par vainīgiem cilvēku tirgotāji un starpnieki; jāievieš pasākumi, lai mazinātu pieprasījumu un konfiscētu no noziedzīgām darbībām gūtos ienākumus; jānosaka kriminālatbildība visām juridiskām personām, kuras piedalās kādā no cilvēku tirdzniecības procesa posmiem; jāpaplašina darba inspekcija un jāpalielina sodi par darbinieku ekspluatāciju un nelegālo imigrantu nolīgšanu; jāpastiprina Eiropas Aģentūras operatīvās sadarbības vadībai pie Eiropas Savienības dalībvalstu ārējām robežām un imigrācijas sadarbības koordinatoru nozīme, identificējot kanālus, ko izmanto cilvēku tirgotāji, un viņu darbības metodes; un visbeidzot jāpastiprina Eiropas Policijas biroja (Europol) apvienoto izmeklēšanas grupu nozīme mafiju apkarošanā.
<P>
Es vēlētos pabeigt, piebilstot, ka ES koordinators cilvēku tirdzniecības apkarošanas jomā varētu sniegt vērā ņemamu ieguldījumu manis minēto mērķu sasniegšanā, lai gan viņa pilnvaras un kompetence ir skaidri jānosaka, lai novērstu darbību dublēšanu vai iejaukšanos funkcijās, kas uzticētas Europol.
<SPEAKER ID="078" NAME="Monika Flašíková Beňová" LANGUAGE="SK">
Priekšsēdētājas kundze! Es vēlētos sākt ar atzinības izteikšanu Bauer kundzei un Hedh kundzei par šā ļoti svarīgā jautājuma visaptverošu izpēti.
<P>
Cilvēku tirdzniecība mūsdienu civilizētajā sabiedrībā ir nosodāma parādība. Pēc ieroču un narkotiku tirdzniecības tas ir trešais ienesīgākais nelikumīgās tirdzniecības veids pasaulē. Šis, tā dēvētais mūsdienīgais verdzības veids, ir smags noziegums, kas pārkāpj cilvēka pamattiesības. Lisabonas līgums ir palielinājis Eiropas Savienības aktivitāti dažādās krimināltiesību jomās, tostarp cīņā pret cilvēku tirdzniecību. Eiropas Parlamentam šeit kā apvienotajam likumdevējam ir svarīga nozīme. Tomēr pieredze rāda, ka pašlaik spēkā esošā tiesiskā sistēma nav pietiekami efektīva un mums cilvēktiesību aizsardzības jomā ir jāpaveic daudz vairāk. Mums ir jāpieņem profilaktiski pasākumi, kas būtu vērsti tieši pret cilvēku tirdzniecību. Lielāko uzmanību vajadzētu pievērst bērniem un sievietēm kā pašām neaizsargātākajām sabiedrības grupām. Mums vajadzētu darīt visu iespējamo, lai šā nozieguma potenciālajiem upuriem, kas parasti ir no sabiedrības izstumti cilvēki, veicinātu cienīgus dzīves apstākļus.
<SPEAKER ID="079" NAME="Antonyia Parvanova">
ALDE grupas vārdā. - Priekšsēdētājas kundze! Lai gan pieaug centieni apkarot cilvēku tirdzniecību, šī kompleksā problēma turpina plaukt un izplatīties visā Eiropā. Tāpēc ir nepieciešamas pastiprinātas darbības un atbilstoši pasākumi, lai pasargātu personas no cilvēku tirdzniecības prakses, kas tiek īstenota ar dažādiem nolūkiem, lai ierosinātu lietas pret cilvēku tirgotājiem un upuriem nodrošinātu efektīvus aizsardzības līdzekļus dalībvalstu un ES līmenī.
<P>
Pašlaik spēkā esošā tiesiskā sistēma spēs efektīvi risināt kompleksas starptautiskas problēmas un koordinēt kopīgos centienus gan dalībvalstu, gan arī ES līmenī, kad pievērsīsies šim fundamentālajam cilvēktiesību pārkāpšanas jautājumam un īpaša veida vardarbībai pret sievietēm. Ar šo juridisko dokumentu mēs uzņemamies kopīgas saistības nodrošināt, ka sieviešu tiesībām visā Eiropā tiek piešķirta prioritāte, ņemot vērā, ka šai izplatītajai parādībai nenoliedzami ir nesamērīga ietekme uz sievietēm un meitenēm.
<P>
Es vēlētos norādīt vēl uz citu svarīgu jautājumu, kuru ierosinu iekļaut šajā tiesību aktā. Tas attiecas uz plaši izplatītās problēmas sociāli ekonomiskiem aspektiem Eiropas valstīs vai reģionos, kur sociālā un ekonomiskā nevienlīdzība ir paši svarīgākie cilvēku tirdzniecības cēloņi. Pateicoties mūsu kopīgajām pūlēm, mēs esam panākuši pozitīvu iznākumu, izstrādājot tiesību normu attiecībā uz tādām darbībām kā nelegālā adopcija.
<P>
Nobeigumā es vēlētos stipri uzsvērt, ka par cilvēku tirdzniecības apkarošanu galvenokārt ir atbildīgas dalībvalstis. Tām ir jākoncentrē savas darbības, lai novērstu un apspiestu cilvēku tirdzniecību un aizsargātu no cilvēku tirdzniecības cietušo personu cilvēktiesības, un daudz vairāk jāiesaistās šīs nopietnās problēmas risināšanā.
<SPEAKER ID="080" NAME="Judith Sargentini" LANGUAGE="NL">
Priekšsēdētājas kundze! Atļaujiet man sākt ar pateicības izteikšanu Hedh kundzei un Bauer kundzei par viņu smago darbu līdzreferenšu statusā.
<P>
Šī direktīva attiecas uz kriminālvajāšanu, profilaksi un aizsardzību cilvēku tirdzniecības jomā. Zaļo/Eiropas Brīvās apvienības grupa būtu vēlējusies redzēt mazliet pilnīgāk paveiktu darbu, jo īpaši attiecībā uz cilvēku tirdzniecības upuru aizsardzību. Es to īpaši attiecinu uz dzīvošanas tiesībām valstī pēc tam, kad attiecīgā persona ir kļuvusi par cilvēku tirdzniecības upuri un, iespējams, tikusi izglābta. Kā mēs nodrošinām, ka upuri tiešām var sākt jaunu dzīvi?
<P>
Tagad šis jautājums vairs netiek šajā direktīvā pietiekami reglamentēts. Šeit mēs runājam tikai par noteikta veida pagaidu uzturēšanās atļauju, pēc kuras termiņa beigām attiecīgā persona nezina, vai tiks nosūtīta atpakaļ uz vietu, no kuras tā tika nelikumīgi atvesta, vai ne. Mēs tāpēc savas cerības saistām ar to, ka šī direktīva tiks pārstrādāta, lai varētu izvērtēt dažādus risinājumus. Mēs ceram, ka tas mums ļaus sākt sniegt reālu palīdzību upuriem.
<P>
Cits aspekts, kas šajā Parlamentā izraisīja karstas debates, ir jautājums par to, vai vajadzētu sodīt tās personas, kas izmanto cilvēku tirdzniecības upuru pakalpojumus, vai ne. Tomēr Zaļo/Eiropas Brīvās apvienības grupas vairākums joprojām uzskata, ka šo cilvēku sodīšana cilvēku tirdzniecības upurus tikai iegrūdīs dziļākā postā, jo viņu darbības pēc tam kļūst par pilnīgi nelikumīgām.
<P>
Es arī priecājos redzēt, ka šajā direktīvā dalībvalstīm šajā ziņā ir atstāta izvēles brīvība, bet es visām dalībvalstīm, kuras nodarbojas ar šīm problēmām, vēlētos uzdot šādu jautājumu: kā mēs cietušajiem pēc tam dosim jaunas iespējas?
<SPEAKER ID="081" NAME="Andrea Češková" LANGUAGE="CS">
Priekšsēdētājas kundze! Uzlabotos tiesiskos pasākumus cīņai pret cilvēku tirdzniecību kopā ar Eiropas aizsardzības rīkojumu es uzskatu par ārkārtīgi svarīgiem, jo tie ir nākamais solis ceļā uz sieviešu un bērnu aizsardzību, jo īpaši pret vardarbību. Liela daļa teksta ir veltīta cietušo bērnu aizsardzībai un palīdzībai tiem cietušajiem, kas pieder pie pašas neaizsargātākās sabiedrības daļas. Es priecājos, ka tika panākts kompromiss ar Padomi un ka šajā tekstā ir akcentēts pietiekami daudz svarīgu jautājumu, vienlaikus ļaujot paturēt galvenos materiālo krimināltiesību nosacījumus. Manuprāt, Eiropas līmenī būtu ļoti sarežģīti ieviest tiesiskos pasākumus, kas atzītu par vainīgiem klientus, kuri izmanto cilvēku tirdzniecības upuru pakalpojumus. Es tāpēc vēlētos izteikt pateicību par šo direktīvu, kas ir pelnījusi, lai mēs to pilnīgi atbalstītu.
<SPEAKER ID="082" NAME="Cornelia Ernst" LANGUAGE="DE">
Priekšsēdētājas kundze! Vispirms es vēlētos pateikties abām referentēm. Viņas ir paveikušas milzīgu darba apjomu, un rezultātā ir panākts noteikts progress. Jāsaka, ka šis direktīvas projekts ir ārkārtīgi svarīgs simtiem tūkstošiem cilvēku tirdzniecības upuru, un ir jānovērš viņu beztiesiskais statuss. Darba procesā tika gūta atziņa, ka nozīme ir jāpiešķir ne tikai aizsardzībai, bet arī profilaksei un, pirmkārt, kompensācijai.
<P>
Attiecībā uz cilvēku tirdzniecību šī direktīva ir plaši lietojama. Mēs uzskatām, ka tas ir pareizi, lai gan mums, protams, ir sarežģīta situācija saistībā ar ubagošanas problēmu - ko es atklāti atzīstu, -- un arī daudzējādā ziņā attiecībā uz nelegālo migrāciju.
<P>
Tas ir pareizi, ka norādes uz dzimumu ir atrodamas visā šajā direktīvā un - kas man ir pats svarīgākais - ka nepavadītu nepilngadīgo gadījumā tiek ņemta vērā bērna labklājība. Es vēlētos arī sacīt no Vācijas viedokļa, ka šajā ziņā mums vēl ir jāpaveic liels darbs, un es arī ļoti priecājos, ka šim aspektam attiecībā uz bērniem ir piešķirta ļoti svarīga nozīme šajā direktīvas projektā.
<P>
Vēl svarīgi būtu norādīt, ka tad, kad mēs nodarbojamies ar šo problēmu, īpašu uzmanību vajadzētu pievērst grūtniecēm, slimniekiem un cilvēkiem ar īpašām vajadzībām. Profilaktiski pasākumi, piemēram, valsts ierēdņu mācības un koordinatoru ieviešana dalībvalstīs, ir galvenie soļi pareizajā virzienā. Ja mēs šodien nobalsosim par šo direktīvu, tad būsim pelnījuši apsveikumus.
<P>
Es arī ceru, ka šis temats dalībvalstīs tiks uztverts nopietnāk, jo jebkurā gadījumā tām tagad ir jāiesniedz ziņojumi. Varbūt tas arī ļaus virzīties tuvāk šā mērķa sasniegšanai.
<SPEAKER ID="083" NAME="Mara Bizzotto" LANGUAGE="IT">
Priekšsēdētājas kundze, dāmas un kungi! Saskaņā ar starptautisko organizāciju un policijas aprēķiniem cilvēku tirdzniecība pašlaik pasaulē ir otrs lielākais organizētās noziedzības peļņas avots pēc narkotiku tirdzniecības. Domājams, ka aptuveni 30 miljoni cilvēku ir kļuvuši par orgānu tirdzniecības, prostitūcijas un piespiedu darba upuriem.
<P>
Tas nozīmē, ka cīņa pret šo briesmīgo kriminālo parādību vispirms nozīmē cīņu par mūsu pilsoņu drošību pret nelegālo imigrāciju, kā arī pret noziegumu, kas izraisa noziegumu. Saskaroties ar šo problēmu šādos apmēros, Eiropai ir pienācīgi jāveic radikāli pasākumi pret tiem, kas dažādi ekspluatē cilvēkus.
<P>
Lai veiksmīgi cīnītos pret šo parādību, ir nepieciešama sadarbība starp dalībvalstīm un policijas spēkiem, bet, galvenokārt, noteikti attiecībā uz cilvēku tirgotāju sodīšanu. Vajadzētu arī atcerēties, ka daudzi cilvēki tiek izmantoti tāpēc, ka viņiem savā valstī nav pienācīgu dzīves apstākļu: viņi dzīvo nabadzībā un izmisumā un ir gatavi darīt visu, pat atstāt savu valsti apmaiņā pret labākas dzīves apsolījumu, ko diemžēl tā arī neizdodas atrast.
<P>
Tāpat kā attiecībā uz noziedzības profilaksi un cilvēku tirdzniecības upuru aizsardzību, Eiropai vajadzētu arī pielikt lielākas un apzinātākas pūles, lai nodrošinātu, ka šie cilvēki savā valstī var dzīvot pieņemamos apstākļos. Eiropas politiskās darbības pamatprincipam vajadzētu būt saistītam ar "palīdzības sniegšanu viņiem viņu pašu mājās”, lai mūsu pūles nebūtu vērstas tikai uz apspiešanu, bet arī profilaksi.
<SPEAKER ID="084" NAME="Andrew Henry William Brons" AFFILIATION="NI">
Priekšsēdētājas kundze! Cilvēku tirdzniecība pilnīgi pamatoti ir nievājošs apzīmējums, jo tas raksturo pretīgu praksi. Pret cilvēkiem, kuru skaitā ir nesamērīgi daudz sieviešu, attiecas tā, it kā viņi būtu patēriņa preces, pat mājlopi, ko var pārvadāt, izmantot un bieži arī sakropļot.
<P>
Tomēr šis apzīmējums tiek lietots pārāk šauri. Ļoti mazu daļu no legālas ekonomiskās migrācijas var uzskatīt par patiesi brīvprātīgu. Lielākā daļa cilvēku, pārējiem apstākļiem paliekot nemainīgiem, izvēlētos palikt savā valstī kopā ar sev tuviem cilvēkiem. Viņi migrē tāpēc, lai uzlabotu savu ekonomisko situāciju, vai tāpēc, ka ekonomiskie spēki viņiem ir atņēmuši iespēju nopelnīt iztikas līdzekļus.
<P>
Migrācija ir globālā kapitālisma blakusprodukts, kas cilvēkus uzskata nevis par cilvēciskām būtnēm, bet par ražošanas līdzekļiem, kas ir patērējami. Ekonomiskā migrācija ir tikpat lielā mērā cilvēku tirdzniecības veids kā nelegālā migrācija, ko organizē kriminālie tīkli. Cilvēku tirgotāji ir valdības, kas pilnīgi apzināti dod brīvību šķietami akliem ekonomiskiem spēkiem, lai tie kalpotu globālajam kapitālismam. Ekonomikai vajadzētu pastāvēt tāpēc, lai tā kalpotu cilvēkiem. Cilvēki nedzīvo tāpēc, lai kalpotu ekonomiskiem spēkiem.
<SPEAKER ID="085" NAME="Barbara Matera" AFFILIATION="PPE">
(IT) Priekšsēdētājas kundze, komisāres kundze, dāmas un kungi! Dzimuma aspekts šajā direktīvas priekšlikumā atvieglo dokumenta izstrādi attiecībā uz pašu neaizsargātāko cilvēku aizsardzību. Fakts, ka Lisabonas līgumā ir daudzas norādes uz cilvēku tirdzniecību, apstiprina šīs problēmas neatliekamību un nopietnību. Eiropas Savienības Pamattiesību hartas 5. panta 3. punkts aizliedz šādas darbības, atzīstot tās par verdzības un piespiedu darba veidu.
<P>
Referentes ir paplašinājušas aizsardzības darbības sfēru, īpašu uzmanību pievēršot bērniem un sievietēm, kā arī neaizsargātām situācijām, kurās šo verdzības veidu ir vieglāk realizēt. Ziņojumā ir arī pareizi norādīts, ka cilvēku tirdzniecība slēpj arī nelikumīgus adopcijas un piespiedu laulību veidus.
<P>
Es uzskatu, ka man vajadzētu norādīt uz grūtībām, ar kurām saskaras ES pierobežas dalībvalstis cīņā pret nelegālo imigrāciju. Pirmkārt, Itālijai, valstij, no kuras nāku es, ikdienā ir jānodarbojas ar cilvēku tirdzniecības upuriem, kas pārpilda mūsu ceļus un mūsu reģionus. Mums ir jānodrošina savstarpējā saziņa un tāpēc jāuzlabo izpratne, lai iesaistītu pilsonisko sabiedrību. Ziņojums tādā redakcijā, kādā tas tika iesniegts apspriešanai, paredz upuru rūpīgu aizsardzību, lai izskaust šo parādību. Tāpēc es vēlētos atbalstīt šo priekšlikumu tādā redakcijā, kādā tas tika iesniegts apspriešanai, un arī apsveikt abas referentes.
<SPEAKER ID="086" NAME="Silvia Costa" AFFILIATION="S&amp;D">
(IT) Priekšsēdētājas kundze, dāmas un kungi! Es kā ēnu referente vēlētos pateikties referentēm un teikt, ka es uzskatu šo direktīvu par ārkārtīgi svarīgu, jo Eiropas Savienība pirmo reizi ir sākusi juridiski saistošas darbības cīņā pret cilvēku tirdzniecību.
<P>
Piecdesmit gadus pēc ANO Konvencijas pieņemšanas mūsu civilizētajā Eiropā joprojām ir simtiem tūkstoši cilvēku - galvenokārt sievietes un bērni -, kas ir padarīti par vergiem. Pirmo reizi ES ir dots vienots dokuments cīņai pret cilvēku tirdzniecību neatkarīgi no tā, vai šī tirdzniecība tiek organizēta personu seksuālas izmantošanas vai arī nodarbināšanas, tostarp piespiedu ubagošanas, nolūkos.
<P>
Mūsu grupai bija trīs prioritātes: radīt zaudējumus cilvēku tirgotājiem ar pastāvīgām, daudz bargākām sankcijām, tostarp īpašumu konfiskāciju un to izmantošanu cilvēku tirdzniecības upuru atbalstīšanai; nodrošināt upuriem augsta līmeņa aizsardzību un sociālo rehabilitāciju, ar bezmaksas juridisko pārstāvību un imunitāti pret kriminālvajāšanu par noziegumiem, kas pastrādāti saistībā ar tirdzniecības faktu; un veicināt to nevalstisko organizāciju būtisko nozīmi, kuras strādā, lai atbalstītu upurus.
<P>
Tomēr es ceru, ka tiks pārskatīta 2004. gada direktīva par uzturēšanās atļaujām cietušajiem. Es vēlētos arī uzsvērt, ka priekšlikumā mēs paredzam bērnu aizsardzību ar pastiprinātiem pasākumiem, un es atbalstu komisāres Malmström aicinājumu domāt par tālākiem pasākumiem pret seksa tūrismu un bērnu pornogrāfiju.
<SPEAKER ID="087" NAME="Nadja Hirsch" AFFILIATION="ALDE">
(DE) Priekšsēdētājas kundze, komisāres kundze! Arī es kā Eiropas Liberāļu un demokrātu apvienības grupas ēnu referente vēlētos sirsnīgi pateikties abām referentēm. Pateicos jums par sadarbību. Es domāju, ka mēs šodien esam sagatavojuši labu dokumentu. Mēs šodien varam pieņemt lēmumu par to, kas tiešām atstās ietekmi uz cilvēku tirdzniecību. Tomēr dalībvalstīm varētu būt problemātiski ieviest šo direktīvu praksē. Ir ļoti svarīgi, lai izpildstruktūras, piemēram, policija un tiesas, būtu informētas, kā faktiski atpazīt un izmeklēt šo noziegumu. Tas ir būtiski, un vēl ir arī ļoti svarīgi celt sabiedrības apziņas līmeni - kā jau norādīja Matera kundze -, lai cilvēki apzinātos faktu, ka ES notiek cilvēku tirdzniecība. Tā nenotiek tikai kaut kur citur; teorētiski tā varētu notikt arī tieši manu durvju priekšā.
<P>
Cits svarīgs punkts, kas radīja problēmas, jo īpaši mums kā liberāļiem no Vācijas, - lai gan tam tika atrasts pozitīvs risinājums, pilnvarojot dalībvalstis, - ir to cilvēku atzīšana par vainīgiem, kuri izmanto šādus pakalpojumus, jo, ja kāds ir pakļauts kriminālvajāšanai, viņš pēc tam tiesā var atteikties sniegt liecības. Ja kāds izmanto savas tiesības atteikties liecināt - piemēram, vīrietis, kas ir bijis kopā ar cilvēku tirdzniecības procesā apdraudētu prostitūtu -, tad tiks zaudēta informācija, ko turpmāk varētu izmantot, lai visbeidzot atklātu šo cilvēku tirgotāju tīklu. Tāpēc ir labi, ka šo jautājumu var izlemt pašas dalībvalstis, un es vēlētos jums ļoti pateikties par sadarbību.
<SPEAKER ID="088" NAME="Peter van Dalen" AFFILIATION="ECR">
(NL) Priekšsēdētājas kundze! Daudzu pašreizējo notikumu pamatā esošās tendences mūs ir atsviedušas atpakaļ simtiem gadu tālā pagātnē. Es šeit domāju par rūpniecības revolūciju, pārstāvnieciskās demokrātijas parādīšanos un verdzības atcelšanu.
<P>
Pašreizējā cīņa pret cilvēku tirdzniecību ir turpinājums tai kaujai, ko reiz sāka William Wilberforce. Diemžēl cilvēku tirdzniecība ir viena no sliktāk apslēptajām Eiropas Savienības problēmām. Tā grauj mūsu cilvēku pamattiesības un mūsu demokrātijas pamatus. Tāpēc es pašreizējo ziņojumu pilnīgi atbalstu.
<P>
Tomēr, kā es to saprotu, ierosinātais sprieduma "tarifs” recidīvistiem diemžēl saglabāsies zems. Pašreizējais priekšlikums nepieprasa piemērot nekādus īpaši smagus soda mērus tiem cilvēku tirgotājiem, kuri ir arestēti vairākkārt. Tā man šķiet nelaimīga apstākļu sakritība. Es atbalstu pieeju, ka cilvēku tirgotājiem, kas ir arestēti par otro vai trešo noziegumu, obligāti būtu jāsaņem mūža ieslodzījums.
<SPEAKER ID="089" NAME="Ilda Figueiredo" AFFILIATION="GUE/NGL">
(PT) Priekšsēdētājas kundze! Ikvienam ir svarīgi iesaistīties cīņā pret cilvēku tirdzniecību, lai visbeidzot to izskaustu. Ir zināms, ka šis mūsdienīgais cilvēku paverdzināšanas veids ir ļoti ienesīgs kriminālajām organizācijām, kas to īsteno daudzos veidos, sākot no seksuālas izmantošanas un piespiedu darba, līdz nelikumīgai tirdzniecībai ar cilvēku orgāniem vai darbam mājsaimniecībās un citiem nedeklarēta darba veidiem.
<P>
Tāpēc pret šīm darbībām - kurās īpaši daudz ir iesaistītas sievietes un arvien vairāk tiek iesaistīti bērni - ir efektīvi jācīnās, šo noziegumu izdarītājus saucot pie kriminālatbildības un sniedzot atbalstu cietušajiem, lai novērstu viņu atkarību no kriminālajām organizācijām. Tāpēc ir arī tik ļoti svarīgi apkarot šīs situācijas cēloņus, radot apstākļus cilvēku izkļūšanai no nabadzības, sekmējot bagātību taisnīgas sadales politiku, nodrošinot piekļuvi būtiskiem sabiedriskiem pakalpojumiem un veicinot darbavietu radīšanu ar tiesībām un atalgojuma līmeņiem, kas var nodrošināt pienācīgus dzīves apstākļus. Tas ir arī ceļš uz priekšu, ko ir būtiski veicināt šeit Eiropas Savienībā.
<SPEAKER ID="090" NAME="Niki Tzavela" AFFILIATION="EFD">
(EL) Priekšsēdētājas kundze, komisāres kundze! Ir pierādījies, ka efektīvākais cilvēku tirdzniecības apkarošanas veids ir piemēra parādīšana, uzliekot bargus sodus cilvēku tirgotājiem. Es stingri iesaku, ņemot vērā, ka šeit Parlamentā pastāv tendence izvirzīt mērķus un sacīt "20 %” vai "30 %”, rekomendēt standarta Eiropas tiesību aktu, kurā cilvēku tirgotājiem minimālais cietumsods ir noteikts 10-15 gadu apmērā, ko nevar samazināt vai aizstāt ar naudas sodu. Jūs pārliecināsieties, cik tas būs efektīvi. Standarta ES tiesību akts un minimālais ieslodzījuma termiņš cietumā 10-15 gadi. Es domāju, ka tas būs pats efektīvākais līdzeklis, kādu mēs jebkad esam izmantojuši. Mēs šeit nevaram pieņemt pasākumus par klimata pārmaiņām un apkārtējās vides piesārņojumu, neizvirzot kvantitatīvus mērķus attiecībā uz šā nozieguma apkarošanu.
<SPEAKER ID="091" NAME="Regina Bastos" AFFILIATION="PPE">
(PT) Priekšsēdētājas kundze, komisāres kundze, dāmas un kungi! Vispirms es vēlētos apsveikt Bauer kundzi un Hedh kundzi ar teicami paveikto darbu, gatavojot šo ziņojumu. Cilvēku tirdzniecība ir apkaunojums mūsu sabiedrībai, un ikvienam pret to ir jāvēršas ar spēcīgu, saskaņotu rīcību.
<P>
Organizētā noziedzība, kas nodarbojas ar seksuālo izmantošanu, piespiedu darbu, izņemto cilvēku orgānu tirdzniecību un citām zemiskām darbībām, ir efektīvi jāapkaro, bet vispirms tā ir jānovērš. Tagad ir apdraudēta cilvēktiesību aizsardzība un pašu vājāko personu, jo īpaši sieviešu un bērnu, aizsardzība. Pieredze liecina, ka pašlaik spēkā esošā tiesiskā sistēma nav pietiekami efektīva un Eiropas Savienībai ir jāstrādā cītīgāk.
<P>
Būtiska ir ciešāka pārrobežu sadarbība, tostarp efektīva informācijas apmaiņa un laba prakse. Šajā priekšlikumā ir pareizi uzsvērta pieeja, kurā galvenā uzmanība ir pievērsta upuriem. Politikām šajā jomā ir jāietver aspekti, kas saistīti ar sociālām lietām un sociālo iekļaušanu, piemēram, upuru sociālo rehabilitāciju.
<SPEAKER ID="092" NAME="Claude Moraes" AFFILIATION="S&amp;D">
Priekšsēdētājas kundze! Šī Parlamentam nav parasta diena. Mums vajadzētu lepoties ar šodien īstenoto vēsturisko pasākumu gan attiecībā uz cilvēku tirdzniecību, gan arī, patiešām, Eiropas aizsardzības rīkojumu. Pirmo reizi krimināltiesības un visi instrumenti, kas mūsu rīcībā ir pēc Lisabonas līguma stāšanās spēkā, ir piemēroti vienai no pašām sarežģītākajām un šaušalīgākajām problēmām, kurai mums kopīgi jāstājas pretī.
<P>
Mēs S&D grupā lepojamies ar Anna Hedh un viņas līdzreferentes Bauer kundzes paveikto darbu, un mēs lepojamies ar šā ziņojuma pirmšķirīgo kvalitāti. Pirmo reizi ES saistošā tiesību aktā noteiks augsta līmeņa sankcijas pret cilvēku tirdzniecību. Pirmo reizi ir noteiktas stingras garantijas attiecībā uz upuru aizsardzību, īpašu uzmanību pievēršot cietušiem bērniem, kriminālvajāšanas nesākšanai pret tiem upuriem, kas ir izdarījuši likumpārkāpumus sava paverdzinātā stāvokļa dēļ, un NVO nozīmes un atbalsta atzīšanai šajā procesā.
<P>
Visbeidzot, šīs lietas sarežģītība saistībā ar bērniem un sievietēm - ņemot vērā, ka mēs ievirzījāmies krimināltiesību jomā, - nebūtu iemesls pārtraukt ļoti labu ziņojumu. Mēs savā grupā ļoti lepojamies, ka tas ir noticis visā Parlamentā. Šī visam Parlamentam ir ļoti svarīga diena.
<SPEAKER ID="093" NAME="Axel Voss" AFFILIATION="PPE">
(DE) Priekšsēdētājas kundze, komisāres kundze! Ar šo direktīvu mēs speram milzīgu soli uz priekšu ceļā uz cilvēku tirdzniecības apkarošanu efektīvā veidā. Abas referentes ir sasniegušas labu rezultātu attiecībā uz minimāli nepieciešamo soda līmeni, jurisdikciju, kriminālvajāšanas nesākšanu un likumā noteiktu ierobežojumu. Varbūt te nav ietverts pilnīgi viss, ko mēs būtu vēlējušies redzēt, bet tomēr tas ir ļoti reāls risinājums. Jebkurš cits risinājums dalībvalstu tiesiskajā sistēmā kaut kādā mērā būtu sagrāvis to krimināltiesības. Šajā ziņā mums vajadzētu būt atturīgākiem. Es arī esmu pārliecināts, ka mēs sev izdarītu sliktu pakalpojumu, pakļaujot prostitūtu klientus kriminālvajāšanai, jo šis nav jautājums, kuram mēs nevarētu atrast citu risinājumu.
<P>
Tomēr es vēlētos atgriezties pie vispārīgā jautājuma par krimināltiesībām un kriminālprocesu dalībvalstīs. Šī ir ļoti jutīga joma valstu tiesību aktos, kas ir attīstījusies vairākus gadu simtus. Tāpēc gadījumos, kad tiek skarta šī joma, mums būtu jārīkojas ļoti uzmanīgi. Es to pieminu arī, ņemot vērā drīzumā gaidāmo Eiropas izmeklēšanas rīkojumu.
<P>
Taču jebkurā gadījumā mēs šodien esam likuši labu pamatu pārrobežu sadarbībai krimināllietās. Esmu gandarīts, ka tagad mēs esam spēruši šo soli.
<SPEAKER ID="094" NAME="Britta Thomsen" AFFILIATION="S&amp;D">
(DA) Priekšsēdētājas kundze, komisāres kundze, dāmas un kungi! Ja mēs zinām, ka vairāki simti tūkstoši cilvēku katru gadu Rietumeiropai tiek pārdoti kā vergi, mums ir pienākums rīkoties. Es tāpēc esmu ļoti gandarīta par to, ka starp Padomi un Parlamentu veiksmīgi tika panākta vienošanās par šo jauno direktīvu attiecībā uz cilvēku tirdzniecības novēršanu un apkarošanu. Jaunais tiesību akts ir ievērojami stingrāks par pašlaik spēkā esošo tiesību aktu, un tā ir lielākā uzvara cīņā par to, lai nodrošinātu labāku palīdzību un aizsardzību upuriem. Tomēr negodīgu cilvēku meklēšana šajā kontekstā kļūs vēl mērķtiecīgāka un efektīvāka.
<P>
Mani iepriecina, ka šajā direktīvā ir uzsvērts tas, ka upuri ir jāaizsargā no jebkādas kriminālvajāšanas vai soda. Ja kāda persona ir bijusi spiesta veikt noziedzīgas darbības, tad ir jāsoda aiz šīs personas stāvošie cilvēki, nevis upuri. Eiropas Parlaments arī uzskata, ka ir svarīgi, lai upuriem piedāvātā palīdzība vienmēr tiktu sniegta viņiem saprotamā valodā un veidā. Turklāt mēs nedrīkstētu aizmirst, ka brīvprātīgām un bezpeļņas organizācijām ir būtiski svarīga nozīme attiecībā gan uz cilvēku tirdzniecības profilaksi, gan arī tās apkarošanu. Šodiena varētu kļūt par godaprāta simbolu, tā kā Eiropas Parlaments, cerams, nobalsos par šo jauno tiesību aktu, kas upuriem sniegs tik vajadzīgo palīdzīgo roku un veicinās intensīvāku šo noziegumu organizētāju meklēšanu.
<SPEAKER ID="095" NAME="Miroslav Mikolášik" AFFILIATION="PPE">
(SK) Priekšsēdētājas kundze! Juridisko personu sodīšana par noziegumiem, kas saistīti ar cilvēku tirdzniecību, palīdz padarīt intensīvāku cīņu pret šo mūsdienīgo verdzības veidu.
<P>
Atsevišķu juridisku personu sodīšana, protams, nedrīkst izslēgt konkrētu fizisku personu sodīšanu, kuras jebkādā veidā ir piedalījušās šajās darbībās. Neskaitot naudas sodu uzlikšanu, efektīvi pasākumi pret juridiskām personām, manuprāt, ir tiesību liegšana saņemt valsts dotācijas vai atbalstu, komercdarbības apturēšana un pats galvenais - tiesas lēmums par minētās juridiskās personas likvidāciju. Dalībvalstīm ir jānodrošina tiesisko pasākumu pieņemšana, lai valstu atbildīgās iestādes varētu pieņemt lēmumu necelt apsūdzību pret cilvēku tirdzniecības upuriem vai nepiemērot viņiem sodu un tās varētu turpināt izmeklēšanu arī tad, ja upuri atsauc savas liecības. Visbeidzot, bet ne mazāk svarīgi - es vēlētos norādīt, ka šo drausmīgo noziegumu upuri bieži turpina kļūt par upuriem un konstatē, ka atrodas ļoti nedrošos apstākļos, kas ir iemesls īpašai aizsardzībai un atbalstam. Īpašu uzmanību vajadzētu pievērst arī nepilngadīgajiem upuriem, attiecībā uz kuriem vajadzētu atrast vēl plašākus un ilgstošākus risinājumus.
<SPEAKER ID="096" NAME="Olga Sehnalová" AFFILIATION="S&amp;D">
(CS) Priekšsēdētājas kundze! Visiem šorīt apspriestajiem ziņojumiem ir kopīga viena tēma - cilvēka pamattiesību aizsardzība Eiropas Savienībā un vienotais Eiropas process šajā jomā. Ir gandrīz neticami, ka ES 21. gadsimtā vairāki simti tūkstoši cilvēku gadā kļūst par cilvēku tirdzniecības upuriem, no kuriem lielākā daļa ir sievietes un bērni. Tas ir bēdīgs fakts, ka šajā laikmetā šī problēma ir ļoti aktuāla, un statistika diemžēl neliecina, ka tā samazinātos. Pilnīgi pretēji. Šajos smagajos noziegumos vainīgās personas no cilvēku tirdzniecības gūst astronomisku peļņu, kuras apjoms tiek lēsts līdz USD 32 miljardiem gadā. Cilvēktiesību un cilvēka cieņas aizsardzība mūsu darbā ir jāizvirza par skaidru prioritāti, un būtiski svarīga ir kopēja dalībvalstu pieeja. Es tāpēc pilnīgi atbalstu priekšlikumu direktīvai, kas ieviesīs citus instrumentus šā nozieguma veida apkarošanai un upuru efektīvāku aizsardzību, salīdzinot ar pašlaik spēkā esošiem tiesiskajiem pasākumiem, un kas mēģinās panākt koordinētāku pieeju ES līmenī.
<SPEAKER ID="097" NAME="Sonia Alfano" AFFILIATION="ALDE">
(IT) Priekšsēdētājas kundze, dāmas un kungi! Es esmu ļoti gandarīta, ka ziņojuma galīgajā versijā iesaistīšanās kriminālās organizācijās, lai pastrādātu ar cilvēku tirdzniecību saistītus noziegumus, ir atzīta par vainu pastiprinošu apstākli, kas dubulto minimālo cietumsodu no pieciem līdz desmit gadiem. Turklāt 6.a pantā ir skaidra norāde uz noziegumu veikšanas līdzekļu un tādas peļņas arestu un konfiskāciju, kas gūta šāda nozieguma rezultātā.
<P>
Šī pieeja, ko es uzskatu par pilnīgi pareizu un kas, es ceru, varētu tikt pārnesta arī uz citiem tiesību aktiem, ņem vērā acīmredzamos faktus un atzīst, ka cilvēku tirdzniecību dažādas ekspluatācijas nolūkos, piemēram, prostitūcijai, noziedzīgām darbībām un orgānu tirdzniecībai, veic starptautiskas kriminālas organizācijas.
<P>
Es arī esmu apmierināta ar 7. panta nosacījumiem, kas norāda dalībvalstīm, lai tās neierosinātu lietas pret cilvēkiem par to iesaistīšanos noziedzīgās darbībās, kuras viņi ir bijuši spiesti pastrādāt kā cilvēku tirdzniecības upuri. Faktiski bieži tām personām, kuras cieš no vardarbības, kas saistīta ar cilvēku tirdzniecību, ir ne tikai jāpacieš pāridarījums, bet arī apvainojumi, jo viņām tiek inkriminētas darbības, kuras tās ir bijušas spiestas veikt. Prostitūcija ir tipisks piemērs. Tāpēc es atbalstu šo ziņojumu, un vēlētos pateikties abām referentēm.
<SPEAKER ID="098" NAME="Elie Hoarau" AFFILIATION="GUE/NGL">
(FR) Priekšsēdētājas kundze! Nav iespējams neapstiprināt abu referenšu sagatavoto direktīvas projektu, kas būtu jāattiecina uz visām dalībvalstīm, lai izveidotu spēcīgāku un stingrāku jurisdikciju, lai ierosinātu lietas pret cilvēku tirdzniecības noziegumu organizētājiem un bargi sodītu viņus, kā arī aizsargātu upurus, palīdzētu un rehabilitētu viņus, starp kuriem pārsvarā ir sievietes un bērni.
<P>
Tomēr, lai Eiropas Savienība šajā cīņā būtu efektīvāka un uzticamāka, tai kā Eiropas valstu vēstures pēctecei vajadzētu atzīt vergu tirdzniecību un verdzību par noziegumiem pret cilvēci, kā to jau ir izdarījušas dažas dalībvalstis, un es vēlētos īpaši pieminēt Franciju.
<SPEAKER ID="099" NAME="Oreste Rossi" AFFILIATION="EFD">
(IT) Priekšsēdētājas kundze! Cilvēku tirdzniecības sērga ir parādība, kas nupat ir ieguvusi īpaši satraucošus apmērus. Ja sākotnēji tajā katrā ziņā tika iesaistītas sievietes un bērni, kas tika vervēti prostitūcijai, tad tagad upuru skaitā ir visu vecumu un abu dzimumu cilvēki, kas iekļūst ekspluatācijas ciklā, kuram mēdz būt ne tikai seksuāls, bet arī ekonomisks raksturs. Organizētās noziedzības tīkli izmanto sociālo nedrošību, ģimenes grūtības, vardarbību ģimenē un īpašās vajadzības, lai veicinātu imigrāciju, iesaistīto cilvēku ekspluatāciju, izmantojot spēku, vardarbību un draudus.
<P>
Mēs atbalstām ierosināto direktīvu. Mums vajadzētu palielināt sodus cilvēku tirgotājiem, konfiscējot viņu īpašumus. Turklāt ir nepieciešamas visu dalībvalstu saskaņotas pūles, lai stiprinātu cilvēku tirdzniecības profilakses politikas un mācītu cilvēkus identificēt upurus vai iespējamos upurus.
<SPEAKER ID="100" NAME="Krisztina Morvai" AFFILIATION="NI">
Priekšsēdētājas kundze! Šis ziņojums noteikti bija nozīmīgākais solis ceļā uz cilvēku tirdzniecības apkarošanu kopumā, jo īpaši sieviešu tirdzniecību. Nākamais nozīmīgākais solis būtu acīmredzamās attiecības un saistības izpētīšana starp sieviešu tirdzniecību un prostitūciju.
<P>
No vienas puses, mēs pareizi runājam par sieviešu tirdzniecību kā brutālu, briesmīgu noziegumu, pret kuru mums ir jācīnās. No otras puses, mēs runājam par prostitūciju kā "seksa darbu”, kā pakalpojumu. Mēs runājam par savedējiem un bordeļu īpašniekiem kā par uzņēmējiem, un mēs prostitūciju normalizējam.
<P>
Es vēlos sacīt, ka klientam, kas apmeklē bordeli, vai klientam, kas lūdz prostitūtas pakalpojumus, būtībā nav iespēju uzzināt, vai viņa ir "normāla” prostitūta - ja tādas vispār pastāv, jo ir jāšaubās, vai kādreiz ir bijusi vienprātība attiecībā uz prostitūciju, - vai arī sieviešu tirdzniecības upuris.
<P>
Tāpēc reāli nav iespējams veikt uzbrukumu cilvēku tirdzniecībai, neveicot uzbrukumu seksa nozarei.
<SPEAKER ID="101" NAME="Cecilia Malmström">
Komisijas locekle. - Priekšsēdētājas kundze, pateicos jums par šīm svarīgajām debatēm. Es vēlētos jūs informēt, ka šodien Komisija iecels Eiropas koordinatoru cilvēku tirdzniecības apkarošanas jomā, kurš stāsies amatā nākamajā mēnesī. Šī persona uzlabos koordināciju un saskaņotību starp ES iestādēm un aģentūrām un dalībvalstīm, kā arī palīdzēs nodrošināt, ka dažādās dalībvalstīs notiek informācijas apmaiņa par labāko praksi, attīstīs esošās un jaunās politiskās nostādnes un būs kontaktpersona sakariem ar trešām valstīm. Tas ir ļoti svarīgi. Apvienojot profilaksi, tiesībaizsardzību un upuru profilaksi, šī persona var nodrošināt, ka piemērotas cilvēku tirdzniecības apkarošanas metodes tiek atbilstoši izmantotas un mobilizētas. Es lūgšu koordinatoru cilvēku tirdzniecības apkarošanas jomā uzturēt ciešu sakarus ar Eiropas Parlamentu un informēt jūs par šiem pasākumiem.
<P>
Jautājums par kriminālatbildības piemērošanu būtu pelnījis atsevišķas debates, taču direktīvas 19. pantā ir norādīts, ka Komisija dažu gadu laikā iesniegs ziņojumu Eiropas Parlamentam un Padomei, "izvērtējot ietekmi uz cilvēku tirdzniecības novēršanas jomā pastāvošajiem valstu tiesību aktiem, ar ko noteikts, ka izmantot pakalpojumus, kuros ir iesaistīta cilvēku tirdzniecība, ir noziedzīgs nodarījums, vajadzības gadījumā pievienojot atbilstošus priekšlikumus”. Mēs noteikti atgriezīsimies pie šā jautājuma, un es neizslēdzu iespēju, ka saistībā ar to mums būs vēl citi priekšlikumi.
<P>
Pasakot to visu, es domāju, ka mēs šodien varam lepoties ar šo direktīvu. Tā ir ļoti svarīgs instruments cīņai pret cilvēku tirdzniecību un upuru aizsardzībai. Tā mums ir devusi ļoti svarīgu instrumentu, tā ir parādījusi pasaulei mūsu apņemšanos apkarot mūsdienu verdzību, un tā stiprinās mūsu centienus.
<P>
Es vēlētos sirsnīgi pateikties divām līdzreferentēm - Bauer kundzei un Hedh kundzei. Šodienas debates parādīja, cik svarīgs ir bijis jūsu darbs, jo jūs atbalstīja visas grupas. Es vēlētos jūs ar to apsveikt.
<SPEAKER ID="102" NAME="Edit Bauer" LANGUAGE="HU">
Priekšsēdētājas kundze! Es vēlētos īpaši pateikties Malmström kundzei par to, ka viņa šo ziņojumu nosauca par vēsturisku tekstu. Šis formulējums droši vien ir precīzs, jo šī ir pirmā reize, kad mēs pieņemam krimināllikumu, pamatojoties uz Lisabonas līgumu, bet es arī ceru, ka šis ir liels solis uz priekšu, lai nodrošinātu, ka neviens atsevišķs vainīgais, neviena atsevišķa cilvēku tirdzniecības noziegumos vainīga persona nevar palikt nesodīta. Šeit notikušajās debatēs īpaši pārliecinoši bija redzama politiskā griba. Es pati esmu bieži konstatējusi un dažreiz esmu paudusi šo uzskatu, ka šeit trūkst politiskās gribas panākt jebkādu nopietnu progresu šajā jomā. Šodien es dzirdēju kaut ko tam pretēju, un es vēlētos pateikties saviem kolēģiem deputātiem par šo politiskās gribas izrādīšanu spert milzīgu soli uz priekšu attiecībā uz cilvēku tirdzniecības apkarošanu.
<P>
Mēs no EFD esam saņēmuši divus grozījumu priekšlikumus, un es vēlētos lūgt kolēģus deputātus tos neatbalstīt, jo to nolūks ir samazināt sodu līdz minimālam apmēram. Es vēlētos arī pateikties Tzavela kundzei par to, ka viņa izteica pavisam pretēju prasību - šo sodu padarīt pat bargāku. Esmu pārliecināta, ka šis ir svarīgs pasākums, bet šodienas rīcībai ir jāseko turpmākām darbībām. Mums ir liels darbs jāpaveic, lai apkarotu pieprasījumu. Mēs noteikti nevaram atrisināt visas problēmas, kas saistītas ar piedāvājumu, bet daudz ko mēs varētu darīt attiecībā uz pieprasījumu, un, manuprāt, šajā jomā īstais laiks vēl nav pienācis un šeit politiskā griba varbūt ir nepietiekama, lai spertu soli uz priekšu. Esmu pārliecināta, ka šā tiesību akta piemērošanas jomu agri vai vēlu vajadzēs paplašināt attiecībā uz trešo valstu vainīgajiem, kas dzīvo ES ar uzturēšanās atļaujām, jo es arī esmu pārliecināta, ka mums vajadzēs pārskatīt direktīvu par pagaidu uzturēšanās atļaujām, lai nodrošinātu tiesību aktu saskaņu šajā jomā. Liels paldies jums par atbalstu.
<SPEAKER ID="103" NAME="Anna Hedh">
referente. - (SV) Priekšsēdētājas kundze! Es vēlētos izteikt savu pateicību visiem par lielisko ieguldījumu un atbalstu, ko mēs sēžu zālē saņēmām saistībā ar šo tiesību aktu par cilvēku tirdzniecības novēršanu. Es tagad ceru, ka turpmāk mēs pat varam uzlabot šo tiesību aktu un padarīt stingrākus mūsu kopējos ES noteikumus, kas vērsti pret cilvēku tirdzniecību.
<P>
Tomēr mēs nedrīkstam aizmirst, ka mums ir nepārtraukti jāstrādā ar reālajiem cilvēku tirdzniecības cēloņiem un iemesliem, proti, nabadzību sociālo atstumtību un pieprasījumu. Lai mēs varētu sekmīgi risināt cilvēku tirdzniecības problēmu, mums savi spēki ir jāvelta vispirms tieši šīm problēmām.
<P>
Kā iepriekš tika norādīts, mēs nedrīkstam padoties. Cilvēka tiesības pieņemt lēmumus jautājumos, kas attiecas uz viņa dzīvi un viņa ķermeni, ir cilvēktiesības, kuras nevar pirkt un pārdot par naudu līdzīgi kā vecu patēriņa priekšmetu. Cīņa pret cilvēku tirdzniecību Eiropā un pārējā pasaulē turpināsies. Paldies jums visiem par atbalstu!
<SPEAKER ID="104" NAME="Priekšsēdētāja">
Debates tiek slēgtas.
<P>
Balsojums notiks šodien pēc dažām minūtēm.
<P>
Rakstiski paziņojumi (Reglamenta 149. pants)
<SPEAKER ID="105" NAME="Sergio Berlato" LANGUAGE="IT">
Cilvēku tirdzniecība - dažādos iespējamos veidos, tostarp seksuāla izmantošana, nelikumīga tirdzniecība ar cilvēku orgāniem, piespiedu darbs vai nelikumīgas adopcijas - ir smags cilvēktiesību pārkāpums, kas minēts Eiropas Savienības Pamattiesību hartā.
<P>
Šīs problēmas apmērs ir pārsteidzošs, un pieredze liecina, ka pašlaik spēkā esošā Eiropas Savienības tiesiskā sistēma nav pietiekami efektīva. Tāpēc sadarbībai starp Parlamentu, Komisiju un Padomi ir stratēģiska nozīme Eiropas politikas attīstīšanā, lai šo problēmu risinātu efektīvi.
<P>
Lisabonas līgums pastiprināja Eiropas Savienības pilnvaras attiecībā uz tiesu iestāžu un policijas sadarbību starp dalībvalstīm krimināllietās. Tomēr es uzskatu, ka sodi cilvēku tirgotājiem joprojām ir jāpalielina un palīdzība vardarbības upuriem ir vēl turpmāk jāpilnveido.
<P>
Es piekrītu, ka, lai apkarotu pieprasījumu, Eiropas Savienībai un dalībvalstīm lietderīgi būtu veikt lielāku ieguldījumu informētības veicināšanas pasākumos cilvēku tirdzniecības izcelsmes, tranzīta un galamērķa valstīs. Visbeidzot es atbalstu Eiropas koordinatora cilvēku tirdzniecības apkarošanas jomā iecelšanu, kas vadīs Eiropas Savienības darbu un politiskās nostādnes šajā specifiskajā nozarē.
<SPEAKER ID="106" NAME="Vilija Blinkevičiūt" LANGUAGE="LT">
Es vēlētos apsveikt abas referentes ar paveikto darbu, jo šī vēsturiskā direktīva ir ļoti svarīgs solis ceļā uz plaša mēroga cilvēku tirdzniecības apkarošanu, nosakot skaidrus sodu un sankciju līmeņus. Lai gan šajā jomā ir jau pieņemti daudzi ES un dalībvalstu tiesību akti un valstis uz daudziem gadiem ir uzņēmušās politiskās saistības, ir aprēķināts, ka katru gadu ES un ārpus tās robežām vairāki simti tūkstoši cilvēku tiek tirgoti. Tas parāda, ka cilvēku tirdzniecības apkarošana, jo īpaši sieviešu un bērnu, paliek milzīga problēma un kā viens no visļaunākajiem cilvēktiesību pārkāpumiem. Es vēlētos uzsvērt, ka, ņemot vērā to, ka bērni ir neaizsargātāki un viņiem ir lielāks risks kļūt par cilvēku tirdzniecības upuriem, īpaša uzmanība būtu jāpievērš tieši šai upuru grupai. Ņemot vērā, ka cilvēku tirdzniecība ir mūsdienīgs verdzības veids un ārkārtīgi ienesīgs bizness organizētajai noziedzībai, lielāka uzmanība būtu jāvelta preventīviem pasākumiem, upuru aizsardzībai un sociāliem jautājumiem. Turklāt cilvēku tirgotājiem ir jārada nelabvēlīga vide. Sodiem un sankcijām, ko piemēro personām, kuras gūst labumu no cilvēku tirdzniecības, jābūt atbilstīgiem nozieguma smagumam un tādiem, kas attur no noziedzīgā nodarījuma veikšanas. Papildus sodiem dalībvalstīm ir jāiekļauj tādas sankcijas kā aktīvu arests un jāveic nepieciešamie pasākumi, lai arestētu un konfiscētu noziegumu veikšanas līdzekļus un peļņu no noziegumiem, jo tad šie noziegumi kļūs ekonomiski neizdevīgi.
<SPEAKER ID="107" NAME="Nessa Childers" AFFILIATION="S&amp;D">
rakstiski. - Šodienas balsojumam par cilvēku tirdzniecību ir pienācis izšķirošs brīdis notiekošajā cīņā pret šo mūsdienīgo verdzības veidu. Kā pagājušajā gadā savā filmā "Trafficked”, kurā bija dokumentēta pastāvīgā cilvēku tirdzniecības ietekme uz Īriju, aprakstīja īru direktors Ciarán O'Connor, tas ir noziegums, kas, varas iestādēm arvien smagāk cenšoties to izskaust, kļūst tikai rafinētāks un nežēlīgāks. Tādi pasākumi kā šis ir ļoti svarīgi, lai sniegtu varas iestādēm instrumentus un kopēju mērķi, kas tām ir nepieciešams, lai spētu risināt šo Eiropas mēroga problēmu. Valstu līmenī tiesībsargājošām iestādēm ir bargi jāsoda šie apsūdzētie, un policijai ir jāpiešķir līdzekļi, lai tai nepietrūktu finansējums vai cilvēkresursu un ar cilvēku tirdzniecību vairs nebūtu iespējams turpināt nodarboties. Tomēr šis ir noziegums, kas nepazīst robežu, un faktiski tie ir Eiropas tiesību akti, tāpat kā valstu tiesību akti, kas Eiropā patiesi izbeigs verdzību.
<SPEAKER ID="108" NAME="Giovanni Collino" LANGUAGE="IT">
Eiropas Savienības rīcība cilvēku tirdzniecībā nevar aprobežoties ar tās atmaskošanu, bet atzīst nepieciešamību pēc precīzas ex post rīcības, lai nodrošinātu, ka tie, kuri atbildīgi par šādām barbariskām darbībām, nepaliktu nesodīti.
<P>
Šī rīcība ietver sodu saskaņošanu, kā arī ES veiktās iejaukšanās koordinēšanu ar tiem pasākumiem, kurus jau ir īstenojušas dzīvē citas starptautiskās organizācijas, piemēram, Apvienoto Nāciju Organizācija. Ex-post darbībām jābūt apvienotām ar preventīvām darbībām, kas ir ne mazāk svarīgas. Būtiskākais ir tas, ka jābūt ciešai sadarbībai starp tiesu un policijas iestādēm, lai nodrošinātu, ka ekonomiskā sistēma, kas attīstās ap šīm kriminālajām darbībām, jau sākotnēji tiktu bloķēta un visi tīkla kanāli noslēgti.
<P>
Turklāt aizvien svarīgākas kļūst precīzas un drošas datubāzes, kas nošķir dažādus raksturlielumus un nodrošina sākumpunktu dažādiem iejaukšanās pasākumiem, kas veicina katra individuālā gadījuma likvidēšanu tieši tā pamatos. Ar šo direktīvas priekšlikumu Eiropas Savienības mērķis ir uzbrukt visai nehumānajai tirdzniecības piegādes ķēdei, kas grauj tās principus un pamatvērtības.
<SPEAKER ID="109" NAME="Ioan Enciu" AFFILIATION="S&amp;D">
rakstiski. - Organizētās noziedzības fenomens ir kaut kas tāds, kam Eiropas Savienībai jāpievērš uzmanība. Cilvēku tirdzniecības situācijās mums jābūt drīzāk tālredzīgiem nekā reaģējošiem. Mums ir svarīgi izpētīt jaunus cilvēku tirdzniecības veidus, lai pārtvertu un pirmie iesaistītos jaunos cilvēku tirdzniecības maršrutos. Kā S&D grupas loceklis es vēlētos uzsvērt, ka viens no mūsu galvenajiem mērķiem ir cīņa ar pārrobežu noziedzību. Tāpēc es balsoju par šo likumdošanas iniciatīvu. Eiropas Savienības likumdevēji, mums jānodrošina cilvēka tiesības uz cieņu, tiesības uz integritāti, spīdzināšanas aizliegšana, kā arī necilvēcīga vai pazemojoša rīcība un piespiešana, verdzības un piespiedu darba aizliegšana. Mēs nevaram atļaut cilvēku tirdzniecību, pēc kuras nākamā darbība ir bērnu pārdošanu izsolē. Cilvēku tirgotāji izmanto arī vervēšanu internetā. Tas ir ļoti uztraucoši, jo daudzi bērni izmanto piekļuvi internetam.
<SPEAKER ID="110" NAME="Zita Gurmai" AFFILIATION="S&amp;D">
rakstiski. - Cilvēku tirdzniecība ir noziegums pret cilvēka cieņu, un tā grauj daudzu bērnu un sieviešu dzīvi visā pasaulē. Pašreizējais priekšlikums ir sasniegums, jo tas izvirza cietušos pirmajā vietā un risina problēmu kompleksi, izmantojot pārrobežu risinājumus. Šie jaunie pasākumi nodrošinās cilvēku tirdzniecības gadījumu izpēti un apsūdzēšanu un iedrošinās upurus sadarboties ar varas iestādēm. Šis būs saistošs tiesību akts, kas valstīm ir jāīsteno. Šāda reglamentēšana ir vienīgais veids, kā uzlabot situāciju visiem neaizsargātajiem cilvēkiem, kuri varētu kļūt par cilvēku tirdzniecības upuriem. Es arī aicinu dalībvalstis piekrist ziņojumam šajā tekstā un sodīt tos, kas apzināti atbalsta pakalpojumus, kurus sniedz cilvēku tirdzniecības upuri. Cīņa pret pieprasījumu ir pamatmetode cīņai pret cilvēku tirdzniecības cēloņiem. Šis ziņojums ir morāli un profesionāli lielisks priekšlikums, un es apsveicu ar to savas izcilās kolēģes Bauer kundzi un Hedh kundzi. Es esmu īpaši laimīga, ka Padome un FEMM un LIBE komitejas vadīja šā teksta izstrādi, ko ir atbalstījušas visas attiecīgās ES iestādes. Es ceru, ka tas drīz tiks oficiāli pieņemts un transponēts valsts tiesību aktos. Upuri ļoti vēlās to redzēt.
<SPEAKER ID="997" NAME="Anneli Jäätteenmäki" AFFILIATION="ALDE">
rakstiski. - (FI) Direktīva par cilvēku tirdzniecību ir svarīgs solis uz priekšu, jo cilvēku tirdzniecība ir realitāte pat Eiropā. Vissvarīgākais ir novērst cilvēku tirdzniecību, risinot nabadzības un nevienlīdzības problēmas, kā arī padarot cilvēkus zinošākus šajā jautājumā.
<P>
Ir vitāli svarīgi atpazīt cilvēku tirdzniecības esamību un palīdzēt upuriem. Par upuriem var būt sievietes vai vīrieši, bērni vai pieaugušie. Strādnieks būvlaukumā var būt cilvēku tirdzniecības upuris. Situācija ar romu ubagiem var atbilst cilvēku tirdzniecības kritērijam, ja tā ir organizēta un tās pamatā ir piespiešana.
<P>
Diemžēl bieži cilvēku tirdzniecība ir saistīta ar seksuālām darbībām: sievietes un meitenes kļūst par prostitūtām vai arī viņas ir piespiestas par tādām kļūt. Ir svarīgi, lai cilvēku tirdzniecības upuriem tiktu dota iespēja saņemt aizsardzību un juridisko palīdzību.
<SPEAKER ID="111" NAME="Lívia Járóka" AFFILIATION="PPE">
rakstiski. - To postošo tendenču - piemēram, zema izglītības līmeņa, dziļas nabadzības, marginalizācijas un diskriminācijas - rezultātā, kas ietekmē romu kopienu, romu sievietes un bērni ir ārkārtīgi neaizsargāti pret cilvēku tirdzniecību. Šī mūsdienu verdzība sakņojas dziļi nabadzībā un atstumtībā, un tāpēc to nepieņemamo dzīves apstākļu likvidēšanai, ar kādiem saskaras daudzi romi, jābūt galvenajam stratēģiskajam mērķim. Turklāt ES un dalībvalstu varas iestādēm jārīkojas daudz enerģiskāk, lai cīnītos ar šo fenomenu, jo īpaši attiecībā uz organizētās noziedzības izskaušanu un riska grupu, proti, minoritāšu tautu sieviešu un nepilngadīgo, aizsardzību.
<P>
Šīs iniciatīvas mērķis ir pieņemt skaidru konceptu par to, kas būtu uzskatāms par cilvēku tirdzniecību, un esmu pārliecināta, ka šajā jomā jāietver izmantošana ubagošanai, tostarp no cilvēku tirdzniecības atkarīgas personas izmantošana ubagošanai neatkarīgi no viņa vai viņas attiecībām ar vainīgo. Jābūt bargākiem sodiem, ja pārkāpums izdarīts pret neaizsargātām personām, kas ir neaizsargātas vecuma, dzimuma, grūtniecības, veselības stāvokļa vai invaliditātes dēļ, un jāmaksā pienācīga summa gadījumos, kad upuris ir bijis pakļauts spīdzināšanai, narkotiku vai medikamentu piespiedu lietošanai, izvarošanai vai citiem nopietniem psiholoģiskas, fiziskas un seksuālas vardarbības veidiem.
<SPEAKER ID="112" NAME="Debora Serracchiani" LANGUAGE="IT">
Katru gadu Eiropā simti tūkstoši cilvēku tiek pārdoti, it kā viņi būtu priekšmeti, un diemžēl šodien mēs jūtam arvien pieaugošāku nepieciešamību aizsargāt cilvēku tirdzniecības upurus pret viltotu dokumentu izmantošanu, prostitūciju un imigrāciju.
<P>
Kad mēs runājam par cilvēku tirdzniecību, mēs domājam ne tikai par seksuālu izmantošanu, piespiedu darbu un nelegālu adopciju, bet arī par orgānu tirdzniecības problēmu, kas kļūst par pieaugošu plaši izplatītu noziegumu. Eiropas tiesību aktu struktūra nav pietiekami efektīva, un Eiropas Savienībai un dalībvalstīm jādara vairāk. Mums jāizveido struktūra sadarbībai starp ES iestādēm un aģentūrām, kā arī dalībvalstu un starptautisko partneru iestādēm.
<SPEAKER ID="113" NAME="Artur Zasada" LANGUAGE="PL">
Šodienas debatēs es vēlētos pievērsties bērnu tirdzniecības problēmai. Mums jāpieliek visas pūles, lai attīstītu un uzlabotu juridisko un iestāžu sistēmu, kā arī bērnu aprūpes sistēmu visās dalībvalstīs. Būtu jāpārskata un jāpaplašina darbību loks attiecībā uz cilvēku tirdzniecību. Tas ir vienīgais veids, kā mēs varēsim novērst šādas problēmas: 1) komerciālo adopciju jeb, citiem vārdiem sakot, privāto adopciju, kas ietver bērna tiesību noraidīšanu bāriņtiesā, visbiežāk par samaksu; 2) iespēju, ka grūtniece atstāj valsti un atgriežas bez bērna; 3) to bērnu pazušanu, kuru vecāki ir gājuši bojā valstīs, kur norisinās bruņoti konflikti.
<P>
Ņemot vērā, ka liela daļa noziegumu pašlaik notiek, izmantojot internetu, būtu vērtīgi izveidot īpašas starpdisciplināras komandas, kas specializētos cīņai ar šādiem noziegumiem. Tās ne tikai uzraudzītu kriminālo vidi, bet arī vāktu pierādījumus, uzraugot bērnu tirdzniecībā iesaistīto personu finansiālo situāciju. Mums jāmāca amatpersonas un jāpadara viņas zinošākas par bērnu situāciju ģimenēs, no kurām bērni var tikt tirgoti. Tas galvenokārt attiecas uz dienestiem, kas strādā ar ģimenēm, kuras saņem valsts pabalstus grūtu materiālo apstākļu dēļ. Vienīgais veids, kā mums būs iespēja novērst vai vismaz ierobežot cilvēku tirdzniecību, jo īpaši bērnu tirdzniecību, ir veikt daudzpusējus un saskaņotus pasākumus visās 27 dalībvalstīs.
<P>
(Sēdi pārtrauca uz dažām minūtēm)
