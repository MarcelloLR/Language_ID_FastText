<CHAPTER ID="019">
Vienas minūtes runas par politiski svarīgiem jautājumiem
<SPEAKER ID="045" NAME="Priekšsēdētājs">
Tagad mēs turpināsim debates, uzstājoties ne ilgāk kā vienu minūti. Debatēm pieteikušies ļoti daudz runātāju. Tas apliecina lielo vēlmi piedalīties, kas dara godu Parlamentam. Tomēr es nevarēšu dot vārdu visiem, kuri vēlas uzstāties, jo 100 runas varētu aizņemt pusotru stundu, bet mums ir atvēlētas tikai 30 minūtes.
<SPEAKER ID="046" NAME="Seán Kelly" AFFILIATION="PPE">
(GA) Priekšsēdētāja kungs! Tā kā šī ir mana pirmā uzstāšanās Parlamentā, es vēlētos sākt runu savā dzimtajā valodā. Kā jūs zināt, Īrijā pašlaik notiek kampaņa par Lisabonas līgumu, un mēs ceram 2. oktobrī sagaidīt pozitīvu rezultātu. Šoreiz liela nozīme ir garantijām, ko Eiropas Savienība ir sniegusi Īrijas valdībai attiecībā uz nodokļiem, abortu jautājumu un aizsardzību. Lisabonas līgumā paredzētas jaunas iespējas sportam, kas iepriekšējā reizē netika pieminēts, un arī tas ir ļoti svarīgi.
<P>
Tā kā es visu mūžu esmu bijis saistīts ar sportu gan kā sportists, gan darbodamies administrācijā, es uzskatu, ka ar Lisabonas līgumu Eiropas Savienībā paveras iespēja piešķirt lielāku nozīmi sportam un to atbalstīt gan vietējā, gan starptautiskā līmenī, un tas uzrunāja arī sporta cienītājus Īrijā. Šī iemesla dēļ un tāpēc, ka sports acīmredzami uzlabo veselību un sniedz labumu sociālajā un fiziskajā jomā, ir svarīgi, lai pēc Lisabonas līguma stāšanās spēkā tiktu nodrošināts ievērojams finansējums ...
<P>
(Priekšsēdētājs pārtrauca runātāju)
<SPEAKER ID="048" NAME="Vasilica Viorica Dăncilă" AFFILIATION="S&amp;D">
(RO) Priekšsēdētāja kungs, es uzskatu, ka, ņemot vērā strukturālās problēmas, Rumānijas lauksaimniecības nozarē ir zināmas atšķirības salīdzinājumā ar citām dalībvalstīm. Man jāuzsver, ka Eiropas Savienībai vajadzētu izmantot tās rīcībā esošos politiskos un ekonomiskos līdzekļus, lai pievērstu lielāku uzmanību tam, kā tiek pārvaldīti finanšu līdzekļi, kuri piešķirti to dalībvalstu lauksaimniecībai, kas pievienojās vēlāk.
<P>
Es vēlos pateikt, ka atbalsts ilgtspējīgai lauksaimniecības nozarei, paredzot atbilstīgu budžetu arī pēc 2013. gada, atrisinātu šo problēmu un sniegtu lauksaimniekiem perspektīvas vidējā un ilgstošā laikposmā, kā arī pietiekamus līdzekļus, lai Rumānijas lauksaimniecība atbilstu Eiropas standartiem un radītu iespēju Eiropai būt vienotai.
<SPEAKER ID="049" NAME="Sergej Kozlík" AFFILIATION="ALDE">
(SK) Dāmas un kungi! Ungārija un Ungārijas mazākumtautības pastāvīgi uzsver mazākumtautību jautājumu. Runājot puspatiesību un dažkārt pat melojot, tās cenšas manipulēt ar Eiropas sabiedrības viedokli, lai to nosvērtu savā labā. Kāda ir patiesība?
<P>
Pēdējo astoņdesmit gadu laikā Ungārijā visas mazākumtautības ir nonākušas uz iznīcības robežas, bet Eiropa to vēroja klusējot. Slovaku minoritāte arī ir samazinājusies no 300 000 cilvēkiem līdz 10 000. Ungāru minoritāšu lielums apkārtējās valstīs, tostarp Slovākijā, nav mainījies.
<P>
Pēdējo divu gadu laikā Ungārijā ir nogalināti seši romu tautības iedzīvotāji, un daudzi ir nopietni ievainoti. Pastāv bailes no uzbrukumiem ebrejiem, palielinās arī citas ekstrēmisma izpausmes, un tās jau ir pārsniegušas Ungārijas robežas. Ungārija nespēj pienācīgi novērst šo agresiju, un tās izpausmes ir nosodāmas. Eiropas iestādēm ir jābūt bargākām savā attieksmē pret šādām ekstrēmisma izpausmēm.
<SPEAKER ID="050" NAME="João Ferreira" AFFILIATION="GUE/NGL">
(PT) Apvērsums, kas notika Hondurasā 28. jūnijā, bija smags pārkāpums pret Hondurasas iedzīvotāju politisko uzskatu paušanas brīvību un demokrātiskajām pamattiesībām.
<P>
Kopš tā laika de facto valdība ir veikusi represīvus pasākumus pret sabiedrības pamatslāņu kustību, kas rīkoja demonstrācijas ielās, un ir ieviesusi stingru režīmu, pārtraucot plašsaziņas līdzekļu darbību un ierobežojot brīvības; tiek īstenota pret apvērsumu organizētās pretošanās kustības dalībnieku vajāšana un nelikumīga apcietināšana, kustības dalībnieki pazūd bez vēsts un pat tiek nogalināti.
<P>
Mums bija iespēja to redzēt savām acīm, kad Eiropas Apvienotās kreiso un Ziemeļvalstu Zaļo kreiso spēku konfederālās grupas delegācija nesen viesojās Hondurasā un Nikaragvā, kur mēs tikāmies ar valsts likumīgo prezidentu Manuel Zelaya. Eiropas iestāžu reakcija uz šiem notikumiem ir, maigi izsakoties, neskaidra. Kamēr daži nepieļaujami klusē, citi vēršas pie abām iesaistītajām pusēm ar lūgumu darīt visu, kas ir to spēkos, lai pēc iespējas ātrāk panāktu politisko risinājumu, izturoties tā, it kā šī situācija nebūtu atšķirīga no citām, neņemot vērā, kuri ir vainīgie, un it kā nebūtu likumīgi ievēlēta prezidenta, no vienas puses, un nelikumīgas valdības, no otras puses, kura, pretlikumīgi pārņemot varu, apcietinājusi prezidentu un izraidījusi to no valsts.
<P>
Elementāra cieņa pret demokrātiju prasa, lai Eiropas iestādes stingri nosodītu apvērsumu un veiktu starptautiskus pasākumus nolūkā palielināt spiedienu uz nelikumīgi varu pārņēmušo valdību un izolētu to. Eiropas iestādes arī nedrīkst atzīt vai atbalstīt jebkādas vēlēšanas, pirms valstī tiek atjaunota demokrātiskā likumība.
<SPEAKER ID="051" NAME="John Bufton" AFFILIATION="EFD">
Priekšsēdētāja kungs! Kā jaunais Parlamenta deputāts es uzskatu, ka viena no galvenajām Velsas un citu Apvienotās Karalistes lauksaimnieku problēmām ir ierosinātā aitu elektroniskā identifikācija, kas stāsies spēkā 2010. gada 1. janvārī. Patiesībā paredzētās skenēšanas ierīces nav precīzas. Cik es saprotu, to precizitāte ir 79 %, kas radīs lielas problēmas zemniekiem visā Apvienotajā Karalistē.
<P>
Es aicinu Komisiju pārdomāt šo politiku un ieviest to pēc brīvprātības principa. Es baidos, ka daudzus lauksaimniekus sodīs neprecīzo ierīču dēļ un tiks samazināti viņu vienotie platību maksājumi. Sliktākajā gadījumā tos var samazināt par 100 %. Piešķirtās koncesijas palīdz, tomēr ar tām nepietiek.
<P>
Manuprāt, pārsteidzoši ir tas, ka Komisija vēlas ieviest elektronisko identifikāciju (EI) ar ierīcēm, kuras pieļauj tik lielu kļūdu. Saprātīgāk būtu ieviest EI tikai pēc brīvprātības principa, sākot no nākamā gada janvāra. Es aicinu Parlamenta deputātus atbalstīt mani šajā jautājumā, kas ir ļoti svarīgs lauksaimniecības nozarei visā Eiropā.
<SPEAKER ID="052" NAME="Krisztina Morvai" AFFILIATION="NI">
Priekšsēdētāja kungs! Es vēlos aicināt Parlamentu nekavējoties veikt efektīvus pasākumus, lai glābtu mazās saimniecības un ģimenes saimniecības jaunajās dalībvalstīs, jo īpaši austrumu un centrālajā Eiropā, un arī manā valstī - Ungārijā.
<P>
Kas noticis ar šiem lauksaimniekiem? Pēc pievienošanās Eiropas Savienībai mums bija "jāpiedāvā”, ja tā var teikt, 100 % no sava tirgus, pretī saņemot 25 % subsīdiju. Tas ir ne tikai negodīgi un netaisnīgi, bet arī nelikumīgi - tas ir nepārprotams Romas līguma pārkāpums. Tagad, kad šie lauksaimnieki cenšas konkurēt, ņemot vērā šos netaisnīgos un nelikumīgos nosacījumus, viņi ir spiesti ņemt aizņēmumus - lielus aizņēmumus -, lai saglabātu konkurētspēju. Tagad viņi ir bankrotējuši un spiesti pārdot savas zemes, ņemot vērā kolonizācijas apstākļus, kad mums ir jāpiedāvā sava zeme valstīm, kurām ir 10 reižu lielāks IKP nekā mums. Es aicinu nekavējoties pārskatīt Kopenhāgenas nolīgumu.
<P>
(Priekšsēdētājs pārtrauca runātāju)
<SPEAKER ID="053" NAME="Rareş-Lucian Niculescu" AFFILIATION="PPE">
(RO) Priekšsēdētāja kungs! Es, tāpat kā citi deputāti, vēlētos izvirzīt jautājumu saistībā ar lauksaimniecības nozari. Tomēr manu uzmanību jo īpaši piesaistīja kāds laikrakstā The Wall Street Journal nesen publicēts raksts, tāpēc es uzskatu, ka mans goda pienākums ir iepazīstināt Parlamentu ar šo rakstu un iesniegt minētā raksta autoru prasības.
<P>
Raksta virsraksts, kurš, manuprāt, saprotami izsaka tā būtību, bija "Barosso kungs, nojauciet mazās uzņēmējdarbības mūrus”("Mr Barroso, Take Down Small Business Walls”). Šis raksts nav nekas cits kā aicinājums jaunajai Eiropas Komisijai savas darbības centrā izvirzīt atbalstu mazajiem un vidējiem uzņēmumiem, kuri krīzes laikā ir ļoti neaizsargāti, un nepieļaut nekādus kompromisus, īstenojot 2008. gada Mazās uzņēmējdarbības aktu. Eiropas Parlamenta pienākums ir nodrošināt šo pasākumu pienācīgu un efektīvu īstenošanu, jo to gaida vairāk nekā 20 miljoni mazo un vidējo uzņēmumu visā Eiropas Savienībā.
<SPEAKER ID="054" NAME="Evgeni Kirilov" AFFILIATION="S&amp;D">
(BG) Priekšsēdētāja kungs! Augusta sākumā Maķedonijas Republikā norisinājās ārkārtīgi dramatisks notikums, kas satrieca Bulgārijas sabiedrību. Maķedonijas iedzīvotāja, 23 gadus vecā Spaska Mitrova, kura ir jaunā māmiņa, kas baro bērnu ar krūti, tika piespiedu kārtā aizvesta uz policijas iecirkni un vēlāk pārvesta uz bēdīgi slaveno Idrizovo cietumu, atņemot viņai bērnu. Policija vilka viņu aiz matiem no ēkas augšstāva līdz pat pirmajam stāvam, jo viņa negribēja šķirties no sava bērna. Viņai piesprieda trīs mēnešu ieslodzījumu, jo viņa nespēja nodrošināt savam bijušajam dzīvesbiedram gultu viņu kopējā bērna guļamistabā. Sekas jūs varat iedomāties. Šī gada sākumā Mitrova kundzei tika arī piešķirta Bulgārijas pilsonība. Šķiet, tas bija galvenais iemesls šādai necilvēcīgai rīcībai, un viņas gadījums tāds nav vienīgais. Pirms diviem gadiem es lūdzu pašreizējo Maķedonijas ārlietu ministru paskaidrot, kāpēc pret tiem Maķedonijas pilsoņiem, kuri pieņem Bulgārijas pilsonību, tiek izrādīts tik liels naids -, uz to viņš atbildēja, ka tās esot pagātnes paliekas. Tā kā visi Bulgārijas prezidenta un valdības centieni ir beigušies nesekmīgi, es aicinu komisāru Olli Rehn personīgi iepazīties ar šo acīmredzami netaisnīgo gadījumu valstī, kura vēlas sākt pievienošanās sarunas.
<SPEAKER ID="055" NAME="Jelko Kacin" AFFILIATION="ALDE">
(SL) Itālija vēlas būvēt piekrastes gāzes termināli pie Slovēnijas robežas, neapspriežoties ar Slovēniju. Tomēr Eiropas Savienības pamatā ir savstarpēja uzticība un labas kaimiņattiecības. Videi kaitīgu enerģijas avotu izmantošana prasa īpašu vides aizsardzību, bet būtībā tas prasa elementāru godīgumu.
<P>
Cenšoties noslēpt no Slovēnijas savas rīcības kaitīgo ietekmi uz vidi aiz robežas, Itālija kaitē visām iesaistītajām pusēm, arī sev, bet galvenokārt visiem cilvēkiem, kuri dzīvo strīdīgā objekta tuvumā. Slovēnijas sabiedrība un valdība stingi iebilst pret šo termināli.
<P>
Melošana plašsaziņas līdzekļiem varētu būt Berlusconi kunga politiskās izdzīvošanas līdzeklis Itālijā. Tomēr Eiropas Savienībā nav un nedrīkst būt pieļaujams, ka kāds šādi rīkotos apzināti. Tas ir nepieņemami.
<P>
Tas ir rupjš Eiropas Savienības principu pārkāpums, un Itālija manipulē ar kaitējumu cilvēka dzīvībai un videi. Tā izmanto krāpšanu starptautiskā līmenī, lai censtos uzbūvēt piekrastes termināli Žavlje (Aquilina) Triestes līcī, kas jau tāpat ir ārkārtīgi šaurs. Tādējādi tiek degradēta vide, iznīcinātas izredzes sabiedrības līdzāspastāvēšanai pierobežā un rādīts ļoti slikts piemērs nākamajām dalībvalstīm.
<SPEAKER ID="056" NAME="Ilda Figueiredo" AFFILIATION="GUE/NGL">
(PT) Priekšsēdētāja kungs! Tas, kas norisinās bijušajā Vācijas apavu fabrikā, kura atrodas Rhode, Santa Maria da Feira un kuras nosaukums tagad ir Sociedade Luso-Alemć de Calēado, ir ļoti satraucoši.
<P>
Uzņēmumā kādreiz bija nodarbināti apmēram 3000 strādnieku, bet saistībā ar problēmām Vācijā tika likvidētas darbavietas, un tagad uzņēmumā strādā apmēram 1000 strādnieku. Lielākoties tās ir sievietes, vairumam no kurām ir samazinātas algas un saīsināts darba laiks. Patlaban ir bažas, ka pēc vēlēšanām Portugālē uzņēmumu var slēgt.
<P>
Bezdarbs šajā pašvaldībā turpina pieaugt, un tagad tas skar tūkstošiem strādnieku, galvenokārt tos, kas nodarbināti apavu ražošanas un korķa apstrādes nozarēs. Ņemot to vērā, mēs aicinām veikt īpašus ārkārtas pasākumus, lai novērstu vēl kādus nopietnus triecienus ražošanai un nodarbinātībai šajā reģionā, kuram bezdarbs ir nodarījis ļoti lielu kaitējumu.
<SPEAKER ID="057" NAME="Nicole Sinclaire" AFFILIATION="EFD">
Priekšsēdētāja kungs, man nav pieņemams tas, ka Parlaments vai kāda cita Eiropas iestāde izstrādā likumus Apvienotajai Karalistei.
<P>
Mani vēlētāji lūdza jums pateikt, ka viņi nevēlas, lai 45 miljoni sterliņu mārciņu ik dienas tiktu tērēti Eiropas Savienībai. Mēs vēlamies, lai šo naudu tērētu Apvienotajā Karalistē mūsu skolām, slimnīcām un mūsu infrastruktūrai, nevis izšķiestu korupcijā, to ieguldot jūsu kontos, kurus revidēs vismaz 14 gadus.
<P>
Mani vēlētāji lūdza pateikt Komisijai, lai tā atgriežas savos birokrātu kabinetos un sagatavojas, ka Apvienotā Karaliste izstāsies no šī korumpētā un neveiksmei nolemtā jucekļa, kāda ir Eiropas Savienība.
<SPEAKER ID="058" NAME="Diane Dodds" AFFILIATION="NI">
Priekšsēdētāja kungs! Parlaments nesen bija vienots, saskaroties ar pasaules mēroga terorisma draudiem. Manā vēlēšanu apgabalā Ziemeļīrijā mums ir pazīstamas terorisma radītās sāpes. Jā, mēs esam liecinieki pēdējo gadu pārmaiņu procesiem Ziemeļīrijā, tomēr joprojām atrodas tādi, kuri vēlas izraisīt asinsizliešanu.
<P>
Pagājušajā nedēļā jaunākais notikums virknē starpgadījumu bija Dienvidarmā atrastā 600 mārciņu smagā bumba, kuru tur bija izvietojuši republikāņu disidenti. Ja tā nebūtu atrasta, tā būtu paņēmusi daudzas dzīvības. Mēs neesam aizmirsuši pagātnes un terorisma upurus Ziemeļīrijā, tāpēc es vēlos lūgt Parlamentu atbalstīt kampaņu par kompensācijas piedzīšanu no Lībijas. Lībija piegādāja ieročus IRA. Šie ieroči paņēma daudzas dzīvības un izpostīja daudzas dzīves. Par to Lībijai ir jāatbild.
<SPEAKER ID="059" NAME="Eduard Kukan" AFFILIATION="PPE">
(SK) Sākot jaunu pilnvaru termiņu, mums jāpatur prātā, ka visi kopā esam atbildīgi par Eiropas mierīgu attīstību, lai nodrošinātu mūsu iedzīvotājiem miermīlīgu dzīvi un labklājību. Mums arī jāparāda saviem iedzīvotājiem, ka mēs te esam viņu dēļ, lai viņiem kalpotu.
<P>
Mums tas vienmēr jāpatur prātā, pat tad, ja problēmas radušās divu mūsu ģimenes locekļu starpā. Eiropā jautājumus risina, veidojot pienācīgu partnerības dialogu, kura mērķis ir saprātīgs risinājums, nevis ignorējot otru pusi un nepastarpināti iesniedzot jautājumus Eiropas iestādēm, kā tas ir šajā gadījumā.
<P>
Pastāvīgs racionāls savstarpējs dialogs arī ir veids, kā liegt izdzīvošanas līdzekļus ekstrēmistiem robežas abās pusēs, tādējādi iznīcinot jau saknē vai stingri ierobežojot iespējami bīstamos pasākumus, kādus tie varētu veikt nākotnē.
<SPEAKER ID="060" NAME="Rovana Plumb" AFFILIATION="S&amp;D">
(RO) Cīņai pret rasismu ir paredzēta stingra Eiropas politika, tomēr nepilnas nedēļas laikā Vācijas un Lielbritānijas politiķi ir iesaistījušies Rumānijas strādnieku apmelošanā - vai nu nezināšanas dēļ, vai arī tāpēc, ka vēlas iegūt sabiedrības simpātijas un vēlētāju balsis. Tādi apkaunojuši paziņojumi, piemēram, "rumānis tev iedurs dunci mugurā, ka nebūs ko redzēt”, kas izskanēja kādā publiskā sanāksmē Apvienotajā Karalistē, vai kāda Vācijas politiķa izteikumi par to, ka rumāņi nespēj ierasties darbā laikus un nezina, kas tiem jādara, ir ārkārtīgi satraucoši. Mēs izstrādājam Eiropas politiku rasisma apkarošanai. Tas ir mūsu kopējais mērķis. Tomēr, ko darīt, ja šādus paziņojumus izsaka Eiropas Savienības lielāko dalībvalstu politiķi?
<SPEAKER ID="061" NAME="Izaskun Bilbao Barandica" AFFILIATION="ALDE">
(ES) Priekšsēdētāja kungs! Pagājušajā nedēļā trīs Basku tunzivju zvejas kuģus no Bermeo atkal apdraudēja Somālijas pirāti. Mūs satrauc atkārtotie uzbrukumi zvejas kuģiem šajā reģionā un tas, ka zvejnieki jūtas nedroši un ka Spānijas valdība nerīkojas, lai novērstu šo problēmu. Zvejnieki saka, ka musonu sezonas laikā pirātu uzbrukumi varētu pastiprināties.
<P>
Tādējādi, kamēr nav par vēlu, es vēlos informēt Parlamentu, ka šiem zvejas kuģiem steidzami vajadzīgs bruņots militārs eskorts. Dažas Eiropas valstis, piemēram, Francija un Itālija, to jau sekmīgi izmanto.
<P>
Tāpēc Komisijai vajadzētu ieteikt visām dalībvalstīm nekavējoties veikt līdzīgus efektīvus pasākumus. Mums steidzami jāpaplašina aizsardzības kritēriji, kuri ieviesti attiecībā uz tirdzniecības jūras ceļiem, kas ved uz zvejas zonām.
<P>
Parlamentam jārisina problēma, kuru tas ietvēris pagājušā gada 23. oktobra rezolūcijā par pirātismu jūrā.
<P>
Noslēgumā es vēlētos atkārtoti uzsvērt mūsu pārliecību, ka Eiropai vajadzīga kopēja ārpolitika un drošības politika, kas padara Eiropas iestāžu darbu efektīvāku un uzticamāku, reaģējot uz šāda veida krīzēm.
<SPEAKER ID="062" NAME="Georgios Toussas" AFFILIATION="GUE/NGL">
(EL) Priekšsēdētāja kungs! Vācijas vienību, kuras kopā ar ASV, ES un NATO vienībām veido daļu no Afganistānu okupējušā karaspēka, nāvējošie uzbrukumi Kunduzas reģionā 2009. gada 4. septembrī izvērtās slaktiņā, kura laikā bojā gāja 135 civiliedzīvotāji un daudzi, tostarp bērni, tika ievainoti, un tas ir kara noziegums pret afgāņu tautu.
<P>
Protams, šie uzbrukumi nebija vērsti pret talibiem, bet gan pret 500 civiliedzīvotājiem. Ikdienas asinspirtis, varmācīgu un korumpētu vēlēšanu rīkošana, lai ieceltu afgāņu okupācijas marionetes, afgāņu tautas nabadzība un posts liecina, cik katastrofālas sekas vietējiem iedzīvotājiem rada ASV, ES un NATO karaspēka imperiālistiskie uzbrukumi, kas šajā okupētajā teritorijā un virknē citu valstu notiek, aizbildinoties ar terorisma apkarošanu.
<P>
Gan paziņojumiem, kurus izteicis jaunais NATO ģenerālsekretārs Anders Fogh Rasmussen, gan Eiropas Savienības ārlietu ministri, ir tikai viens mērķis - turpināt pret tautu vērstu intervenci Afganistānā. Visām tautām un visām Eiropas Savienības dalībvalstīm ir jāpieprasa un jāuzstāj, lai bruņotās vienības atkāptos un atgrieztos savās valstīs.
<SPEAKER ID="063" NAME="Gerard Batten" AFFILIATION="EFD">
Priekšsēdētāja kungs! Īrijā 2. oktobrī notiks referendums par Lisabonas līgumu. Lisabonas līgums ir gandrīz identisks Eiropas Konstitūcijai, kuru pilnībā noraidīja Francija un Nīderlande. Īrija reiz jau noraidīja Lisabonas līgumu, bet atbilde "nē” vienmēr ir bijusi nepareizā atbilde, vismaz attiecībā uz Eiropas Savienību, ja runa ir par turpmāku politisko integrāciju. Tāpēc īri ir spiesti rīkot jaunu referendumu, lai sniegtu vienīgo atbildi, kura ir pieņemama Eiropas Savienībai - atbildi "jā”.
<P>
Eiropas Savienība iznīcina demokrātiju savās dalībvalstīs. ES ir dibināta uz faktu sagrozīšanu, krāpšanu un meliem. Lielbritānijas nožēlojamā valdība un politiķi ir nolieguši referendumu tieši tāpēc, ka viņi ļoti labi apzinās, ka iznākums būtu pārliecinošs "nē”. Lai kāds būtu Īrijas referenduma iznākums, kādu dienu Lielbritānija izstāsies no Eiropas Savienības un atjaunos savu valstisko neatkarību. Es lepojos, ka varu izmantot savas pilnvaras, lai īstenotu kampaņu par Lielbritānijas beznosacījumu izstāšanos no Eiropas Savienības.
<SPEAKER ID="064" NAME="Priekšsēdētājs">
Paldies, Batten kungs. Es jums atvēlēju papildu 14 sekundes, lai arī jūs pateicāt kaut ko pavisam neadekvātu, proti, ka Lisabonas līgums ir tas pats, kas Konstitūcija.
<SPEAKER ID="065" NAME="George Becali" AFFILIATION="NI">
(RO) Priekšsēdētāja kungs! Šodien es vēlos runāt par Eiropas projektu "Jaunatnes balss” (Voices of Youth), jo man ir tas gods būt par šī projekta aizbildni. Projektā piedalās jaunieši no visām dalībvalstīm, un tā mērķis ir noteikt un piedāvāt risinājumus sociālajām problēmām, ar kurām nākas saskarties jaunatnei. Es lūdzu ne tikai jūs, priekšsēdētāja kungs, bet arī Eiropas Komisijas priekšsēdētāju nodrošināt, lai mēs pievērstu lielāku uzmanību jauniešu ierosinātajiem priekšlikumiem. Šajos grūtajos laikos tieši mūsu pienākums ir nodrošināt Eiropai un galvenokārt jauniešiem reālas iespējas. Manai paaudzei ir laimējies piedalīties apvienotas Eiropas veidošanā. Jaunatnei ir tiesības pārstāvēt mūsdienu Eiropu un galvenokārt rītdienas Eiropu, lai veidotu to atbilstoši savam redzējumam. Paldies, un lai Dievs mums palīdz.
<SPEAKER ID="066" NAME="Priekšsēdētājs">
Paldies, un pateicos jums arī par to, ka izteicāties īsi.
<SPEAKER ID="067" NAME="Csaba Sógor" AFFILIATION="PPE">
(HU) Kreiso un labējo ekstrēmā ideoloģija, kura atspoguļo divas 20. gadsimta diktatūras, atgriežas, lai vajātu Eiropas Savienību arī 21. gadsimtā. Varu minēt piemēru par ES pilsoni, kuram ir liegts ceļot uz citu valsti. Tika ierobežota šīs personas pārvietošanās brīvība. Valsts var apcietināt 15 iedzīvotājus, apvainot tos nodevībā un liegt pamest valsti tāpēc, ka viņi gatavojās forumā apspriest mazākumtautību jautājumu ar līdzīgi domājošiem tautiešiem - Ungārijas parlamenta deputātiem no Karpatu baseina. Šajā valstī cilvēki tiek sodīti par to, ka nespēj pietiekami labi runāt oficiālajā valodā slimnīcās, policijā, veco ļaužu pansionātos un dzemdību namos. Eiropas Savienībā šādi izturas ne tikai pret imigrantiem, bet arī pret cilvēkiem, kuru senči dzīvojuši šajā teritorijā jau tūkstošiem gadu, lai arī jaunā valsts pastāv tikai 17 gadus. Tāpēc ir svarīgi Eiropas Savienībā ieviest vienotu tiesisko sistēmu mazākumtautību aizsardzības jomā, kas būtu saistoša visām dalībvalstīm.
<SPEAKER ID="068" NAME="Arlene McCarthy" AFFILIATION="S&amp;D">
Priekšsēdētāja kungs! Es vēlos informēt Parlamentu, ka pagājušajā nedēļā AK tieslietu ministrs atvainojās Michael Shields kungam, kurš ir arī mans vēlētājs, un atbrīvoja viņu no cietuma, kurā Michael Shields bija pavadījis četrus ar pusi gadus par noziegumu, kuru viņš nebija izdarījis.
<P>
Michael Shields saņēma atvainošanos, kas bija pamatota uz pierādījumiem par to, ka saistībā ar šo noziegumu viņš gan no morāles, gan praktiskā viedokļa ir bijis nevainīgs. Viņu 2005. gadā apcietināja, apsūdzēja un nepilnu astoņu nedēļu laikā notiesāja par nežēlīgu uzbrukumu bulgāru viesmīlim Martin Georgiev, neraugoties uz tiesas ekspertīžu pierādījumu trūkumu, nepilnībām identifikācijas procesā un to, ka savu vainu uzbrukuma izdarīšanā atzina cits vīrietis - Graham Sankey.
<P>
Šodien es vēlos pateikties priekšsēdētājiem Borrell kungam un Pöttering kungam un Parlamenta Lūgumrakstu komitejai par atbalstu kampaņai saistībā ar taisnīguma panākšanu Michael Shields lietā. Bet tās vēl nav procesa beigas, un es lūdzu priekšsēdētāju un Lūgumrakstu komiteju turpināt atbalstīt taisnīguma kampaņu Michael Shields lietā un nekavējoties iejaukties Bulgārijas varas iestāžu darbībā, lai pārskatītu pierādījumu kopumu. Tas ir ļoti svarīgi, ja mēs vēlamies, lai mūsu iedzīvotāji uzticētos un paļautos uz Eiropas policijas un tiesu iestāžu sadarbību.
<SPEAKER ID="069" NAME="Siiri Oviir" AFFILIATION="ALDE">
(ET) Bankām ir vajadzīga uzraudzība. Tāda ir Eiropas Padomes un Eiropas Komisijas nostāja. Februārī publicētais Eiropas Komisijas pētījums par patērētāju aizsardzību atklāja vairākas negatīvas tendences banku jomā. Es kā ievēlētā Igaunijas pārstāve vēlos sniegt dažus piemērus no Igaunijas saistībā ar divām Zviedrijas bankām, kuras darbojas Igaunijā. Problēma ir tāda, ka šīs bankas pret Igaunijas patērētājiem attiecas citādi nekā pret patērētājiem savā valstī. Banku pakalpojumu maksa un procentu likmes attiecībā uz Igaunijas patērētājiem ir ievērojami augstākas. Piemēram, procentu likmes Zviedrijā ir 0,21 %, bet Igaunijā 12,2 %, kas ir 600 reizes vairāk.
<P>
Par attaisnojumu šādai nevienlīdzīgai attieksmei tiek izmantota finanšu krīze, un tas ir pretrunā Eiropas Savienības vērtībām. Es vēlos pajautāt Zviedrijai, kura patlaban ir Eiropas Savienības prezidējošā valsts, ko tā var teikt šajā saistībā un cik ilgi Igaunijā turpināsies šāda situācija ar zviedru bankām.
<SPEAKER ID="070" NAME="Hans-Peter Martin" AFFILIATION="NI">
(DE) Priekšsēdētāja kungs! Kā es teicu, mums ir vajadzīga demokrātiska revolūcija, un tagad mēs - visi tie, kas brīvprātīgi neiestājāmies kādā no Parlamenta grupām -, atrodamies neaizsargātā situācijā.
<P>
Es vēlos aicināt Prezidiju rast labvēlīgu risinājumu attiecībā uz koordinatoru jautājumu. Šajā ziņā mēs tiekam diskriminēti, jo mēs nedrīkstam piedalīties koordinatoru sanāksmēs dažādās komitejās un pienācīgi aktīvi darboties. Es priecātos, ja man izdotos novērst situāciju, kad prasības iesniegšana Eiropas Kopienu Tiesā - līdzīgi kā diskriminācijas lietā 2001. gadā - beidzas ar konstatāciju, ka visi līdz šim pieņemtie koordinatoru lēmumi ir nelikumīgi. Tas ne tikai ļoti kaitētu Parlamentam, bet tas nav vajadzīgs arī raugoties no politiskā viedokļa.
<P>
Tāpēc es aicinu Prezidiju steidzami veikt atbilstīgus pasākumus, lai pārtrauktu diskriminēt pie politiskajām grupām nepiederošos deputātus un atgrieztos pie pēdējo desmit gadu godīgajām darba metodēm.
<SPEAKER ID="071" NAME="Carlos Iturgaiz Angulo" AFFILIATION="PPE">
(ES) Priekšsēdētāja kungs! Šajā vasarā teroristu grupējums ETA Spānijā noslepkavoja trīs cilvēkus, kuri aizstāvēja likumu un brīvību, - valsts policijas darbinieku un divus zemessargus. Es vēlos paust mūsu solidaritāti, atbalstu un līdzjūtību viņu ģimenēm.
<P>
ETA ir krimināls grupējums, kuram nav vietas Eiropā, jo Eiropas Savienībā nav vietas radikālismam, totalitārismam vai teroristu īstenotām slepkavībām.
<P>
Tāpēc Eiropas Parlamentam un visām Eiropas iestādēm jāturpina nosodīt ETA teroristus un strādāt, lai likvidētu un izskaustu no mūsu kontinenta ETA un citu teroristu uzbrukumu sērgu.
<P>
Tādējādi savā pirmajā runā šī pilnvaru termiņa pirmajā plenārsēdē es vēlos pieminēt un godināt visus ETA terorisma upurus, kā arī Parlamentā nosodīt ETA teroristisko organizāciju un aicināt, lai mēs kā eiropieši darbotos kopā, izmantojot mūsu rīcībā esošos tiesiskos līdzekļus, uz visiem laikiem izkvēpinātu ETA un tās atbalstītājus no Basku zemes, Spānijas un Eiropas.
<SPEAKER ID="072" NAME="Ioan Mircea Paşcu" AFFILIATION="S&amp;D">
Priekšsēdētāja kungs! Es personiski domāju, ka ir pienācis laiks mainīt mūsu pieeju enerģētikas problēmām, proti, pakāpeniski pārlikt uzsvaru no "energoapgādes drošības” - kas ir centieni nosargāt pašreizējo energoapgādi no nepastāvīgiem piegādātājiem - uz "drošu energoapgādi”, kas nozīmē to enerģijas avotu pilnīgu izmantošanu, kurus stingri uzrauga ES.
<P>
Protams, tas vienlaikus prasīs paralēli darboties abos virzienos, līdz svaru kausi pārsvērsies par labu pēdējam, jo, ja Eiropa patiesi vēlas kļūt par uzticamu starptautisku dalībnieku, tai vispirms ir jāpanāk kontrole pār tās energoapgādi. Pretējā gadījumā mēs arī turpmāk paliksim atsevišķu valstu kopums, kas darbojas katra savās interesēs un tādējādi ir neaizsargātas pret nežēlīgo ārējo piegādātāju taktiku "skaldi un valdi”.
<SPEAKER ID="073" NAME="Chris Davies" AFFILIATION="ALDE">
Priekšsēdētāja kungs! Pirms sešiem mēnešiem pasauli satricināja Izraēlas pastrādātās slepkavības un grautiņi Gazā. Tagad žurnālisti ir prom, bet ekonomiskā blokāde turpinās. Caur pārbaudes punktiem pie šiem cilvēkiem nonāk mazāk nekā viena ceturtā daļa vajadzīgo materiālu un iztikas līdzekļu - kopumā ne vairāk par 18 vienībām. Nekas nav paredzēts atjaunošanai un uzņēmējdarbībai, nav nekā, kas radītu darba vietas vai dotu kādas cerības. Patiesībā Izraēla tur pusotru miljonu iedzīvotāju tādā kā cietumā, kuru apjož mūri un apsargā bruņota apsardze.
<P>
Priekšsēdētāja kungs, es jūs lūdzu informēt priekšsēdētāju, ka viņam pēc iespējas drīzāk vajadzētu apmeklēt Gazu, lai viņš pats novērtētu situāciju. Ja viņš uzskata, ka šāda kolektīva sodīšana nav pieļaujama, viņam ir atklāti jāiestājas par tiem, kas ir upuru lomā.
<SPEAKER ID="074" NAME="Elisabeth Köstinger" AFFILIATION="PPE">
(DE) Priekšsēdētāja kungs! Ekonomikas krīze ir smagi skārusi arī lauksaimniecisko ražošanu. Jo īpaši tas attiecas uz piensaimniecības nozari, kuras situācija pēdējo 20 mēnešu laikā ir ārkārtīgi pasliktinājusies. Ņemot vērā, ka cenas nesasniedz 0,21 eiro, zemniekiem jāpārdod piens par cenu, kas ir zemāka par pašizmaksu. Daudzu ģimenes saimniecību izdzīvošana Eiropas Savienībā ir nopietni apdraudēta, un patlaban daudzas no tām var izdzīvot, paļaujoties tikai uz saviem personiskajiem ietaupījumiem; šāda situācija noteikti neveicina ilgtspēju.
<P>
Komisijas aprēķini liecina par piena un piena produktu cenu dramatisku kritumu. Ir ļoti svarīgi sniegt atbalstu piensaimniecībai, lai novērstu lauksaimniecības sabrukumu. Cenai jāatbilst kvalitātei, bet, šķiet, ka šis princips uz lauksaimniecības nozari vairs netiek attiecināts. Šobrīd ražotāja cenai nav nekādas saistības ar patēriņa cenu.
<P>
Ģimenes saimniecībām nekavējoties vajadzīgi tirgus atbalsta pasākumi. Runa ir par Eiropas pārtikas piegādes drošības garantēšanu. Pats galvenais, mēs nedrīkstam aizmirst, ka simtiem tūkstošu darba vietu Eiropā ir atkarīgas no lauksaimniecības dzīvotspējas.
<SPEAKER ID="075" NAME="Joanna Senyszyn" AFFILIATION="S&amp;D">
(PL) Priekšsēdētāja kungs! Rīt Barroso kungs centīsies panākt mūsu atbalstu, lai nodrošinātu sev otro pilnvaru termiņu. Es vēlos atgādināt Parlamentam, ka Polijas kuģubūves strādnieki ir atkārtoti vērsušies pie Komisijas ar aicinājumu pieņemt lēmumu par viņu darbavietu saglabāšanu. Nekāda palīdzība netika sniegta, jo Komisija Barroso kunga vadībā demonstrēja pilnīgu neieinteresētību strādājošo problēmās. Tūkstošiem Polijas kuģubūves strādnieku joprojām sāpīgi izjūt Komisijas antisociālās politikas sekas. Būtu labi, ja mēs nepiemirstu, ka esam ievēlēti Parlamentā kā pilsoņu pārstāvji. Ne tādu politiku un ne tādu Savienību no mums sagaida mūsu vēlētāji.
<P>
Ja mēs atbalstīsim Barroso kungu, nekas nemainīsies. Komisijas darbība un tās likumdošanas iniciatīvas arvien vairāk attālināsies no Eiropas vajadzībām. Mums jāieceļ jauns priekšsēdētājs un komisāri, kuri spēs nodrošināt, ka sociālie mērķi gūst virsroku pār ekonomiskajiem. Mums jāizvēlas sociāla Eiropa, kurā strādājošo liktenis ir tikpat svarīgs kā peļņa. Dāmas un kungi, mēs nedrīkstam pieļaut, lai mūs apvārdo saldām runām, ko izmanto kā aizsegu nežēlīgajai un necilvēcīgajai labējo politikai.
<SPEAKER ID="076" NAME="Bill Newton Dunn" AFFILIATION="ALDE">
Priekšsēdētāja kungs! Es vēlos runāt par Grieķijas cietumā ieslodzītā John Zafiropoulos lietu. Viņa ģimene, kuras pārstāvji ir arī mani vēlētāji, ir pārliecināta, ka viņš ir nevainīgs. Šī gada sākumā es par šo lietu rakstīju tieslietu ministram Atēnās. Atbildi es nesaņēmu, tāpēc es maija plenārsēdē izvirzīju šo jautājumu vienas minūtes uzstāšanās laikā. Tūlīt pēc manas uzstāšanās pie manis pienāca pārstāvis no Grieķijas Pastāvīgās pārstāvniecības un apsolīja, ka ministrs nekavējoties personīgi sniegs man atbildi. Ir pagājuši četri mēneši - atbildes nav.
<P>
Ja Grieķijas Pastāvīgā pārstāvniecība klausās mūsu plenārsēdi, es vēlos paust savu izbrīnu un samulsumu par to, ka nekas netiek darīts. Vai šī pārstāvniecība varētu man sagādāt ministra atbildi un izskatīt Joh Zafiropoulos lietu vēlreiz?
<SPEAKER ID="077" NAME="Ioannis Kasoulides" AFFILIATION="PPE">
Priekšsēdētāja kungs! Kad Turcija 1974. gadā iebruka Kiprā, kāds turku žurnālists nofotografēja 14 Kipras karavīrus, kuri padodas Turcijas armijai. Šī fotogrāfija kļuva par simbolu pazudušo personu meklējumiem. Pirms dažām nedēļām, veicot DNS analīzi, tika identificēti karavīri, kurus nogalināja pirms 35 gadiem un iemeta akā okupētajā salas ziemeļu daļā. Tas apliecina, ka Turcijas armija, kura bija atbildīga par gūstekņiem, klaji pārkāpa Ženēvas Konvenciju.
<P>
Es aicinu Parlamentu lūgt Turciju sadarboties ar ANO Pazudušo personu meklēšanas komiteju, iesniedzot reģistrus un ļaujot pieeju diviem nesen uzrādītajiem zemes gabaliem Lapithos, kur, domājams, apglabāti vēl 800 gūstekņu.
<SPEAKER ID="078" NAME="Derek Vaughan" AFFILIATION="S&amp;D">
Priekšsēdētāja kungs! Parlamentam būs jāapspriež daudzi svarīgi jautājumi un jāpieņem lēmumi saistībā ar budžetu. Patlaban mēs, protams, izskatām 2010. gada budžetu, un vēl būs jāatrisina daudzi jautājumi, pirms mēs spēsim par to vienoties. Parlaments drīz sāks izskatīt jauno finanšu plānu laikposmam pēc 2013. gada.
<P>
Bet vēl ir budžeta vidējā termiņa pārskats, un man šķiet, ka mēs par to esam gandrīz aizmirsuši. Mēs to nedrīkstam aizmirst, jo tas turpmāk sniegs mums lielas iespējas. Tas sniegs mums iespēju vēlreiz apsvērt savas prioritātes. Piemēram, mēs varēsim piešķirt vairāk līdzekļu jaunajam Eiropas ekonomikas atveseļošanas plānam. Tas, domājams, radīs iespēju sniegt papildu finansējumu pasākumiem, kuri tiks ierosināti Kopenhāgenas sanāksmē šī gada nogalē.
<P>
Es uzskatu, ka Parlaments nedrīkst zaudēt modrību. Parlamentam jāturpina izdarīt spiedienu uz Padomi un Komisiju, lai nodrošinātu vidējā termiņa pārskata atkārtotu izskatīšanu un dotu mums iespēju izvirzīt mūsu prioritātes.
<SPEAKER ID="079" NAME="Pál Schmitt" AFFILIATION="PPE">
(HU) Priekšsēdētāja kungs, vārda brīvība un brīvība izvēlēties valodu, kādā runāt, ir cilvēka pamattiesības. Valoda ir nācijas vissvarīgākais simbols un identitātes pamats. Ikvienam, kas ciena savu valodu, ir jāciena arī citas valodas. Tomēr nesen Slovākijā nepieņemama attieksme tika izrādīta pret ungāru valodu, kura ir viena no ES oficiālajām valodām, un tas ir pretrunā Eiropas nostādnēm. Slovaku valodas likums ir klaji diskriminējošs attiecībā uz pusmiljonu lielās ungāru kopienas pārstāvju tiesībām lietot savu dzimto valodu. Dažos gadījumos par to pat var piemērot naudassodu 5000 eiro apmērā.
<P>
Eiropas Savienība ir apņēmusies veicināt kultūras un valodu daudzveidību, un tieši tāpēc pat tika iecelts komisārs, kas atbild par daudzvalodību. Eiropas Reģionālo vai minoritāšu valodu hartā, kuru ratificēja arī Slovākija, ir garantētas pilsoņu tiesības izmantot savu dzimto valodu visos izglītības līmeņos, administratīvajos jautājumos, valsts iestādēs un oficiālos dokumentos. Neviena ES iestāde nedrīkst klusējot pieļaut, ka kāda no dalībvalstīm klaji neievēro ES pamatnormas un vēršas pret mazākumtautību tiesībām.
<SPEAKER ID="080" NAME="Bogusław Liberadzki" AFFILIATION="S&amp;D">
(PL) Pirms dažiem mēnešiem Parlamentā tika apspriesta situācija Polijas kuģubūves nozarē. Vienošanās tika panākta. Mūsu politiskās grupas priekšsēdētājs Schulz kungs grupas vārdā apstiprināja, ka Parlaments nepiekrīt desmitiem tūkstošu darbavietu likvidēšanai kuģubūves nozarē un ar to saistītajos uzņēmumos. Schulz kungs apstiprināja, ka Parlaments nepiekrīt šīs nozares slēgšanai Polijā un no tā izrietošajam Eiropas rūpnieciskās jaudas samazinājumam.
<P>
Ir pagājuši seši mēneši, un situācija ir šāda: valdība nav spējusi privatizēt kuģu būvētavas, Komisija nav ņēmusi vērā Parlamenta nostāju, kuģu būvētavas stāv dīkā, nākotne ir neskaidra, cilvēki ir zaudējuši darbu un pamesti aizmirstībā. Protams, mums visiem ir nepārprotami skaidrs, ka Komisijai nav Eiropas rūpniecības politikas koncepcijas un ka tā nespēj saprast, ka kuģi bija, ir un būs vajadzīgi arī turpmāk.
<SPEAKER ID="081" NAME="Tunne Kelam" AFFILIATION="PPE">
Priekšsēdētāja kungs! Šī gada 23. augustā apritēja 70 gadi kopš tika noslēgts apkaunojošais nacistiskās Vācijas un Padomju Savienības pakts, kas sadalīja Eiropu divās daļās. Es uzskatu, ka tas ir biedējošs piemērs tam, cik ļoti var satuvināties divas šķietami pretējas politiski ekstrēmas ideoloģijas. Toreiz gan Maskava, gan Berlīne vienojās, ka vispirms ir jāsagrauj Eiropas demokrātiskā politiskā iekārta; gan Maskavas, gan Berlīnes mērķis bija valdīt pār pasauli. Tāpēc mēs nekad nedrīkstam aizmirst, ka Otro pasaules karu aizsāka divi diktatori.
<P>
Četras dienas pirms pakta parakstīšanas Staļins saviem biedriem skaidroja šī kara būtību: "kara izraisīšanās starp Reihu un kapitālistisko angļu-franču bloku ir Padomju Savienības interesēs. Ir jādara viss, lai šis karš būtu pēc iespējas ilgāks un novārdzinātu abas puses. Tad mums būs plašs darbības lauks, lai attīstītu pasaules revolūciju”.
<P>
Es vēlos atgādināt Eiropas Parlamenta deputātiem par aprīļa rezolūciju, kurā tika ierosināts noteikt 23. augustu par visu totalitāro režīmu upuru piemiņas dienu.
<SPEAKER ID="082" NAME="Boris Zala" AFFILIATION="S&amp;D">
(SK) Gan pagājušajā Parlamenta sēdē, gan šajā sēdē mēs dzirdējām, kā daudzi Parlamenta deputāti no Ungārijas kritizēja slovaku valodas likumu. Vienlaikus es vēlos piebilst, ka jums visiem ir nosūtīti dokumenti, kuros minēti vairāki argumenti, vairums no kuriem, vienkārši izsakoties, ir nepareizi interpretējumi, safabricējumi un pat apzināti meli.
<P>
Slovaku valodas likums pilnībā atbilst visām cilvēktiesību normām un tiesībām mazākumtautību valodu aizsardzības jomā. Manuprāt, Parlamenta deputāti no Ungārijas īsteno ļoti bīstamu politiku, apzināti un tieši provocējot uz ekstrēmismu gan Ungārijā, gan tās kaimiņvalstīs. Manuprāt, viņiem būtu jāsaprot, ka šī ir ārkārtīgi bīstama politika un, kā mēs šodien jau dzirdējām, viņiem ir jāpārtrauc šī melu propaganda.
<SPEAKER ID="083" NAME="Alojz Peterle" AFFILIATION="PPE">
(SL) Esmu saņēmis daudzu Slovēnijas un Itālijas pilsoņu lūgumus vērst Parlamenta uzmanību uz Itālijas ieceri būvēt gāzes termināli Triestes līcī.
<P>
Esmu vienisprātis ar Slovēnijas un Itālijas vides aizsardzības organizācijām, ka minētais gāzes terminālis būs ārkārtīgs apgrūtinājums jau tā vides ziņā īpaši jutīgajai teritorijai. Es runāju par Triestes līča akvatoriju un tā urbanizēto perifēriju. Minētās organizācijas ir arī izteikušas šaubas par ietekmes uz vidi novērtējuma dokumentu pareizību.
<P>
Arī es aicinu Itālijas un Slovēnijas valdību kopīgi strādāt pie minētā projekta, ņemot vērā pagājušā gada septembrī abpusēji parakstīto memorandu. Citiem vārdiem sakot, es aicinu abas valstis kopīgi veikt ietekmes uz vidi novērtējumu Adrijas jūras ziemeļu krastā un attiecīgi Triestes līcī. Es arī ceru, ka, veicot šo novērtējumu, valdības spēs vienoties par piemērotāku vietu gāzes termināļa būvniecībai, nekā Triestes līcis.
<SPEAKER ID="084" NAME="Liisa Jaakonsaari" AFFILIATION="S&amp;D">
(FI) Priekšsēdētāja kungs! Esmu vienisprātis ar savu igauņu kolēģi Oviir kundzi, ka ekonomikas krīze nebūt nav beigusies. Eiropā ir parādījies savāds optimisms, neraugoties uz to, ka palielinās bezdarbs, valstu tautsaimniecības slīgst parādos, sabiedrība noveco un pār Eiropu draudīgi slejas trīskāršs giljotīnas asmens, - neņemot to vērā, tiek paziņots par ekonomikas lejupslīdes beigām. Tiek plānota stratēģija izejai no krīzes, it kā mums vairs nebūtu jāturpina ekonomikas atveseļošanas stratēģija. Eiropa uzsāka atveseļošanas stratēģijas īstenošanu un ekonomiskās krīzes risināšanu tik labi, ka pat ASV nolēma sekot Eiropas piemēram, tomēr pēc tam Eiropā šie procesi apstājās pilnībā. Turklāt šī mākslīgā optimisma dēļ tiek pieņemti nepareizi risinājumi. Ekonomikas krīze vēl nav pārvarēta.
<SPEAKER ID="085" NAME="Marian-Jean Marinescu" AFFILIATION="PPE">
(RO) Alianses par integrāciju Eiropā izveidošana pēc iepriekšējām vēlēšanām, kas notika 2009. gada jūlijā, vēlreiz apstiprina Moldovas Republikas iedzīvotāju vēlmi integrēties Eiropā. Ir sperts ārkārtīgi svarīgs solis, ko Moldova un Eiropas Savienība nevar atļauties ignorēt.
<P>
Politiskā situācija joprojām ir nestabila. Tādējādi alianses un vienlaikus arī demokrātiskās Moldovas veiksme ir lielā mērā atkarīga no Eiropas partneru atbalsta. Moldova ir uzņēmusies atbildību ieturēt kursu Eiropas virzienā. Eiropas Savienības pienākums ir sekmēt šo virzību.
<P>
Moldovas iedzīvotāju vēlme integrēties Eiropā tagad ir izrādīta arī politiskajā līmenī. Tādēļ mums ir bez ierunām jāatbalsta Moldovas Republikā izveidotā Alianse par integrāciju Eiropā, jo tā ir vienīgā iespēja, kā pakāpeniski, bet pietiekami ātri integrēties Eiropas saimē. Es aicinu Eiropas Komisiju nekavējoties apspriest jauna nolīguma parakstīšanu ar Moldovas Republiku un izmantot visus resursus, kas vajadzīgi, lai palīdzētu šai valstij atgūties no smagās finansiālās situācijas, kādā tā patlaban atrodas.
<SPEAKER ID="086" NAME="Csaba Sándor Tabajdi" AFFILIATION="S&amp;D">
(HU) Uzticība Eiropas Savienībai ir ļoti apdraudēta, ja ES pauž savu viedokli vienīgi tad, kad tiek pārkāptas cilvēktiesības ārpus tās robežām, bet klusē nopietna cilvēktiesību pārkāpuma gadījumā, kāds nesen notika Slovākijā valsts valodas likuma dēļ, izraisot nepieredzētu spriedzi vairākuma un mazākumtautību kopienu attiecībās.
<P>
Mazākumtautību valoda tika pakārtota vairākuma valodai, kā to minēja arī EDSO Augstais komisārs nacionālo minoritāšu jautājumos Vollebaek kungs. Es vēlos norādīt savam kolēģim Boris Zala, ka mēs ļoti priecātos, ja mums šis jautājums nebūtu jāizskata Eiropas Parlamentā. Es to saku tikai tāpēc, ka Slovākijā ir stājies spēkā likums, kas ievērojami ierobežo mazākumtautību valodu lietošanu un diskriminē Slovākijā dzīvojošo ungāru kopienu. Tāpēc jaunās Komisijas un Barroso kunga pienākums būs organizēt diskusijas, kurās varētu izskatīt šos jautājumus, kā to savā vēstulē norādīja arī Leonard Orban. Slovākijai ir jāpilda savas starptautiskās saistības, Vispārējā konvencija par nacionālo minoritāšu aizsardzību un Eiropas Reģionālo vai minoritāšu valodu harta.
<SPEAKER ID="087" NAME="Piotr Borys" AFFILIATION="PPE">
(PL) Priekšsēdētājas kungs, es lūdzu vārdu, lai runātu par misiju Afganistānā. Šis ir ļoti problemātisks jautājums visām iesaistītajām pusēm - gan NATO, gan Eiropas Savienībai. Es jo īpaši vēlējos uzsvērt, ka mums ir vairāk jādomā par humanitāro, sociālo un ekonomisko palīdzību afgāņu tautai, kura diemžēl jau 30 gadus tiek pakļauta kara ietekmei. Es izvirzu šo jautājumu saistībā ar pasākumiem, kas vēršas plašumā prezidenta vēlēšanu kontekstā un kas ietver uzbrukumus karavīriem. Kā mēs visi zinām, tuvojoties vēlēšanām, šie uzbrukumi notiek arvien biežāk un kļūst nežēlīgāki. Šāda palīdzība ir īpaši svarīga, lai radītu uzticību un atjaunotu valsti.
<P>
Nesen Afganistānā dzīvību zaudēja Polijas bruņoto spēku kapteinis Daniel Ambroziński. Šķiet, ka viņa nāvē vainojama novājinātā afgāņu armija un policija, kas ir padevusies kukuļošanas kārdinājumam. Ir labi zināms, ka afgāņu armija un policija atrodas grūtā finansiālā situācijā. Saskaņā ar plašsaziņas līdzekļos sniegto informāciju afgāņu karavīri priecājas, ja var nopelnīt 20 ASV dolārus. Ir svarīgi, lai militāros centienus papildinātu arī ar sociālo, humanitāro un ekonomisko palīdzību.
<SPEAKER ID="088" NAME="Priekšsēdētājs">
Divdesmit sekundes Kelly kungam ļoti īsai iebildei.
<SPEAKER ID="089" NAME="Seán Kelly" AFFILIATION="PPE">
Priekšsēdētāja kungs! Es tikai vēlējos īsi izteikties par britu kolēģa neprecīzo un mazliet augstprātīgo paziņojumu saistībā ar Īrijas referendumu par Lisabonas līgumu. Neviens nelika Īrijai vēlreiz balsot par Lisabonas līgumu. Tas bija Īrijas parlamenta neatkarīgi pieņemts lēmums, un Īrijas iedzīvotāji veiks neatkarīgu balsojumu. Patiesībā, kopš mēs 1922. gadā ieguvām neatkarību no Lielbritānijas, mums neviens vairs neko nevar piespiest darīt.
<SPEAKER ID="090" NAME="Priekšsēdētājs">
Dāmas un kungi, 45 minūšu laikā mēs dzirdējām 39 uzstāšanās. Es uzskatu, ka tas ir labs sniegums. Šīs bija labas debates, un es novēlu vislielākos panākums tiem, kuri uzstājās pirmo reizi. Es vēlos īpaši uzsvērt, ka Komisijai ir jāņem vērā šajās debatēs izteiktie komentāri, pretējā gadījumā Parlaments būs vienkārši vieta, kurā nolaist tvaiku. Komisija ir bijusi uzmanīga. Esmu novērojis, ka mūsu komisāri ieklausās ļoti rūpīgi, un nešaubos, ka viņi ņems vērā visu mūsu deputātu izteiktos komentārus.
