<CHAPTER ID="004">
Eiropas Parlamenta prioritārās debates par Komisijas 2009. gada likumdošanas un darba programmu (debates)  
<SPEAKER ID="008" NAME="Priekšsēdētājs">
Nākamais jautājums ir Eiropas Parlamenta prioritārās debates par Komisijas 2009. gada likumdošanas un darba programmu.
<SPEAKER ID="009" NAME="Hartmut Nassauer">
PPE-DE grupas vārdā. - (DE) Priekšsēdētāja kungs, dāmas un kungi, šajā rītā mēs debatējam par Komisijas likumdošanas un darba programmu nākamajam - 2009. gadam, kas ir vēlēšanu gads. Nākamgad tiks ievēlēts jauns Parlaments un būs jauns Komisijas sastāvs. Neviens nav drošs par savu posteni: ne komisāri un pat ne Komisijas priekšsēdētājs, kurš diemžēl šajā rītā nevarēja būt klāt, lai ziņotu par savu programmu pats personīgi.
<P>
Vēlēšanu gadā vienmēr ir kārdinājums darīt tā, kā vēlas mūsu vēlētāji, tas ir, pieņemot, ka mēs zinām, ko viņi grib, vai vismaz, ko viņiem vajadzētu gribēt. Tāpēc jautājums ir šāds: kā Eiropas Savienībai vajadzētu parādīt sevi Eiropas pilsoņiem nākamajā gadā? Mūsu tāpat kā visu politiķu uzdevums ir censties reaģēt uz pilsoņu rūpēm. Eiropas Savienībai ir izcilas iespējas to darīt. Mums ir daudz iespēju, kā atbildēt uz ļaužu vajadzībām un rūpēm.
<P>
Visā cilvēces vēsturē rūpes par mieru ir bijis pamatjautājums, un Eiropas Savienība ir nosargājusi mieru Eiropā vairākus desmitus gadu. Mēs spējam atbildēt uz tādiem ārējiem draudiem kā starptautiskais terorisms vai lielo kaimiņvalstu izturēšanās, kuras laiku pa laikam mīda kājām starptautisko tiesību aktu noteikumus. Mēs spējam nodrošināt Eiropai drošu un ilgtspējīgu enerģijas piegādi, tajā pašā laikā veicot visu iespējamo, lai aizsargātu klimatu. Mēs spējam nosargāt sociālo drošību un taisnīgumu Eiropā, veicinot mūsu veiksmīgās ekonomikas izaugsmes potenciālu Eiropā, un mēs spējam aizsargāt inovācijas un Eiropas ekonomikas konkurētspēju, tajā pašā laikā radot un aizsargājot darbavietas. Eiropa var kļūt par drošu patvērumu mūsdienu mainīgajā pasaulē. Maniem kolēģiem būs vairāk ko teikt, sīkāk pievēršoties šiem minētajiem jautājumiem.
<P>
Kādi ir priekšnoteikumi sekmīgai darbībai Eiropas Savienībā? Es jo īpaši vēlētos uzsvērt divus: pirmkārt, mums ir nepieciešams atbilstīgs institucionāls pamats, un tas, protams, ir Lisabonas līgums. Šīs līgums radīs lielāku pārredzamību un demokrātiju, kā arī veicinās ES spēju darboties, tādējādi dodot tai iespēju veikt savas funkcijas efektīvāk. Mēs varam vienīgi apelēt pie Īrijas pilsoņiem, lai viņi pārskatītu savu viedokli par šo līgumu. Es lielā mērā piekrītu kritikai par Eiropas Savienību, bet mēs nevaram noliegt to, ka šis līgums ietver vērtīgus risinājumus attiecībā uz daudziem jautājumiem, pret kuriem tika vērsta kritika. Tāpēc Lisabonas līgums ir ļoti svarīgs.
<P>
Otrkārt, mums tomēr ir nepieciešams Eiropas pilsoņu atbalsts, kas ir draudoši samazinājies. To pierādīja referendumi Francijā, Nīderlandē un galu galā Īrijā. Tas nav jautājums par to, vai mums ir vajadzīga lielāka vai mazāka Eiropa, kā man nesen bija izdevība pateikt Komisijas priekšsēdētājam. Jautājuma būtība ir, kādos gadījumos mums ir vajadzīga Eiropa un kādos ne. Tas ir jāizlemj. Ja drīkstu minēt piemēru - un piebildīšu, ka šo piemēru vienmēr labprāt citēju - augsnes aizsardzība nav jautājums, kas būtu jāapspriež Eiropas līmenī. Augsnes aizsardzība ir darbs, bet tā nerada darbavietas. Tāpēc Eiropa gūs sekmes un saņems atbalstu, ja tā darbosies tur, kur nešaubīgi ir nepieciešama Kopienas rīcība un kur rīcība Eiropas līmenī var panākt vairāk nekā rīcība valsts līmenī.
<P>
Tāpēc Komisijai, pēc manām domām, nākamgad būtu saprātīgi pievērst lielāku nozīmi jautājumam par subsidiaritāti savā darbībā. Tas veicinātu Eiropas atbalstu un mūs, iespējams, no jauna ievēlētu lielāka Eiropas pilsoņu daļa nekā iepriekšējās vēlēšanās.
<SPEAKER ID="010" NAME="Hannes Swoboda">
PSE grupas vārdā. - (DE) Priekšsēdētāja kungs, Priekšsēdētāja vietnieces kundze, dažu pēdējo gadu laikā Eiropas Komisija ir paveikusi ievērojamu darbu daudzās jomās, jo īpaši vides un klimata politikas jomā, un šeit, šajā iestādē, mēs to pārveidojam likumos. Kas attiecas uz kopējā tirgus attīstību, mēs tomēr redzam daudzus trūkumus, jo īpaši attiecībā uz sociālajiem jautājumiem.
<P>
Pašreizējā finanšu krīze ir pietiekams iemesls, lai apspriestu šo jautājumu, un to mēs arī esam darījuši Rasmussen ziņojuma sakarā. Ne jau tikai es un mana grupa un, protams, vēl daudzi citi ir dziļi vīlušies tajā, ko komisārs McCreevy ir teicis - vai nav teicis - šeit. Tā ir galvenā problēma.
<P>
Ja mēs šodien izlasām galvenos rakstus jebkurā konservatīvajā avīzē, vai tā būtu Financial Times vai Frankfurter Allgemeine, virsrakstu autori varētu būt šī Parlamenta sociālistu grupas, bet ne Komisijas priekšsēdētājs un nekādā ziņā ne McCreevy kungs.
<P>
Financial Times, piemēram, ir šādi virsraksti:
<P>
PSE grupas vārdā. - "Modernās vēstures lielākā regulatīvā neveiksme” vai "Pēc sabrukuma: kāpēc pasaules kapitālismam ir nepieciešami globāli noteikumi”.
<P>
Kas vēl - kamēr Zelta teļš pārspēja mākslas izsoļu rekordus, finanšu iestādes cieta rekordlielus zaudējumus, radot šādu Financial Times komentāru:
<P>
"Kā zelta teļš mūs visus padarīja aklus”.
<P>
PSE grupas vārdā. (DE) Diemžēl tas attiecas uz Komisiju, vai vismaz uz tiem Komisijas locekļiem, kam būtu jāatbild par šiem jautājumiem. Frank Schirrmacher, avīzes Frankfurter Allgemeine Zeitung galvenais redaktors, kas nav nekāds kreisā spārna piekritējs, raksta: "Neoliberālā ideoloģija ir radījusi racionālu un nejaušu saikni starp indivīdu un globalizāciju, kas sakņojās tikai ekonomikā, un vaimanās par "sociālās labklājības pārrunu pašiznīcināšanos.”
<P>
Būtu jauki, ja Komisijas priekšsēdētāja vai komisāra McCreevy vārdos varētu saklausīt kaut daļu no minētā. Visbeidzot, es nepieprasu lielu kreisā spārna kritiku vai paškritiku, bet ko mēs atkal un atkal pieprasām, kā Martin Schulz nesen pavisam skaidri pateica, ir visu Komisijas projektu sociālās dimensijas un kontroles pastiprināšana, ņemot vērā to sociālo ietekmi. Diemžēl tas joprojām nenotiek. Nav nekādas atbildes no Komisijas šajā jautājumā.
<P>
Mēs pieprasām arī stingrāku ekonomisko politiku Eiropā, kas arī varētu palīdzēt mīkstināt vai novērst tāda veida krīzi, kāda pašlaik izplatās no ASV. Arī šeit Komisija ir atbildīga par savu bezdarbību. Cita joma, kur Komisija ir pieļāvusi kļūdu - un es atvainojos par to, ka man tas jums jāsaka, jo es zinu, ka jūs tur nekā nevarat darīt - ir tās nespēja ar pašas spēkiem pārvarēt augošo nevienlīdzību Eiropā vai mudināt dalībvalstu valdības to darīt. Mēs šo pēcpusdien apspriedīsim šo jautājumu saistībā ar energoapgādes deficītu - tas ir vēl viens temats, ko mēs esam atkārtoti ierosinājuši, bet neesam saņēmuši atbildi no Komisijas, kurai tomēr būtu jāparāda kaut kāda reāla iniciatīva.
<P>
Ir nepieņemami, ka Komisija - kurai principa jautājums ir iesaistīšanās un sociālais taisnīgums - stāv malā un skatās, kamēr Eiropā tieši šajā ekonomiskās un sociālās dzīves posmā pastāvīgi pieaug sociālā nevienlīdzība. Tas ir nepieņemami, un mēs to nedrīkstam pieļaut.
<P>
Eiropas pilsoņi gaida, lai Komisija ņemtu nopietni viņu vajadzības un rūpes, nāktu klajā ar atbilstīgiem priekšlikumiem un rīkotos kā augstas morāles iestāde, jo īpaši attiecībā uz finanšu krīzi. Ne tikai Francijas prezidentam Sarkozy kungam kā Padomes priekšsēdētājam jāieņem stingra nostāja šajā jautājumā, šo skaidro nostāju jāizrāda arī Komisijai, Komisijas priekšsēdētājam un atbildīgajam komisāram.
<P>
Priekšsēdētāja vietnieces kundze, jūs esat ļoti daiļrunīga savos centienos informēt pilsoņus par Komisijas darbu, un mēs novērtējam un pilnībā atbalstām jūsu pūles. Tomēr nav runa tikai par formu, svarīgs ir arī saturs. Komisāriem ir jānodrošina atbilstīga informācija. Ja ir runa par finanšu krīzi, tās noregulēšanu un sociālajiem jautājumiem, sociālā tirgus ekonomika jums nesniedz pietiekamu informāciju. Tāpēc jums bieži būs grūtības sniegt ticamas ziņas pilsoņiem.
<P>
Mēs atbalstām mūsu ekonomikas un sabiedrības ekoloģisku restrukturizāciju; te mēs pilnībā esam jūsu pusē un rīkosimies, lai to īstenotu. Tomēr man jums nekavējoties jāsaka: mums jāsper solis atpakaļ - vai solis uz priekšu, ja jūs tā vēlaties - to politikas nostādņu virzienā, kas pamatotas uz sociālo atbildību, un tas skar arī Komisiju, jo tas, ko mēs darām šodien, ir par maz, par vēlu. Es vēlētos jūs aicināt nodrošināt, lai šī situācija tiktu normalizēta dažu turpmāko mēnešu laikā.
<SPEAKER ID="015" NAME="Silvana Koch-Mehrin">
ALDE grupas vārdā. - (DE) Priekšsēdētāja kungs, priekšsēdētāja vietnieces kundze, nākamais - 2009. gads patiesi ir ļoti nozīmīgs gads Eiropas Savienībai, jo tajā paredzētas Eiropas Parlamenta vēlēšanas, un plašākā skatījumā - šajā gadā jārod atbilde uz galveno jautājumu par Eiropas Savienības turpmāko kursu nākotnē.
<P>
To, ka vēlēšanas notiks, mēs zinām, bet mēs vēl nezinām konkrētu pamatu, uz kura mēs balstīsim savu darbu pēc tam. Tas ir jautājums, uz kuru mūsu pilsoņi pilnīgi pamatoti gaida atbildi. Kādu mēs paredzam Eiropas nākotni no Eiropas iestāžu perspektīvas?
<P>
Komisijas likumdošanas un darba programma, protams, piedāvā iespēju sniegt visaptverošu atbildi uz šo jautājumu. Tāpēc mēs kā Parlamenta deputāti esam piekrituši vispirms noteikt savas prasības Komisijas darba programmai, pirms tā tiek iesniegta mums izskatīšanai.
<P>
Eiropas Savienība saskaras ar šiem lielajiem uzdevumiem, kas tieši ietekmēs tās nākotni. Ko šī nākotne nesīs? Tajā pašā laikā pasaulē notiek tik daudzas lietas, kas tiešā veidā ietekmē pilsoņu ikdienas dzīvi, piemēram, pieaugošās degvielas cenas un finanšu krīze. Tādēļ mums no Eiropas nepieciešama skaidra atbilde, kā Eiropas Savienība paredzējusi rīkoties. Lai sniegtu atbildi, mums ir vajadzīga pārliecība un jāuzņemas vadošā loma.
<P>
Tāpēc ir svarīgi, lai Eiropas Komisija ļoti skaidri noteiktu, kā tā paredz reaģēt uz krīzi un savā darba programmā konkrēti definētu politiskās prioritātes.
<P>
No mūsu viedokļa, Komisijai šajā sakarībā ir svarīgi paturēt prātā Eiropas Savienības konkurētspēju. Pieaugošas globalizācijas tirgus apstākļos mums ir svarīgi to noteikt par vienu no mūsu pastāvīgajām politiskajām prioritātēm.
<P>
Tomēr citi tikpat svarīgi aspekti ir pilsoņu tiesību nostiprināšana un aizsardzība, pētniecības paplašināšana un risinājumu meklēšana klimata pārmaiņām. Tie ir jautājumi, kas Parlamentam bijuši ļoti svarīgi jau daudzus gadus. Komisijai jādefinē šīs jomas, bet galvenokārt tai arī jānodrošina, lai Eiropa visu sasniegto varētu uzskatīt par savu nopelnu. Bieži vien, ja kaut kas tiek panākts, kas pilnībā atbilst pilsoņu interesēm un labklājībai, nopelni par to tiek piešķirti dalībvalstīm. Es vēlētos, lai Komisija to turpmāk vairāk ņemtu vērā.
<P>
Šajā sakarībā es jūtos ļoti pagodināta šeit šodien redzēt jūs, priekšsēdētāja vietnieces kundze. Dažiem mūsu kolēģiem deputātiem šeit būs jāpieņem, ka Komisijas priekšsēdētāja Barroso kunga darba kārtībā šodien bija citi pasākumi. Es jūtos ļoti pagodināta, ka jūs esat šeit, priekšsēdētāja vietnieces kundze, jo jūs esat atbildīga par komunikācijas attīstību Eiropas Savienībā, un šī varētu būt iespēja šīsdienas tematu, proti, Komisijas darba programmu, pilnībā apspriest arī dalībvalstu parlamentos, lai šāda veida sadarbība sāktos no pašiem pirmsākumiem. Vācijas Bundestāgā tā tas notiek lielākajā daļā komiteju, bet to nešaubīgi vajadzētu iekļaut visu Eiropas dalībvalstu parlamentu plenārsēžu darba kārtībā.
<P>
Eiropai ir pienācis laiks rīkoties: to vajadzētu saprast. Mūs gaida globāli izaicinājumi, un Eiropai nav citas izvēles, kā tikai izstrādāt vienotu rīcību.
<SPEAKER ID="016" NAME="Eva Lichtenberger">
Verts/ALE grupas vārdā. - (DE) Priekšsēdētāja kungs, kolēģi, dāmas un kungi, Komisijas locekļi, debates par darba programmu kā vienmēr ir patiesības brīdis. Tieši šajās debatēs mēs redzam, kuri paziņojumi, kas tik daudzos dažādos pasākumos tiek pausti publiski, ir patiesi vērtīgi. Ja mēs aplūkojam programmu sīkāk, diemžēl kļūst skaidrs, ka paziņojumi netiek īstenoti, jo īpaši tas attiecas uz finanšu plānu un uz Komisijas turpmāko plānošanas darbu.
<P>
Mums priekšā ir klimata aizsardzības programma, kurā tiek ierosināts Bali konferenci vispār nesasaukt, it kā Eiropa nebūtu sevi pasludinājusi par galveno celmlauzi, kas uzsāka klimata pārmaiņu bīstamo faktoru novēršanu pasaulē. Automobiļu ražošana sāk samazināties, bet Komisija sēž un gaida. Dalībvalstīm ir dota rīcības brīvība un atļauts savstarpēji sacensties pēc iespējas zemāku vides standartu ieviešanā savās ražošanas nozarēs un aizvien vairāk piekāpties savu automobiļu ražotājiem.
<P>
Diemžēl mēs redzam, ka tas pats notiek visā industriālajā sektorā. Kā vienmēr uzmanība ir pievērsta kodolenerģijai: nozarei, kurā tiek izšķērdētas jaudas, finanses un enerģija. Kaut arī Eiropā ir novatoriska atjaunojamās enerģijas nozare, Eiropas līmenī šai nozarei tiek atvēlēta sīknauda, jo Eiropa ir uzņēmusies saistības un piešķīrusi savus finanšu resursus un savas plānošanas jaudas citām vietām. Tas ir pilnīgi nepieņemami. Ja mēs vēlamies šeit saglabāt līdera lomu, mums tas skaidri un nepārprotami jāpasaka, un tas nozīmē noteikt prioritāti tur, kur tā ir nepieciešama.
<P>
Diemžēl tā pati problēma mums rodas, ja runājam par darba attiecībām. Es šeit uzsvēršu tikai vienu jautājumu - jautājumu par darba laika direktīvu, kas tagad ir apstiprināta un kurā skaidri ir noteikta ievērojama piekāpšanās. Tas ir pliķis sejā visiem mūsu jauniešiem, kas vēlas paši veidot savu nākotni. Tā mums nevajadzētu izturēties pret mūsu strādniekiem.
<P>
Visbeidzot, mums notiek debates par finanšu tirgiem. Es varu tikai apstiprināt to, ko teica iepriekšējais runātājs Swoboda kungs. Pēdējie atlikušie finanšu tirgu pašregulēšanās atbalstītāji ir šeit, šajā Parlamentā. Pat ASV tiek apsvērta noteikumu ieviešana, bet šajā Atlantijas okeāna pusē, šķiet, mēs izliekamies, ka tas viss atrisināsies pats no sevis. Mums vajadzētu parādīt vēlmi radīt drošu sistēmu, lai finanšu tirgi nevarētu attīstīties tādā virzienā kā līdz šim, kad aplami finanšu produkti ņēma virsroku pār drošu ekonomikas politiku. Pēc manām domām, visa šī programma ir liela vilšanās.
<SPEAKER ID="017" NAME="Ilda Figueiredo">
GUE/NGL grupas vārdā. - (PT) Priekšsēdētāja kungs, šajos ļoti satraucošajos apstākļos, kad Eiropas un visas pasaules iedzīvotājiem ir jārisina būtiski uzdevumi, ir nepieņemami, ka Eiropas Komisija nav iesniegusi nekādus priekšlikumus, kas pārtrauktu tādu politikas virzienu īstenošanu, kas pasliktina sociālo situāciju, veicina bezdarbu, riskantu un slikti apmaksātu darbu, rada finanšu, pārtikas un enerģētikas krīzi, kas jo īpaši ietekmē ekonomiski vājākas valstis un neaizsargātākās sabiedrības daļas, kā arī pastiprina starptautisko attiecību militarizāciju ar visām pasaules mieru apdraudošajām sekām.
<P>
Neskatoties uz to, ka Eiropas Komisija zina par strādājošo, patērētāju un sabiedrisko pakalpojumu izmantotāju skaidri pausto protestu un pretestību pret privatizāciju un liberalizāciju, negodīgām veselības un sociālās nodrošināšanas reformām, kā arī aizvien pieaugošo ienākumu sadali starp ekonomiskajām un finanšu grupām, tādējādi pastiprinot sociālo nevienlīdzību, tā pieprasa saglabāt un turpināt izmantot tos pašus instrumentus un politikas virzienus, kas noveda pie šīs situācijas, jo īpaši Stabilitātes paktu un tā iracionālos kritērijus, liberālo Lisabonas stratēģiju un Eiropas Centrālās bankas melīgo neatkarību. Tā pieprasa izstrādāt priekšlikumus nepieņemamām direktīvām, piemēram, darba laika direktīvai.
<P>
Tādā laikā prioritātei ir jābūt apturēt Lisabonas līguma projekta ratificēšanu un ievērot demokrātiju un cienīt Īrijas referenduma rezultātus, kas bija tautas suverēns lēmums, kam sekoja tādi paši lēmumi Francijā un Nīderlandē. Eiropas Savienības vadītājiem pienācis laiks gūt mācību no šiem balsojumiem, kā arī no strādājošo un pilsoņu protesta un pretestības neoliberālai, militāristiskai un antidemokrātiskai politikai.
<P>
Šajā laikā prioritātei ir jābūt konkrētu priekšlikumu izstrādei, tādu priekšlikumu kā mūsu grupas rezolūcijas priekšlikums, kas ietver Stabilitātes pakta atcelšanu un privatizācijas un liberalizācijas pārtraukšanu, kā arī Eiropas Centrālās bankas monetārās politikas izbeigšanu, pārorientējot prioritāti uz tiesībām strādāt, nabadzības likvidēšanu un sociālo taisnīgumu, kā arī progresu un sociālās attīstības paktu. Mums jādod cerība mūsu pilsoņiem, jārada darbavietas, dodot tiesībām jauniem cilvēkiem strādāt, un jānodrošina sieviešu vienlīdzība un vienādas tiesības sievietēm.
<SPEAKER ID="018" NAME="Graham Booth">
IND/DEM grupas vārdā. - Priekšsēdētāja kungs, visa klimata pārmaiņu programma ir devusi ES vēl vienu iemeslu, lai izvingrinātu muskuļus un parādītu pasaulei, cik svarīga tā ir, uzsverot, ka klimata pārmaiņas ir jautājums, ko dalībvalstis vienas pašas nespēj risināt. Sauklis 20 20 20 ir tipisks piemērs, kā darboties ar viegli iegaumējamu frāzi: 20 % enerģijas ES no atjaunojamās enerģijas avotiem; par 20 % samazināt oglekļa emisijas - tas viss jāpanāk līdz 2020. gadam. Bet netiek runāts par vissvarīgāko: vai tas viss ir vajadzīgs?
<P>
Nesen mums IPCC ziņoja, ka 2500 zinātnieki visi bija vienisprātis, ka CO2 ir cēlonis globālajai sasilšanai un mēs, cilvēki, esam pie tā vainīgi. Al Gore slavenā filma apstiprināja šo viedokli. Tomēr kopš tā laika vairāk nekā 30 500 zinātnieku un klimata speciālistu ir parakstījuši Oregonas lūgumrakstu un Manhetenas Deklarāciju, kas tieši apstrīd IPCC secinājumus ar acīmredzami neapstrīdamām liecībām. Tātad, liekot ticēt 2 500 IPCC zinātniekiem, mums piespiež pilnīgi ignorēt 30 500 zinātniekus, kas rāda pavisam citu ainu.
<P>
Laikā, kad pasauli ir piemeklējušas milzīgas finansiālas problēmas, ES spiež tautas visā pasaulē tērēt miljardiem nodokļu maksātāju naudu kaut kam tādam, kas ne tikai var būt pilnīgi nevajadzīgs, bet var izrādīties bremzējošs, ja pēdējās liecības par pasaules atdzišanu izrādīsies pareizas.
<P>
Mums ir nepieciešamas pilnīgas un atklātas debates, lai pierādītu, kam ir taisnība. No kā gan IPCC nostājas atbalstītājiem ir jābaidās?
<P>
Jūs, bez šaubām, būsiet iepriecināti uzzināt, ka šī bija mana pēdējā runa šajā Parlamentā, jo pēc šīs sesijas es aizeju pensijā.
<SPEAKER ID="019" NAME="Sergej Kozlík" AFFILIATION="NI">
(SK) Eiropas Parlamenta rezolūcijas priekšlikumu par Komisijas darba programmu 2009. gadam var principā atbalstīt kā dokumentu, kas šo programmu paplašina.
<P>
Es personiski vēlētos atzīmēt, cik sarežģīti Parlamenta rezolūcijā ir uzsvērts, ka ļoti svarīgi ir nodrošināt finanšu tirgu stabilitāti un pārliecināt patērētājus pašreizējās finanšu krīzes laikā. Nav šaubu, ka ir nepieciešams izstrādāt likumdošanas pasākumus, lai uzlabotu investoru darbības pārredzamību un pilnveidotu vērtēšanas standartus, uzņēmējdarbības riska uzraudzību un vērtējumu aģentūru darbu. Komisijai ir jāizstrādā detalizēts plāns, lai veiktu uzlabojumus finanšu pakalpojumu tiesiskajā regulējumā un pārskatītu direktīvas par kredītiestāžu darbību un kapitāla pietiekamību. Tas dos iespēju panākt uzlabojumus finanšu likumdošanas sistēmā un celt tirgus dalībnieku uzticēšanos.
<P>
Rezolūcijas 27. pantā pareizi ir ietverts aicinājums Komisijai apsvērt, kādus pārejas pasākumus vajadzētu īstenot tieslietu un iekšlietu jomā līdz laikam, kad Lisabonas līgums stāsies spēkā. Ja tomēr izveidojas situācija, ka Lisabonas līgums nestājas spēkā līdz 2009. gada vēlēšanām, šim aicinājumam Komisijai jāizskan daudz plašāk. Pretējā gadījumā mūsu dārgā Eiropas Komisija tiks pārsteigta nesagatavota.
<SPEAKER ID="020" NAME="Ryszard Czarnecki">
UEN grupas vārdā. - (PL) Priekšsēdētāja kungs, atļaujiet man uzdot jautājumu Parlamentam. Ko vispār nozīmē Parlamenta likumdošanas darbs un Komisijas priekšlikumi? Atbilde ir, ka to mērķis ir gūt autoritāti eiropiešu vidū, to ļaužu vidū, kas ir Eiropas Savienības dalībvalstu pilsoņi. Es stingri uzskatu, ka Parlamentam un Eiropas Komisijai jākoncentrējas uz likumdošanas darbu attiecībā uz darbavietu radīšanu un ekonomikas izaugsmes veicināšanu. Tikai parādot, ka Eiropas Savienība un tās struktūras ir tuvas tautai, mēs varam celt Eiropas Savienības iestāžu autoritāti. Tā pēdējos gados ir kaut kā mazinājusies.
<P>
Pēc manām domām, pašlaik mūsu galvenā prioritāte nav Lisabonas līguma ratifikācija. Tā vietā mums jākoncentrējas uz to, lai Eiropas Savienības pilsoņiem būtu pilnīgi skaidrs, ka mēs gribam palielināt nodarbinātību un mēs esam nobažījušies par pašreizējām darbavietām. Vēl ir jautājums par kibernoziegumiem, tā ir pilnīgi jauna problēma, kas skar daudzus. Es aicinu izveidot atbilstīgu prioritāšu hierarhiju, ko patlaban es neredzu.
<SPEAKER ID="021" NAME="Margot Wallström">
Komisijas priekšsēdētāja vietniece. - Priekšsēdētāja kungs, vispirms atļaujiet man pateikties Parlamentam, ka deputāti atbalstīja manu ierosinājumu veidot iestāžu dialogu par Komisijas darba programmu - dialogs būtu vairāk kā politiska izpausme, iesaistot politiskās grupas, plenārsēdi un komitejas. Es domāju, ka jūsu līdzšinējās runas ir labs sākums šim dialogam.
<P>
Šī gada darba programma būs pēdējā šai Komisijai, un tā ir izstrādāta ļoti īpašos un specifiskos apstākļos: Gruzijas kara novērošana, situācija mūsu kaimiņvalstīs, neskaidrības ap Lisabonas līgumu pēc Īrijas teiktā "nē”, degvielas un patēriņa preču cenu celšanās, pārtikas cenu pieaugums, pirktspēju apdraudošā inflācija un beidzamais, bet ne mazāk svarīgais - un jūs visi jau to pieminējāt - finanšu krīze, kas ietekmē bankas un citas kredītiestādes.
<P>
Man jums nav jāatgādina, ka tas, ko mēs paveiksim nākamā gada pirmajā pusē, būs sagatavošanas darbs Eiropas vēlēšanām. Tāpēc pagājušajā gadā, izklāstot gada politisko stratēģiju, mēs izcēlām savu nodomu respektēt mērķi un izveidot rezultātu Eiropu, kā arī nodrošināt pilsoņiem konkrētus ieguvumus.
<P>
Galvenās politiskās prioritātes, ko Barroso kunga vadītā Komisija paredzēja nākamajam gadam, joprojām tiek strukturētas ap pieciem pīlāriem, bet apstākļi ir atšķirīgi, tādēļ mums radušies jauni un steidzami jautājumi.
<P>
Pirmais pīlārs ir ilgtspējīgas izaugsmes un darbavietu veicināšana. Vairāk nekā jebkad mums jārisina šīsdienas problēmas: ko mēs varam darīt, lai veicinātu izaugsmi, darbavietas un sociālo stabilitāti pieaugošas inflācijas periodā, balstoties uz Eiropas Savienībai un arī Komisijai noderīgiem instrumentiem un nostiprinot tos. Tā ir svarīga diskusija. Kā jūs zināt, katru nedēļu viens no mūsu darba kārtības svarīgākajiem jautājumiem ir arī finanšu krīze, un mēs esam izveidojuši sava veida ceļvedi, bet mēs esam apsprieduši arī priekšlikuma izstrādi par kapitāla pieprasījumu bankām, lai esošo noteikumu vietā ieviestu stingrākus; mēs izstrādājam arī priekšlikumu vērtējumu aģentūru regulēšanai, kam, kā jūs zināt, bija ļoti nozīmīga loma finanšu tirgos un arī šajā krīzē. Protams, mēs uzskatām, ka labi pārdomātiem priekšlikumiem ir ļoti liela nozīme, lai nodrošinātu to, ka mēs varam strādāt pie finanšu krīzes sekām. Tāpēc mēs aktīvi darbojamies un turpināsim to darīt. Otra problēma ir saistīta ar mūsu varbūtējo atbildi uz naftas, pārtikas un patēriņa preču cenu celšanos. Mūsu darbs nav veikt sīku ikdienas pārvaldību, bet kopējā tirgū mums uzmanīgi jāraugās, kā mēs finanšu sistēmā varam nodrošināt ilgtermiņa stabilitāti. Tas ir pirmais pīlārs.
<P>
Otrs galvenais jautājums, pie kura mēs pieliksim pūles, būs veicināt pāreju uz zemas oglekļa koncentrācijas un energoefektīvu ekonomiku. Kopenhāgenas sanāksme būs lielākā pasaules mēroga tikšanās, lai noslēgtu globālo klimata pārmaiņu nolīgumu periodam pēc 2012. gada/pēc Kioto protokola. Eiropai labi jāsagatavo sava nostāja un arī jāsaglabā sava līdera loma problēmas par klimata pārmaiņām izvirzīšanā; mums būs arī jāturpina darbs pie tā, kā palīdzēt pielāgoties klimata pārmaiņu ietekmei, lai mēs varētu būt līderi gudras izaugsmes attīstībā.
<P>
Trešais pīlārs ir saistīts ar kopējo imigrācijas politiku. Mēs gribam īstenot kopējo imigrācijas politiku saskaņā ar mūsu jūnija paziņojumu, kā arī izstrādāt imigrācijas paktu, un, ja mēs vēlamies to ieviest, no paktiem mums būs jāpāriet pie darbiem.
<P>
Ceturtais pīlārs ir par to, kā virzīt mūsu nodomus uz tādiem politikas virzieniem, kas izvirza mūsu pilsoņu intereses pirmajā vietā. Mūsu darbību šajā jomā noteiks pārskatītā sociālo jautājumu darba kārtība un ES veselības stratēģija, kā arī jautājums, kā mēs varam turpmāk nostiprināt patērētāju tiesības.
<P>
Visbeidzot, mēs ņemsim vērā mūsu mērķi nostiprināt Eiropas kā globālā partnera lomu. Ārējo attiecību jomā 2009. gada uzdevumi ir labi zināmi: paplašināšanās process, mūsu kaimiņattiecības, Dohas sarunu liktenis, mūsu ieguldījuma palielināšana attīstības palīdzībā un pilnvērtīgas sadarbības nodibināšana ar jauno ASV administrāciju.
<P>
Šīs debates nozīmē, ka Parlaments tajās ir agri iesaistījies, jo programma vēl nav izstrādāta, tāpēc mēs tās uzskatām kā ievadu mūsu pārrunām, un mēs ņemsim vērā jūsu ieteikumus. No otras puses, lai Parlamenta debatēm varētu uzticēties un lai tās atstātu reālu ietekmi uz Komisiju, tām jābūt mērķorientētām, un tas jo īpaši attiecas uz debatēm par 2009. gadu. Dažādās Parlamenta frakcijās jums ir dažādi uzskati par to, kādām vajadzētu būt prioritātēm nākamajā gadā.
<P>
Es ceru, ka lielākā daļa no mums piekritīs, ka mums jāstrādā kopā, lai izstrādātu pozitīvu plānu 2009. gadam, koncentrējoties uz būtisko. Es uzskatu, ka mums jāapsver tikai tās iniciatīvas, kas patiesi ir svarīgas. Mums ne tikai rūpīgi jāizvēlas mūsu priekšlikumi, bet tie arī pienācīgi jāpasniedz, lai Eiropas pilsoņi varētu skaidri izvērtēt, ko ES var veikt un ko veic viņu labā.
<P>
Tāpēc es esmu pateicīga par šīm debatēm tieši tad, kad mēs izstrādājam programmu. Mēs gatavojamies to pieņemt nākamajā mēnesī un iesniegt plenārsēdē visas kolēģijas klātbūtnē 19. novembrī. Es ņemšu vērā jūsu viedokļus un jūs varat būt droši, ka tie dos ieguldījumu programmas izstrādē, īstenojot konkrētas iniciatīvas un veicot konkrētas izmaiņas Eiropas pilsoņu dzīvē.
<SPEAKER ID="022" NAME="Piia-Noora Kauppi" AFFILIATION="PPE-DE">
Priekšsēdētāja kungs, kā Nassauer kungs jau teica, PPE-DE grupa ir ļoti apmierināta ar gada likumdošanas programmas saturu. Es uzskatu, ka, pateicoties uzlabotajam procesam, Parlaments tajā jau ir iekļāvies, tāpēc mums ir ļoti viegli pilnveidot šo gada likumdošanas programmu.
<P>
Kā Ekonomikas un monetāro lietu komitejas pārstāvis es vēlētos vērst uzmanību uz jūsu pirmo pīlāru - izaugsme, darbavietas un Eiropas konkurētspēja. Es domāju, ka galvenais faktors ir, kā mēs reaģēsim uz finanšu krīzi. Mēs, PPE-DE grupa, uzskatām - tā kā Eiropā jau ir labs tiesiskais regulējums, viss, ko mēs darīsim tagad, jābalsta uz jau esošajiem tiesību aktiem un to pilnveidošanu. Mēs neredzam vajadzību pēc ļoti radikālām izmaiņām Eiropā. Mēs uzskatām, ka, pirmkārt, jāapsver pasākumi saistībā ar nesaistošām tiesību normām, jo tie ir visefektīvākais veids, kā risināt vispārējus jautājumus. Finanšu tirgi ir visā pasaulē, un mēs Eiropā nevaram izturēties tā, it kā mēs atrastos noslēgtā telpā. Mēs arī uzskatām, ka esošajā normatīvajā un uzraudzības sistēmā, tā sauktajā "Lamfalisī sistēmā” ir veikti daudzi uzlabojumi, un mēs pilnībā atbalstām Komisijas darbu šajā jomā.
<P>
Nākamais jautājums ir klimata pārmaiņas. Klimata pārmaiņas ietekmēs Eiropas izaugsmi un darbavietas. Mums nevajadzētu atbalstīt fundamentālistu viedokli klimata pārmaiņu jautājumā, ka Eiropai jārīkojas, un tas jādara tūlīt bez pasaules atbalsta. Pat trīsdesmit procenti emisiju, ja mēs nonākam tik tālu, ir par maz, lai risinātu klimata pārmaiņu problēmu. Mums nepieciešams vispārējs, efektīvs risinājums, un tas, iespējams, nāks no Kopenhāgenas. Līdz tam mums nevajadzētu sevi šaustīt. Mums nevajadzētu pārāk šaustīt Eiropas konkurētspēju, bet īstenot reālu pieeju klimata pārmaiņu politikai Eiropā.
<P>
Visbeidzot, trešais punkts attiecas uz MVU. MVU ir Eiropas izaugsmes atslēga. Piemēram, sociālo jautājumu paketē mums vienmēr vajadzētu ņemt vērā viņu uzskatus un to, kādu viņi redz sociālās sistēmas vidi Eiropā. Sociālo jautājumu paketei nevajadzētu būt par nastu Eiropas mazajiem un vidējiem uzņēmumiem.
<SPEAKER ID="023" NAME="Jan Andersson" AFFILIATION="PSE">
(SV) Priekšsēdētāja kungs, komisār, es gribu pievērsties sociālajiem jautājumiem ES. Kad parādījās sociālo jautājumu darba kārtība, mēs teicām, ka bija mazliet par vēlu. Kad mēs tagad izskatām Komisijas darba programmu un arī kopīgo rezolūciju, mēs redzam, ka nodarbinātības un sociālo lietu jautājumiem nav piešķirtas īpašas prioritātes. Tās ir prioritāras iedzīvotājiem, bet ne Komisijai. Tas nesaskan ar ierindas cilvēku prasībām.
<P>
Sociāldemokrātu iesniegtajā rezolūcijā mēs izvirzām vairākus jautājumus. Viens no tiem attiecas uz cilvēkiem, kam ir netipiskas darba attiecības. Tā ir cilvēku grupa, kas pastāvīgi pieaug, tādēļ pieaug arī nepieciešamība pēc šīs grupas cilvēku pienācīgas aizsardzības. Mazaizsargāti cilvēki, kas ir cietuši no netaisnīgas atlaišanas no darba. Kopējā darba tirgū jābūt obligātajiem standartiem šajā jomā. Mums atkal ir jāskatās arī uz Globalizācijas pielāgošanas fondu, vai turpmāk nav iespējams uzlabot to izredzes, kas cietuši no bezdarba restrukturizācijas dēļ, lai viņi tiktu apmācīti un atrastu jaunas darbavietas. Mums ir vairāki priekšlikumi darba apstākļu uzlabošanas jautājumā.
<P>
Visbeidzot, es vēlētos izvirzīt jautājumu, kas tika apspriests Nodarbinātības un sociālo lietu komitejā pirmdien. Eiropas Kopienu Tiesas spriedumu dēļ iedzīvotāji tagad ļoti baidās, ka ES sāksies sociālais dempings un ka tas kļūs par iepriekš pārdomātas rīcības kopumu. Mums izdevās izstrādāt priekšlikumus, lai paplašinātu darba ņēmēju norīkošanas darbā direktīvu, kas garantētu vienlīdzīgu attieksmi, un primārajos tiesību aktos ieviestu principu, ka pamattiesības, piemēram, tiesības streikot, nav pakļautas pārvietošanās brīvībai. Es ceru, ka Komisija to nenoraidīs. Es priecājos uzzinot, ka tiek organizēts forums, bet ir jāiesniedz arī konkrēti priekšlikumi, lai nepieļautu sociālo dempingu un nodrošinātu strādājošiem normālu atalgojumu un pienācīgus darba apstākļus.
<SPEAKER ID="024" NAME="Diana Wallis" AFFILIATION="ALDE">
Priekšsēdētāja kungs, kad mums pēdējo reizi bija pārrunas ar komisāru Barroso kungu par šo darba programmu, es teicu, ka ir labi, ka Komisija centās izvairīties no tā, ko es saucu par "termiņa beigu aktivitātēm”. Tomēr pirms gaidāmajām vēlēšanām Parlamentam ir ļoti grūti no tām izvairīties. Katra grupa gribēs atstāt savu "zīmogu” uz izvirzītās programmas. Tas ir tikai dabiski, bet mums ir arī jācenšas un jāveido dialogs, lai vienotos un rastos kaut kāda skaidrība. Jūs redzēsiet, ka Liberāļu un demokrātu grupa ir pievienojusies kopīgajai rezolūcijai, bet mēs pārņemam arī kaut ko no citām grupām, cenšoties paveikt savu uzdevumu: panākt līdzsvaru Parlamentā.
<P>
Šie patiešām ir nemierīgi laiki Eiropas pilsoņiem. Neviens nav pārliecināts par nākotni pasaules finanšu nemieros, kas rada uztraukumu par parādiem, bezdarbu, ārstēšanās izmaksām, pensijām un rada atmosfēru, kad godīgums un vienlīdzība var zust, kad katrs grib glābt savu āda.
<P>
Klimata pārmaiņas rada problēmas, kurām mums jāpiemēro savs dzīves veids, kā arī problēmas par degvielas izmaksām pavisam atšķirīgā pasaulē.
<P>
Šajā globālo problēmu laikā ES, protams, jāiegūst atzinība, jo Eiropas Savienībai ir daudznacionāls redzesloks, bet kā liberāļi un demokrāti mēs teiktu: labi, izmantosim šo redzesloku, bet tam nav jābūt pārāk plašam. Tam jābūt kā aizsargam, jārada sava veida kontrole, bet tam jābūt arī tādam, kas dod individuālās izvēles iespēju, lai atsevišķi pilsoņi atkal var sākt just, ka procesi tiek kontrolēti šajos nedrošajos laikos.
<P>
Tātad "jā” lielākai finanšu tirgu un to dalībnieku uzraudzībai, bet "jā” arī lielākai patērētāju izvēlei un apmierinātībai. Mēs nevēlamies vēl vienu sabiedrību "Equitable Life” Eiropā. "Jā” lielākai darbavietu mobilitātei, "jā” lielākai vienotai sociālajai nodrošinātībai, bet "jā” arī godīgumam un "nē” diskriminācijai. "Jā” lielākai izvēlei veselības aprūpē un pacientu mobilitātei. Tātad dosim mūsu pilsoņiem izvēles iespēju, kā dzīvot savu dzīvi.
<P>
Ja jūs raizējaties par savu nākotni, viens no veidiem, kā sākt justies drošākiem, ir saprast, ka jūs varat kaut ko darīt, just kontroli, un tas būs temats, kas noteiks liberāļu un demokrātu izvēli šajā rezolūcijā. "Jā” Eiropai, bet "jā” arī individuālai izvēlei un iespējām.
<SPEAKER ID="025" NAME="Seán Ó Neachtain   -" AFFILIATION="UEN">
(GA) Priekšsēdētāja kungs, Komisijas, Padomes un, protams, Parlamenta lielākās bažas ir, ka Eiropas ekonomika nepārtraukti attīstās. Eiropai nebūs sociālā skaidras naudas fonda, lai palīdzētu nelabvēlīgos apstākļos nonākušajiem, ja ekonomika neatveseļosies. Mums nekavējoties jārisina šis uzdevums. Ņemot vērā to, kas notika finanšu tirgos, es nedomāju, ka mēs varam turpināt tāpat kā šogad. Pašreizējā iejaukšanās finanšu tirgu noteikumos ir jāpārtrauc. Sabiedrība ir ļoti satraukta par to, un mums tā jāpārliecina. Mums jārīkojas nekavējoties. Mums visiem Eiropas Savienībā jāinvestē pētniecībā un attīstībā. Es esmu gandarīts, ka no 2007. līdz 2013. gadam šajās jomās tiks iztērēti 55 miljardi eiro. Mums jāseko laikam līdzi un šajās jomās jānodrošina konkurence, lai radītu darbavietas un garantētu, ka tai pasaulei, kurā mēs tagad dzīvojam, ir stingrs ekonomiskais pamats.
<SPEAKER ID="026" NAME="Andreas Mölzer" AFFILIATION="NI">
(DE) Priekšsēdētāja kungs, mēs pašlaik piedzīvojam eksplozīvu "kokteili”, kas sastāv no sociālas lejupslīdes, kultūru nesaskaņām, augoša demokrātijas deficīta, piegāžu sastrēgumu drauda, inflācijas, ārējās drošības riskiem un spekulāciju burbuļa, kurš var sprāgt jebkuru brīdi. Jo pārāk ilgi mēs esam ignorējusi satraucošos notikumus darba tirgū un pilsoņu bažas.
<P>
Ir pēdējais laiks noteikt pareizās prioritātes. Kas attiecas uz pārtikas krīzi, es uzskatu, ka, lai saglabātu mūsu pašpietiekamības spēju, būtiska ir lauksaimniecības politikas renacionalizācija. Galu galā ir jāatrisina nelegālās masveida imigrācijas problēmas, un Eiropas pamatiedzīvotājiem jāīsteno saprātīga ģimenes un dzimstības politika. Pilsoņi jāaizsargā no ES subsidētas uzņēmumu pārvietošanas, jāpārtrauc arī nodokļu maksātāju naudas izšķiešana un nodokļu krāpniecība. Mums jāpārtrauc izpārdot ES "ģimenes sudrablietas”, kas tiek ziedotas pārāk dedzīgai privatizācijai, un mums beidzot ir jāatzīst, ka Lisabonas līguma projekts ir izgāzies.
<P>
Ja ES parādīs savu atbildību šajos jautājumos, mēs pārvarēsim pašreizējo krīzi. Pretējā gadījumā mums var nākties būt par lieciniekiem ievērojamam Eiropas panīkumam.
<SPEAKER ID="027" NAME="Salvador Garriga Polledo" AFFILIATION="PPE-DE">
(ES) Priekšsēdētāja kungs, mūsu grupa tikai vēlas uzsvērt, ka pašreizējā budžeta un finanšu sistēma laika posmam no 2007. līdz 2013. gadam ļoti apgrūtina efektīvu rīcību attiecībā uz jaunajām politiskajām prioritātēm. Gan šis Parlaments, gan mūsu grupa uzskatīja, ka ir neiespējami noteikt jaunas politiskās prioritātes bez pietiekama finansējuma nodrošināšanas.
<P>
Tagad mēs redzam, ka pašreizējā finanšu sistēmā nav vietas jaunajām politiskajām iniciatīvām, ko pieņēmusi Padome un Komisija, piemēram, palīdzība ar pārtiku vai palīdzība Gruzijai, un tāpēc mums jārod risinājumi. Tomēr mēs nedrīkstam pieļaut risinājumus, kas tiek pieņemti, lai kavētu jau esošos plānus un pieejamos fondus, ko paredz Iestāžu nolīgums. Šajā sakarībā mēs uzskatām, ka mums jābūt ārkārtīgi stingriem.
<P>
Mums jānodrošina, ka nepieciešamie resursi ir pilnībā pieejami. Atlikušajā laika posmā mums jāizmanto visi Iestāžu nolīguma aspekti, lai nodrošinātu pienācīgu finansējumu mūsu prioritātēm, un mums jāizmanto kaut kas, ko mēs, iespējams, esam aizmirsuši, proti, budžeta pārskatīšana šodien, lai pienācīgi risinātu tās problēmas, kas radīsies, jo situācijas attīstība rada jaunus politiskus notikumus.
<P>
Tāpēc mēs aicinām Komisiju pielikt papildu pūles, lai, cik drīz vien iespējams, veiktu tās ierosināto budžeta pārskatīšanu.
<SPEAKER ID="028" NAME="Evelyne Gebhardt" AFFILIATION="PSE">
(DE) Priekšsēdētāja kungs, priekšsēdētāja vietnieces kundze, šodien ļoti spēcīgi ir jūtama pilsoņu skepse pret Eiropas Savienību, un tam ir iemesls. Skepse ir radusies tās politikas dēļ, kas ir īstenota pēdējo gadu laikā, kā arī tā veida dēļ, kādā tā ir paziņota pilsoņiem.
<P>
Šī iemesla dēļ ir ārkārtīgi svarīgi Eiropas Komisijai un citām ES iestādēm politikas veidošanu daudz ciešāk pielāgot pilsoņu dzīvēm un radīt iespaidu, kā arī parādīt, ka Eiropas Savienība patiesi darbojas pilsoņu labā.
<P>
Šajā nolūkā ir svarīgi arī - piemēram, analizējot, kas būtu nepieciešams - ciešāk vērst uzmanību uz to, kas mums būtu jādara. Piemēram, patērētāju vērtējums ir ļoti svarīgs instruments, kurš tālāk jāpaplašina tā, lai mēs varētu labāk ņemt vērā pilsoņu problēmas un intereses šajā jomā.
<P>
Otrs jautājums, kas arī ir svarīgs šajā sakarā, ir ES tiesību aktu ietekmes labāka uzraudzība. Nepietiek tikai novērtēt ekonomisko ietekmi. Mums nepieciešams skaidrs ietekmes novērtējums arī sociālajā sfērā, lai mēs zinātu, kā tiesību akti, ko mēs izstrādājam, ietekmē pilsoņus, un lai mēs varētu parādīt, ka mēs zinām, ko gribam un ko darām, un ka tas, ko mēs darām, var radīt pozitīvus rezultātus viņu dzīvēs.
<P>
Ir svarīgi arī garantēt vienādas tiesības pilsoņiem visā ES. Tāpēc es mudinu jūs strādāt pie vienotas rīcības un kopēju likumīgu tiesību turpmākas pilnveidošanas. Tas pilsoņiem būtu ļoti svarīgs signāls.
<SPEAKER ID="029" NAME="Bernard Lehideux" AFFILIATION="ALDE">
(FR) Priekšsēdētāja kungs, priekšsēdētāja vietnieces kundze, Komisija atgādina neuzmanīgu skolnieku, kas steidzas pabeigt mājas darbu laikā. Jā, sociālo jautājumu pakete pastāv, bet tā nav pilnīga, un to var uzskatīt tikai par vienu soli tuvāk Komisijas centieniem pilnībā atrisināt sociālās problēmas.
<P>
Komisijas priekšsēdētājs nav reāli novērtējis Francijas, Nīderlandes un Īrijas pilsoņu izteiktās bažas, kas diemžēl tiktu paustas arī citur, ja būtu noticis referendums. Šie rezultāti ir aicinājums ieviest kārtību. Ja cilvēki grib plašāku Eiropu, tad tas ir tāpēc, lai veidotu labāku sabiedrību un nevis tikai pieņemtu jaunas miglainas direktīvas.
<P>
Iekšējā tirgus tiesību akti, protams, ir nepieciešami, bet tie ne tuvu nav vislielākās rūpes. 2009. gada programmai, tāpat kā iepriekšējām, starp citu, ir zudis mērķis. Cilvēki negaida, lai Komisija aprobežotos tikai ar jaunu tiesību aktu radīšanu vai pat esošo pilnveidošanu. Viņi gaida, lai Komisija pildītu uzdevumu, kas tai noteikts Līgumos: būt Eiropas Savienības virzošajam spēkam, tās ierosinājumu krātuvei.
<P>
Tāpēc nepietiek tās priekšsēdētājam klusi un laipni sēdēt aiz Padomes priekšsēdētāja muguras. Mēs ceram, ka Komisija rīkosies kā nozīmīgs partneris eksāmenā par tāda veida sabiedrību, kāda mums jāizveido. Tomēr kāda veida sabiedrību šī programma paredz? 2009. gada programmai nav nopietnu trūkumu, bet tā nav tāda, kādu mūsu laikabiedri vēlētos.
<P>
Priekšsēdētāja kungs, tas būs jaunās kolēģijas uzdevums uzņemties šos pienākumus. Es vienīgi ceru, ka tā daudz uzmanīgāk nekā iepriekšējā ieklausīsies Eiropas ļaužu balsīs.
<SPEAKER ID="030" NAME="Andreas Schwab" AFFILIATION="PPE-DE">
(DE) Priekšsēdētāja kungs, priekšsēdētāja vietnieces kundze, kolēģi, dāmas un kungi, nedrīkst ignorēt tās dažādās vēstis, kas šodien plenārsēdē tiek nodotas Komisijai. Tāpēc es, cik vien iespējams, pievērsīšu uzmanību dažiem svarīgākajiem jautājumiem, kurus, es ceru, mani kolēģi deputāti atbalstīs.
<P>
Pēc manām domām, mēs varam piekrist - un jūs, priekšsēdētāja vietnieces kundze, to iepriekš teicāt - ka Eiropas Savienībai jāsaglabā uzticība sociālā tirgus ekonomikas pamatprincipiem, tajā pašā laikā veicinot uzņēmējdarbības nozares un arī patērētāju intereses. Individuālā līmenī tas ir sarežģīts balansēšanas akts, kura rezultāts, protams, var atšķirties atkarībā no politiskās nostājas. Tomēr es uzskatu - un šeit es vēlētos turpināt to, ko Nassauer kungs teica - ka nākamo mēnešu laikā Komisijai labāk jāizjūt, kas tiek prasīts subsidiaritātes aspektā.
<P>
Ja mēs aplūkojam, kāda veida priekšlikumus jūs iesniedzāt par videi draudzīgu transportlīdzekļu iepirkumu vai ko jūs gatavojaties ierosināt attiecībā uz videi draudzīgu iepirkumu darba programmā, ir skaidrs, ka jūs uzskatāt, ka mūsu pilsētu mēri kā vienkāršie mirstīgie nav spējīgi paši pieņemt videi draudzīgus lēmumus, un tāpēc jūs jūtat vajadzību no sava posteņa Eiropas centrā noteikt, kas viņiem būtu jādara. Pēc mūsu domām, tā ir nepareiza pieeja. Mēs gribam, lai indivīdi paši saprastu, ka videi draudzīgs iepirkums ir viņu pašu interesēs. Tāpēc mums šajās nozarēs ir nepieciešama lielāka subsidiaritāte, vairāk labas prakses un mazāk dirižisma paņēmienu.
<P>
Priekšsēdētāja vietnieces kundze, vai es drīkstētu arī mudināt Komisiju būt drosmīgākai sarunās ar dalībvalstīm nākotnē, piemēram, kad ir runa par to, kā mums Eiropas Savienībā vajadzētu saskaņot patērētāju aizsardzības tiesību aktus uzņēmumu interesēs un patērētāju interesēs. Šī saskaņošanas procesa turpināšanai būs jēga tikai tad, ja mēs patiesi saskaņosim visu patērētāju aizsardzības likumu jomu kopumā un dalībvalstīm vairs nebūs atstāta nekāda iespēja virspusēji kaut ko pielabot uz šī saskaņotā acquis malām. Pretējā gadījumā mūsu darbošanās ir bezjēdzīga.
<SPEAKER ID="031" NAME="Claudio Fava" AFFILIATION="PSE">
(IT) Priekšsēdētāja kungs, komisār, dāmas un kungi, 2009. gadā mēs ne tikai piedalīsimies vēlēšanās, bet mums būs arī jāsniedz atbildes uz dažiem konkrētiem jautājumiem, ko mums uzdeva mūsu vēlētāji. Viens no šiem jautājumiem skar brīvības, drošības un taisnīguma jomu: kāpēc mēs uzskatām, ka tāda jārada, kā mēs paredzam to radīt un kad mēs plānojam to radīt. Mums atbilde jāsniedz mērķtiecīgas likumdošanas politikas programmas veidā, kuru Komisija, komisāra kungs, vēl nav cēlusi galdā.
<P>
Mēs gaidām stingru tiesību aktu priekšlikumus attiecībā uz imigrācijas politiku, jo īpaši uzņemšanas politiku un patvēruma politiku, lai aizsargātu šīs pamattiesības visā Eiropas Savienībā un nepieļautu atšķirības starp legālas un nelegālas imigrācijas politiku, kas mums šķiet pilnīgi nepieņemami. Mēs uzskatām, ka ir nepieciešama kopīga politikas sistēma un reglamentējoša vide: līdztekus lokalizācijas pasākumiem mums ir nepieciešami integrācijas pasākumi un legālas imigrācijas kanāli.
<P>
Mēs gaidām stingrus priekšlikumus par tiesisko sadarbību krimināllietās un policijas darba jautājumos, kas balstītos uz procedurālo garantiju savstarpēju atzīšanu. Savstarpējā atzīšana joprojām ir nepietiekama, un bez šādiem priekšlikumiem cīņa pret organizēto noziedzību un terorismu, šķiet, paliks tikai retoriska.
<P>
Visbeidzot, mēs gaidām atklātāku pieeju pamattiesību aizsardzībai un nodrošināšanai, kas joprojām ir tiesisku pasākumu primārais mērķis. Jaunajai pamattiesību aģentūrai jākļūst par šo darbību galveno instrumentu, tiklīdz Lisabonas līgums stāsies spēkā.
<P>
Mēs gaidām, komisār, ka Komisija tuvāko dienu laikā pierādīs mums, ka šādi nodomi programmā ir iekļauti.
<SPEAKER ID="032" NAME="Jean Marie Beaupuy" AFFILIATION="ALDE">
(FR) Priekšsēdētāja kungs, komisāra kundze, dāmas un kungi, komisāre teica, ka pati viņa vēlētos tādu Eiropu, kas ir atpazīstamāka, kas pilsoņiem kaut ko nozīmē.
<P>
Tātad šodien lielākā budžeta pozīcija, kas veido 36 % no Eiropas Savienības budžeta, attiecas uz kohēzijas politiku. Ja ir kāda joma, kurā mūsu pilsoņi var pārliecināties par Eiropas sasniegumu un apņēmības praktiskiem un taustāmiem rezultātiem, tad tas ir Kohēzijas fonds.
<P>
Kā jau tika teikts, 2009. gads būs nozīmīgs, jo mēs pieredzēsim jaunievēlēta Parlamenta un Komisijas veidošanos. Tas nozīmē, ka šis gads būs "tukšais”, bez darbības noteiktās jomās. Tomēr, runājot par kohēzijas politiku, mēs nevaram atļauties "paņemt brīvdienas”. Mēs nevaram apturēt iesāktās programmas un, galu galā, mēs nevaram apturēt to radīto iedarbību. Visiem šeit noteikti nāk prātā uzlabojumi, kas ieviesti ikdienas dzīvē Portugālē, Spānijā, Īrijā un visās pārējās Eiropas valstīs, pateicoties kohēzijas politikai.
<P>
Tāpēc Komisijai mums jāiesniedz sīka darba programma 2009. gadam attiecībā uz kohēziju, kas ir, es vēlreiz atkārtoju, Eiropas Savienības plašākais budžeta jautājums un arī vistaustāmākais mūsu sasniegumu pierādījums pilsoņiem, lai 2009. gads nebūtu "tukšs” gads, bet gan progresa gads 2007-2013. gada plānošanas periodā.
<P>
Es pateicos komisārei un viņas kolēģiem jau iepriekš par viņu priekšlikumiem šajā jautājumā.
<SPEAKER ID="033" NAME="Françoise Grossetête" AFFILIATION="PPE-DE">
(FR) Priekšsēdētāja kungs, Komisijas priekšsēdētāja vietnieces kundze, laika periods no 2008. līdz 2009. gadam ir pārejas periods, jo mēs pārdzīvojam nepieredzētu ekonomisko krīzi. 2009. gads ir arī Eiropas vēlēšanu gads, kas diemžēl nozīmē, ka pastāv risks to pilnībā neizmantot.
<P>
Tāpēc mums jādara viss, lai uzturētu mūsu uzņēmumu konkurētspēju un pārliecinātu mūsu pilsoņus, ka risinājums ir Eiropas Savienības palīdzība. Diemžēl programma ir piesātināta - pārāk piesātināta - un tā nāk par vēlu, un ne jau tāpēc, ka pēdējo gadu laikā nebūtu bijis brīdinājumu.
<P>
Kas attiecas uz klimata pārmaiņām, Wallström kundze teica, ka mums jābūt gudriem jauna ceļa gājējiem. Mēs visi tam piekrītam, bet centieniem jābūt vai nu kopīgiem, vai tiem vispār nav jābūt. Eiropa viena nevar tikt galā ar klimata pārmaiņu problēmām. Tai nevajadzētu zāģēt zaru, uz kura tā pati sēž. Mūsu lēmumu sekas - gan sociālās, gan ekonomiskās, būs smagas. Mēs nevaram runāt par globālu klimata pārmaiņu nolīgumu, ja Ķīna, Amerikas Savienotās Valstis, Brazīlija un Indija nepiedalās. Nolīgums bez Ķīnas paraksta nav nolīgums.
<P>
Kas attiecas uz veselības aprūpi, mums teica, ka ir izstrādāta medikamentu pakete. Beidzot! Mēs gaidījām šo paketi jau gadiem. Tā ir uzradusies tieši tad, kad mums jau jāgatavojas vēlēšanām. Tas tomēr ir ļoti skumji. Kā mēs varam attaisnot savu gausumu cīņā pret viltotiem medikamentiem, ja tie ir reāli draudi veselībai un nopietns noziegums? Mēs jau sen būtu varējuši sākt strādāt pie medikamentu izsekojamības un pārfasēšanas aizlieguma.
<P>
Visbeidzot, mums obligāti jānostiprina mūsu patērētāju aizsardzības politika, jo īpaši ņemot vērā visas krīzes un pārtikas skandālus, kas notiek pasaulē.
<P>
Tāpēc es mudinu jūs, Wallström kundze, darīt visu, lai 2009. nebūtu zaudēts gads!
<SPEAKER ID="035" NAME="Libor Rouček" AFFILIATION="PSE">
(CS) Dāmas un kungi, Eiropa pēdējos gados bija pieradusi pie relatīvi spēcīgas ekonomiskās izaugsmes un ekonomiskā uzplaukuma. Es baidos, ka vismaz uz laiku šis periods drīz beigsies. Tāpēc Komisijas, Parlamenta un arī Padomes galvenajām prioritātēm nākamajā gadā jābūt vērstām uz ekonomiskās izaugsmes atjaunošanu un sociālās kohēzijas nostiprināšanu. Ir nepieciešams uzlabot sistēmu finanšu tirgu regulēšanai Eiropas Savienībā; ir būtiski censties panākt efektīvāku ekonomisko un fiskālo koordināciju, arī tiešo nodokļu sistēmas koordināciju, kā arī pieņemt skaidrus pasākumus pret nelikumīgām darbībām nodokļu jomā. Ir nepieciešams steidzami izvirzīt kompleksu priekšlikumu ārpolitikai enerģijas jomā, sniedzot arī aktīvu atbalstu enerģijas infrastruktūras veidošanai. Ekonomiskas nestabilitātes periodā Komisijai ir būtiski arī no jauna daudz stingrāk nekā agrāk apliecināt apņēmību atbalstīt sociālās tiesības, un man jums nav jāatgādina, ka nākamajā gadā galvenajās prioritātēs jāiekļauj arī Lisabonas līguma ratifikācijas pabeigšana un, protams, īstenošana.
<SPEAKER ID="036" NAME="Lambert van Nistelrooij" AFFILIATION="PPE-DE">
(NL) Priekšsēdētāja kungs, komisāre Wallström kundze tikko runāja par saikni ar pilsoņiem. Kohēzijas politika ar tūkstošiem neliela mēroga reģionālo un municipālo shēmu ir Eiropas Kopienas darbības visuzskatāmākais piemērs. Ar šādu shēmu palīdzību mums turpmāk aktīvi jāuzrunā pilsoņi. Es domāju, piemēram, ne tikai par reģionālajām un municipālajām atvērto durvju dienām šeit Briselē pēc dažām nedēļām, bet arī par daudz dažādiem pasākumiem dalībvalstīs. Pagaidām darbi sokas labi.
<P>
Tomēr ir nepieciešamas arī pārmaiņas, un es nosaukšu divas. Pirmkārt, tā ir Parlamenta dedzīgā vēlēšanās padarīt Eiropas Savienības Solidaritātes fondu elastīgāku. Pilsoņi gaida ātru rīcību dabas katastrofu un plūdu novēršanā. Mums ir viedoklis šajā jautājumā, bet Eiropas Padome bremzē šīs debates jau pāris gadu. Jebkurā gadījumā rīkosimies, lai tās tiktu uzsāktas.
<P>
Otrkārt, oktobrī gaidāmajā Zaļajā grāmatā par teritoriālo kohēziju jābūt definētam kohēzijas politikas pamatam pēc 2013. gada, kas ir nevis kohēzijas nodošana valstu kompetencē, bet ilgtermiņa Eiropas centieni, vienota integrēta Eiropas politika. Mēs redzam koncentrāciju vairākos Eiropas reģionos; tās ir globalizācijas sekas, un tas ir nepieciešams. Tomēr tajā pašā laikā mums ir jāzina, kā veidot sabalansētu attīstību Eiropā visās jomās, saglabājot individuālas iezīmes plaša spektra lauksaimniecības attīstībā, pētniecībā un attīstībā, ekoloģijā un tā tālāk.
<P>
Iekšējais tirgus ir devis daudz laba, un tas ir gandrīz sakārtots, bet kohēzijas politika pašlaik ieiet jaunā posmā. Zaļā grāmata tai nodrošinās pamatu, un tad jaunajā posmā jāseko likumdošanas pasākumiem.
<SPEAKER ID="037" NAME="Katerina Batzeli" AFFILIATION="PSE">
(EL) Priekšsēdētāja kungs, atļaujiet man sākt ar pateicību komisārei Wallström kundzei. Viņas dalība patiesi ļāva mums atrast kopīgu pamatu komunikācijas politikai un prioritāšu saraksta izstrādāšanai Eiropas Komisijai un Eiropas Parlamentam, ņemot vērā Iestāžu nolīgumu, ko mēs esam apkopojuši un iesniegsim.
<P>
Kā jūs ļoti pareizi pateicāt, komisāra kungs, mēs visi zinām, ka pirmā pīlāra jautājumam par sociālo politiku jābūt prioritātei komunikācijas politikā un svarīgākajam principam ES, kas ne tikai vienkārši ciena savus pilsoņus, bet vēlas ieviest savus pamatprincipus, struktūras un kārtību šajā vispārējās krīzes starptautiskajā kontekstā.
<P>
Šajā punktā nevienam nav iebildumu. Tomēr atļaujiet man atzīmēt, ka jūsu priekšlikumā nav noteiktu atsevišķu ieteikumu, kas attiektos uz konkrētiem tirgiem vai risinātu svarīgus jautājumus, piemēram, intelektuālā īpašuma tiesību aizsardzību. Sākot no šodienas, Komisijai turpmāk jāpieņem izšķirošs lēmums par šīs problēmas risinājumu, jo līdz šim tā ir izvairījusies no konkrētu ieteikumu izvirzīšanas un drīzāk aprobežojas ar "tehnisko” jautājumu risināšanu nekā jautājumiem par lietu.
<P>
Kas attiecas uz izglītības un imigrācijas politiku, man šķiet, ka šos jautājumus jums vajadzētu izcelt jūsu tekstā.
<SPEAKER ID="038" NAME="Georg Jarzembowski" AFFILIATION="PPE-DE">
(DE) Priekšsēdētāja kungs, priekšsēdētāja vietnieces kundze, es vēlētos mazliet pazemināt uzslavas, ko jūs saņēmāt no Parlamenta, vismaz attiecībā uz jautājumu par pasažieru tiesībām.
<P>
Mēs mudinām Komisiju iesniegt visaptverošu priekšlikumu paketi par pasažieru tiesībām visā transporta nozarē. Tas ir iepriecinoši, ka mums jau ir nokārtotas pasažieru tiesības gaisa transporta industrijā, lai gan tās steidzami jāpārskata, ņemot vērā, ka vairākas aviolīnijas nepiemēro atbilstīgos noteikumus tā, kā mēs to vēlētos. Šogad mēs esam apstiprinājuši arī pasažieru tiesību paketi dzelzceļa pasažieriem, kas jāievieš nākamgad.
<P>
Tomēr, komisāres kundze, tika ziņots, ka ieviesīs pasažieru tiesības tālsatiksmes autobusu pasažieriem, un ir jau sākušās debates par pasažieru tiesībām prāmju pasažieriem. Mēs neredzam, ka kāds no šiem ierosinātajiem pasākumiem būtu iekļauts darba programmā. Mums šie priekšlikumi ir nepieciešami, jo mēs vēlamies, lai tiktu atzītas pasažieru tiesības visā transporta nozarē, jo par to bija vienošanās ar Komisiju: ja mēs vēlamies, lai pilsoņi mums būtu pirmajā vietā, viens no labākajiem veidiem, kā to panākt, ir ieviest pasažieru tiesības, kas tiek piemērotas visā transporta nozarē.
<P>
Otrs punkts, ko es vēlētos īsi pieminēt, ir: mēs ceram, ka Komisija ieviesīs plānotās satiksmes pārvaldības sistēmas, kā paredzēts. Konkrēti, tas nozīmē SESAR kā vienota Eiropas debesu politikas ierosme un ERTMS kā vienota Eiropas Dzelzceļu satiksmes pārvaldības sistēma. Ar šo sistēmu palīdzību, priekšsēdētāja vietnieces kundze, mēs ne tikai uzlabosim transporta drošību un cenu līmeni, mēs arī palīdzēsim vides aizsardzībai. Tāpēc mēs pilnībā atbalstām šo sistēmu drīzu īstenošanu.
<SPEAKER ID="039" NAME="Ingeborg Gräßle" AFFILIATION="PPE-DE">
(DE) Priekšsēdētāja kungs, priekšsēdētāja vietnieces kundze, dāmas un kungi, budžeta kontroles jomā nav jaunu jautājumu. Budžeta kontrole pašlaik tiek īstenota, un mēs būtu iepriecināti, ja būtu panākts progress jautājumos, kas jau ir iekļauti šajā darba kārtībā.
<P>
Es gribētu pievērsties pieciem jautājumiem. Pirmkārt, mēs steidzami vēlētos saņemt atbalstu Rumānijai un Bulgārijai, lai nodibinātu tiesiskumu, tiesu sistēmu un finanšu kontroli. Mēs nevēlamies pēc diviem gadiem atrasties tajā pašā vietā, tāpēc šis jautājums mums ir ļoti svarīgs.
<P>
Otrs jautājums ir apliecinājuma paziņojums budžetam kopumā pēc pakāpeniskās kontroles procedūras ieviešanas, kurā iesaistītas dalībvalstu revīzijas palātas. Būtu jauki, ja pēdējā Komisijai atlikušajā pusgadā mēs varētu šeit panākt lielāku progresu vai vismaz vienotos par kopīgu turpmāko ceļu. Mūsu kā budžeta kontrolieru cerības ir pavisam pieticīgas.
<P>
Trešais jautājums ir vienkāršošana. Mums vajadzētu sniegt zemāka līmeņa administratīvajām struktūrām lielāku atbalstu ES tiesību aktu ieviešanā. Ir skaidrs, ka tās ir pilnīgi pārpludinātas ar ES tiesību aktu daudzajām jomām, tāpēc arī ir tik daudz pieļauto kļūdu.
<P>
Ceturtkārt, ārvalstu palīdzība: šeit es vēlētos jo īpaši pieminēt Kosovu un jautājumu par sadarbību ar Apvienotajām Nācijām. Budžeta kontroles komiteja ir bijusi Kosovā, un es šajā sakarā vēlētos paziņot, ka Kosova ir īpašs gadījums, ja runa ir par izpildes apstiprinājuma procedūru. Pēc manām domām, mēs pārāk maz izmantojam Eiropas Savienībā pieejamās iespējas, un mums ir vērā ņemams pamats to labot.
<P>
Mans piektais jautājums ir dalībvalstu sadarbības pilnveidošana krāpniecības apkarošanā. Šeit mums ir mājas darbs, jo īpaši Padomes dāmām un kungiem. Novembrī Parlaments balsos par regulu, kas nosaka tiesisko pamatu krāpniecības apkarošanā, un mums būs jāapsver, kā mēs to virzīsim, ja vēlamies sasniegt labākus rezultātus šajā jomā. Vismaz līdz šim mēs vienmēr par to esam vienojušies.
<SPEAKER ID="040" NAME="Genowefa Grabowska" AFFILIATION="PSE">
(PL) Priekšsēdētāja kungs, daudz kas Parlamentā tika runāts par Komisijas stratēģiju. Tās galvenais mērķis ir tuvināt Eiropas Savienību tās pilsoņiem. Mēs to atkārtojam gadu no gada. Tomēr nekas nav panākts, neskatoties uz Komisāres apņēmīgajiem centieniem, kurus es, protams, novērtēju, kā arī uz darbību, par kuru es esmu pateicīga. Eiropas Savienība nav pietuvinājusies pilsoņiem. Es joprojām uzskatu, ka šā stāvokļa cēlonis jāmeklē informācijas politikā. Es esmu pētījusi jautājumu par informāciju Eiropā. Ir viens nozīmīgs piemērs Komisijas veiktajai darbībai, proti, masveida kampaņas izvēršana par Pamattiesību hartas sociālo dimensiju. Tas ir labs piemērs. Pārējais diemžēl vairāk attiecas uz informāciju par Eiropas Savienības darbu un nodomiem nekā uz tās darbību. Pilsoņi grib būt informēti par rezultātiem, nevis par to, ko Eiropas Savienība plāno vai gatavojas darīt. Vienkāršais cilvēks grib zināt, ko Eiropas Savienība ir sasniegusi un kā tas ietekmē viņu.
<P>
Visbeidzot, es vēlētos pajautāt Komisijai, kāpēc Ganley kunga kampaņai Īrijā bija labāki rezultāti nekā Īrijas valdības un Eiropas Savienības kampaņai par Lisabonas līgumu? Vai darbojās kāda maģiska vara vai Ganley kunga fondiem ir kāds sakars ar rezultātu? Varbūt Komisijai būtu jāapsver šis jautājums.
<SPEAKER ID="041" NAME="José Ignacio Salafranca Sánchez-Neyra" AFFILIATION="PPE-DE">
(ES) 2009. gadā Eiropas Savienībai būs jānostiprina ne tikai Eiropas projekta iekšējā dimensija, bet arī tās ārējā ietekme, veidojot ārpolitiku, kurai jābūt konsekventai un efektīvai, lai pārvarētu pašreizējo globālo notikumu radītos izaicinājumus.
<P>
Šajā nolūkā mums būs jānoregulē savas attiecības ar Krieviju pēc krīzes Kaukāzā. Mums kaut kādā veidā būs jāpiemēro kaimiņattiecību politika, vispirms mūsu pašu kontinentā, izstrādājot asociāciju un stabilizācijas līgumus un pēc tam īstenojot paplašināšanās politiku, kā arī ārpus mūsu kontinenta, iesaistot Vidusjūras reģiona valstu savienību.
<P>
Es uzskatu, ka ir svarīgi arī uzturēt mūsu klātbūtni konfliktos Centrālāzijā, Irākā, Irānā, Afganistānā un tagad arī Pakistānā, pastiprināt mūsu klātbūtni Tuvo Austrumu konfliktā un uzturēt mūsu attiecības ar Ķīnas un Indijas jaunajām valdībām. Mums jo īpaši jāizstrādā asociācijas nolīgums ar Āfrikas, Karību jūras baseina Klusā okeāna reģiona valstīm.
<P>
Es uzskatu, ka mums jāpievērš ļoti liela uzmanība ASV vēlēšanu rezultātiem un, pēdējais, bet ne mazāk svarīgais punkts - mums jāpiešķir prioritāte arī asociāciju nolīgumu noslēgšanai ar Vidusjūras reģiona valstu savienību, Andu Kopienu un Centrālameriku.
<P>
Visbeidzot, priekšsēdētāja kungs, priekšsēdētāja vietnieces kundze, šis ir liels uzdevumus, kuru man, šķiet, būtu daudz vieglāk veikt, ja mēs varētu izmantot instrumentus, ko mums nodrošina Lisabonas līgums.
<P>
Nobeidzot man jāsaka jums, priekšsēdētāja vietnieces kundze, ka jūs jau zināt, ka varat rēķināties ar šī Parlamenta atbalstu.
<SPEAKER ID="042" NAME="Szabolcs Fazakas" AFFILIATION="PSE">
(HU) Paldies par doto vārdu, priekšsēdētāja kungs. Pretēji gaidītajam, finanšu krīze, kas sākās Amerikā pirms gada, ne tikai nemazinājās, bet pārņēma visu pasauli atkal un atkal vēl nebijuša plašuma viļņiem, ietverot finanšu tirgus un līdz ar to Eiropas tautsaimniecības.
<P>
Centrālajai Bankai jāieplūdina milzīgas naudas summas finanšu tirgos, lai nodrošinātu to pastāvēšanu. Tomēr, lai mazinātu finanšu krīzes ekonomisko un sociālo ietekmi, Komisijai jāpanāk progress divās jomās.
<P>
Pirmkārt, cik drīz vien iespējams, jānodibina kopējā Eiropas finanšu uzraudzības iestāde, kuras uzdevumam jābūt līdzīgu spekulatīvu apdraudējumu nepieļaušanai, tādējādi arī nodrošinot, ka Eiropa pakāpeniski pārņem Amerikas sabrukušā finanšu un kapitāla tirgus lomu. Otrkārt, jāpanāk, ka Eiropas finanšu sektors koncentrējas nevis uz spekulatīviem darījumiem, bet uz reāli darbojošos ekonomiku finansēšanu, kas līdz šim nav bijis darīts. Lai to paveiktu, protams, ka Eiropas Centrālajai Bankai kā prioritātes būtu jāizvēlas ekonomikas izaugsme un darbavietu radīšana, kā arī jāturpina stingri turēt grožos inflāciju. Liels paldies.
<SPEAKER ID="043" NAME="Gunnar Hökmark" AFFILIATION="PPE-DE">
Priekšsēdētāja kungs, 2009. gads būs, maigi sakot, izšķirošais gads Lisabonas procesa mērķu sasniegšanā. Šodien es vēlētos runāt par četriem jautājumiem. Pirmais ir nepieciešamība panākt reālu progresu labāka regulējuma procesā, kur mēs visi esam vienisprātis, ka līdz 2012. gadam jāsamazina administratīvais slogs par 25 %, un es domāju, būtu labi, ja Komisijai šeit Parlamentā gadu no gada parādītu, ka tā patiesi progresē labāka regulējuma nodrošināšanā.
<P>
Otrā lieta ir pētniecība un inovācijas. Budžeta pārskatīšana tuvojas nobeigumam, un ir izšķiroši un stratēģiski svarīgi, lai mēs tagad virzītos uz priekšu un ar pienācīga finansējuma ieguldījumu izvirzītu Eiropu pētniecības un inovāciju jomas priekšplānā.
<P>
Trešā lieta ir strādājošo mobilitāte. Tas ir viens no Eiropas Savienības dinamiskākajiem aspektiem, kurā mēs esam piedzīvojuši ārkārtīgi labus sasniegumus, kas dod ieguldījumu ne tikai Eiropas ekonomikai, bet arī visas Eiropas iedzīvotājiem. Ir svarīgi, lai mēs to ne tikai neapgrūtinātu - t.i., lai mēs aizsargātu iespējas - bet arī atvieglotu, apspriežot un reformējot izglītības sistēmu, ņemot vērā Boloņas procesu, padarot mobilitāti par realitāti vēl vairāk cilvēkiem.
<P>
Visbeidzot, 2009. gads būs nozīmīgs ar to, ka sāksim rīkoties enerģētikas politikas jomā, kur pašlaik tiek izstrādāti vairāki likumdošanas jautājumi. Tiek sagatavoti tiesību akti par enerģijas tirgiem (kas vēl ir jāpabeidz), par atjaunojamiem energoresursiem, par saistību pārdali un emisijas kvotu tirdzniecības sistēmu. Tagad ir laiks arī nodrošināt, lai mēs varētu šo procesu pabeigt un īstenot dzīvē, tā iegūstot labu pamatu ne tikai 2010. gadam, bet arī nākotnei, lai kļūtu par vislabāko uz zinātnes atziņām balstīto ekonomiku pasaulē.
<SPEAKER ID="044" NAME="Jan Olbrycht" AFFILIATION="PPE-DE">
(PL) Priekšsēdētāja kungs, komisār, 2009. ir vēlēšanu gads. Tomēr tas nenozīmē, ka Parlamentam un Komisijai jākoncentrējas vienīgi uz vēlēšanu programmu. Ir tendence šajās programmās apsolīt daudz un dažādas lietas. Mēs pievēršam lielu uzmanību kopīgai darbībai, kas jāpaveic līdz 2009. gada vidum un 2009. gada otrajā pusē. Pilsoņi gaida arī skaidru un visaptverošu informāciju.
<P>
Es vēlētos pievērsties vienam no šiem aspektiem, proti, galvenajām izmaiņām, ko ierosinās Eiropas Komisija oktobrī. Šīs izmaiņas saistītas ar grozījumiem kohēzijas politikā, kurā tiks ieviestas telpiskas iezīmes, proti, teritoriālā kohēzija. Komisija ir minējusi oktobri, tomēr mēs neredzam nekādu atsauci uz šo jautājumu 2009. gada programmā. Tomēr mēs jau zinām, ka šis jautājums izraisīs lielu interesi, kā arī pretdarbību. Šajā sakarībā es vēlētos uzsvērt, ka 2009. gads ir īpaši svarīgs attiecībā uz kohēzijas politikas jautājumu, galvenokārt teritoriālo kohēziju un integrētu rīcību. Es ticu, ka drīz tiks sniegta papildu informācija.
<SPEAKER ID="045" NAME="DanutBudreikait" AFFILIATION="ALDE">
(LT) Protams, ir patīkami apspriest programmu, kurai vajadzētu būt iepriekšējos gados radīto programmu turpinājumam. Pirmajā pīlārā mēs redzam cīņu pret globālo finanšu krīzi. Tā man atgādina ugunsgrēka dzēšanu. Krīze turpinās nu jau gadu, un mēs to neesam pamanījuši, nav veikti nekādi pasākumi.
<P>
Es vēlētos pievērst jūsu uzmanību enerģētikas politikai. Pirms trim gadiem mēs pieņēmām lēmumu par kopīgu enerģētikas politiku. Kopīgas enerģētikas politikas izstrāde ir garš, sarežģīts process, kas prasa smagu darbu. Būtiski ir, lai mūsu darbība būtu konsekventa. Tajā pašā laikā neesmu manījusi, ka tiktu minēta kāda darbība attiecībā uz enerģētikas jautājumiem. Mūsu pieņemtie tiesību akti vieni paši neizveidos ne enerģētikas politiku, ne kopējo enerģētikas politiku, tie arī šo politiku neieviesīs.
<P>
Nav nekādu savienojumu, netiek meklēti alternatīvie enerģijas resursi un nekas netiek darīts attiecībā uz Arktikas problēmām, Arktikas potenciālajiem resursiem. Patiesībā nav ilgtermiņa enerģētikas perspektīvas, un rezultāts varētu būt tāds, kā bija situācijā ar finanšu krīzi. Ja kaut kas notiktu saistībā ar situāciju enerģētikas jomā, mēs būtu pārsteigti, un tikai tad mēs sāktu kaut ko darīt. Es ierosinu: varbūt turpināsim to darbu, ko esam uzsākuši.
<SPEAKER ID="046" NAME="Monica Maria Iacob-Ridzi" AFFILIATION="PPE-DE">
(RO) Es vēlētos uzsvērt divas prioritātes, kas Eiropas Komisijai būtu jāņem vērā nākamgad attiecībā uz sociālo un nodarbinātības politiku.
<P>
Pirmkārt, Eiropas Komisijai jāveicina jaunu cilvēku nodarbinātība. Nesenais Eiropas pētījums parādīja, ka aizvien mazāk un mazāk jaunu cilvēku ienāk darba tirgū, jo viņus attur tādi šķēršļi, kā bezdarbs viņu izvēlētajā studiju jomā, pieredzes trūkums un profesionālo iemaņu trūkums. Jauniem cilvēkiem noteikti jādod iespēja piekļūt vislabākajai izglītībai un jāiegūst kvalifikācija, kāda ir pieprasīta darba tirgū. Tāpēc es uzskatu, ka izglītības sistēmai jābūt saskaņotai ar darba tirgu un ka pāreja no teorijas uz praksi jāveic pakāpeniski ar dažādu profesionālo apmācības programmu vai stažēšanās palīdzību.
<P>
Otrkārt, Eiropas Savienībai jāatbalsta, jākoordinē un jāpilnveido dalībvalstu veiktie pasākumi sporta jomā, veicinot konkurētspēju un bērnu un jaunatnes uzņemšanu sporta klubos, kā arī objektīvu un pārredzamu attieksmi sacensībās. Sportam arī ir nepieciešams finansiāls atbalsts, un es esmu par jaunas budžeta pozīcijas izveidošanu, kas būtu veltīta Eiropas sporta programmām.
<SPEAKER ID="047" NAME="James Nicholson" AFFILIATION="PPE-DE">
Priekšsēdētāja kungs, es vēlētos izteikt dažus komentārus par šo tematu un priecājos par man doto iespēju. Es vēlos runāt par situāciju attiecībā uz Solidaritātes fondu. Es esmu šī fonda atbalstītājs, jo es domāju, ka tas spēj tuvināt Eiropu un Briseli tautai.
<P>
Eiropā tagad ir 27 dalībvalstis, tāpēc patiešām nav svarīgi, vai notiek plūdi manā reģionā Ziemeļīrijā vai meža ugunsgrēki Grieķijā, Spānijā vai Portugālē. Jūs redzat šausmīgus gadījumus, kad cilvēki gandrīz tiek iznīcināti. Tāpēc runa nav par lielas naudas piešķiršanu viņiem, bet gan, ka mēs dodam viņiem cerību sākt atkal visu no jauna. Es noteikti vēlētos aicināt saglabāt un atbalstīt Solidaritātes fondu un lūdzu jūs pārāk nesarežģīt lietas. Vienkāršojiet tās, dodiet katrai dalībvalstij vai reģionālajai valdībai iespēju pieteikties un doties atpakaļ uz savu teritoriju, un ziņot iedzīvotājiem, ka šis fonds ir Eiropas fonds un ka Eiropa sniedz viņiem atbalstu.
<P>
Tāpēc rīkosimies vienkāršāk, veidosim to vienkāršāku, bet nelikvidēsim šo Solidaritātes fondu.
<SPEAKER ID="048" NAME="Margot Wallström">
Komisijas priekšsēdētāja vietniece. - Priekšsēdētāja kungs, godājamie deputāti, paldies jums par šīm debatēm. Es domāju, ka tās ļoti labi atspoguļo pilnu jautājumu spektru, ko aplūko Eiropas Savienība, sākot ar sportu - budžeta pozīciju sportam - un beidzot ar to, kā mēs marķējam medikamentus, ko mēs darām Kaukāzā vai kā mēs cenšamies palīdzēt risināt situāciju Tuvajos Austrumos. Mēs visas šīs lietas veicam vienlaicīgi. Tās parāda arī mūsu galveno uzdevumu no komunikācijas viedokļa.
<P>
Mēs šeit šodien dzirdējām arī dažus ļoti sīki izstrādātus priekšlikumus. Es gribu jūs pārliecināt, ka Komisijas uzdevums ir pārliecināties, ka mēs varam visas šīs intereses saskaņot, jo nevar uzskatīt, ka Komisija pārstāv tikai kāda viena intereses vai tikai vienu dalībnieku vai tikai vienu jautājumu. Mums jāaptver pilns politisko uzdevumu spektrs. Dažreiz mēs varam izvēlēties jautājumus, citreiz jautājumi jau ir atlasīti. Kaut arī daži cilvēki saka, ka viņi ir brīdinājuši par finanšu krīzi, tomēr neviens skaidri nezināja, kad tā pienāks vai kādas būs šīs finanšu krīzes sekas pilnībā. Tāpēc mums jārunā arī par to. Mums jāspēj atbildēt.
<P>
Mēs to, protams, darām, ievērojot Līgumu, un tas arī dažreiz ierobežo mūsu iespējas vai spējas rīkoties. Mēs nevaram pēkšņi apgūt jaunas prasmes vai iedziļināties jomās, kurās dažreiz tieši dalībvalstīm jau ir šīs prasmes. Dažkārt mēs nespējam sniegt pilnvērtīgus priekšlikumus, ja vien mēs nestrādājam kopā ar citām iestādēm. Tas kopā veido apstākļus visam, ko mēs darām.
<P>
Kad mēs pēdējo reizi tikāmies nelielā seminārā - un to es gribu arī pavēstīt Parlamentam - mēs vispirms vienojāmies, ka nenovirzīsimies no galvenās domas. Mēs nemainīsim mūsu galvenos mērķus attiecībā uz labklājību, solidaritāti un drošību. Tie joprojām būs vadošie mērķi, lai ko mēs darītu, un labklājība nozīmē aizstāvēt izaugsmi un darbavietas Eiropā. Nevienam nevajadzētu apšaubīt mūsu apņēmību turpināt cīņu par izaugsmi un darbavietām Eiropā. To vēl jo vairāk nostiprināja nesenie notikumi un finanšu krīze. Vēl svarīgāk ir, lai mums būtu ļoti spēcīga politika un mēs rūpētos par to, ko mēs darām pašlaik. Es domāju, ka visi zina, ka tā ir, ir bijusi jau no paša sākuma viena no mūsu galvenajām prioritātēm un joprojām būs viena no mūsu vissvarīgākajām prioritātēm.
<P>
Kas attiecas uz solidaritātes tematu, runa ir par enerģētiku un klimata pārmaiņām, kā arī par to, kā mēs izmantojam Solidaritātes fondu, jo aizsardzība šodien nozīmē arī aizsardzību pret dabas katastrofām vai draudiem, kādu nebija, teiksim, pirms 10 vai 20 gadiem. Tagad mums ir nepieciešama pienācīga sadarbība un aizsardzība arī pret šīm parādībām.
<P>
Man nepatīk šī liktenīgā un drūmā atmosfēra, kas valda ap enerģētiku un klimata pārmaiņām. Ziniet ko, es domāju, ka mums Eiropā ir milzīgas iespējas. Es domāju, ka mums ir pieredze un zināšanas, mums ir tehnoloģijas, mums ir resursi, mums ir cilvēki, mums ir nākotnes cerības, un, pat ja par visu to jāmaksā, es domāju, mēs to varam samaksāt, un tas viss patiesi dos kaut ko ļoti pozitīvu Eiropai. Tas dos labāku dzīves kvalitāti, un es domāju, ka piedāvās jaunas iespējas arī darbavietu radīšanai Eiropā.
<P>
Es domāju, ka mums jāpaskatās uz šīm problēmās no citas puses, ne tikai jāuzlūko tās kā izmaksas, nasta, pūles, bet patiesībā kā nākotnes daļa, kas sniegs risinājumu nākotnei. Eiropa var uzņemties vadību, radīt inovācijas, darbavietas, radošumu Eiropā. Tā mēs iegūsim labāku dzīves kvalitāti, jo īpaši, ja vispirms iztēlosimies, kāda būs nākotne un pēc tam arī, kāda būs visa pasaule.
<P>
Mēs turpināsim arī sniegt rezultātus. Šai Komisijai vissvarīgākais ir konkrēti rezultāti. Mēs nebūsim Komisija, kas pilda uzrauga lomu. Mēs turpināsim iesniegt priekšlikumus šim Parlamentam un Padomei līdz beigām.
<P>
Es pateicos par visiem jūsu konkrētajiem priekšlikumiem, un es gribētu atbildēt uz dažiem, jo es domāju, ka, piemēram, jautājumā par patērētāju aizsardzību viss ir ļoti svarīgs, un mums ir ļoti mērķtiecīgs projekts. Mēs iesniegsim priekšlikumu pilnībā pārskatīt esošos tiesību aktus par patērētāju aizsardzību, vienkāršojot tos un padarot tos visiem pieejamākus. Mēs ceram, ka Parlaments spēs izskatīt šo svarīgo priekšlikumu pirms vēlēšanām. Mēs līdz gada beigām iesniegsim arī priekšlikumu par Eiropas Pielāgošanās fonda globalizācijai - vēl viena svarīga fonda - rīcības iespēju paplašināšanu. Mēs gribam spēt to izmantot arī saistībā ar globalizāciju, lai pārvarētu globalizācijas radītās sekas.
<P>
Tā kā Jan Andersson minēja arī sociālo jautājumu kopumā - un atkal tas ir Komisijas pienākums pārliecināties, lai tiktu saskaņoti visi jautājumi, kuros sociālajiem jautājumiem ir svarīga nozīme -, forums, ko Komisija organizēs novembrī var, es ceru, apskatīt arī jautājumus par darba ņēmēju norīkošanas darbā direktīvas darbību un palīdzēt mums pieņemt lēmumu par turpmāko rīcību. Mēs neizvairīsimies arī no šo jautājumu izskatīšanas. Mēs līdz šim esam pārliecinājušies, cik tie ir svarīgi un kā tie ietekmēja Īrijas referendumu.
<P>
Attiecībā uz šo tematu, Grabowska kundze, jūs taču arī zināt sakāmvārdu "Meliem īsas kājas”. Es skaidri nezinu, vai tas ir angļu teiciens, bet nozīmi jūs saprotat. Es domāju, ka daļēji tā ir. Ja jūs esat labi nodrošinājies, izmantojiet un mobilizējiet arī bailes, bieži vien tas ir efektīvāk nekā varbūt izskaidrot Līguma tekstu, kas ne vienmēr ir tik skaidrs vai palīdz vienkāršot lietas. Tajā pašā laikā šajās debatēs jūs tomēr izmantojāt dažus ļoti labus piemērus, kāpēc mums ir vajadzīgs jauns līgums, kāpēc tas palīdzēs mums rīkoties un runāt pasaulē vienā balsī un arī būt efektīvākiem lēmumu pieņemšanā, un kāpēc tas palīdzētu pilsoņiem.
<P>
Mēs turpināsim iesniegt, piemēram, tādus priekšlikumus, kā vakar par Telekomunikāciju paketi, kas nodrošinās zemākas cenas visiem tiem, kuri lieto mobilos telefonus, un mēs pārliecināsimies, ka viesabonēšanas maksa krītas.
<P>
Visbeidzot, runājot arī par budžeta pārskatīšanu, es vēlētos sacīt, ka šis apspriežu process par sākotnējo tā saukto diskusiju dokumentu, sākot no novembra beigām, var palīdzēt mums ierosināt jaunu veidu, kā veidot budžetu. Es domāju, ka tā būs iespēja izskatīt jautājumu, kas ir Eiropa un kā tai jādarbojas turpmākajos gados. Tie ir tikai daži komentāri par jūsu izvirzītajiem daudz dziļākajiem jautājumiem.
<P>
Par visu to es ziņošu Komisijai, un tā iepazīsies ar mūsu diskusijām par darba programmu. Es ļoti atzinīgi vērtēju plašo jautājumu loku, kas šeit tika apspriesti, un mēs pēc dažām nedēļām nāksim klajā ar jauniem priekšlikumiem un informēsim par tiem visu kolēģiju. Es gribu arī uzsvērt, cik svarīgi ir, ka mums ir pamatnolīgums, ko mēs arī ievērojam un kam mēs sekojam, un ka mēs varam vienoties par to, kā iestādēm būtu jāstrādā produktīvi, efektīvi, demokrātiski un kopā.
<SPEAKER ID="049" NAME="Priekšsēdētājs">
Es esmu saņēmis sešus rezolūcijas priekšlikumus saskaņā ar Reglamenta 103. panta 2. daļu.
<P>
Debates tiek slēgtas.
<P>
Balsošana notiks trešdien.
<P>
Rakstiski paziņojumi (Reglamenta 142. pants)
<SPEAKER ID="050" NAME="Tunne Kelam  " AFFILIATION="PPE-DE">
rakstiski. - 2009. gads ir ārkārtīgi svarīgs gads, jo tajā notiks Eiropas vēlēšanas, Komisijas atjaunošana un, cerams, Lisabonas līguma ratifikācija.
<P>
Galvenā prioritāte politikā 2009. gada pirmajā pusē joprojām būs Lisabonas līguma ratifikācija. Vitāli būtiska ir vienotība un labāk funkcionējoši mehānismi, lai ES arī turpmāk varētu būt spēcīgs dalībnieks pasaules mērogā.
<P>
Vēl vairāk nekā agrāk mums ir nepieciešama labāka saskaņotība enerģētikas politikā, lai enerģētikas jomā nākotnē iegūtu neatkarību. Solidaritātei starp dalībvalstīm un alternatīvu enerģijas avotu meklējumiem būtu jākļūst par ES prioritātēm.
<P>
Lisabonas līguma noteikto mērķu īstenošanai ir jāgūst jauns atbalsts. Galvenie aspekti, kas ir jāpatur prātā, ir jauninājumi, uzņēmējdarbība un uz zinātnes atziņām balstītas ekonomikas veicināšana. Ir jāpabeidz iekšējā tirgus izveide. MVU ir jānodrošina efektīvāki instrumenti, tādējādi atbalstot tos kā galvenos darbvietu radītājus.
<P>
Ir jāizveido jauna pieeja, kā tuvināt ES tās pilsoņiem. Šai pieejai ir jābūt divvirzienu. Mēs politiķi esam ne tikai līderi, bet vispirms kalpotāji un aktīvi mūsu pilsoņu uzklausītāji.
<SPEAKER ID="051" NAME="Magda Kósáné Kovács  " AFFILIATION="PSE">
rakstiski. - (HU) No uzdevumiem, kas tika noteikti 2004. gadā, Komisijai neizdevās īstenot pašu būtiskāko, proti, apturēt vai ievērojami samazināt vienaldzību un pārliecības trūkumu par Eiropas ideju.
<P>
Arī nākamā gada programmā nav atspoguļota izpratne par to, ka mūsdienu Eiropa atšķiras no tās Eiropas, kas bija pagātnē. 27 ES dalībvalstīm ir ievērojami lielāks potenciāls nekā 15 ES dalībvalstīm, un tās ieņem daudz nozīmīgāku vietu pasaules ekonomikā. Tajā pat laikā 27 ES dalībvalstu ekonomiskās un sociālās problēmas ir atšķirīgas, tāpat arī iekšējais sasprindzinājums un bailes ir atšķirīgas un stiprākas nekā agrāk.
<P>
Darba ņēmēju brīva pārvietošanās un pakalpojumu brīva aprite ir izraisījušas nopietnus konfliktus. To skaidri pierādīja Francijas balsojums pret Konstitūcijas projektu, un balsojuma rezultāti Īrijā vēl vairāk sarežģī Lisabonas līguma likteni, daļēji spriedzes dēļ, kas pastāv darba ņēmēju īpašu uzdevumu veikšanai vidū.
<P>
2009. gada darba plānā nav arī norādīti Komisijas plāni to dalībvalstu uzraudzībai, kuras darba ņēmēju brīvas pārvietošanās interesēs pēc piecu gadu ierobežojumiem arī turpmāk vēlas izmantot ierobežojumus.
<P>
Saistībā ar minēto man diemžēl ir jāsaka, ka Eiropā aizvien vairāk jūtamā biedējoša rasisma un ksenofobijas klātbūtne nerosina Komisiju rīkoties.
<P>
No šīm problēmām nav iespējams izvairīties, tās atgriezīsies kā bumerangs. Jautājums ir tikai par to, vai mēs tās risināsim, kamēr vēl iespējams novērst spriedzi, vai tikai tad, kad naidpilni neofašistiski grupējumi sāks plosīties Eiropas pilsētās. Es ceru, ka izvēlēsimies pirmo variantu.
<SPEAKER ID="052" NAME="Marian-Jean Marinescu  " AFFILIATION="PPE-DE">
rakstiski. - (RO) Eiropas Savienība ir saskārusies ar ievērojamām grūtībām starptautiskā konteksta negaidītā trausluma dēļ.
<P>
Finanšu tirgu nestabilitāte, svārstīgās degvielas cenas, terorisms, aukstā kara priekšnojauta, vitālā nepieciešamība pēc energoapgādes drošības, klimata pārmaiņu negatīvā ietekme ir apdraudējumi, ko Eiropas Savienība spēj atrisināt tikai ar vienotību un vienprātību.
<P>
Gruzijas krīzes un ASV finanšu krīzes, kā arī terorisma saasināšanās sekām būtu jāiezīmē skaidri rīcības virzieni Komisijas likumdošanas un darba grafikā.
<P>
Lisabonas līguma dēļ 2009. gads ir īpaši nozīmīgs gads institucionālās stabilitātes īstenošanai, jo nākamajā periodā līguma ratifikācijai vajadzētu būt prioritātei. Programmai vajadzētu ietvert aspektus, no kuriem ir atkarīga turpmākā Eiropas Savienības attīstība: kopējā enerģētikas politika, kopējā ārpolitika un drošības politika, kaimiņattiecību politikas reformēšana un saistību nostiprināšana ar Rietumbalkānu valstīm, Moldovu un Ukrainu, kurām ir nepieciešama Eiropas Savienība un kuras savukārt ir nepieciešamas Eiropas Savienībai.
<P>
2009. gadā notiks arī Eiropas Parlamenta vēlēšanas, un Eirobarometra pētījums neizskatās daudzsološs. Komisijas likumdošanas un darba grafikam būtu jāatspoguļo Eiropas iestāžu galvenais mērķis apmierināt Eiropas pilsoņu vajadzības un nodrošināt viņu labklājību.
