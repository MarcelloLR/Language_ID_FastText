<CHAPTER ID="017">
Nobela Miera prēmijas laureāta Liu Xiaobo atbrīvošanai veicamie pasākumi (debates)
<SPEAKER ID="574" NAME="Priekšsēdētāja">
Nākamais darba kārtības jautājums ir paziņojumi par Nobela Miera prēmijas laureāta Liu Xiaobo atbrīvošanai veicamajiem pasākumiem.
<SPEAKER ID="575" NAME="Olivier Chastel">
Padomes pašreizējais priekšsēdētājs Catherine Ashton (Komisijas priekšsēdētāja vietnieces un ES Augstās pārstāves ārlietu un drošības politikas jautājumos) vārdā.- (FR) Priekšsēdētājas kundze, godājamie deputāti! Ja es esmu pareizi sapratis, šoreiz - mūsu Augstās pārstāves lēdijas Ashton vārdā - man ir tas gods uzstāties jūsu priekšā.
<P>
Ar savas delegācijas Pekinā un ES divpusējās vēstniecības starpniecību Eiropas Savienība turpina ikdienā uzraudzīt situāciju attiecībā uz Nobela Miera prēmijas laureātu Liu Xiaobo kungu, viņa sievu Liu Xia, kā arī viņu draugiem un advokātiem. Mūsu uzmanība pastāvīgi ir pievērsta viņu stāvoklim. Mājas arests, kurā Liu Xia kundze un daudzi Ķīnas cilvēktiesību aktīvisti atrodas kopš 8. oktobra, mūs vienlīdz lielā mērā gan satrauc, gan sarūgtina, un mēs to nosodām.
<P>
Kā jūs zināt, Eiropas Savienība negaidīja, kad Liu Xiaobo kungs saņems šo prestižo apbalvojumu, lai atgādinātu Ķīnas valdībai tās starptautiskās saistības attiecībā uz vārda brīvības ievērošanu. Šajā konkrētajā gadījumā Eiropas Savienība vienmēr ir uzskatījusi, ka Harta Nr. 08 ir miermīlīgs manifests, kurā tiek aicināts vairāk ievērot cilvēktiesības Ķīnā. Vēl jo vairāk, Eiropas Savienība kopš 2008. gada decembra ir publicējusi četras publiskas deklarācijas, prasot Liu Xiaobo atbrīvošanu.
<P>
Mums nevarēja būt cita nostāja, kad Nobela prēmijas komiteja 8. oktobrī - man jānorāda, ka pilnīgi neatkarīgi, - paziņoja savu lēmumu. Mēs apsveicām Liu Xiaobo ar Eiropas Savienības Augstās pārstāves ārlietu jautājumos lēdijas Ashton un Eiropas Komisijas priekšsēdētāja José Manuel Barroso starpniecību, un mēs esam uzsvēruši, cik svarīga mums ir viņa atbrīvošana. Mēs nožēlojam, ka Ķīnas iestādes nav uzklausījušas aizvien plašāk paustos starptautiskās kopienas aicinājumus.
<P>
Nožēlojami, ka Eiropas Savienībai vēlreiz un ar bažām bija jāuzzina par Liu Xiaobo sievas Liu Xia iebiedēšanu un mājas arestu, kam viņa ir pakļauta pēdējās sešas nedēļas. Tikpat aktīvi mēs paužam nožēlu par draudiem, uzraudzību un aizliegumu izbraukt no valsts, kā arī arestiem, kam pakļauti daudzi Liu Xiaobo tuvinieki un draugi, kopš viņam tika piešķirta Nobela prēmija.
<P>
Priekšsēdētājas kundze! Eiropas Savienība konsekventi un apņēmīgi turpinās centienus Liu Xiaobo atbrīvošanai, ko tā ir īstenojusi gandrīz divus gadus, lai viņš varētu pilnībā izmantot savas tiesības un piedalīties, kā viņš to gribētu, publiskajās debates, kuras viņš sāka Ķīnā ar Hartu Nr. 08. Mēs joprojām ceram, ka viņš 10. decembrī varēs personīgi saņemt Nobela Miera prēmiju. Mēs aicinām Ķīnu likvidēt pārvietošanās brīvības un vārda brīvības ierobežojumus, kas tiek piemēroti viņa sievai Liu Xia un daudziem viņa draugiem.
<SPEAKER ID="576" NAME="Dacian Cioloş" LANGUAGE="FR">
Priekšsēdētājas kundze, ministra kungs, godājamie deputāti! Komisija pilnīgi atbalsta Beļģijas prezidentūras paziņojumu. Eiropas Savienība vairākkārt ir norādījusi, ka tā Hartu Nr. 08 uzskata par likumīgu pamatu vārda brīvības īstenošanai, un, kā tikko minēja prezidentūras pārstāvis, Eiropas Savienība atkārtoti ir paudusi nopietnas bažas par Liu Xiaobo arestu, notiesāšanu un ieslodzīšanu.
<P>
Gan priekšsēdētājs Barroso kungs, gan Komisijas priekšsēdētāja vietniece un ES Augstā pārstāve Cathy Ashton atzinīgi novērtēja to, ka 8. oktobrī Liu Xiaobo tika piešķirta Nobela Miera prēmija. Taču Komisija izsaka nožēlu, ka Ķīnas iestādes ir reaģējušas, piemērojot viņa sievai Liu Xia mājas arestu un ierobežojot pārvietošanās brīvību daudziem viņa draugiem.
<P>
Komisija atkārtoti aicina Ķīnu nekavējoties atbrīvot Liu Xiaobo no ieslodzījuma un atcelt viņa sievas mājas arestu, kā arī atcelt visus ierobežojumus saistībā ar viņa draugu pārvietošanās brīvību. Kā savā paziņojumā minējusi Komisijas priekšsēdētāja vietniece un ES Augstā pārstāve Cathy Ashton, Komisija cer, ka Liu Xiaobo Oslo varēs personīgi saņemt 2010. gada Nobela Miera prēmiju.
<SPEAKER ID="577" NAME="Cristian Dan Preda" LANGUAGE="RO">
Priekšsēdētājas kundze! Pirms desmit mēnešiem šajā Parlamentā es teicu, ka 11 gadu cietumsods, ko Ķīnas valdība piespriedusi Liu Xiaobo tikai par savu uzskatu paušanu, ir simptomātiska Ķīnas iestādēm, pastiprinot kampaņu pret cilvēktiesību aktīvistiem.
<P>
Šobrīd es uzskatu, ka Nobela prēmijas piešķiršana Liu Xiaobo ir atbilstīga rīcība, lai uzsvērtu - kaut arī Ķīna ir panākusi ievērojamu progresu ekonomikā un dažkārt sociālajos jautājumos, reālā progresa izpausme ir cilvēktiesību ievērošana. Šo valsti var apbrīnot par tās ekonomiskajiem sasniegumiem. Taču tā neiemantos citu valstu cieņu, ja ierobežos brīvību, nevis to aizsargās.
<P>
Es patiešām uzskatu, ka Ķīnas valdības darbības, mēģinot iebiedēt valstis, kas uzaicinātas piedalīties ceremonijā, ir ārkārtīgi satraucošas. Ne mazāk satraucoši ir tas, ka dažas valstis ir padevušās šai šantāžai.
<P>
Šī ir nepieļaujama situāciju, jo valsts savās starptautiskajās attiecībās ir iestājusies pret vienu no saviem iedzīvotājiem. Patiesībā Ķīna, kā es jau teicu, iegūtu citu valstu cieņu, ja tā tagad ļautu Liu Xiaobo doties uz Oslo saņemt balvu, nevis izteiktu šos draudus citām valstīm.
<P>
Taču pašlaik šķiet, ka Ķīnas iestāžu kurss ir vēl daudz stingrāks nekā padomju kurss, jo Oslo nevar ierasties pat Liu Xiaobo ģimenes locekļi vai viņa advokāts. Tāpēc es atzinīgi vērtēju Lech Wałęsa ierosināto iniciatīvu simboliski pārstāvēt Ķīnas disidentu Oslo. Tomēr es ceru, ka Ķīnas iestādes pēdējā brīdī izlems atbrīvot Liu Xiaobo.
<SPEAKER ID="578" NAME="Richard Howitt">
S&D grupas vārdā. - Priekšsēdētājas kundze! Šovakar mēs, Sociālistu un demokrātu grupa, pilnīgi atbalstām šo Eiropas Parlamenta prasību, lai Liu Xiaobo varētu doties uz Oslo un lai šis nebūtu pirmais gadījums Nobela Miera prēmijas simts gadu pastāvēšanas vēsturē, kad balvas laureāts vai laureāta pārstāvis nevar piedalīties tās saņemšanā. Liu Xiaobo ir arestēts par piedalīšanos demonstrācijās, viņam ir aizliegts pasniegt, viņš ir nosūtīts uz pāraudzināšanu un tagad ieslodzīts cietumā par mēģinājumiem īstenot vārda brīvību - Ķīna viņu sauc par noziedznieku, turpretim pārējā pasaule viņam piešķir miera prēmiju.
<P>
Es Parlamenta vārdā personīgi devos uz Ķīnu un redzēju, ka tur ir cilvēki, kas gatavi sākt ar mums dialogu par darba tiesību un korporatīvās sociālās atbildības jautājumiem. Neraugoties uz to, fakts paliek fakts - kad Parlamenta Cilvēktiesību apakškomiteja centās iegūt Ķīnas vīzu, nekāda atbilde vispār netika sniegta; un, kad ES uzstāja uz tikšanos ar Ķīnu mūsu cilvēktiesību dialoga kontekstā, Ķīna apzināti piedāvāja datumu starp šā gada Ziemassvētkiem un Jauno gadu. Tagad, šķiet, ir gandrīz skaidrs, ka šīs prezidentūras laikā tikšanās nebūs.
<P>
Tas nav nopietni. Visiem, kas šovakar vēlas paust solidaritāti ar Liu, viņa sievu Liu Xia un visiem tiem, kas Ķīnā kļuvuši par cietumniekiem savas pārliecības dēļ, ir jāatzīst, ka pārējai pasaulei pārāk bieži tirdzniecības intereses ar Ķīnu ir svarīgākas nekā mūsu savstarpējās saistības cilvēktiesību jomā. Piemērs tam ir Apvienotās Karalistes premjerministrs David Cameron, kurš šomēnes nosūtīja uz Pekinu tirdzniecības delegāciju 48 cilvēku sastāvā, taču neiekļāva tajā nevienu, kuram būtu interese par nabadzības samazināšanu, vides degradāciju vai darba tiesībām, vai kuram būtu pieredze šajos jautājumos.
<P>
Patiesība ir tāda, ka pieci sociāli apzinīgi cilvēki - apbalvošanas komiteja Norvēģijā - neapšaubāmi ir izdarījuši vairāk nekā Eiropas Savienība, ASV vai pārējā starptautiskā sabiedrība, lai izdarītu spiedienu uz Ķīnas valdību saistībā ar reformām. Neaizmirsīsim, ka gan Andrei Sakharov, gan Lech Wałęsa, gan Nelson Mandela bija Nobela prēmijas laureāti, kas reiz dzīvoja represīvās valstīs, kuras galu galā tika pārveidotas, un izteiksim šovakar cerību, ka Liu Xiaobo varētu pievienoties šim sarakstam, pārstāvot nevis vienkārši mūsdienu Ķīnu, bet tādu Ķīnu, kurā kādu dienu tiks pilnībā ievērotas cilvēktiesības.
<SPEAKER ID="579" NAME="Edward McMillan-Scott">
ALDE grupas vārdā. - Priekšsēdētājas kundze! Šīs debates savā ziņā katalizē daudzu šeit klātesošo un citu deputātu vairāku gadu ilgus centienus mēģināt pievērst uzmanību reālajai Ķīnai. Vienotības izjūta, ko Padome un Komisija, un diplomātiskie pārstāvji Oslo izrādīja attiecībā uz ceremoniju, kas varētu notikt 10. decembrī, vieš cerības. Protams, mēs ceram, ka Li Xiaobo piedalīsies, taču tas ir maz ticams.
<P>
Tas, ko mēs esam piedzīvojuši dažās pēdējās nedēļās, no diplomātijas viedokļa ir Pekinas organizēta autoavārija. Šī ir viena no katastrofālākajām, neveiklākajām epizodēm diplomātijas vēsturē. Bet pašos tās pamatos ir sadursme starp brīvo pasauli un to pasaules daļu, kurā vēl aizvien valda diktatūra.
<P>
Manas pēdējās vizītes Pekinā laikā visi cilvēki, ar kuriem man bija saskare, pēc tam tika arestēti, ieslodzīti un dažos gadījumos spīdzināti. Ieslodzīto skaits Ķīnā sasniedz septiņus līdz astoņus miljonus; katru gadu tiek izpildīti vismaz 5000 nāvessodu. Es esmu redzējis sarakstu ar vairāk nekā 3400 cilvēku vārdiem, kuri pēdējos 10 gados šajā režīmā ir miruši spīdzināšanas laikā savas reliģiskās pārliecības dēļ.
<P>
Kopumā tā ir terora valsts. Mēs gribam apsveikt Nobela Miera prēmijas komiteju par tās drosmi piešķirt šo balvu. Es ceru, ka 10 decembrī Oslo, ja ceremonija notiks, mūsu klātbūtne Eiropas Savienības vārdā būs ļoti spēcīga, aizstāvot ES ārpolitikas prioritātes cilvēktiesību un demokrātijas jomā. Pasaules blīvāk apdzīvotā valsts ir pelnījusi to pašu, ko mēs baudām Eiropā.
<SPEAKER ID="580" NAME="Reinhard Bütikofer" LANGUAGE="DE">
Priekšsēdētājas kundze! Liu Xiaobo ir piešķirta Nobela Miera prēmija, un mēs par to esam ļoti gandarīti, jo tas apliecina cilvēktiesību universālumu, kas ir mūsu politiskās pašapziņas pamatā. Mēs arī priecājāmies, redzot, ka mūsu priekam pievienojas daudzas valstis visā pasaulē un arī daudzi Ķīnas iedzīvotāji.
<P>
Ķīnas valdība ir asi reaģējusi uz Nobela Miera prēmijas piešķiršanu. Tā ir reaģējusi pārmērīgi asi gan savā valstī, gan ārpus tās. Es uzskatu, ka tas ir nožēlojami. Manuprāt, nav laba ideja atzīt šo negatīvo reakciju, ja es drīkstu tā izteikties, kariķējot Ķīnas pašreizējo stāvokli. Ar visu pienācīgo cieņu man ir skaidri jāpasaka - lai gan es piekrītu iepriekšējam runātājam par atbalstu aicinājumam atbrīvot Liu Xiaobo - es domāju, ka ir ne tikai nepareizi, bet arī kaitīgi raksturot šodienas Ķīnu kā teroristu valsti. Manuprāt, tā nav taisnība, nedz arī tas palīdz uzturēt pozitīvas attiecības ar Ķīnu, kas mums ir svarīgi.
<P>
Ķīnai būs jāpieņem, ka mēs atbalstām vispārējās cilvēktiesības, jo mēs turpināsim to darīt. Taču mēs nedrīkstam to jaukt ar konfrontācijas stratēģiju. No tā labumu negūs neviens, un vismazāk cilvēktiesību atbalstītāji Ķīnā.
<P>
Es jau teicu un, rezumējot, vēlreiz atkārtošu, ka Ķīna ir pārāk asi reaģējusi uz Nobela Miera prēmijas piešķiršanu. Tā cenšas izdarīt diplomātisku spiedienu uz citām valstīm, lai tās nepiedalītos ceremonijā Oslo. Tas ir vienkārši nepieņemami. Parlaments to nepieņems, un tāpēc es priecājos, ka priekšsēdētājs jau ir panācis vienošanos, ka Eiropas Parlaments tiks pārstāvēts Oslo.
<SPEAKER ID="581" NAME="Marek Henryk Migalski" LANGUAGE="PL">
Priekšsēdētājas kundze! Es nāku no valsts, kuru vēl tikai pirms 20 gadiem vadīja komunistu diktatūra. Man diemžēl bija jādzīvo šajā sistēmā, un es zinu, kāda ir situācija šādā valstī. Patiešām, es atceros, cik svarīga mums tolaik bija, kā mēs to saucām, "brīvās pasaules” balss. Ar to es domāju informāciju, kas nāca no šejienes - no Rietumeiropas un Amerikas Savienotajām Valstīm. Es atceros, kā tajā laikā tas radīja sajūtu, ka tam, ko mēs darījām savā valstī - cīņai par brīvību un demokrātiju -, ir nozīme.
<P>
Es domāju, ka šodien mums ir pienākums palīdzēt tādiem cilvēkiem kā Liu Xiaobo. Turklāt viņš apzināti atsaucas uz demokrātijas pieredzi un tiem, kas cīnījušies par demokrātiju Centrāleiropā. Nosaukums Harta Nr. 08, galu galā, ir apzināta atsauce uz Hartu Nr. 77. Manuprāt, mums visiem šeit var būt atšķirīgi ekonomiskie vai politiskie uzskati, taču attiecībā uz cilvēktiesību jautājumiem mums jābūt pilnīgi vienotiem. Es ceru, ka mēs šajā Parlamentā tādi būsim.
<SPEAKER ID="582" NAME="Rui Tavares" LANGUAGE="PT">
Priekšsēdētājas kundze! Pēc Aung San Suu Kyi atbrīvošanas Liu Xiaobo ir vienīgais Nobela prēmijas laureāts, kurš ieslodzīts cietumā. Ņemot vērā Padomes runas, ko mēs jau esam dzirdējuši, un runas šeit, Parlamentā, mēs visi ceram, ka viņš varēs saņemt šo Nobela prēmiju, būdams brīvs, vai ka viņš tiks atbrīvots iespējami drīzāk. Tā būtu cieņa pret tādu cilvēku kā viņš: uzticīgs miermīlīgai Ķīnas pārveidei, literatūras kritiķis, skolotājs un autors, kurš vienmēr ir centies panākt vārda brīvību un demokrātiju Ķīnā, veicinot ideju un vārdu pasauli. Dokuments Harta Nr. 08, kura dēļ Liu Xiaobo tika ieslodzīts cietumā, ir, kā Chastel kungs jau atgādināja, konstruktīvs un miermīlīgs dokuments, kas izraisīja Liu Xiaobo arestu.
<P>
Mēs zinām, kas mums tagad ir jādara: jāstrādā, lai panāktu Liu Xiaobo un visu Ķīnas politiski ieslodzīto atbrīvošanu. Mums arī jāstrādā, lai atbrīvotu Liu Xiaobo sievu Liu Xia, kas atrodas mājas arestā, un atceltu viņu ģimenei, draugiem un advokātiem piemērotos ierobežojumus. Lai to izdarītu, Ķīnai būs pašai sev jāuzdod jautājums, kāpēc, piemēram, tā reaģēja uz neseno Aung San Suu Kyi atbrīvošanu, nosaucot viņu par svarīgu politisku figūru, kaut arī tā neatzīst, ka daudzi cilvēki visā pasaulē uzskata, ka arī Liu Xiaobo ir svarīga politiska figūra. Taču galvenokārt Ķīnai ir jāsaprot, cik bēdīgu un briesmīgu iespaidu tā ir radījusi ar savu aso pasaules mēroga diplomātisko ofensīvu, lai kavētu pasaules augstākā līmeņa diplomātisko pārstāvju piedalīšanos Nobela prēmijas ceremonijā Oslo. Ķīnas vadītāji acīmredzami grib dzīvot fantāziju pasaulē, un mēs saprotam, kāpēc viņi grib dzīvot fantāziju pasaulē, kurā nav opozīcijas. Taču viņi nevar gribēt piespiest mūs dzīvot saskaņā ar šīs fantāziju pasaules noteikumiem. Manuprāt, tā pašos pamatos ir mūsu galvenā problēma. Mums ir viegli šajā sēžu zālē paust savu sašutumu par Ķīnas iestādēm un iesniegt tām visas savas pretenzijas, taču es domāju, ka vispirms mums būtu jāparaugās uz Eiropas iestādēm un jāsāk pašiem ar savām valdībām. Kad manā valstī, Portugālē, nesen vizītē ieradās augsta līmeņa Ķīnas amatpersonas, valdība novirzīja "Amnesty International” demonstrāciju vairākus simtus metru attālumā no vizītes apmeklējuma vietas; tas pats notika Francijā, kur demonstrācija tika pārvietota uz Eifeļa torni. Turklāt, kā mēs jau pieredzējām, David Cameron, būdams ļoti ieinteresēts sadarbībā ar Ķīnu, nesen devās uz šo valsti, taču viņš aizmira sniegt kaut vienu ietekmīgu atsauci uz cilvēktiesībām.
<P>
Mēs zinām, ka šeit, Eiropā, pastāv dubultie standarti. Mēs izsakām dažus stingrus vārdus par Liu Xiaobo, bet mūsu valdības interesē bizness. Tāpēc mums jāsāk ar kārtības ieviešanu savā mājoklī.
<SPEAKER ID="583" NAME="Gerard Batten">
EFD grupas vārdā. - Priekšsēdētājas kundze! Mums ir grūti iztēloties to milzīgo fizisko un morālo drosmi, kas bija vajadzīga Liu kungam, lai stātos pretim Ķīnas Komunistiskās partijas nežēlīgajai tirānijai. Tiem no mums, kuriem ir lielākā daļa vārda brīvību un pulcēšanās brīvību, un demokrātiskas politikas pamatbrīvību, ir pienākums runāt Liu kunga un viņam līdzīgo cilvēku vārdā. Liu kungs Ķīnai negrib neko vairāk kā šīs pamatbrīvības un pilsoņu tiesības, ko mēs uzskatām par pašsaprotamām.
<P>
Tās vērtības, kuras viņš atbalsta, ir lielākā cerība uz brīvību, mieru un demokrātiju Ķīnā un pasaulē, un ir atbilstīgi, ka viņam piešķirta Nobela Miera prēmija, atzīstot viņa centienus un viņa upurus. Viņš negrib neko vairāk kā demokrātiskas reformas un komunistu vienpartijas varas izbeigšanu Ķīnā. Nevienam nevajadzētu būt pārsteigtam, ka Ķīnas Komunistiskā partija neļauj viņam vai viņa ģimenes pārstāvim saņemt šo balvu.
<P>
Ķīnas Komunistiskā partija ir asinskāru bandītu partija, kurai nav cita mērķa, kā vien turpināt savu eksistenci. Ķīna ir liela un ietekmīga valsts, un mūsu valdībām neizbēgami ir jāuztur politiskās, diplomātiskās un tirdzniecības attiecības ar šo valsti. Ķīnas Komunistiskā partija brīdina ārvalstu valdības nepiedalīties ceremonijā. Mūsu valdībām ir jānosūta pārstāvji un jāizrāda savs un mūsu atbalsts Liu kungam un Ķīnas demokrātijas kustībai kopumā. Es pārstāvu daudzus Ķīnas trimdiniekus Londonā, un es priecājos sniegt iespējamo nelielo atbalstu, runājot Liu kunga vārdā un aizstāvot viņu demokrātiskos centienus.
<SPEAKER ID="584" NAME="Róża Gräfin von Thun und Hohenstein" AFFILIATION="PPE">
(PL) Priekšsēdētājas kundze! Ir patiešām ļoti labi, ka Parlaments un Komisija ir nolēmusi, ka Liu Xiaobo situācija jāapspriež Eiropas Parlamenta plenārsēdē. Žēl, ka šādās debatēs mūsu ir tik maz. Galu galā, starptautiskajai sabiedrībai, kurā mēs esam vieni no svarīgākajiem dalībniekiem, šādās situācijās vajadzētu būt vienotai un kopīgi atbalstīt cīņu par cilvēktiesību ievērošanu, jo šajās debatēs galvenais vārds ir solidaritāte.
<P>
1989. gadā, kad mana valsts beidzot sakāva komunistisko diktatūru, Liu Xiaobo protestēja Tjaņaņmeņas laukumā, pieprasot tieši tās demokrātiskās brīvības, kas mums drīz būs nodrošinātas gandrīz visā Eiropā. Viņš nav pārtraucis savus centienus - par spīti cietumā pavadītajiem gadiem, viņš parakstīja lūgumu par valsts demokratizāciju, kā dēļ viņam piesprieda vēl 11 gadus ieslodzījumā. Tāpat kā Liu kungs, mūsu vadītājs Lech Wałęsa tiecās pēc pārejas bez asinsizliešanas un pēc brīvības. Mēs saņēmām demokrātisko valstu atbalstu. Arī Wałęsa kungs nevarēja saņemt savu Nobela Miera prēmiju personīgi, taču, kaut arī tā, šis apbalvojums mums Polijā bija cerība uz brīvību. Šī Nobela prēmija kļuva par pārmaiņu katalizatoru.
<P>
Šodien ir piemērots laiks, lai pievērstu pasaules uzmanību tādiem cilvēkiem kā Liu Xiaobo. Mēs nedrīkstam aizmirst, ka bez tādām vadošām personībām kā viņš ir daudzi citi, par kuriem netiek runāts, piemēram, cilvēktiesību aktīvists Mao Hengfeng, kurš šobrīd atrodas pāraudzināšanas/darba nometnē tieši tādēļ, ka viņš protestēja pret Liu Xiaobo ieslodzīšanu. Eiropas Savienībai kontaktos ar Ķīnu vislielākā uzmanība būtu jāvelta cilvēktiesībām. Tai vajadzētu būt prioritātei mūsu sanāksmēs, piemēram, Eiropas Savienības un Ķīnas augstākā līmeņa sanāksmē, kas notika 6. oktobrī. Es gribu paust savu vilšanos par to, ka šis svarīgais jautājums tika atstāts bez ievērības. Mums jāparāda, ka mēs neesam akli attiecībā uz cilvēktiesībām, un iespēja to izdarīt būs Nobela prēmijas pasniegšanas ceremonija Oslo, kurā, es ceru, piedalīsies visa pasaule un visi vēstnieki.
<SPEAKER ID="585" NAME="Ana Gomes" AFFILIATION="S&amp;D">
(PT) Priekšsēdētājas kundze! Nobela prēmijas laureāts Liu Xiaobo ir bijis konsekvents un drosmīgs cilvēktiesību aizstāvis kopš slaktiņa Tjaņaņmeņas laukumā. Tāpēc Parlaments pievienojas baronesei Ashton un Komisijai, pieprasot viņa tūlītēju atbrīvošanu, lai viņš decembrī varētu doties uz Oslo saņemt Nobela prēmiju, un pieprasa pārvietošanās brīvību viņa sievai, ģimenei un draugiem, kas ir īpaši ierobežoti, kopš 8. oktobrī tika paziņots par Nobela prēmijas piešķiršanu.
<P>
Ķīnas iestāžu draudi un iebiedēšanas manevri, lai nepieļautu ceremoniju Oslo, ir apkaunojums. Neviena valdība, kas pakļautos šai nicināmajai šantāžai, nebūtu cieņas vērta. Ķīna ir Apvienoto Nāciju Drošības padomes pastāvīgā locekle, un saskaņā ar ANO Hartu tai ir īpaši pienākumi veicināt cilvēktiesību ievērošanu savā valstī un ārpus tās. Ķīna jau ir daudz darījusi attiecībā uz dažām ekonomikas, sociālajām un kultūras tiesībām miljoniem ķīniešu, kurus tā ir izvilkusi no nabadzības un trūkuma, taču tā nevar apstāties pie sasniegtā. Tai ir jāievēro un jāveicina savu iedzīvotāju civilās un politiskās tiesības - ja Ķīna to nedarīs, rezultātā tiks kavēta tās attīstība.
<P>
Liu Xiaobo nav noziedznieks; viņš ir drosmīgs un apņēmīgs pilsonis, kas ceļ Ķīnas un ķīniešu tautas prestižu visā pasaulē un ar kuru Ķīnas tautai vajadzētu tikai lepoties. Pekinai ir jāatbrīvo Liu Xiaobo, viņa sieva un viņa draugi; tai ir jāatbrīvo Saharova balvas laureāts Hu Jia un visi pārējie drosmīgie Ķīnas iedzīvotāji, kas uzdrošinās cīnīties par demokrātiju, brīvību un savām galvenajām pamattiesībām. Ja viņi netiks atbrīvoti, tad Ķīna zaudēs savu prestižu. Ķīnas režīms ir parādījis, ka tas nespēj padarīt savu valsti par cienījamu un ietekmīgu dalībnieci uz starptautiskās skatuves.
<P>
Mēs nepārtrauksim aktīvi pieprasīt, lai tiktu atbrīvots Liu Xiaobo un visi tie, kas cīnās par brīvību Ķīnā.
<SPEAKER ID="586" NAME="Heidi Hautala" AFFILIATION="Verts/ALE">
Priekšsēdētājas kundze! 2010. gada Nobela Miera prēmijas piešķiršana Liu Xiaobo ir apliecinājums personīgam ieguldījumam cilvēktiesību aizstāvībā šodienas Ķīnā. Ir absolūti nepieciešams nekavējoties atbrīvot Liu Xiaobo un visus pārējos Ķīnas cilvēktiesību aizstāvjus. Ir arī citas neatrisinātas lietas. Man joprojām ir sāpīgi apzināties situāciju, kādā cietumā atrodas Tibetas režisors Dhondup Wangchen, kurš cieš no B hepatīta un kuram steidzami nepieciešama medicīniskā palīdzība.
<P>
Lēmums piešķirt Nobela Miera prēmiju Liu Xiaobo ir jāuzskata par spēcīgu atbalstu cīņā par vārda brīvību Ķīnā. Taču tas ir arī atgādinājums starptautiskajai sabiedrībai par vajadzību pēc reformām Ķīnā. Pat Ķīnas premjerministrs Wen Jiabao ir brīdinājis, ka Ķīna var zaudēt to, ko tā jau ir sasniegusi, restrukturējot ekonomiku, ja tam nesekos politiska restrukturizācija - un, kolēģi, Ķīnas plašsaziņas līdzekļi viņu nopēla.
<P>
Šādas reformas novilcināšanai ir milzīgas humanitāras izmaksas. Turklāt, spiežot valstis atturēties no piedalīšanās balvas pasniegšanas ceremonijā, Ķīna parāda, ka tā vēl nav nobriedusi par starptautisku dalībnieci. Ķīna ir lielvara, un tai tāpat kā pārējiem būtu jāsāk rīkoties atbildīgi. Es jūtos ļoti pagodināta, ka esmu uzaicināta piedalīties ceremonijā kā viena no tām 50 personām, kuras šajā ceremonijā pārstāvēs Liu Xiaobo.
<SPEAKER ID="587" NAME="Roberta Angelilli" AFFILIATION="PPE">
(IT) Priekšsēdētājas kundze, dāmas un kungi! Alfrēds Nobels, Miera prēmiju dibinātājs, savā testamentā rakstīja, ka cilvēktiesības ir tautu brālības priekšnoteikums un ka šāda mēroga balva ir jāpiešķir cilvēkam, kas ir cīnījies un nesis upurus vārda brīvības, demokrātijas un cilvēktiesību vārdā.
<P>
Liu Xiaobo, ķīniešu disidents, kurš saņēma Nobela Miera prēmiju, visu savu mūžu ir bijis liels šo vērtību īstenošanas aizstāvis. Savā ilgajā un nevardarbīgajā cīņā viņš allaž ir uzsvēris, kā visas šīs tiesības ar vardarbīgām represīvām metodēm Ķīnā pastāvīgi tiek pārkāptas. Viņš pats ir piedzīvojis piespriedu ieslodzījumu bez iespējas pieprasīt taisnīgu tiesu vai sazināties ar ārpasauli.
<P>
Šā iemesla dēļ mums kā Eiropas iestādēm jādara viss iespējamais, lai nodrošinātu viņa brīvību. Vispirms tiesības un pēc tam ekonomikas un tirdzniecības attiecības, pretējā gadījumā arī mums, eiropiešiem, ir jāuzskata sevi par sakautiem.
<SPEAKER ID="588" NAME="Ulrike Lunacek" AFFILIATION="Verts/ALE">
(DE) Priekšsēdētājas kundze! Attiecības starp Eiropas Savienību un Ķīnu ne vienmēr ir vienkāršas. Galvenais iemesls ir tas, ka mums ir atšķirīga izpratne par cilvēktiesību, brīvību un vārda brīvības svarīgo nozīmi. Eiropas Savienība ir uzņēmusies atbildību par šo vērtību veicināšanu visā pasaulē un tādējādi par citu valstu cilvēktiesību aizstāvju atbalstu, piemēram, Liu Xiaobo Ķīnā, lai viņi varētu panākt izmaiņas savas valsts situācijā. Tāpēc es uzskatu, ka ir ļoti svarīgi, lai ne tikai Parlaments, bet arī Padome un Komisija skaidri apņemtos piedalīties Nobela Miera prēmijas pasniegšanas ceremonijā. Heidi Hautala piedalīsies kā atsevišķa persona, taču es ļoti ceru, ka Eiropas valstu valdības, Padome, Beļģijas prezidentūra un Komisija būs pārstāvētas augstākajā līmenī. Šis ir vienīgais veids, kā mēs varam skaidri parādīt, ka mūsu argumenti ir racionāli un ka mūsu aicinājums ievērot cilvēktiesības visā pasaulē ir uzticības cienīgs.
<SPEAKER ID="589" NAME="Olivier Chastel" LANGUAGE="FR">
Priekšsēdētājas kundze, godājamie deputāti! Noslēdzot šīs svarīgās debates un atbildot uz daudzu deputātu jautājumiem, es gribētu pateikt divas lietas.
<P>
Pirmkārt, Eiropas Savienība Nobela Miera prēmijas pasniegšanā Liu Xiaobo kungam, kas notiks 10. decembrī Oslo, protams, būs pārstāvēta kopumā, kā tas ir bijis visus gadus, ar vismaz tikpat lielu pārstāvību kā pagājušajā gadā - tādu pašu kā visas Eiropas Savienības diplomātiskās delegācijas. Tas bija pirmais, ko es gribēju jums šodien pateikt.
<P>
Otrkārt, Eiropas Savienība jau 15 gadus regulāri īsteno dialogu cilvēktiesību jomā ar Ķīnu, un, lai gan šajā ziņā vienmēr ir iespējams darīt vairāk, mēs piešķiram svarīgu nozīmi šim uzdevumam, kurš laikā, kad Ķīnas iedzīvotāji skaļi izsakās un prasa paplašināt cilvēktiesību jomu, mums šķiet atbilstīgāks nekā jebkad. Iedvesmojoties no savstarpējas cieņas un dziļas izpratnes par Ķīnas politisko kontekstu, mēs turpināsim risināt vispārējo cilvēktiesību jautājumus, jo īpaši Nobela Miera prēmijas laureāta Liu Xiaobo gadījumā, ar Ķīnas iestādēm.
<SPEAKER ID="590" NAME="Priekšsēdētāja">
Debates tiek slēgtas.
