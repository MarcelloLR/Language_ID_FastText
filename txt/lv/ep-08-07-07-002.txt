<CHAPTER ID="002">
Priekšsēdētāja paziņojums
<SPEAKER ID="006" NAME="Priekšsēdētājs">
Dāmas un kungi! Pēc daudzu cilvēku lūguma es vēlos sniegt īsu paziņojumu par Ingrid Betancourt un citu ķīlnieku atbrīvošanu.
<P>
Ingrid Betancourt, Keith Stansell, Thomas Howes, Marc Gonsalves, Juan Carlos Bermeo, Raimundo
<P>
Malagón, José Ricardo Marulanda, William Pérez, Erasmo Romero, José Miguel Arteaga, Armando Florez, Julio Buitrago, Armando Castellanos, Vianey Rodríguez un John Jairo Duran nolaupīja Kolumbijas teroristu organizācija FARC un daudzus gadus turēja par ķīlniekiem. Pateicoties Kolumbijas armijas veiksmīgai militārai operācijai viņus beidzot atbrīvoja trešdien, 2008. gada 2. jūlijā.
<P>
Eiropas Parlaments priecājas par Betancourt kundzi un visiem pārējiem, kurus atbrīvoja, un viņu ģimenēm. Viņu atbrīvošana nozīmē ļoti mokoša laika beigas un atgādina mums, ka nekad nedrīkstam zaudēt cerību.
<P>
Pagājušajā ceturtdienā es runāju ar prezidentu Álvaro Uribe un apsveicu viņa valdību un armiju, un Kolumbijas tautu par šo veiksmīgo operāciju. Es vēlreiz vēlos uzsvērt, ka demokrātija nekad nedrīkst padoties terorismam un ka likuma izpilde ir politisks un morāls pienākums.
<P>
Mums jāturpina censties no visa spēka, lai panāktu visu ķīlnieku atbrīvošanu. Betancourt kundzi nolaupīja 2002. gada 23. februārī. Kopš tā laika Eiropas Parlaments ir piedalījies vairākās iniciatīvās, lai panāktu viņas atbrīvošanu. 2006. gadā kopā ar País Libre fondu viņa bija viena no trim finālistiem Saharova balvai par domas brīvību.
<P>
Dāmas un kungi! Eiropas Parlaments uzskata, ka stabilam mieram Kolumbijā Ingrid Betancourt apņēmība ir bijusi un ir svarīga. Tagad mums ir pienākums nepārtraukti informēt sabiedrību par to ķīlnieku satraucošo situāciju, kurus ar varu tur gūstā Kolumbijā, un jārūpējas, lai viņus atbrīvotu.
<P>
Pagājušajā nedēļā es ielūdzu Betancourt kundzi apmeklēt Eiropas Parlamentu viņai izdevīgā laikā pēc tam, kad viņa būs atveseļojusies. Šajā brīdī es vēlos mudināt FARC un visas citas teroristu organizācijas nolikt ieročus un izbeigt neprātīgo un bezmērķīgo vardarbību. Mēs nekad nepadosimies terorismam! Es aicinu atbrīvot visus ķīlniekus un tos, kas šajā lietā iesaistīti, pieņemt Kolumbijas valdības piedāvājumu darboties kopā, lai rastu mierīgu atrisinājumu.
<P>
(Aplausi)
<P>
Dāmas un kungi! Es vēlos sirsnīgi sveikt Francijas valsts ministru Eiropas lietās un jaunās prezidentvalsts pārstāvi Jean-Pierre Jouyet mūsu Parlamentā. Šī ir pirmā reize, kad valdības pārstāvis ir klāt pašā mūsu darba sākumā. Es ceru, ka mēs varēsim turpināt mūsu darbu tikpat veiksmīgi, cik veiksmīgi tas sācies.
<P>
(Aplausi)
