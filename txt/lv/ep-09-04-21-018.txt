<CHAPTER ID="018">
Regulas (EK) Nr. 717/2007 (mobilie telefonsakari) un Direktīvas 2002/21/EK (elektroniskie sakari) grozīšana (debates) 
<SPEAKER ID="120" NAME="Priekšsēdētāja">
Nākamais punkts ir ziņojums, ko Rūpniecības, pētniecības un enerģētikas komitejas vārdā sagatavoja Vćlean kundze, par priekšlikumu Eiropas Parlamenta un Padomes regulai, ar ko groza Regulu (EK) Nr. 717/2007 par viesabonēšanu publiskajos mobilo sakaru tīklos Kopienā un Direktīvu 2002/21/EK par kopējiem reglamentējošiem noteikumiem attiecībā uz elektronisko komunikāciju tīkliem un pakalpojumiem - C6-0333/2008 -.
<SPEAKER ID="121" NAME="ENAdina-Ioana Vălean" LANGUAGE="RO">
Priekšsēdētājas kundze, komisāre V. Reding, dāmas un kungi, tas ir rets gadījums, ka liberāļi veicina iejaukšanos tirgū ar cenu regulēšanu, pat ja tas tikai nozīmē maksimālo robežu noteikšanu. Tomēr viesabonēšanas tarifu gadījumā mobilo sakaru tīklos šī rīcība ir vajadzīga, un to var veikt tikai kopīgi Eiropas Savienības līmenī. Tā ir vajadzīga, jo pārlieku augsti tarifi vairo šķēršļus, kas kavē pārvietošanās un komunikāciju brīvību starp Eiropas iedzīvotājiem. Šo šķēršļu novēršana ir viens no Eiropas Savienības pamatmērķiem un viens no maniem kā EP deputātes personīgajiem mērķiem. Tādēļ es esmu uzņēmusies atbildību būt par šīs regulas referenti, kā arī referenti Eiropas Parlamenta ziņojumam, kas tika pieņemts mēneša sākumā, attiecībā uz administratīvajiem un juridiskajiem šķēršļiem, ko rada dalībvalstis, ierobežojot Eiropas iedzīvotāju kustību.
<P>
Pašreizējā regula ir vajadzīga, piemēram, tādiem mazajiem uzņēmējiem biznesa braucienu laikā, kam ir jārunā ar mājās palikušajiem kolēģiem, lai atrisinātu kādu problēmu. Tā ir svarīga žurnālistiem, kas sūta ziņu reportāžu tieši no notikumu vietas, izmantojot elektronisko pastu. Tāpat tā ir svarīga jauniešiem, kas sūta īsziņas saviem draugiem. Visbeidzot, tā ir svarīga darba ņēmējiem, kas strādā ārvalstīs un vēlas telefonā dzirdēt sava bērna balsi. Visi šie Eiropas iedzīvotāji ir maksājuši un joprojām bieži maksā trīsreiz vai četrreiz vairāk, lai izmantotu mobilo telefonu, vienkārši tāpēc, ka viņi ir dažas jūdzes no savas valsts, lai gan viņi atrodas Kopienas teritorijā.
<P>
Pateicoties regulai, kuru mēs rīt pieņemsim, tiks novērstas pārlieku augstas cenas. Regulā noteiktās maksimālās robežas joprojām ļauj operatoriem gūt ievērojamu peļņu un konkurēt, piedāvājot zemākas cenas. Mēs saskaramies ar sarežģītu problēmu, kas saistīta ar mobilo telefonu tirgus sadrumstalotību un darbību Eiropā.
<P>
Kad patērētāji izvēlas mobilo telefonu operatoru, viņi vispirms un galvenokārt skatās uz valsts tarifiem vai cenu, kas tiek piedāvāta par jaunu mobilo telefonu, bet mazāk izvērtē viesabonēšanas tarifus. Kad viņi šķērso robežu, iebraucot citā ES dalībvalstī, uz viņiem attiecas šie viesabonēšanas tarifi pat tad, kad viņi tikai saņem zvanus. Vienīgā iespēja patērētājiem ir izvēlēties nelietot mobilo telefonu. Konkurence starp operatoriem nedarbojas no šīs perspektīvas. Faktiskajam izcelsmes valsts operatoram ir jāmaksā tā tīkla operatoram, kas tiek apmeklēts signāla nodošanai.
<P>
Dažas valstis kā tūristu galamērķis uzņem lielu skaitu viesu īsā laika periodā, kamēr citās valstīs vairāk iedzīvotāju ceļo uz ārzemēm. Tas nozīmē, ka trūkst līdzsvara starp piedāvājumu un pieprasījumu, tādēļ rodas augsti tarifi pat operatoru starpā. Turklāt dažās valstīs mobilo telefonu tīklu uzstādīšana un vadīšana ir dārgāka. Turklāt mazie operatori vai jaunie operatori, kas ir ienākuši tirgū, ir parādījuši, ka viņi bieži saskaras ar diskrimināciju cenu ziņā no lielo Viseiropas operatoru puses. Beigās vienmēr maksā patērētājs.
<P>
Regula, ko mēs rīt pieņemsim, ir īstermiņa risinājums. Mēs nevaram regulēt cenas mūžīgi, jo tas ietekmē jauninājumus un var pat ietekmēt konkurētspēju. Tādēļ regulā ir noteikts, ka Eiropas Komisijai ir jāanalizē dažādi tirgus regulēšanas veidi. Daži no šiem veidiem ir pat ierosināti regulā. Pēc diviem vai trim gadiem mēs varēsim diskutēt par papildu iespējām, kad mums būs pieejams vairāk informācijas. Es ceru, ka tad mēs spēsim īstenot tiesisko regulējumu konkurētspējīgiem viesabonēšanas tarifiem ilgtermiņā.
<P>
Manuprāt, papildus šim aspektam Parlaments ir uzlabojis regulu no dauzām perspektīvām. Mēs esam samazinājuši maksimālos datu pārraides viesabonēšanas bruto tarifus līdz 50 centiem par megabaitu, lai veicinātu šī pakalpojuma izmantošanu un pienācīgu konkurenci nozarē. Mēs esam padarījuši pārredzamākas patērētāju konsultēšanas pamatnostādnes par mobilās interneta piekļuves viesabonēšanu. Tāpat mēs esam sagatavojuši noteikumus, lai ierobežotu ikmēneša rēķinus par datu pārraides viesabonēšanu līdz EUR 50, kas ir ievērojami elastīgāk ikvienam, kurš vēlas šo pakalpojumu. Īsziņās, kam tiek piemērots viesabonēšanas tarifs un kas tiek sūtītas, tiklīdz patērētājs ierodas ārvalstu tīklā, arī būs iekļauta norāde uz unikālo neatliekamās palīdzības dienesta numuru 112. Mēs esam samazinājuši maksimālos tarifus par saņemtajiem un izdarītajiem zvaniem, saglabājot operatoru peļņas slieksni. Tāpat mēs esam bloķējuši operatorus, kas turpina prasīt maksu patērētājiem ārvalstīs tikai par to, ka kāds viņiem ir atstājis balss pastu.
<P>
Es vēlētos nobeigt, pateicoties par visiem centieniem šādā īsā laikā saviem kolēģiem deputātiem no citām politiskajām grupām, komisārei V. Reding un viņas darbiniekiem, vēstniecei J. Reinišovį un Čehijas un Francijas prezidentūru pārstāvjiem, Padomei, neaizmirstot mūsu pašu darbiniekus Eiropas Parlamentā, kas visi strādāja kopā, lai miljoniem iedzīvotāju šovasar varētu saņemt pieņemamus viesabonēšanas tarifus.
<SPEAKER ID="122" NAME="Viviane Reding">
Komisijas locekle. - Priekšsēdētajas kundze, es pilnībā piekrītu referentei, kuru es vēlētos apsveikt par ātri un efektīvi padarītu darbu.
<P>
Mēs šeit saskaramies ar šķērsli pārvietošanās brīvībai, jo gadījumā, ja jūs sodāt iedzīvotājus ar telefona rēķinu, kad tie šķērso robežu, tad, atklāti runājot, tas nav iekšējais tirgus, uz kuru mēs tiecamies un kuru mēs vēlamies izveidot. Tādēļ, lai sniegtu mūsu iedzīvotājiem šo pārvietošanās brīvību, mums ir jānovērš šie šķēršļi. Šie šķēršļi skar daudzus cilvēkus. Eiropas Savienībā ir apmēra 150 miljoni cilvēku, kas izmanto mobilo telefonu viesabonēšanu vismaz vienreiz gadā, atrodoties ārvalstīs, un viņiem ir jāmaksā cena. Tie ir studenti, ceļotāji un atpūtnieki, bet tie ir arī pārrobežu darba ņēmēji, žurnālisti un uzņēmēji, kas ir ierobežoti augsto komunikācijas tarifu dēļ.
<P>
Tādēļ es pateicos Eiropas Parlamentam par ātro atbildi uz Komisijas priekšlikumu. Manuprāt, mums ir izdevies realizēt priekšlikumu visīsākajā laikā Eiropas Savienības vēsturē - tikai septiņi mēneši no priekšlikuma līdz īstenošanai. Tas ir pirmais tāda veida priekšlikums, un tas ir pirmais tāda veida priekšlikumus Eiropas patērētāju interesēs.
<P>
Es tikai vēlētos teikt pāris vārdus par to, kas tika sasniegts ar pirmo viesabonēšanas kopumu. Ar to tika samazināta viesabonēšanas balss zvanu cena par 60 % iedzīvotājiem un par 30 % palielināta datplūsma nozarei. Interesanti, ka nozarē arī ir novērojams stabils iedzīvotāju izmantoto mobilo telefonu izplatības rādītāja palielinājums. Šobrīd mums Eiropā vidējais izplatības rādītājs ir 119 %. Tas ir absolūts pasaules rekords, un tagad, kad samazinās viesabonēšanas cena, tas dod brīvību iedzīvotājiem, kas izmanto savus mobilos telefonus. Tāpat tas dod labu peļņu nozarei, jo tās datplūsma pastāvīgi palielinās. Vienlaicīgi samazinās valstu cenas. Kopš J. M. Barroso vadītā Komisija pārņēma šī jautājuma izskatīšanu, vietējās mobilo sakaru cenas ir samazinājušās par apmēram 35 %. Tā ir atbilde tiem, kas saka, ka gadījumā, ja mēs samazinām viesabonēšanas izmaksas, valstu cenas palielinās. Tas tā nav. Statistika rāda gluži pretējo.
<P>
Tagad mēs spersim vēl soli uz priekšu: pirmkārt, protams, viesabonēšanas balss zvanu jomā. Manuprāt, tas ir ļoti labi, ka mēs turpinām samazināt robežvērtības, lai konkurence piedāvājumu jomā varētu notikt zem šīm robežvērtībām. Ļoti svarīgi tam pievienot arī īsziņu viesabonēšanu, jo Eiropas Savienībā katru gadu tiek nosūtīti 2,5 miljardi īsziņu. Nozares ienākumi no tā ir apmēram EUR 800 miljoni. Tātad, kas sūta īsziņas? Pārsvarā jaunieši: 77 % jauniešu vecumā līdz 24 gadiem izmanto īsziņas, atrodoties ārvalstīs, jo tas viņiem ir vienkāršāk un lētāk. Tādējādi viņi tiek sodīti, kad viņiem ir jāmaksā ārkārtīgi augsta viesabonēšanas cena attiecībā uz operatora izmaksām. Labi: mēs samazinām šīs cenas, lai īsziņu sūtīšana kļūtu par ierastu lietu, ja mēs atrodamies mājās vai kādā kaimiņvalstī. Tādēļ tas būs liels ieguvums patērētājiem. Samazinājums, par ko Parlaments balsos rīt, nozīmē 60 % īsziņu sūtīšanai. Attiecībā uz viesabonēšanas zvanu tarifikāciju par sekundi: izsakoties vienkārši, nelieciet cilvēkiem maksāt par to, ko viņi nav lietojuši, lieciet viņiem maksāt tikai par to, ko viņi ir patiešām lietojuši. Tāpat mēs samazināsim pašreizējo slēpto tarifu 24 % apmērā, lai jūs maksātu tikai par to, ko jūs patiešām esat patērējuši. Un par datu pārraides viesabonēšanu, kas, mūsuprāt ir turpmākā attīstība.
<P>
Bet, lai gan mēs vēlamies turpmāku attīstību, lai jūs varētu neatkarīgi no atrašanās vietas lejuplādēt filmu, laikraksta rakstu vai fotogrāfiju, ko nosūtīt draugiem, šobrīd jūs saņemat šokējošus rēķinus. Es esmu redzējis rēķinu kopijas, kad cilvēki ir bijuši citā valstī trīs vai četras dienas un viņiem ir jāmaksā vairāki tūkstoši eiro tikai tāpēc, ka viņi ir lejuplādējuši savu iemīļoto televīzijas šovu vai laikraksta rakstu, ko viņi ir pieraduši darīt. Tagad tam pienāks gals arī tāpēc, ka jaunajā regulā būs noteikta pārtraukšanas robežvērtība, kas 2010. gada 1. jūlijā kļūs par noklusēto robežvērtību, kura tiks piemērota automātiski, lai aizsargātu mūsu patērētājus.
<P>
Tādēļ tā ir liela diena Eiropai un liela diena Eiropas patērētājiem. Paldies Parlamentam, kas ir rīkojies ļoti ātri. Manuprāt, cilvēki sapratīs, ka Parlaments strādā iedzīvotāju labā.
<SPEAKER ID="124" NAME="Syed Kamall">
Iekšējā tirgus un patērētāju aizsardzības komitejas atzinuma sagatavotājs. - Priekšsēdētāja kungs, es vēlētos sākt ar pateicību Iekšējā tirgus un patērētāju aizsardzības komitejas "ēnu” referentiem no visām grupām, viņu darbiniekiem un padomniekiem. Manuprāt, Iekšējā tirgus un patērētāju aizsardzības komitejā mēs visi varam lepoties, ka esam sasnieguši vienprātību par uzlabotu pārredzamību un veidiem, kā beidzot novērst problēmu, kas saistīta ar šoku par rēķinu. Šoks par rēķinu nelabvēlīgi ietekmēja mobilo operatoru reputāciju, bet vēl svarīgāk ir tas, ka šoks par rēķinu nelabvēlīgi ietekmēja patērētājus.
<P>
Tomēr, kad runa ir par cenu robežu noteikšanu, man joprojām ir zināmas bažas. Mums ir jājautā, kuri patērētāji gūs labumu no padomju ekonomikā īstenotās cenu robežu noteikšanas? Ņemot vērā, ka augstākais tikai 35 % patērētāju reāli izmanto viesabonēšanu un ka regulāro viesabonēšanas izmantotāju skaits ir vēl mazāks, un, kā Komisija pati atzina, ņemot vērā, ka šis tiesību akts galvenokārt dos labumu tikai šaurai priviliģētu patērētāju grupai, piemēram, Komisijas amatpersonām, EP deputātiem, lobijiem un uzņēmējiem, cerēsim, ka mēs neaplaupām nabadzīgos, lai bagātie varētu maksāt mazāk par telefona zvaniem.
<SPEAKER ID="125" NAME="Manolis Mavrommatis" LANGUAGE="EL">
Priekšsēdētāja kungs, komisār, dāmas un kungi, es vēlētos sākt, apsveicot abus referentus, Vćlean kundzi un pirmās viesabonēšanas regulas referentu Rübig kungu par izcilo sadarbību, kāda mums bija Kultūras un izglītības komitejā, kurā es biju atzinuma sagatavotājs jautājumā, kurš dabiski ir 150 miljonu patērētāju un telekomunikāciju nozares interesēs.
<P>
Pēc pirmās regulas veiksmīgās piemērošanas pirms diviem gadiem Eiropas Parlaments tiek aicināts pieņemt pārskatītu regulu attiecībā uz īsziņu un datu cenām.
<P>
Es personīgi vēlētos komentēt jaunās regulas priekšrocības, jo īpaši biznesa ceļotājiem. Plašsaziņas līdzekļu profesionāļi, piemēram, ļoti aktīvi izmanto iespēju lejuplādēt failus savā mobilajā telefonā.
<P>
Kā jau komisāre teica, pārskatītā regula kalpos par drošības garantu pret pārmērīgiem un nekontrolētiem tarifiem, ko šobrīd piemēro mobilo telefonu uzņēmumi. Tādēļ es uzskatu, ka balsojums par ziņojumu būs vēl viena Parlamenta uzvara cīņā par patērētāju aizsardzību un vēl viens liels solis, kas dos jaunu stimulu iekšējam tirgum.
<P>
Visbeidzot, ņemot vērā iestāžu vienprātību, es ticu un ceru, ka šī regula stāsies spēkā vasarā, lai ceļotāji varētu būt aizsargāti no neskaidriem telefonu uzņēmumu tarifiem un pārlieku lieliem rēķiniem.
<SPEAKER ID="126" NAME="Paul Rübig">
PPE-DE grupas vārdā. - (DE) Paldies, priekšsēdētāja kungs! Es vēlētos apsveikt īpaši referenti Vćlean kundzi, bet arī komisāri V. Reding, kas izrādīja lielu apņemšanos sarunās par otro viesabonēšanas regulu. Es uzskatu, ka šīs sarunas un, protams, arī mērķis izlīdzināt līdz vienādam līmenim valstu cenas un cenas, ko mēs maksājam citās Eiropas valstīs, ir svarīgs solis uz priekšu.
<P>
Tāpat ir labi, ka tagad arī valstu reglamentējošās iestādes ir atbildīgas par viesabonēšanu, tādēļ tās pārņems kontroli un uzraudzību, kas vienkārši sniegs mums lielāku pārredzamību. Pārredzamība ir ļoti svarīga tirgus darbībai. Līdz šim ir bijusi nepietiekama pārredzamība vairākās jomās, bet tāpat ir bijusi uzkrītoša tirgus ļaunprātīga izmantošana.
<P>
Tas nav pareizi, ka par datu pārraides viesabonēšanu tiek prasīts līdz pat tūkstoš reižu lielāka samaksa nekā parasti. Ienākošo zvanu cenas aprēķināšana par sekundi turpmāk arī nodrošinās noteiktu progresu, un tā rezultātā Eiropas iedzīvotājiem būs mazākas izmaksas.
<SPEAKER ID="127" NAME="David Hammerstein">
Verts/ALE grupas vārdā. - (ES) Priekšsēdētāja kungs, kad tirgus nedarbojas, ir jāiejaucas. Mēs kārtējo reizi esam lauzuši aizspriedumu: brīvais tirgus nav svēts, un tas ir vēl mazāk svēts krīzes laikos, kad Eiropas patērētāju kabatas ir tukšākas nekā jebkad.
<P>
Šī vienošanās, kas paredzēta, lai ierobežotu viesabonēšanas zvanu un īsziņu pārmērīgās cenas, dod labumu patērētājiem, sakariem starp Eiropas valstīm un lietderīgai un pozitīvai Eiropai.
<P>
Miljoniem Eiropas iedzīvotāju telefona rēķini varētu tikt samazināti vai, no otras puses, varētu notikt gluži pretējais: ņemot vērā, ka īsziņas maksātu tikai 11 centus, cilvēki varētu sūtīt īsziņas visu dienu un beigās iztērētu tādu pašu summu.
<P>
Datu pārraides pasākumi, kas nodrošina cenas aprēķināšanu par sekundi pēc pirmajām trīsdesmit sekundēm, ir īpaši pozitīvi. Maksimālā cena par īsziņām un datu nosūtīšanu varēja būt nedaudz zemāka, bet mēs esam piekrituši šim kompromisam, lai sasniegtu vienošanos.
<P>
Es vēlētos pateikties komisārei V. Reding, Vćlean kundzei un visu grupu referentiem, jo mēs esam snieguši lielisku Eiropas Savienības rīcības piemēru krīzes laikā.
<SPEAKER ID="128" NAME="Priekšsēdētājs">
Tātad mēs varam beigt uz priecīgas nots, kas ir ļoti svarīgi, jo īpaši pirms vēlēšanām. Tagad es aicinu runāt Žicću kundzi saskaņā ar nepieteiktas uzstāšanās procedūru.
<SPEAKER ID="129" NAME="Silvia-Adriana Ţicău" AFFILIATION="PSE">
(RO) Priekšsēdētāja kungs, komisāre, es vēlētos apsveikt savus kolēģus deputātus ar darbu, ko viņi ir paveikuši, un ziņojumu, kuru viņi ir sagatavojuši. Eiropas Parlaments pilnīgi noteikti strādā Eiropas iedzīvotāju interesēs. Tāpat es atgādinu, ka iepriekšējās debatēs pirms diviem gadiem par mobilo telefonu viesabonēšanas tarifu samazināšanu mums bija ļoti plašas diskusijas. Es priecājos, ka šoreiz mūsu viedokļi neatšķīrās. Faktiski mēs visi ātri pieņēmām šo tarifu samazinājumu. Es vēlētos teikt, ka, manuprāt, ir svarīgi arī turpmāk samazināt pašreizējos mobilo telefonu tarifus un darīt to lielos apmēros gan izejošajiem, gan ienākošajiem zvaniem. Lai gan īsziņu tarifu samazināšana ir īpaši svarīga.
<P>
Faktiski mēs to darām ne tikai jaunās paaudzes interesēs, bet visu to cilvēku interesēs, kas ceļo Eiropas Savienībā. Šis pasākums patiesībā, no vienas puses, nozīmē patērētāju aizsardzību, bet vienlaicīgi tas ir labs piemērs, kā tirgu var regulēt Eiropas iedzīvotāju interesēs.
<SPEAKER ID="130" NAME="Czesław Adam Siekierski" AFFILIATION="PPE-DE">
(PL) Priekšsēdētāja kungs, komisāre, mobilais telefons un internets ir kļuvuši par mobilitātes un jauninājumu simbolu. Tādēļ iedzīvotājiem ir jābūt iespējai plaši un viegli piekļūt telekomunikāciju pakalpojumiem. Par spīti komisāres daudzajiem aicinājumiem īsziņu viesabonēšanas pakalpojumu cenas joprojām ir vidēji ievērojami augstākas un ievērojami pārsniedz šo pakalpojumu vietējās cenas. Mums ir jācenšas mainīt šo situāciju. Šajā sakarā es augstu vērtēju Komisijas un komisāres darbu.
<P>
Situācija ar internetu ir līdzīga. Kāpēc interneta lietošanai, izmantojot mobilo telefonu, ir jābūt greznībai? Mēs visi atbalstām to, lai nodrošinātu plašāko iespējamo piekļuvi internetam. Datu pārraides viesabonēšanas pakalpojumu cenas samazināšana noteikti palīdzētu šajā sakarā. Tas ir svarīgi, jo šis jautājums skar mūsu sabiedrības jaunāko grupu.
<SPEAKER ID="131" NAME="Bogusław Liberadzki" AFFILIATION="PSE">
(PL) Priekšsēdētāja kungs, komisāre, es esmu apmierināts ar virzienu, kurā mēs dodamies. Es runāju par viesabonēšanas balss zvanu un interneta piekļuves radikālo cenu samazinājumu. Tas ir pirmais solis, un es uzskatu, ka būs vēl citi. Tie ir faktori, kas var paātrināt Lisabonas stratēģijas realizāciju. Tas ir svarīgi izglītības procesam un jaunajai paaudzei. Tas ir svarīgi, lai interneta iespējas būtu pieejamas cilvēkiem, kas ir salīdzinoši nabadzīgi, un tiem, kam ir mazi ienākumi. Mēs dodamies pareizajā virzienā. Šīs ziņas noteikti tiks uztvertas ar prieku. Es vēlētos pateikties Komisijai.
<SPEAKER ID="132" NAME="Alojz Peterle" AFFILIATION="PPE-DE">
(SL) Es vēlētos sirsnīgi apsveikt referenti un komisāri. Komisāre, pirms dažiem gadiem es jums teicu, ka man nepatīk, ka es tieku sodīta par telefona izmantošanu ārvalstīs. Es necerēju, ka mans patērētāja statuss uzlabosies tuvākajā laikā un īpaši ar šīs direktīvas palīdzību.
<P>
Šī direktīva ir pierādījums tam, ka Eiropas Savienība spēj izmantot savas kopējās politikas, lai veicinātu ciešākas attiecības ar saviem iedzīvotājiem, sniedzot viņiem atbalstu tur, kur tas ir visvairāk jūtams - viņu kabatās. Šī direktīva paplašina Eiropu, uzlabo konkurētspēju un vienotu ekonomiku, un man tā ir viens no galvenajiem Komisijas un Parlamenta pašreizējā pilnvaru termiņa sasniegumiem. Šobrīd es vienīgi vēlos, lai mēs rīkotos tādā pašā veidā un pievērstu tikpat daudz uzmanības patērētājiem arī turpmākā pilnvaru termiņa laikā. Vēlreiz mani apsveikumi un liels paldies!
<SPEAKER ID="133" NAME="Viviane Reding">
Komisijas locekle. - Priekšsēdētāja kungs, es vēlētos galvenokārt pateikties deputātiem, kas ir paveikuši brīnišķīgu darbu. Pirmkārt, protams, referentei Vćlean kundzei, bet arī citu komiteju referentiem, "ēnu” referentiem un grupu pārstāvjiem. Viņu darbs ir ļāvis tikai septiņu mēnešu laikā sagatavot loti svarīgu priekšlikumu par iedzīvotāju brīvu pārvietošanos un samazināt pārlieku lielos tarifus. Manuprāt, šis ir ievērojams brīdis iekšējam tirgum. Tas ir ievērojams brīdis, kas parāda iedzīvotājiem, ka EP deputāti uztver viņus nopietni.
<P>
Ja jūs atļautu, es tomēr vēlētos teikt - visu cieņu, piemēram, Kamall kungam - ka gadījumā, ja iekšējais tirgus nedarbojas, politiskajai vadībai ir jāiejaucas. Es vēlētos, lai kāds šeit Parlamentā man paskaidro, kā var teikt, ka tirgus darbojas, ja operatoru izmaksas par īsziņas nosūtīšanu no vienas valsts uz citu ir mazākas par 11 centiem, lai gan vidējam patērētājam ir jāmaksā vairāk nekā 28 centi. Tad kaut kas nav pareizi.
<P>
Tādēļ, ja mēs tagad nosakām robežvērtību 11 centu apmērā, tad pastāv plašas rīcības iespējas; pastāv plašas konkurences attīstības iespējas. Līdzīgi kā daudzi no jums šajā palātā arī es būtu vēlējusies, lai tirgus darbojas, lai mums tas nebūtu jādara. Labi, cerēsim, ka turpmāk mums tas vairs nebūs jādara, un cerēsim, ka pēc šī lēmuma tirgus tiešām darbosies nozares labā, iedzīvotāju labā, brīvas pārvietošanās labā un iekšējā tirgus labā, kurā ikviens iedzīvotājs var ceļot, nesaņemot sodu telefona rēķina veidā.
<SPEAKER ID="134" NAME="Adina-Ioana Vălean" LANGUAGE="RO">
Ienākošo zvanu tarifu samazināšana ir absolūti nepieciešama. Mēs visi piekrītam, ka tirgus nedarbojas. Jautājumu, kā mums tas ir jāregulē, mēs joprojām varam pārrunāt.
<P>
Komisijas priekšlikums noteikt dažus maksimālos tarifus ir jautājums, par kuru mēs šobrīd diskutējam. Vai tas ir vislabākais pieejamais instruments? Mēs nezinām, bet tā ir vienīgā iespēja, kas mums šobrīd pieejama. Es ceru, ka turpmāk mēs spēsim atrast alternatīvas metodes.
<P>
Es vēlētos teikt pēdējo vārdu visai nozarei kopumā. Mēs nedrīkstam pieļaut, ka izplatās uzskats, ka mobilo telefonu nozare nežēlīgi izmanto patērētājus. Šāda veida ideja varētu būt bīstama, jo šī nozare ir veiksmīga, ko atspoguļo darbavietu izveide, ievērojamas iemaksas budžetos un tehnoloģiskie jauninājumi. Tādēļ es uzskatu, ka ir svarīgi, lai tie no mums, kas regulē tirgu, nejustos pilnībā apmierināti ar paveikto darbu un censtos nodrošināt jaunus uzlabojumus, lai sasniegtu labvēlīgu ietekmi ilgtermiņā.
<P>
Es vēlētos pateikties visiem tiem, kas piedalījās šī ziņojuma sagatavošanā, un es ceru, ka mēs pārrunāsim šo pašu tematu vēl kādreiz.
<SPEAKER ID="135" NAME="Priekšsēdētājs">
Debates tiek slēgtas.
<P>
Balsojums notiks trešdien, 2009. gada 22. aprīlī.
