<CHAPTER ID="006">
Pilsoņu iniciatīva (debates)
<SPEAKER ID="095" NAME="Priekšsēdētāja">
Nākamais darba kārtības punkts ir Z. Gurmai un A. Lamassoure ziņojums Konstitucionālo jautājumu komitejas vārdā par priekšlikumu Eiropas Parlamenta un Padomes regulai par pilsoņu iniciatīvu - C7-0089/2010 -.
<SPEAKER ID="096" NAME="Zita Gurmai">
referente. - Priekšsēdētājas kundze, Eiropas pilsoņu iniciatīva ir unikāla izdevība. Šī ir pirmā reize, kad Eiropas pilsoņi var sanākt kopā un vienotā, stingrā balsī pateikt mums, vai viņi domā, ka mēs - Eiropas lēmumu pieņēmēji - neveicam savu darbu pēc labākās sirdsapziņas vai nepievēršam uzmanību svarīgiem jautājumiem.
<P>
Mums tas ir ļoti vajadzīgs. Laikā, kad tikai 42 % balsstiesīgo eiropiešu ziedo savu laiku, lai piedalītos Eiropas vēlēšanās, jebkurš jauns Eiropas instruments - jo īpaši tāds instruments kā EPI - ir ārkārtīgi svarīgs. Taču mēs apzināmies, ka lielās cerības, kas saistās ar EPI, beigu beigās var atnest vilšanos un neapmierinātību. Mēs varam no tā izvairīties ar regulu, kas nodrošinās šā instrumenta drošu un efektīvu izmantošanu, un mēs varam palīdzēt uzcelt tiltu pāri bēdīgi slavenajai plaisai, kas mūs šķir no Eiropas pilsoņiem. Es gribu arī sveikt šeit klātesošos pilsoņus.
<P>
Lamassoure kungs, Wallis kundze, Häfner kungs un es lieliski apzinājāmies, kāda milzīga atbildības nasta gulstas uz mūsu pleciem. Debašu laikā tika skarti daudzi jautājumi, un mūsu darbam bija jābalstās uz katra debašu dalībnieka stipro vēlēšanos panākt kompromisu. Par laimi, mums bija labi partneri, kuri saprāta robežās izrādīja elastību un kuriem bija tāds pats mērķis kā Parlamenta referentiem, proti, pēc iespējas ātrāk panākt vienošanos, tajā pašā laikā saglabājot mūsu darba kvalitāti un nodrošinot, lai vienu gadu pēc Lisabonas līguma stāšanās spēkā mums būtu regula, kas attieksies uz to Līguma normu, kas visvairāk skar pilsoņus.
<P>
Es gribu pateikties komisāram Šefčovič un Beļģijas prezidentūrai - jo īpaši Chastel kungam - un tās darba grupām. Mēs nedrīkstam aizmirst arī Spānijas prezidentūru, kas veicināja šī dokumenta virzību pašā procesa sākumā.
<P>
Šodien mēs jūs iepazīstinām ar kompromisa tekstu, kurš ir saņēmis Komisijas atbalstu un kuru ir pieņēmusi Pastāvīgo pārstāvju komiteja. Ja mēs nolemsim to atbalstīt un ja Padome to pieņems - uz ko mēs ceram -, regula varēs stāties spēkā 1. janvārī un pēc 12 mēnešiem, 2012. gadā, to jau varēs sākt piemērot.
<P>
Mēs ar gandarījumu paziņojam, ka Parlamenta galvenās prasības debatēs tika pieņemtas. Iniciatīvas pieņemamības pārbaude tiks balstīta uz skaidriem kritērijiem reģistrācijas laikā, nevis pēc tam, kad jau būs savākti daudzi paraksti. Lai nodrošinātu, ka iniciatīvām ir labs pamatojums un ka tās atbilst Eiropas vērtībām, ir jāizveido pilsoņu komiteja, kurā ir jābūt vismaz septiņām personām, kas ir vismaz septiņu dalībvalstu pastāvīgie iedzīvotāji, lai iniciatīvu varētu reģistrēt.
<P>
Pilsoņu komitejas ne tikai mazinās nenopietnu iniciatīvu risku, bet arī piedāvās neapstrīdamas priekšrocības organizatoriem. Ja EPI organizatori procesa sākumā nebūs labi organizēti, tad viņu rīcībā būs tīkls un daudzas attiecīgās iniciatīvas valodu versijas. Viņiem šādā gadījumā būs daudz mazāk grūtību savākt vienu miljonu parakstu.
<P>
Lai gan sākumā prasība dibināt pilsoņu komiteju, iespējams, šķitīs ierobežojums, taču ir skaidrs, ka faktiski tā vienkāršos turpmākās procedūras. Komisija palīdzēs iniciatīvas organizatoriem, piedāvājot lietotājiem ērtu ceļvedi un izveidojot kontaktpunktus. Ja iniciatīvai izdosies savākt vienu miljonu parakstu, tiks nodrošināti turpmākie pasākumi, tostarp publiska uzklausīšana Parlamentā.
<P>
Regulas pārskatīšana ir būtiski svarīga, jo šāds instruments vēl nekad nav izmantots. Mēs to ierosinājām, jo tā ir ārkārtīgi lietderīga, risinot grūto problēmu, kā pārbaudīt parakstus. Protams, tas ir jādara dalībvalstīm, bet mēs mudinājām tās pieprasīt pēc iespējas mazāk personas datu. Dalībvalstīm būs dota zināma brīvība, izvēloties, kādu informāciju pieprasīt, bet es ar prieku varu teikt, ka daudzas no tām ir izvēlējušās pieprasīt mazāk datu, nekā sākumā tika plānots. Mēs uzskatām, ka kompromisa regulas teksts ir pilsoņiem pretimnākošs un neuzliek tiem apgrūtinošus pienākumus, kā arī neizraisa organizatoru neapmierinātību.
<SPEAKER ID="097" NAME="Alain Lamassoure" LANGUAGE="FR">
Priekšsēdētājas kundze, šodien Eiropas Savienība atver durvis līdzdalības demokrātijai. Tā vēl nav tieša demokrātija, pilsoņi paši vēl nepieņems lēmumus, bet viņi iegūs tiesības tieši, publiski, lielā skaitā, neiesaistot savas valdības vai vēlētus pārstāvjus, uzdot jautājumus tiem, kas Eiropā pieņem lēmumus.
<P>
No šīs dienas pilsoņiem būs tādas pašas politiskas iniciatīvas pilnvaras kā Ministru Padomei un Eiropas Parlamentam. Kā Gurmai kundze teica, par to mums jāpateicas teicamajam sagatavošanas darbam, ko veica komisārs Šefčovič un viņa darba grupas, un Beļģijas prezidentūras gudrajam un efektīvajam atbalstam.
<P>
No Parlamenta puses šis teksts ir četru referentu, "lieliskās četrotnes”, darba rezultāts, piedaloties arī jums, priekšsēdētājas kundze. Jūsu klātbūtne ir mums pagodinājums.
<P>
Mēs vēlējāmies izstrādāt sabiedrības labā visvienkāršāko, pilsoņiem visērtāko procedūru. Kas varētu piedalīties? Pilsoņi, tas ir, fiziskas personas, visi pilsoņi, tostarp, iespējams, ievēlēti pārstāvji, bet tikai Eiropas pilsoņi. Līgums neatstāj nekādu šaubu par šo jautājumu.
<P>
Tiesības piedalīties pilsoņu iniciatīvā ir vēl viena privilēģija, kas piešķirta pilsoņiem visā Eiropā. Kas var ierosināt šo iniciatīvu? Ir vajadzīgi tikai septiņi pilsoņi organizācijas komitejā, nevis 300 000 pilsoņu, kā ierosināja Komisija, nedz arī 100 000 pilsoņu, kā paredzēja Padome - septiņi pilsoņi no septiņām dažādām valstīm, kas ir ceturtā daļa dalībvalstu.
<P>
Ar ko ir jāsazinās, lai iegūtu informāciju, ja kāds vēlas ierosināt iniciatīvu? Komisija pati publicēs ceļvedi par pilsoņu iniciatīvu un izveidos īpašus kontaktpunktus. Kāda ir procedūra? Ārkārtīgi vienkārša. Viens pieprasījums reģistrēt iniciatīvu un pārbaudīt tās pieņemamību. Kādi ir pieņemamības kritēriji? Līgums, viss Līgums un nekas cits kā tikai Līgums, ietverot Pamattiesību hartu. Kāds atbalsts iniciatīvai ir vajadzīgs? Jebkurš atbalsta veids - politisks, finansiāls, vietējs, dalībvalsts, Eiropas, starptautisks, lobiju, NVO, baznīcu un tā tālāk.
<P>
Ir tikai viens noteikums - pilnīga pārredzamība. Tiem, kurus uzaicina parakstīties, ir jāzina, kas stāv aiz iniciatīvas. Tādējādi pilsoņiem pašiem ir jāuzņemas atbildība. Kādas formalitātes jāievēro, vācot parakstus? Neticami vienkāršas. Paraksti var būt uz papīra, bet tie var būt arī internetā. Protams, tikai dalībvalstis var uzraudzīt parakstu vākšanu, bet mēs esam parūpējušies, kā teica Gurmai kundze, lai veidlapas būtu augstākā mērā vienveidīgas.
<P>
Ilgtermiņā tā būs patiesi vienota Eiropas sistēma, kas būs jāpieņem visām 27 dalībvalstīm, un trešā daļa valstu jau ir tai gatavas.
<P>
Visbeidzot, kāds būs politiskais iznākums? Šajā jautājumā Parlaments ir bijis ļoti neatlaidīgs. Patiešām, saskaņā ar Līgumu Komisija būs vienīgā lēmēja par to, vai veiksmīgas iniciatīvas gadījumā ir jāpieņem tiesību akts. Tāpēc Komisija ir jāaizsargā pret politisku spiedienu, kura mērķis ir vairot tiesību aktus, lai gan Eiropas Savienībā jau tagad ir pārāk daudz regulējuma. Taču pilsoņi ir jāaizsargā pret risku, ka iniciatīvai varētu nebūt politiska turpinājuma, ja Komisija uzskata, ka papildu tiesību akti nav vajadzīgi. Tāpēc ir ieviesti divi jauni noteikumi, kas nāk par labu veiksmīgu iniciatīvu autoriem, - tiesības uz pieņemšanu Komisijā, lai iesniegtu savu priekšlikumu, un pat tiesības uz publisku uzklausīšanu Eiropas Parlamentā.
<P>
Īsi sakot, mums ir vienkārša, novatoriska un demokrātiska procedūra. Tagad ir pilsoņu kārta rīkoties.
<P>
(Aplausi)
<SPEAKER ID="098" NAME="Gerald Häfner">
Lūgumrakstu komitejas atzinuma sagatavotājs. - (DE) Priekšsēdētājas kundze, kā jebkura politika Eiropas politika nedrīkst izstumt savus pilsoņus, apiet tos vai rīkoties tiem aiz muguras. Eiropas politika ir jāveido tās pilsoņiem pilsoņu labā un starp pilsoņiem. Mēs vēlamies samazināt plaisu starp pilsoņiem un politiku, kā arī starp pilsoņiem un iestādēm. Lai to panāktu, mums ir vajadzīgas procedūras, kas ļauj pilsoņiem iesaistīties lēmumu pieņemšanas procesā un izteikt savu viedokli. Mums ir izdevies paplašināt demokrātiju Eiropas Savienībā, bet mēs neesam darījuši pietiekami daudz, lai dotu pilsoņiem iespēju efektīvāk piedalīties lēmumu pieņemšanā un Eiropas mēroga debatēs. Šodienas lēmums par Eiropas pilsoņu iniciatīvas ieviešanu to veicinās. Mūsu sarunas nebija vieglas, bet mēs esam panākuši daudzus būtiskus uzlabojumus.
<P>
Dāmas un kungi! Ja jūs ielūkosities dokumentā, par kuru mēs šodien balsosim, jūs redzēsit, ka visās vietās, kurās teksts ir treknrakstā - un Lamassoure kungs arī tikko uz to norādīja -, tas ir mūsu ierosinātais teksts, kas aizvieto tekstu, par kuru tika vestas sarunas - Komisijas sākotnējo projektu. Jūs redzēsit, ka mēs esam pārveidojuši aptuveni divas trešdaļas teksta un ieviesuši ievērojamus uzlabojumus dokumentā, kuru Komisija ar lielu entuziasmu mums iesniedza. Es minēšu tikai vissvarīgākos punktus. Mēs esam ievērojami mazinājuši šķēršļus. Jo īpaši būtiski ir tas, ka paraksti būs jāsavāc tikai ceturtajā - un nevis trešajā - daļā dalībvalstu. Protams, mēs būtu vēlējušies, lai paraksti tiek vākti visā Eiropā, bet runa ir par minimālajiem līmeņiem. Ir svarīgi, ka mums izdevās gandrīz pilnīgi novērst šķērsli, kas jau pašā sākumā šķita ārkārtīgi traucējošs un kas paredzēja pieņemamības pārbaudi jau pēc 300 000 parakstu savākšanas, pirms pilsoņi varētu turpināt vākt vairāk parakstu. "Gandrīz pilnīgi” nozīmē, ka mēs esam likuši priekšā sākumā iesaistīt iniciatīvas ierosinātāju komiteju, kam jānodrošina, ka ne visi pasta sūtījumi, kurus Komisija saņems un kuru tematam paredzētajā ailē būs rakstīti vārdi "pilsoņu iniciatīva”, tiks pakļauti pilnīgai administratīvai procedūrai. Iniciatīvai jābūt pietiekami nopietnai. Citiem vārdiem sakot, ikvienam, kas vēlas savākt vienu miljonu parakstu, ir jāpiesaista savam priekšlikumam vismaz septiņas valstis.
<P>
Mēs esam ieviesuši lielāku pārredzamību un obligātu uzklausīšanu procesa beigās. Šī uzklausīšana notiks Eiropas Parlamentā, un tajā piedalīsies Parlaments un Komisija. Tā dos pilsoņiem iespēju izskaidrot savas intereses. Tas ir liels solis uz priekšu. Mēs esam par to cīnījušies nevis savā vārdā - un to mēs nedrīkstam aizmirst -, bet Eiropas pilsoņu vārdā, viņu tiesību vārdā, par to, lai pilsoņu iesaistīšanās process Eiropas jautājumu risināšanā būtu efektīvāks un vienkāršāks.
<P>
Ir dažas lietas, kuras mums tomēr nav izdevies panākt, un vairākas no tām ir iekļautas grozījumos, kurus iesnieguši kreisie. Katrā ziņā sarunas tagad ir beigušās. Mēs esam panākuši vienošanos ar Padomi un Komisiju. Mums ir nācies dažos jautājumos piekāpties, bet pretējā puse arī ir lielā mērā piekāpusies, un mēs zinām, ka grozījumi attiecas vairāk uz formu nekā uz saturu. Tas nozīmē, ka nebūs iespējas mainīt rezultātus. Taču mēs to varēsim darīt pēc trim gadiem, pārskatot iniciatīvu.
<P>
Es vēlos pateikties visiem, kas bija iesaistīti, tostarp darbiniekiem, sekretariātiem, līdzreferentiem, Komisijai un Padomei par efektīvu sadarbību. Es uzskatu, ka šis sadarbības veids, kurā iesaistītas komitejas un grupas, varētu būt nākotnes modelis. Vispār es vēlos redzēt Eiropu, kura paredzēta pilsoņiem un kurā pilsoņi uzskata sevi par daļu no Eiropas un aktīvāk nekā iepriekš tajā iesaistās.
<SPEAKER ID="099" NAME="Priekšsēdētāja">
Es vēlos teikt, ka būt iesaistītai Parlamenta grupā, kas Eiropas pilsoņu labā strādāja pie, manuprāt, ļoti iespaidīga uzdevuma, man bija liela privilēģija.
<SPEAKER ID="100" NAME="Olivier Chastel" LANGUAGE="FR">
Priekšsēdētājas kundze, komisār, godājamie deputāti un jo īpaši referenti! Viens no vissvarīgākajiem Lisabonas līguma solījumiem bija solījums tuvināt Eiropu tās pilsoņiem.
<P>
Man šķiet, ka man nav jāsniedz visi piemēri, kas pirms un pēc Lisabonas līguma parakstīšanas 2009. gada decembrī ir parādījuši mums, cik lielā mērā šāda tuvināšanās ir vajadzīga. Tāpēc ir pats par sevi saprotams, ka jebkurš pasākums, kas veicina mērķi ieinteresēt un iesaistīt cilvēkus Eiropas integrācijā, ir visu iestāžu prioritāte, tostarp arī Padomes prioritāte.
<P>
Tāpēc es jo īpaši vēlos runāt ar jums par regulu, ar kuru tiek īstenota pilsoņu iniciatīva, šis Lisabonas līguma galvenais jauninājums attiecībā uz pilsoņu lielāku līdzdalību lēmumu pieņemšanā Eiropas līmenī.
<P>
Šī regula, bija, protams, viena no Padomes Beļģijas prezidentūras prioritātēm, jo pilsoņu iniciatīva ir vispiemērotākais pilsoņu jaunās lomas simbols Eiropas Savienībā pēc Lisabonas līguma stāšanās spēkā. Kā jau teica referenti, īstenojot pilsoņu iniciatīvu, miljonam Eiropas pilsoņu būs iespēja iesniegt Komisijai tiesību akta priekšlikumu, uzliekot tai par pienākumu to izskatīt un sniegt savu atzinumu.
<P>
Mums ir jāvelta kāds brīdis šā jauninājuma novērtēšanai, jauninājuma, kuru šodien ieviešam un kurš ir, kā Lamassoure kungs teica, tikai pirmais līdzdalības demokrātijas solis pārvalstiskā līmenī. Tas ir pirmais solis ne tikai Eiropas līmenī, bet gan visas pasaules līmenī.
<P>
Atgriezīsimies pie likumdošanas jautājuma, par kuru mēs šodien debatējam. Es priecājos par kompromisu, kas triju iestāžu sarunās panākts attiecībā uz šo regulu, un es, protams, atzinīgi vērtēju sadarbības garu un labo gribu panākt kompromisu, ko parādīja visas trīs iestādes visā sarunu gaitā.
<P>
Es, protams, vēlos personīgi pateikties Konstitucionālo jautājumu komitejas (AFCO) un Lūgumrakstu komitejas (PETI) referentiem, protams, Gurmai kundzei, Lamassoure kungam, Wallis kundzei un Häfner kungam par pūlēm un konstruktīvu ieguldījumu šīs regulas projekta izstrādē.
<P>
Tāpēc es jo īpaši priecājos par pirmdienas balsojumu AFCO komitejā, kas apstiprināja iestāžu pieņemto tekstu. Ja gaidāmajā balsošanā tiks apstiprināts tas pats teksts, ko ratificēja AFCO komiteja, mēs varēsim uzskatīt šo vienošanos pirmajā lasījumā par ātras un efektīvas likumdošanas modeli Eiropas līmenī. Šajā jautājumā mēs nedrīkstam aizmirst uzslavēt arī komisāru Šefčovič par atvērtību un aktivitāti.
<P>
Īsi sakot, es uzskatu, ka šajā jautājumā liels labums ir gūts no daudzajiem viedokļiem, kas tika izteikti pie sarunu galda. Eiropas pilsonis no šā trialoga un panāktās vienošanās ir liels ieguvējs.
<P>
Es esmu pārliecināts, ka panāktais kompromiss iestāžu starpā ir slavējams ne tikai tāpēc, ka katrai iestādei izdevās iegūt to, ko tā uzskatīja par vēlamu, kā mēs tikko minējām, bet arī tāpēc, ka tā rezultātā mēs ieguvām labu regulu, kas ļaus elastīgi un efektīvi organizēt pilsoņu iniciatīvas.
<P>
Padomes vārdā es atzinīgi vērtēju abu pārējo iestāžu gribu ņemt vērā dalībvalstu vajadzības un ierobežotās iespējas, veicot tām uzlikto uzdevumu pārbaudīt, vai savāktie paraksti ir īsti un vai to vākšanā nav notikusi krāpšana vai manipulācijas.
<P>
Turklāt dalībvalstīm bija jādod pietiekami ilgs laiks, lai tās varētu veikt pasākumus savu tiesību aktu pielāgošanai, kuri vajadzīgi, lai piemērotu jauno regulu. Es, protams, saprotu Parlamenta vēlmi, lai pilsoņu iniciatīva tiktu īstenota, cik ātri vien iespējams, un es arī vēlos to pašu. No otras puses, ir skaidrs, ka dalībvalstīm jāveic pasākumi, lai šī iniciatīva attīstītos pareizi, un tāpēc tām jādod pietiekami ilgs laiks, lai tās šo iniciatīvu pieņemtu saskaņā ar pašreizējo regulējumu.
<P>
Patiesi, Padome ir vienmēr uzskatījusi, ka pilsoņu iniciatīvai kā pilsoņu līdzdalības aspektam Eiropas lēmumu pieņemšanā ir jāiet roku rokā ar otru aspektu - Eiropas Parlamenta vēlēšanām.
<P>
Visbeidzot, apkopojot teikto, es priecājos par sarunās panākto kompromisu, un es, protams, varu tikai ieteikt šodienas balsošanā pieņemt šo regulu, un es vēlu pilsoņu iniciatīvai panākumus, kas tai tiek pareģoti. Es konstatēju, ka pirmās iniciatīvas jau tiek gatavotas, un es ceru, ka liels skaits iniciatīvu dos Eiropas integrācijai jaunu stimulu un jaunas idejas.
<P>
Es vēlos teikt lielu paldies visiem par sadarbību šajā jautājumā.
<P>
(Aplausi)
<SPEAKER ID="101" NAME="Priekšsēdētāja">
Ļoti pateicos jums par vadību prezidentūras laikā, lai panāktu šā priekšlikuma pieņemšanu.
<SPEAKER ID="102" NAME="Maroš Šefčovič">
Komisijas priekšsēdētāja vietnieks. - Priekšsēdētājas kundze, es arī ļoti priecājos šodien būt šeit kopā ar jums, jo mēs visi esam kopīgi paveikuši daudz labu lietu. Tikai vienu gadu pēc Lisabonas līguma stāšanās spēkā mēs šodien debatējam par gaidāmo regulas par pilsoņu iniciatīvu pieņemšanu. Kā teica Lamassoure kungs, mēs ieviešam pilnīgi jaunu līdzdalības demokrātijas līmeni, kas papildinās pārstāvības demokrātiju, kura ir pamatā mūsu darbībai Eiropas Savienībā.
<P>
Pirmo reizi mēs piedāvājam pilsoņiem novatorisku veidu, kā darīt zināmas savas vēlmes un kā, sadarbojoties ar iestādēm, noteikt galvenos virzienus Eiropas Savienības darba kārtībā. Es uzskatu, ka šī iniciatīva ir ļoti svarīgs Eiropas telpas paplašināšanas līdzeklis. Tas ir svarīgs tāpēc, ka tas dalībvalstu galvaspilsētās ierosinās Eiropai būtiskus jautājumus un izraisīs Eiropas mēroga debates. Mēs visi zinām, ka Eiropai tas ir ļoti vajadzīgs.
<P>
Lai gūtu potenciālu labumu no Lisabonas līguma un pilsoņu iniciatīvas, mums ir jāievieš skaidri definēta procedūra. Iniciatīvas sabiedriskajā apspriešanā un apspriedēs ar Eiropas Parlamentu kļuva skaidrs, ka mums ir vajadzīga viegla, saprotama, īstenotājiem ērta un līdzsvarota procedūra. Manuprāt, mēs šo mērķi esam sasnieguši. Mēs to sasniedzām, pateicoties biežajām padziļinātajām debatēm Eiropas Parlamentā. Es vēlos pateikties jums par vairākkārtīgu uzklausīšanas organizēšanu ne tikai Konstitucionālo jautājumu komitejā (AFCO) un Lūgumrakstu komitejā (PETI), bet arī vairākumā politisko grupu, jo šai uzklausīšanai bija liela nozīme. Es varu jums apliecināt, ka tā bija svarīgs iedvesmas un jaunu radošu ideju avots, kas palīdzēja mums uzlabot sākotnējo Komisijas priekšlikumu.
<P>
Es augstu vērtēju arī Parlamenta novatorisko pieeju šai iniciatīvai. Mums bija četri referenti no divām dažādām komitejām. A. Lamassoure sauca viņus par "lielisko četrotni”. Man jāsaka, ka tā bija ļoti jauka četrotne. Man bija prieks sadarboties ar jums visiem. Man bija prieks saņemt jūsu jauno radošo ieguldījumu mūsu kopējā domā, jo ikviens no jums pievērsās šim jautājumam no atšķirīga skatpunkta un pamatojās uz personīgo pieredzi, tiecoties uzlabot Komisijas sākotnējo priekšlikumu. Es patiešām to augstu vērtēju.
<P>
Pateicoties šai jaunajai novatoriskajai pieejai, mēs panācām plašu konsensu Eiropas Parlamentā. Mani jo īpaši iepriecina nepārprotamais balsojums AFCO komitejā.
<P>
Viena no vissvarīgākajām referentu idejām bija ideja par papildu pasākumiem pilsoņu iniciatīvai. Man šķiet, ka ideja par to, ka pietiekami augsta līmeņa Komisijas pārstāvim pēc veiksmīga iniciatīvas noslēguma ir jāpieņem tās organizatori, nāca no Eiropas Parlamenta puses. Ideja par uzklausīšanas organizēšanu kā obligātu pasākumu, kurā mēs varētu plašāk apspriest iniciatīvas mērķus, arī pieder Parlamentam.
<P>
Es vēlos uzsvērt, ka mēs priecājamies un esam ļoti apmierināti ar to, ka sabiedriskā apspriešana tiks organizēta neitrālā teritorijā, šeit Eiropas Parlamentā, jo tas neļaus Komisijai nokļūt neērtā situācijā, uzņemoties vienlaikus tiesnešu un žūrijas lomu. Komisija būs pārstāvēta šajā uzklausīšanā pietiekami augstā līmenī - ja iespējams, komisārs vai ģenerāldirektors, kas atbild par attiecīgo jautājumu, rūpīgi sekos debatēm.
<P>
Es vēlos apliecināt jums un jūsu vārdā visiem Eiropas pilsoņiem, ka mēs Komisijā labi apzināmies, cik svarīgs un vērtīgs ir tas apstāklis, ka viens miljons pilsoņu atbalsta konkrētu priekšlikumu. Mēs pret to izturēsimies ar cieņu un lielu uzmanību.
<P>
Šajās debatēs es nožēloju vienīgi to, ka mums būs kādu laiku jāgaida, līdz pilsoņu iniciatīvu varēs pilnā mērā izmantot. Taču mums ir jāatzīst, ka ir jāmaina daži dalībvalstu iekšējie noteikumi un jāizstrādā programmatūra parakstu vākšanas sistēmai tiešsaistē, ja vēlamies saviem pilsoņiem piedāvāt uzlabotus pakalpojumus. Es esmu pārliecināts, ka mēs to visu tomēr veiksim paredzētajā laikā un ka pilsoņiem būs iespēja drīz izmantot šo iniciatīvu.
<P>
Tāpēc es augstu vērtēju mūsu mērķi vienoties pirmajā lasījumā, jo tas ļaus pilsoņiem izmantot šo jauno instrumentu daudz ātrāk, nekā mēs sākotnēji cerējām.
<P>
Ļaujiet man vēlreiz jums pateikties par lielisko sadarbību ar visiem referentiem, ar Gurmai kundzi, ar mūsu priekšsēdētāju, Wallis kundzi, Häfner kungu un Lamassoure kungu. Kā jau teicu, viņiem visiem bija jaunas un svarīgas idejas, lai uzlabotu Komisijas sākotnējo priekšlikumu.
<P>
Es vēlos arī personīgi pateikties Olivier Chastel par viņa ārkārtīgi lielajām spējām panākt konsensu. Es zinu, cik grūti bija to panākt Padomē, cik daudz atšķirīgu viedokļu viņam bija jāpārvar, bet, pateicoties viņa pūlēm un Beļģijas prezidentūras lieliskajam darbam, mums tagad ir plašs konsenss arī Padomē.
<SPEAKER ID="103" NAME="Róża Gräfin von Thun und Hohenstein" LANGUAGE="PL">
Priekšsēdētājas kundze, es vēlos izteikt sirsnīgu pateicību referentiem par teksta izstrādi, par kuru mēs šodien balsosim. Es ceru, ka mēs šodien nodosim šo mehānismu pilsoņu rokās un ka Komisija turpinās to attīstīt. Es, protams, šai iniciatīvai piekrītu. Tā ir padarīta tik vienkārša, cik vien iespējams. Teksts, par kuru šodien balsosim, ir kompromisa rezultāts - reizēm grūta kompromisa -, un es saprotu, ka Lamassoure kungs un citi referenti mūsu vārdā ir sasnieguši praktisku un īstenojamu rezultātu. Personīgi man ir žēl atteikties no noteikuma, kas sešpadsmitgadīgiem jauniešiem dod tiesības parakstīt iniciatīvu, taču es atbalstīšu tekstu, kas panākts sarunās, jo esmu pārliecināta, ka mēs vairs nedrīkstam vilcināties un ka iniciatīva ir jānodod pilsoņiem.
<P>
Es esmu pārliecināta, ka mēs šodien pilnveidojam sistēmu, lai rīkotos saskaņā ar to, ko šajā sēžu zālē ir daudzkārt teicis nelaiķis Bronisław Geremek - Eiropa ir vienota, un pilsoņiem ir pienācis laiks būt aktīviem. Šodien mēs speram konstruktīvu soli šajā virzienā. Mēs šeit nerakstām Bībeli. Pēc trim gadiem šodien ierosinātās procedūras ir iespējams pārskatīt un uzlabot, ar noteikumu, ka tās tiks īstenotas, un es ļoti iesaku cilvēkiem to darīt.
<SPEAKER ID="104" NAME="Kinga Göncz">
Pilsoņu brīvību, tieslietu un iekšlietu komitejas atzinuma sagatavotāja. - (HU) Priekšsēdētājas kundze, kā viena no LIBE komitejas pārstāvjiem es vēlos pievienoties tiem, kas apsveic referentus, un es vēlos pateikties Komisijai par veikto darbu, kā arī Šefčovič kungam un Chastel kungam par darbu Padomē, jo viņi sniedza lielu ieguldījumu saprātīga un dzīvotspējīga teksta izstrādē, kas patiešām ir solis pretī vienkāršošanai un kas, manuprāt, gūs plašu atbalstu. Notika intensīvas debates, un tika iesniegts ļoti daudz labu priekšlikumu. Taču daudzie priekšlikumi bija jāapvieno, lai padarītu tos pēc iespējas ērtākus iniciatīvu iesniedzējiem. Viena miljona parakstu vākšana ir milzīgs sasniegums un prasīs milzīgu darbu. Mēs vēlamies sasniegt arī tos, kas nevarēs tiešsaistē piedalīties iniciatīvā, bet kas vēlēsies savu viedokli paust uz papīra. Mēs priecāsimies, ja saņemsim atsauksmes, kā arī mēs labprāt palīdzēsim pēc iespējas ātrāk atrisināt jebkuras problēmas, kas radīsies šajā procesā. Ir skaidrs, ka Eiropa gūs lielu labumu no šā instrumenta.
<SPEAKER ID="105" NAME="Cecilia Wikström" LANGUAGE="SV">
Priekšsēdētājas kundze, pirms lēmuma par Lisabonas līguma pieņemšanu politiķi ar sajūsmu runāja par iespējām, kuras dos pilsoņu iniciatīva. Mums tagad ir jānodrošina, lai tā kļūst par spēcīgu demokrātijas reformēšanas līdzekli un nevis par papīra tīģeri.
<P>
Es biju Pilsoņu brīvību, tieslietu un iekšlietu komitejas atzinuma sagatavotāja, un mani iepriecināja tas, ka es varēju iesniegt priekšlikumus, kas atvieglos pilsoņu dzīvi. Piemēram, mēs vēlējāmies iesaistīt jauniešus un tāpēc ierosinājām, ka vajadzīgajam vecumam iniciatīvas ierosināšanai jābūt 16 gadiem. Taču tika nolemts, ka vecuma ierobežojumam jābūt 18 gadiem, ko es nožēloju, bet pieņemu, jo runa tomēr ir par jaunu cilvēku iesaistīšanu. Mēs pagarinājām arī termiņu līdz 24 mēnešiem. Tagad tas būs 12 mēneši, bet es tomēr esmu apmierināta ar kompromisu, jo esmu pozitīvi noskaņota persona.
<P>
No otras puses, mēs konstatējām, ka liels darbs būs jāveic tiem, kas iesniegs iniciatīvu, bet es ceru, ka mēs panāksim, lai ES iestādes pieņem pilsoņu iniciatīvas ar cieņu un konstruktīvā un pozitīvā garā.
<P>
Visbeidzot, es vēlos pateikties visiem kolēģiem par lielisko sadarbību, gatavojot šo svarīgo iniciatīvu.
<SPEAKER ID="106" NAME="Íñigo Méndez de Vigo">
PPE grupas vārdā. - (ES) Priekšsēdētājas kundze, Eiropas Tautas partijas (Kristīgo demokrātu) grupa ar entuziasmu balsos "par” šo ziņojumu, un es vēlos apsveikt referentus, Komisiju un Padomi par šo vienošanos.
<P>
Dāmas un kungi! Pagājušā gadsimta astoņdesmitajos gados mēs ieviesām izteicienu "demokrātijas deficīts”. Ar to mēs sapratām, ka Eiropas Savienībā lēmumus pieņem tikai Ministru Padome, pamatojoties uz Komisijas priekšlikumiem, un ka ar Parlamentu tikai apspriežas.
<P>
Parlaments kopš pagājušā gadsimta astoņdesmitajiem gadiem ir centies ar Māstrihtas, Amsterdamas, Nicas, Konstitucionālā un Lisabonas līgumu palīdzību mazināt demokrātijas deficītu, un es uzskatu, ka ar Lisabonas līgumu, ar Parlamenta jaunajām pilnvarām un dalībvalstu parlamentu līdzdalību mēs esam sasnieguši šo mērķi.
<P>
Šodien mēs palielinām šo sasniegumu ar pilsoņu iniciatīvu, kas radās Konvencijā ciešas dalībvalstu parlamentu un Eiropas Parlamenta sadarbības rezultātā. Es šodien vēlos atgādināt šādu deputātu vārdus - mūsu Vācijas Sociāldemokrātu partijas kolēģa J. Meyer un A. Lamassoure vārdus, kas bija atbildīgi par šīs iniciatīvas sagatavošanu un apstiprināšanu Konvencijas plenārsēdē.
<P>
Es tāpēc uzskatu, priekšsēdētājas kundze, ka aplis ir noslēdzies. Manuprāt, šodien, pieņemot šo iniciatīvu, mēs parakstām nāves spriedumu "demokrātijas deficītam”.
<P>
Tagad no mums tiek gaidīta atbildīga rīcība, dāmas un kungi. Un šodien mums būs izdevība būt atbildīgiem. Pieņemot Eiropas Savienības budžetu, mēs izpildīsim to uzdevumu, kuru no mums gaida kā no atbildīga Parlamenta, kuram ir koplēmuma pilnvaras.
<P>
Dāmas un kungi! Manuprāt, šī ir Eiropai liela diena.
<SPEAKER ID="107" NAME="Enrique Guerrero Salom">
S&D grupas vārdā. - (ES) Priekšsēdētājas kundze, "Demokrātija. Nepabeigtais ceļojums” (Democracy: The Unfinished Journey) ir virsraksts grāmatai, ko sarakstījis pazīstams to pārmaiņu teorijas un prakses analizētājs, kas mūsdienās notiek demokrātiskajās valstīs.
<P>
Mēs patiešām esam nepabeigta ceļojuma vidū, ceļojuma, kurā vairāki posmi jau ir noieti, bet pašlaik mēs esam risku, neziņas un šaubu posmā. Taču starp šaubām ir arī dažas lietas, par kurām esam pārliecināti.
<P>
Pirmā no tām ir, ka pārstāvības demokrātija, respektīvi, mūsu iestādes, ir struktūra, kas ir izdzīvojusi - bez brīviem parlamentiem, kas pamatojas uz tautas gribu, demokrātija nekad nav pastāvējusi.
<P>
Taču nav šaubu, ka demokrātijai pašlaik ir vajadzīgi jauninājumi, reformas un pārmaiņas, lai uzlabotu tās kvalitāti, vienlaikus saglabājot struktūras, kas mums kalpojušas līdz šim, un paļaujoties uz to stiprajiem pamatiem.
<P>
Kādas pārmaiņas mums ir vajadzīgas? Mums ir jāvirzās uz tādu demokrātiju, kas paplašina līdzdalības forumu, lai pilsoņi būtu kaut kas vairāk par balsotājiem ik pa četriem vai pieciem gadiem. Mums ir vajadzīga demokrātija, kas paplašina debates, kurās pilsoņi spriež, domā un apmainās viedokļiem, debates, kuras palielina sociālo kapitālu un kurās pilsoņi nejūtas izolēti, bet var iekļauties kopienā. Šim demokrātijas veidam ir vajadzīgs Eiropas mērogs.
<P>
Es uzskatu, ka mēs esam to panākuši, nodrošinot pilsoņu iniciatīvu ar tiesību aktiem. Tagad mums vairs nav divējādas likumības, bet pilsoņiem ir paredzētas divas balsis - viena šeit Parlamentā un otra - pilsoņu iniciatīvā. Šī iniciatīva dos mums lielākas līdzdalības un lielākas likumības demokrātiju.
<SPEAKER ID="108" NAME="Anneli Jäätteenmäki">
ALDE grupas vārdā. - (FI) Priekšsēdētājas kundze, es vēlos pateikties visiem par sadarbību. Šis ir bijis lielisks un godīgs sadarbības process. Pilsoņu iniciatīva ir apsveicams papildinājums aktīvai pilsonībai. Es ceru, ka tā palīdzēs izraisīt politiskas debates. Ne visas iniciatīvas gūst pietiekamu atbalstu, bet tās var piešķirt debatēm jaunu perspektīvu.
<P>
Parlaments vēlējās panākt, lai pilsoņu iniciatīva būtu pēc iespējas ērtāka tiem, kas tajā piedalās, un galvenajos vilcienos tas Parlamentam ir arī izdevies. Es jo īpaši priecājos par to, ka pēc tam, kad būs savākts miljons parakstu, Komisijai un Parlamentam būs jāorganizē iniciatīvas sabiedriska apspriešana. Tas piespiedīs ES iestādes ieklausīties iniciatīvas parakstītāju priekšlikumos. Vienlaikus Komisijai būs rūpīgi jāpamato parakstītājiem sava iespējami negatīvā nostāja.
<P>
Es būtu vēlējusies, lai pilsoņu iniciatīvu varētu parakstīt ne tikai pilsoņi, bet visi attiecīgās valsts iedzīvotāji, taču tam nebija pietiekama atbalsta.
<P>
Pilsoņu iniciatīvas nozīmi varēs redzēt tikai tad, kad tā stāsies spēkā. Es ceru, ka tā kādu dienu izraisīs plašākas debates par ES problēmām, nekā tas notiek šodien.
<SPEAKER ID="109" NAME="Indrek Tarand" LANGUAGE="ET">
Priekšsēdētājas kundze, es ļoti priecājos, ka šīs debates, kas nesen šķita nebeidzamas, ir tagad radušas risinājumu. Gluži kā fokstrots ar mūsu iemīļoto Eiropas Ārējās darbības dienestu tās ir ievilkušās pārāk ilgi. Lēns fokstrots liek sāpēt jūsu mugurai, un jūsu partneris var justies vīlies. Taču partneris mūsu gadījumā ir neviens cits kā mūsu pilsoņi. Es ceru, ka šim jaunajam demokrātijas veidam veiksies un ka mēs nepievilsim mūsu pilsoņu cerības. Mani bēdīgu šajās debatēs darīja tas, ka pārāk bieži mēs bijām liecinieki neuzticībai pret pilsoņiem, bailēm, ka pilsoņi varētu ierosināt muļķīgas idejas. Šīs bailes ir nepamatotas, kā mēs patiešām redzēsim.
<P>
Šefčovič kungs, es vēlos, lai Komisija sāk vairāk uzticēties saviem pilsoņiem. Kā Igaunijas pārstāvis es vēlos pateikties arī Padomei par to, ka tā ir saglabājusi digitālā paraksta iespēju, jo manai tautai tas ir būtiski. Eiropa nepacietīgi gaida savu pilsoņu radošās idejas. Pateicos par uzmanību.
<SPEAKER ID="110" NAME="Emma McClarkin">
ECR grupas vārdā. - Priekšsēdētājas kundze, Eiropas pilsoņu iniciatīva (EPI) ir ļoti vajadzīgs ES iesaistīšanās signāls un liela iespēja palielināt pilsoņu demokrātisko līdzdalību Eiropā, kā arī stiprināt saikni starp pilsoņiem un politiķiem.
<P>
Lai gan apgrūtinošā prasība sniegt pases datus paliek spēkā divās trešdaļās dalībvalstu, es un citi ECR grupas deputāti palīdzējām padarīt pilsoņu iniciatīvu tās dalībniekiem ērtāku, izsvītrojot briesmīgi birokrātisko pieņemamības dubultpārbaudi, ko ierosināja Komisija, un nodrošinot EPI pieejamību ne tikai lielām organizētām interešu grupām, bet arī tautas kustībai.
<P>
Tagad masu iniciatīvām ir nodrošināta veiksmes iespēja, pat ja tās neseko Eiropas federālisma garam. Svarīgs apstāklis ir tas, ka Komisijai būs jānorāda konkrētais EPI atteikuma iemesls, kā arī jāpaskaidro, kā tā konkrēti rīkosies veiksmīgas iniciatīvas gadījumā. Galvenais šā procesa noteikums ir pārredzamība.
<P>
Ir pienācis laiks Eiropas Savienībai pienācīgi atzīt Eiropas pilsoņu viedokļus un ieklausīties tautas balsī. Es ceru, ka šis plāns nodrošinās lielāku demokrātijas izjūtu un Eiropas Komisijas demokrātisku pārskatatbildību, kā arī izraisīs diskusijas par ES turpmāko attīstību.
<SPEAKER ID="111" NAME="Helmut Scholz">
GUE/NGL grupas vārdā. - (DE) Priekšsēdētājas kundze, Šefčovič kungs, dāmas un kungi! Šorīt debašu laikā par gaidāmo Eiropadomes sanāksmi kļuva skaidrs, ka mums Eiropas Savienībā ir likumības problēma. Tās saknes meklējamas galvenokārt tajā apstāklī, ka politikā pārāk bieži tiek ignorētas pilsoņu ikdienišķās intereses. Pilsoņi pamatoti gaida, lai viņus vairāk iesaistītu politikas veidošanā. Protesti, kas notiek daudzās ES valstīs, uzskatāmi par to liecina. Eiropas pilsoņu iniciatīvas ieviešana, par kuru mēs šodien balsosim, nozīmē, ka pirmo reizi ES vēsturē mums būs instruments, kas ļaus Eiropas pilsoņiem tiešā veidā izteikt savas cerības un prasības, ilgi negaidot, uzsākt iniciatīvas, novest tās līdz galam un tieši piedalīties politikas veidošanā.
<P>
Pašreizējā regula ir laba, bet mana grupa uzskata, ka tā varēja un tai vajadzēja būt vēl labākai. Tas, vai Eiropas pilsoņi un iedzīvotāji patiešām izmantos pilsoņu iniciatīvu, būs, galu galā, atkarīgs no mums šeit, Parlamentā. Cik nopietni mēs uztveram savas pašizraudzītās saistības atbalstīt vajadzīgo atvērto pieeju? Vai mēs būsim gatavi un spēsim pēc trim gadiem nepakļauties Padomei un Komisijai attiecībā uz iniciatīvas turpmāko attīstību? Temati ir paredzēti jau pašreizējā regulā, un šodien mēs gribam vēlreiz balsot par šiem punktiem. Pilsoņu iniciatīvas vērtību nenoteiks sasniegtais iestāžu - Padomes un Komisijas - kompromiss, bet gan tas, vai tā tiks reāli īstenota. Par to, ka šodienas rezultāts ir ievērojami labāks - un es vēlos īpaši pateikties Gurmai kundzei, Wallis kundzei, Lamassoure kungam un Häfner kungam par ciešo sadarbību un labiem panākumiem šīs regulas pilnveidošanā -, mums jāpateicas daudziem pilsoniskās sabiedrības locekļiem, kas ir pakļāvuši mūsu apsvērumus un debates atkārtotām reālās iespējamības un piepildāmības pārbaudēm. Es vēlos izmantot izdevību pateikties arī viņiem.
<P>
Es aicinu Eiropas pilsoņus izmantot šo iniciatīvu.
<SPEAKER ID="112" NAME="Morten Messerschmidt">
EFD grupas vārdā. - (DA) Priekšsēdētājas kundze, kopš Lisabonas līguma stāšanās spēkā pirms gada nedzirdēti lielas pilnvaras ir piešķirtas ES iestādēm, un visa pagājušā gada laikā mēs redzējām, ka jo īpaši Eiropas Parlamentam bija iespējas izmantot šo situāciju - atņemt dalībvalstīm ārkārtīgi daudz pilnvaru.
<P>
Kad Lisabonas līgums stājās spēkā, divreiz uzplaiksnīja gaisma. Viens no šiem gadījumiem bija pilsoņu iniciatīva. Tieši tāpēc - partijas vārdā, pie kuras es piederu Dānijā, un savas grupas vārdā šeit, Eiropas Parlamentā - es iesaistījos sarunās, lai atbalstītu pilsoņu iniciatīvu, kas par spīti visam bija mazs gaismas stariņš citādi ļoti tumšā un federālā Eiropas Savienībā.
<P>
Ir bijuši jautājumi, kuros mūsu uzskati atšķīrās. Vairāki referenti jau ir minējuši, ka kāds vēlas piešķirt tiesības iesniegt pilsoņu iniciatīvu cilvēkiem, kas nav pilsoņi, un vēl kāds vēlas iegūt tiesības pieņemt lēmumu par balsstiesīgo vecumu citās dalībvalstīs un tā tālāk - un par to mēs neesam spējuši vienoties. Taču principiem, par kuriem mēs tagad vienojāmies, tomēr ir pozitīvi aspekti, un tāpēc demokrātijas garā un lai veicinātu šos pozitīvos aspektus, kurus par spīti visam satur Lisabonas līgums, mana grupa arī atbalstīs šo iniciatīvu.
<SPEAKER ID="113" NAME="Bruno Gollnisch" AFFILIATION="NI">
(FR) Priekšsēdētājas kundze, dāmas un kungi! Pilsoņu iniciatīva tādā veidā, kā ierosināts līgumos un paredzēts šajā regulā, ir demokrātijas parodija. Pirmkārt, tā liek pilsoņiem ticēt, ka eirokrāti ieklausīsies viņu balsīs, lai gan tie ir sistemātiski atsacījušies pilsoņus uzklausīt, kad viņi nepārprotami darīja zināmu referendumā, ka nevēlas veidot Eiropas lielvalsti. Tāpēc sāciet ar ieklausīšanos sabiedrībā, kad tā saka "nē” vai kad tā liek jums apstāties.
<P>
Tā ir demokrātijas parodija arī pieņemamības ierobežojumu dēļ. Pilsoņu iniciatīvas ir jāorganizē saskaņā ar līgumiem un tā sauktajiem principiem, kas ir to pamatā. Tāpēc pārvietošanās brīvības vārdā, kas ir paredzēta līgumos, bez žēlastības tiks atteikta jebkura prasība aizsargāt mūsu valstu ekonomiku, kā arī ierobežot finansiālo globalizāciju, lai gan mēs pašlaik ciešam no tās postošajām sekām, noraidīta tiks arī vajadzība pagriezt atpakaļ migrācijas plūsmas. Jebkura iniciatīva, kas tiecas apturēt sarunas ar Turciju, ir nolemta tam pašam liktenim, jo mēs varam pieprasīt, lai Komisija rīkojas, bet mēs nevaram pieprasīt, lai tā pārtrauc rīkoties. Ja kāda iniciatīva saņem pietiekami daudz parakstu, Komisijai nav pienākuma to īstenot, bet tikai pamatot savu lēmumu. Tā ir īsta demokrātijas parodija.
<SPEAKER ID="114" NAME="Mariya Nedelcheva" AFFILIATION="PPE">
- (FR) Priekšsēdētājas kundze, vispirms es vēlos apsveikt referentus par lielo darbu, ko viņi paveikuši. Dāmas un kungi! Eiropas Parlamentā reizēm gadās bezprecedenta brīži. Šodien mēs piedzīvojam vienu no tiem. Mēs vēlējāmies sniegt pilsoņiem skaidru, vienkāršu un efektīvu instrumentu, kas tuvinātu tos iestādēm.
<P>
Pirmkārt, mums jāuzsver centieni vienkāršot šo procedūru. Reģistrācijas posms tagad ir ātrs un skaidrs. Mūsu pienākums ir darīt zināmus reģistrēšanās kritērijus - cieņa pret Eiropas Savienības vērtībām, Komisijas pilnvaru ievērošana, piemērojot līgumus.
<P>
Otrkārt, es vēlos vērst jūsu uzmanību uz dalībvalstīm noteikto viena gada termiņu. Tas, ka viņi ievēros šo termiņu un garantēs datu aizsardzību, būs spēcīgs signāls mūsu pilsoņiem.
<P>
Treškārt es vēlos izteikt apmierinājumu par trīs mēnešu termiņu, par politiskajiem un tiesiskajiem argumentiem un procedūru, kas Komisijai jāievēro, kopā ar Parlamentu organizējot sabiedrisku apspriešanu. Protams, ņemot vērā šos trīs aspektus, var teikt, ka Eiropas pilsoņu rīcībā drīz būs instruments, kas būs vienkāršāks, nekā varēja gaidīt, skaidrāks, nekā šķiet no pirmā acu uzmetiena, un, domājams, efektīvāks.
<P>
Visbeidzot, es nenolaidīšu acis no to politisko partiju iespējami nevēlamās ietekmes, kas finansēs šo iniciatīvu, un es uzskatu, ka par šo aspektu pilsoņiem varbūt būs pamats mums pārmest. To pateikusi, es paļaujos uz to, ka mēs visi celsim trauksmi, ja parādīsies pirmās pazīmes, ka šī iniciatīva tiek izmantota partiju interesēs, jo galvenokārt tieši mēs esam uzņēmušies saistības un mēs balsosim par šo līdzdalības demokrātijas instrumentu, kas pieder tikai pilsoņiem.
<SPEAKER ID="115" NAME="Victor Boştinaru" AFFILIATION="S&amp;D">
Priekšsēdētājas kundze,
<P>
vai drīkstu sākt ar apsveikumu jums par jūsu ieguldījumu kā Lūgumrakstu komitejas līdzreferentei?
<P>
Kā jūs varbūt zināt, pilsoņu iniciatīva ir S&D grupas galvenā prioritāte. Pirmkārt, es vēlos apsveikt visus četrus Konstitucionālo jautājumu komitejas un Lūgumrakstu komitejas līdzreferentus par kopīgo darbu pie šā ievērojamā ziņojuma, kā arī par veidu, kādā viņi veda sarunas ar Padomi un Komisiju, lai sasniegtu šo lielisko rezultātu. Es vēlos pieminēt arī Eiropas Komisijas priekšsēdētāja vietnieka komisāra Šefčovič īpašo lomu un viņa gatavību, atvērtību un apņemšanos vest sarunas ar Padomi un Parlamentu.
<P>
Es priecājos, ka varēšu šodien balsot, lai gan pagājuši tikai daži mēneši no tā laika, kad sākās procedūra par šo unikālo un svarīgo līdzdalības demokrātijas instrumentu Eiropas Savienībā. Eiropas Parlamenta ieguldījums šajā tekstā ir liels. Divas trešdaļas šā teksta ir Parlamenta devums, vēlreiz liecinot par tā nelokāmo apņemšanos iesaistīt Eiropas pilsoņus politiskajās debatēs un tuvinot tos Eiropas Savienībai.
<P>
Es uzskatu, ka šis dokuments ir pienācīgi līdzsvarots un veicina mūsu kopējā mērķa sasniegšanu - piešķirt pilsoņu iniciatīvai būtisku nozīmi Eiropas demokrātiskajā dzīvē un palielināt Eiropas pilsoņu iespējas ietekmēt Eiropas politiku. Šis instruments ir patiešām paredzēts padziļinātu debašu sekmēšanai pilsoniskajā sabiedrībā. Kā mūsu grupa uzsvēra jau pašā sākumā, šis instruments ir viegli pieejams un vienkārši piemērojams, tas ir arī skaidrs un pietiekami detalizēts, lai pilsoņiem neradītu grūtības.
<P>
Es vēlos jums pateikties par šo lielisko sākumu un novēlēt sekmes.
<SPEAKER ID="116" NAME="Andrew Duff" AFFILIATION="ALDE">
Priekšsēdētājas kundze, pretēji dažu runātāju pieņēmumiem es uzskatu, ka pilsoņu iniciatīva ir vienmēr bijusi paredzēta, lai pilsoņi varētu pieprasīt Komisijai ierosināt grozījumus līgumos.
<P>
Es atzinīgi vērtēju to, ka regulas 2. panta galīgais formulējums precīzi atkārto Līguma 11. panta 4. punkta formulējumu. Komisijas priekšlikums mainīt līgumus, protams, liecina par to, ka Komisija darbojas likumīgi saskaņā ar savām pilnvarām, un mēs visi no pieredzes zinām, ka bieži ir jāmaina līgumi, lai labāk sasniegtu to mērķus.
<P>
Tāpēc pilsoņiem jābūt drosmīgiem un pilnā mērā jāizmanto šis lielais jaunais eksperiments pēc nāciju valstu demokrātijas norieta.
<SPEAKER ID="117" NAME="Marek Henryk Migalski" AFFILIATION="ECR">
(PL) Priekšsēdētājas kundze, kā teica McClarkin kundze, mūsu politiskā grupa piekritīs šim plānam, jo tas ir labs, un balsošanā tas ir jāatbalsta. Es priecājos par to, ka, strādājot pie šā plāna, bija iespējams atteikties no vairākiem aspektiem, kas radīja bažas. Cita starpā - personas datu aizsardzība ir pastiprināta, un minimālais vecums iniciatīvas atbalstam ir palielināts no 16 uz 18 gadiem. Tas ir labs rezultāts.
<P>
Taču man ir dažas kritiskas piezīmes. Pirmkārt, kā teica mana kolēģe McClarkin kundze, Komisija būs tā, kas, galu galā, nolems, pieņemt vai nepieņemt iniciatīvu, un tāpēc tautas balss vēl arvien būs atkarīga no ierēdņiem, pat tad, ja viņi rīkosies godprātīgi. Vēl ir jāapsver, vai 300 000 balsu un ceturtdaļa pārstāvēto dalībvalstu, kas vajadzīgas iniciatīvai, nav pārāk zems slieksnis. Polijā šādai iniciatīvai tiek prasīts 100 000 cilvēku parakstu. Plašākā Eiropas Savienības mērogā - poļi pārstāv tikai 8 % no ES iedzīvotāju skaita - tas, manuprāt, ir apšaubāmi. Taču, neraugoties uz šīm šaubām, ir vērts atbalstīt šo plānu, un Eiropas Konservatīvo un reformistu grupa to noteikti arī darīs.
<SPEAKER ID="118" NAME="Bairbre de Brún" AFFILIATION="GUE/NGL">
(GA) Priekšsēdētājas kundze, vispirms es vēlos pateikties gan jums, gan referentiem. Referentu darbs ir ievērojami uzlabojis Komisijas priekšlikumu.
<P>
Taču esmu vīlusies, jo daži priekšlikuma aspekti novedīs pie tā, ka konkrēti cilvēki, kas būtu jāiesaista, tiks izslēgti. Es lūdzu Parlamentu nopietni pārdomāt grozījumus, kuri ar lielu balsu vairākumu tika pieņemti Lūgumrakstu komitejā un kurus mēs esam atkal iesnieguši izskatīšanai plenārsēdē -71., 72., 73. un 74. grozījumu. Mēs jo īpaši nedrīkstam radīt iespaidu, ka to cilvēku viedoklis, kuri uzturas ES, bet kuriem vēl nav piešķirta pilsonība, nav mums vajadzīgs vai nav gaidīts. Tāpat arī jaunieši jāmudina piedalīties to jautājumu risināšanā, kas saistīti ar ES politiku.
<P>
Pašreizējā situācijā ne visiem ES iedzīvotājiem - tostarp arī tiem, kas tajā dzīvo ilgi - būs iespēja parakstīt pilsoņu iniciatīvu. Piedalīšanās būs atļauta tikai ES pilsoņiem.
<P>
Mūsu atkārtoti plenārsēdei iesniegto 72. un 73. grozījumu nolūks tāpēc ir nodrošināt, ka šo iedzīvotāju paraksti tiek iekļauti viena miljona pilsoņu parakstu skaitā, kuri pieprasīs Komisijai rīkoties.
<SPEAKER ID="119" NAME="Daniël van der Stoep" AFFILIATION="NI">
(NL) Priekšsēdētājas kundze, es nezinu, kā īsti saprast šo pilsoņu iniciatīvu. Iesaistīt pilsoņus lēmumu pieņemšanā izklausās jauki, lai gan, protams, būtu vēl jaukāk ļaut tiem pašiem pilsoņiem referendumā balsot par Lisabonas līgumu.
<P>
Nosaukt līgumu, kas uzspiests mūsu pilsoņiem, par dialogu ar pilsoņiem ir, manuprāt, gan ciniski, gan ironiski. Priekšsēdētājas kundze, es baidos, ka pilsoņu iniciatīva izrādīsies tikai pašapmāns. Komisijai tiek dota rīcības brīvība neizskatīt priekšlikumus. Ir skaidrs, ka tās kreisās eirofilu elites jājamzirdziņš, kas acīmredzot pārstāv Eiropai labvēlīgu nostāju, tiks pieņemts.
<P>
Vai varbūt komisārs var kliedēt manas bažas? Pieņemsim, ka mums būs pilsoņu iniciatīva pārtraukt sarunas ar Turciju vai likvidēt Parlamentu - kas, protams, būtu fantastiska ideja. Vai tad Komisija to uztvertu nopietni? Es vēlos dzirdēt jūsu viedokli par to.
<P>
Priekšsēdētājas kundze, pilsoņu uzticība Eiropas Savienībai ir jau sasniegusi zemāko robežu, man šķiet, ka pilsoņu iniciatīva maz ko spēs grozīt, un es par to faktiski neuztraucos - jo vairāk cilvēku atzīs Eiropas Savienības sabrukumu, jo labāk.
<SPEAKER ID="120" NAME="Anna Maria Corazza Bildt" AFFILIATION="PPE">
Priekšsēdētājas kundze, kā Pilsoņu brīvību, tieslietu un iekšlietu komitejas ēnu referente es esmu pilnā mērā apņēmusies palīdzēt veidot šīs jaunās Eiropas pilsoņu tiesības uz politisku iniciatīvu, lai cilvēkiem piešķirtu reālas pilnvaras.
<P>
Es atbalstu galīgo kompromisu un apsveicu Lamassoure kungu. Šis kompromiss padara šo iniciatīvu ērti īstenojamu, vienkāršu un pilsoņiem pieejamu. Es jo īpaši atzinīgi vērtēju pārredzamību attiecībā uz politisko un finansiālo atbalstu. Taču es nožēloju, ka politiskām partijām un grupām ir atļauts finansēt šo iniciatīvu un ka dalībvalstu politiķi var to ierosināt.
<P>
Es nevēlos sabojāt jums prieku, kolēģi, bet būsim reālisti. Pastāv risks, ka demokrātiskais process Eiropā varētu tikt ne tikai veicināts, bet arī grauts un ka pilsoņu iniciatīvu varētu ļaunprātīgi izmantot, ja ne piesavināties, ekstrēmisti un populisti.
<P>
Es uzskatu, ka mums visiem kopīgi tagad jāuzņemas atbildība un jānodrošina, ka šī iniciatīva patiešām darbojas pilsoņu labā. Es aicinu dalībvalstīs ievēlētos politiķus augstu vērtēt pārstāvības demokrātiju, to, ka viņi var brīvi izteikt savu viedokli un ka ir tāda iniciatīva, kas paredzēta pilsoņiem. Es aicinu Komisiju pienācīgi informēt pilsoņus, lai izvairītos no liekām cerībām un lai stingri ievērotu pieņemamības kritērijus.
<P>
Es aicinu plašsaziņas līdzekļus sniegt pareizu informāciju un dalībvalstis - aizsargāt personas datus, lai iegūtu cilvēku uzticību un viņi piedalītos šajā iniciatīvā. Es patiešām ceru, ka mēs spēsim dot saviem pilsoņiem izdevību piedalīties debatēs, kā arī izmantot šo instrumentu.
<SPEAKER ID="121" NAME="Hannes Swoboda" AFFILIATION="S&amp;D">
(DE) Priekšsēdētājas kundze, es neesmu nevienas tieši iesaistītas komitejas loceklis, bet es esmu pilnā mērā atbalstījis mūsu referenti Gurmai kundzi, un es vēlos pateikties visiem referentiem. Es uzskatu, ka Eiropas Savienības demokratizācijas procesā mēs esam spēruši lielu soli uz priekšu.
<P>
Es zinu, ka daudz cilvēku ir nobažījušies par iespējamu šā instrumenta nepareizu piemērošanu. Taču mūsu varā ir savā politikā ņemt vērā mūsu pilsoņu bažas un problēmas, un tad pilsoņu iniciatīvas ļaunprātīga izmantošana nebūs iespējama. Mūsu varā ir īstenot piemērotu politiku, lai pretotos pilsoņu iniciatīvām, ja redzēsim, ka tās iet nepareizā virzienā. Pretošanās ir, protams, lietderīgāka nekā ignorēšana.
<P>
Atšķirībā no Corazza Bildt kundzes es uzskatu, ka ir panākts labs kompromiss. Manuprāt, politiskās partijas nedrīkst izmantot iniciatīvas instrumentu, jo par to ir atbildīgas Parlamenta politiskās partijas un Parlaments. Protams, ir pilnīgi pareizi, ka politiķiem nav liegts piedalīties debatēs. Tāpēc es uzskatu, ka šī instrumenta ieviešana ir pareizs pasākums.
<P>
Tagad no politiskajām partijām ir atkarīga pareizas politikas īstenošana, kuru pilsoņi, ierosinot pilsoņu iniciatīvu, modri uzmanīs, - politiskajām partijām jāņem vērā pilsoņu vēlmes un intereses, jādara tās zināmas Parlamentam un daudz biežāk jāiesaistās dialogā ar pilsoņiem. Šis instruments liek politiķiem būt arī prātīgākiem un panākt, ka Eiropa patiešām tuvinās pilsoņiem, nevis attālinās no tiem, par ko to kritizē daudzi Eiropas iedzīvotāji.
<P>
Es vēlos vēlreiz pateikties referentiem par ieguldīto lielo darbu. Es uzskatu, ka tas ir liels solis pretī demokrātijai Eiropā, un tas, galu galā, ir tas, par ko mēs Parlamentā cīnāmies - par demokrātisku Eiropu.
<SPEAKER ID="122" NAME="Tadeusz Cymański" AFFILIATION="ECR">
(PL) Priekšsēdētājas kundze, arī es vēlos pievienot savu balsi tiem, kas atbalsta un atzīst šo plānu. No otras puses, konkrētu šaubu un komentāru izpausme neliecina par atbalsta trūkumu, tā tikai atspoguļo rūpes par to, lai šis plāns tiktu izmantots pareizi. Es vēlos norādīt, ka iespējas, gaidas un bažas, par kurām tiek runāts - Migalski kungs un citi tās pieminēja -, tikai liecina par cerībām, ka šis ilgi gaidītais instruments, kam jāstiprina un jāpaplašina demokrātija, praksē netiks izmantots nepareizi.
<P>
Paradoksālā veidā šo instrumentu praksē var viegli izmantot nepareizi ne tikai ekstrēmisti, bet arī spēcīgas un ietekmīgas interešu grupas, un es to saku tāpēc, ka, mūsuprāt, 1 000 000 atbalstītāju slieksnis, ņemot vērā Eiropas Savienības demogrāfisko potenciālu, nav pietiekams. Mēs vēlamies arī norādīt, ka lēmums pieņemt vai noraidīt iniciatīvu tomēr lielā mērā būs atkarīgs no patvaļīga vērtējuma, kas arī var izraisīt nopietnu kritiku no pilsoņu puses. Apkopojot teikto, es uzskatu, ka mums jāpaātrina darbs pie šā plāna un jāpiešķir tam prioritāte, bet tas ir jāpakļauj arī ļoti rūpīgai, piesardzīgai un saprātīgai analīzei.
<SPEAKER ID="123" NAME="Diane Dodds" AFFILIATION="NI">
Priekšsēdētājas kundze, es stāvu šeit kā demokrāte un kā cilvēks, kas uzskata, ka jāsekmē lielāka pilsoņu piedalīšanās demokrātiskajā procesā. Būsim godīgi un atzīsim, ka pastāv plaisa starp politikas veidotājiem un pilsoņiem. Tāpēc ir ļoti svarīgi ieklausīties vienkāršā iedzīvotāja balsī.
<P>
Eiropas Pilsoņu iniciatīva teorētiski ir ļoti saprātīgs jēdziens, taču manu entuziasmu mazina tas, ka Komisijai tiek atstātas ievērojami lielas pilnvaras. Mēs nevaram ignorēt arī faktu, ka EPI parakstu vākšanas veids pat ar samazinātām piedalīšanās prasībām līdz ceturtdaļai dalībvalstu, iespējams, izrādīsies visiem, izņemot lielas lobistu organizācijas, kas jau darbojas visā Eiropas Savienībā, pārāk grūts, lai savāktu vajadzīgo balsu skaitu. Šim patiešām ir jābūt pilsoņu un nevis NVO instrumentam.
<SPEAKER ID="124" NAME="Paulo Rangel" AFFILIATION="PPE">
(PT) Priekšsēdētājas kundze, komisār, dāmas un kungi, Padomes locekļi! Es vēlos teikt, ka pilsoņu iniciatīva ir ļoti svarīgs solis ceļā uz Eiropas Savienības konstitucionālā rakstura atzīšanu. Tikai konstitucionāla struktūra, vienalga, vai tai ir rakstīta konstitūcija vai nav, spēj nodrošināt saviem pilsoņiem tik spēcīgu instrumentu, un es saskatu mūsu rīcībā lielu vērtību - spēju nodrošināt Eiropas Savienībai šo konstitucionālo raksturu.
<P>
Es vēlos teikt arī to, ka šis ir pilsoņiem un solidaritātei viņu starpā ļoti svarīgs solis. Paredzot nosacījumu, ka iniciatīvas uzsākšanā ir jāiesaistās vismaz ceturtdaļai ES valstu, mēs radām arī visas Eiropas mēroga kustību, jo tādējādi to ietekmēt lobistiem un savtīgām interešu grupām ir daudz grūtāk. Pretēji šeit paustajai domai ir daudz grūtāk uzsākt iniciatīvu, ja tiek pieprasīts, lai to paraksta septiņu vai astoņu valstu pilsoņi, un es tāpēc esmu pārliecināts, ka šis pasākums stiprinās Eiropas valstu solidaritāti, Eiropas valstu pilsoņu solidaritāti, solidaritāti, kas šajā brīdī, divas dienas pirms Eiropadomes decembra sanāksmes, kas būs izšķiroša, mums ir vajadzīga vairāk nekā jebkad.
<SPEAKER ID="125" NAME="Roberto Gualtieri" AFFILIATION="S&amp;D">
(IT) Priekšsēdētājas kundze, dāmas un kungi! Procedūra pieder pie demokrātijas, un tāpēc pilsoņu iniciatīvas ieviešana nav tikai tehnisks pasākums, bet izšķiroša izvēle, kas dod iespēju to padarīt par efektīvu instrumentu patiešām Eiropas mēroga politiskās telpas izveidei.
<P>
Parlaments, bez šaubām, lieliski izmantoja savas privilēģijas, ievērojami uzlabojot sākotnējo priekšlikumu. Galvenie rezultāti ir jau minēti, un man tie jums nav jāatgādina. Es tomēr vēlos uzsvērt citu aspektu, kurā mūsu grupa deva lielu ieguldījumu - Eiropas politiskajām partijām arī tiks dota iespēja ierosināt pilsoņu iniciatīvu. Šim iznākumam ir liela nozīme, jo no tā ir atkarīgs Eiropas demokrātijas liktenis, tāpēc ka nevar pastāvēt īsta starptautiska demokrātija, ja demokrātiskajā procesā efektīvi nepiedalās Eiropas politiskās partijas. Šodien mēs speram soli uz priekšu šajā virzienā, un tas ir vēl viens iemesls, kāpēc šodien Eiropas demokrātijai ir liela diena.
<SPEAKER ID="126" NAME="Erminia Mazzoni" AFFILIATION="PPE">
(IT) Priekšsēdētājas kundze, komisār, Padomes priekšsēdētāj, dāmas un kungi! Es vēlos pateikties visiem referentiem par savlaicīgi veikto darbu un labo kompromisu, kas panākts. Kā Lūgumrakstu komitejas priekšsēdētāja es vēlos jo īpaši pateikties Wallis kundzei un Häfner kungam, kā arī ēnu referentiem - diezgan prāvai grupai -, kas spēja pareizi ievirzīt viedokļus, kuri tika izteikti debatēs Lūgumrakstu komitejā.
<P>
Manuprāt, mēs strādājām ar pilnīgu sava veicamā uzdevuma svarīguma apziņu. Pilsoņu iniciatīva ir patiešām svarīgs mērķis, veidojot Eiropu, kurā cilvēks ir galvenā vērtība, demokrātisku Eiropu un reālas līdzdalības Eiropu.
<P>
Mēs Lūgumrakstu komitejā strādājām, paturot prātā šo domu, sadarbojoties ar Konstitucionālo jautājumu komiteju un izmantojot procedūru, kas paredzēta Reglamenta 50. pantā. Kā uzsvēruši mani kolēģi un referenti, mūsu mērķis bija padarīt procedūru pēc iespējas vieglāk piemērojamu, neapgrūtinātu, pārredzamu un efektīvu.
<P>
Mēs strādājām, paturot prātā šo domu, lai Komisijai uzliktu saistības un ierobežotu tās vērtējuma pilnvaras attiecībā uz pieņemamību, kuru mēs esam ieviesuši. Es vēlos apliecināt tiem kolēģiem, kas izteica pamatotas un saprotamas bažas, ka mēs debatēs tās izskatījām un centāmies uz tām rast atbildes.
<P>
Visbeidzot, ņemot vērā to, ka šis temats manai sirdij ir tik tuvs, es vēlos uzsvērt lielo nozīmi, kāda būs pilsoņu iniciatīvas pārstāvju publiskas uzklausīšanas ieviešanai, kuru organizēs Komisija kopā ar Parlamentu. Kā Lūgumrakstu komitejas priekšsēdētāja es vēlos izteikt gandarījumu par to, ka saskaņā ar iesaistīto pušu vienošanos šo darbu Parlamentā droši vien uzticēs komitejai, kuras priekšsēdētāja esmu es.
<SPEAKER ID="127" NAME="Matthias Groote" AFFILIATION="S&amp;D">
(DE) Priekšsēdētājas kundze, vispirms es vēlos pateikties visiem, kas pilsoņu iniciatīvu padarīja iespējamu, un jo īpaši bijušajai priekšsēdētāja vietniecei S. Y. Kaufmann, kas iepriekšējā Parlamenta sasaukuma laikā veica daudz priekšdarbu, lai nodrošinātu gaidītās dienas atnākšanu, kad Eiropas pilsoņu iniciatīva kļūs par realitāti.
<P>
Dažkārt ES pilsoņi jūtas tā, it kā Eiropa un tās iestādes būtu tiem neaizsniedzamas. Šis instruments, Eiropas pilsoņu iniciatīva, tuvinās iestādes pilsoņiem. Tas ir lielisks instruments, kas stiprinās demokrātiju, vairāk iesaistīs cilvēkus un dos tiem iespēju uzņemties iniciatīvu. Es uzskatu, ka tuvākajos mēnešos svarīgi būs divi jautājumi. Viens no tiem ir nodrošināt pilsoņiem piekļuvi, ieskaitot viegli lietojamu, bet arī drošu digitālo piekļuvi internetā. Otrais jautājums skar vajadzību pieņemt tiesisku aktu, ja pilsoņu iniciatīva izrādās sekmīga. Tāpēc mans jautājums Komisijai ir šāds - kādā veidā mēs turpmāk izlemsim, kurām iniciatīvām ir jānoslēdzas ar tiesisku aktu un kurām - tikai ar uzklausīšanu? Varbūt jūs varat to paskaidrot, Šefčovič kungs? Es vēlos vēlreiz pateikties jums, kā arī Padomei par veikto darbu.
<SPEAKER ID="128" NAME="György Schöpflin" AFFILIATION="PPE">
Priekšsēdētājas kundze, pilsoņu iniciatīvas uzsākšana ir neapšaubāmi viens no vissvarīgākajiem notikumiem Eiropas integrācijas procesā. Tas nozīmē kvalitatīvu pilnvaru pārdali Eiropas Savienībā, kura spēj ieviest svarīgus jauninājumus Eiropas politikā.
<P>
Tam, ka pilsoņiem tiek piešķirta tāda pati nozīme, kāda ir Parlamentam un Padomei, un piedāvātas tiesības aicināt Komisiju ierosināt tiesību aktu, būs tālejošas sekas. Pirmkārt, jaunā institūcija dod iespēju apšaubīt vienu no plānotajiem integrācijas procesa pamatprincipiem - proti, to, ka no paša sākuma šo procesu ir vadījusi elite. Daudzējādā ziņā tas ir bijis ļoti veiksmīgs, bet nav šaubu arī par to, ka bez pilsoņu aktīva atbalsta integrācijas process sastopas ar šķēršļiem. Patiesi, ir aizvien vairāk pierādījumu, ka pilsoņi uzskata ES par neaizsniedzamu, sarežģītu un neizprotamu. Viņiem nav bijis iemesla iesaistīties ES dzīvē, jo nav bijis līdzekļu, kā to darīt.
<P>
Šo situāciju labos pilsoņu iniciatīva. Tā ir paredzēta kalpot par instrumentu, kas spēj pārvarēt plaisu starp ES un tautu. Mūsu interesēs ir, lai šis instruments darbotos pēc iespējas efektīvāk.
<SPEAKER ID="129" NAME="Sylvie Guillaume" AFFILIATION="S&amp;D">
(FR) Priekšsēdētājas kundze, dāmas un kungi! Vispirms es vēlos apsveikt visus referentus un jo īpaši savu kolēģi un kaimiņieni Gurmai kundzi par lieliski veikto darbu pie šā jautājuma.
<P>
Pilsoņu iniciatīvas ierosināšana ir viens no visinteresantākajiem Lisabonas līguma jauninājumiem. Manuprāt, Eiropas institūcijās tas nozīmē jaunas likumdošanas pilnvaras, kas tagad tiek nodotas pilsoņiem.
<P>
Apstākļos, kuros piederības sajūta pie Eiropas Savienības vēl aizvien ir pārāk vāja un atturēšanās līmenis Eiropas vēlēšanās ir jo īpaši uztraucošs, šis jaunais instruments ļaus Eiropas pilsoņiem pilntiesīgi līdzdarboties Eiropas demokrātiskajā dzīvē. Turklāt šis jautājums ir izraisījis lielu zinātkāri un neviltotu interesi.
<P>
Tāpēc uzsvars tikai uz risku, kuru varētu radīt pilsoņu iniciatīva, raidītu sliktu signālu. Lai gan mums ir pienācīgi jārisina šis noteikums, mēs nedrīkstam baidīties no diskusijām, kas varētu rasties.
<P>
Kompromiss starp Parlamentu un Padomi ir pietiekami līdzsvarots, un tikko šis teksts būs pieņemts, mūsu galvenais uzdevums būs nodrošināt, ka šis instruments stājas spēkā, cik ātri vien iespējams, jo pilsoņi to no mums gaida un mums tā ir liela iespēja.
<P>
(Aplausi)
<SPEAKER ID="130" NAME="Carlo Casini" AFFILIATION="PPE">
(IT) Priekšsēdētājas kundze, dāmas un kungi! Kā Konstitucionālo jautājumu komitejas priekšsēdētājs es vēlos galvenokārt pateikties visiem savas komitejas locekļiem par labo darbu, jo īpaši Lamassoure kungam un Gurmai kundzei, kas paveica lielisku darbu, panākot, ka tiek ieviests viens no vissvarīgākajiem Lisabonas līguma grozījumiem.
<P>
Komiteja uzklausīja arī visu dalībvalstu parlamentu viedokļus, kā arī ekspertu viedokļus, kuri strādāja ciešā sadarbībā ar Komisiju - par ko es no visas sirds pateicos komisāram Šefčovič - un Padomi, kas labprāt iesaistījās dialogā, par ko man jāpateicas Chastel kungam.
<P>
Reglamenta 50. panta piemērošana arī bija lietderīga, ļaujot mums efektīvi sadarboties ar Lūgumrakstu komiteju.
<P>
Personīgi es atbalstīju vajadzību noteikt ikgadēju termiņu, kurā regulai jāstājas spēkā, un tam, protams, nevajadzētu aizkavēt tās piemērošanu, bet, gluži otrādi, tam vajadzētu nodrošināt, ka tās sākotnējā ieviešana tiek veikta visaptveroši un apzinīgi - tā, lai visas dalībvalstis bez izņēmuma spētu izpildīt prasību sagatavot pilsoņu piedalīšanos, kā arī pārbaudes instrumentus.
<P>
Es uzskatu, ka jaunā plāna vislielākais pozitīvais sasniegums ir ES pilsonības apziņas veicināšana, apziņas, ko tagad bagātinās tiesības un stimuls piedalīties likumdošanas procesā. Esmu arī pārliecināts, ka šis mehānisma garantēs pilsoņiem netraucētu piedalīšanos, vienlaikus kavējot tā ļaunprātīgu izmantošanu.
<P>
Es uzskatu, ka, galu galā, tikai pāris dienas pirms Ziemassvētku svinībām šīs regulas pieņemšana būs skaista dāvana Eiropas pilsoņiem un pašai Eiropai.
<SPEAKER ID="131" NAME="Jo Leinen" AFFILIATION="S&amp;D">
(DE) Priekšsēdētājas kundze, es priecājos, ka varu uzstāties pēc sava pēcteča Konstitucionālo lietu komitejā, jo es šo projektu atbalstīju 10 gadus, un pilsoņu iniciatīva tika iekļauta Līguma tekstā gandrīz pēdējā brīdī. Toreiz Konvencijā tieši Eiropas Parlamenta un dalībvalstu parlamentu deputāti ierosināja šo iniciatīvu. Tā paver jaunu lappusi pilsoņu un Eiropas iestāžu attiecībās. Mēs visi ceram, ka šī iniciatīva samazinās plaisu starp iedzīvotājiem un Eiropas politiku. Pilsoņu iniciatīva nav panaceja pret visām mūsu kaitēm, taču tā var lielā mērā mums palīdzēt. Vairāk par visu es vēlos redzēt lielāku atvērtību Eiropā, kad notiek pārrobežu debates par jautājumiem, kas pašlaik interesē mūsu pilsoņus. Manā darbības jomā - vides jomā - man padomā ir vairāki jautājumi, kurus varētu iekļaut Eiropas Savienības darba kārtībā, izmantojot šo instrumentu, jo īpaši Komisijas kā Eiropas valdības jeb izpildvaras darba kārtībā. Arī es vēlos jautāt Komisijai, kā tā gatavojas turpmākajām iniciatīvām. Mēs nedrīkstam likt iedzīvotājiem vilties.
<P>
Es vēlos pateikties visiem un jo īpaši referentiem Gurmai kundzei un Lamassoure kungam par lielisko darbu.
<SPEAKER ID="132" NAME="RadvilMorkūnaitė-Mikulėnien" AFFILIATION="PPE">
(LT) Priekšsēdētājas kundze, Eiropas Parlamentam šī ir patiešām laimīga un liela diena. Es ļoti ceru, ka mēs apstiprināsim šo mehānismu, kas mūsu pilsoņiem dos iespēju piedalīties Eiropas Savienības nākotnes veidošanā, ne tikai vēlējot Eiropas Parlamentu, bet arī aktīvi piedaloties Eiropas veidošanas procesā, Pilsoņiem ir ļoti svarīgi, lai viņu balsis tiktu sadzirdētas. Pirms dažiem gadiem man pašai bija iespēja pārstāvēt desmitiem tūkstošu Eiropas Savienības pilsoņu, iesniedzot lūgumrakstu Eiropas Parlamentam, un es esmu ļoti gandarīta, ka toreiz Eiropas Parlaments pieņēma rezolūciju, pamatojoties uz šo lūgumrakstu. Ir lieliski apzināties, ka tava balss, pilsoņa balss, tiek sadzirdēta Eiropas Savienības iestādēs. Starp Eiropas Komisiju un pilsoņiem ir jānotiek dialogam, un nedrīkst rasties situācija, kas atņemtu pilsoņiem vēlēšanos tajā iesaistīties. Šis ir solis uz ciešāku sadarbību ne tikai starp iestādēm un pilsoņiem, bet arī starp pašiem pilsoņiem. Svarīgi ir atzīt un noteikt konkrētas problēmas un rast tām vienotu risinājumu, bet šim procesam jābūt drošam un pārredzamam, un mums tam ir jāpiemēro subsidiaritātes princips.
<SPEAKER ID="133" NAME="Ioan Enciu" AFFILIATION="S&amp;D">
Priekšsēdētājas kundze, vispirms es vēlos apsveikt Z. Gurmai un A. Lamassoure par šo ziņojumu. Pilsoņu iniciatīvas mehānismu es vērtēju ļoti atzinīgi. Tā ir ļoti pozitīva masu iniciatīva. Tā kalpos efektīvai demokrātijas deficīta mazināšanai starp iedzīvotājiem un Eiropas Savienības iestādēm. Jo īpaši tā nodrošinās pilsoņiem platformu, lai izteiktu un ierosinātu idejas Eiropas likumdošanai. Minimālā prasība pēc ceturtās daļas dalībvalstu piedalīšanās parakstu vākšanā šai iniciatīvai nodrošinās, ka vajadzību pēc tiesību akta priekšlikuma izteiks plaši sabiedrības slāņi.
<P>
Visbeidzot, es vēlos uzsvērt, ka ir svarīgi nodrošināt pilnīgu pārredzamību attiecībā uz iniciatīvas uzsākšanu un finansiālā atbalsta avotiem iniciatīvas organizatoriem.
<SPEAKER ID="134" NAME="Izaskun Bilbao Barandica" AFFILIATION="ALDE">
(ES) Priekšsēdētājas kundze, es vēlos apsveikt referentus, jo viņu darbs dos Eiropas vīriešiem un sievietēm iespēju paust savas intereses iniciatīvās un iesniegt tās Eiropas Parlamentam.
<P>
Šodien mēs pilnveidojam demokrātiju, tuvinot lēmumu pieņemšanas procesus pilsoņiem un padarot tos atvērtākus un pārdomātākus, vienmēr ņemot vērā iedzīvotājus.
<P>
Šī regula ir stratēģijas "Eiropa 2020” sastāvdaļa un svarīgs instruments sabiedrības zināšanu un talantu pārvaldībai. Tā prasīs no mums arī jaunu prasmju apgūšanu, lai mēs kļūtu redzamāki kā politiski līderi virtuālās kopienās, digitālā sabiedrībā, un mūsu vadība izpaustos humānākā veidā, veidā, kas ir tuvāks cilvēkiem. Tas ir solis ceļā uz politiskiem jauninājumiem, kas palīdzēs mums rīkoties pārredzamāk un atjaunot iedzīvotāju uzticību politikai.
<P>
Visbeidzot, pilsoņu iniciatīva dos reģioniem iespēju pārvarēt atpazīstamības trūkumu Eiropas Savienības pašreizējā institucionālajā struktūrā. Esmu pārliecināta, ka ar apņēmību un iztēli šie reģioni arī izmantos šo mehānismu, lai iesniegtu savus priekšlikumus tieši Parlamentam.
<SPEAKER ID="135" NAME="Oreste Rossi" AFFILIATION="EFD">
(IT) Priekšsēdētājas kundze, dāmas un kungi! Līdz Lisabonas līgumam Eiropas Savienība nebija atvērta pilsoņu prasībām, daļēji tāpēc, ka divas no tās iestādēm - Komisija un Padome - tiek ieceltas, nevis ievēlētas - kā Parlaments, kā arī tāpēc, ka nebija sabiedrības līdzdalības noteikumu.
<P>
Līdz ar jaunā Līguma stāšanos spēkā Eiropas pilsoņi, savācot pietiekamu skaitu parakstu, var iesniegt iniciatīvas priekšlikumus. Mēs atbalstām šo regulu, jo tā uzlabo Komisijas sākotnējo tekstu. Priekšlikuma pieņemamības procedūra ir apvienota ar reģistrācijas procedūru, kam seko parakstu vākšana un to pārbaude.
<P>
Diemžēl ziņojums nav pietiekams, tāpēc ka tajā nav minēts pienācīgs mehānisms paraksta autentiskuma pārbaudei. Tas var novest pie viltotu parakstu iesniegšanas un tāpēc mazināt iniciatīvas sabiedrisko un demokrātisko vērtību.
<SPEAKER ID="136" NAME="Andrew Henry William Brons" AFFILIATION="NI">
Priekšsēdētājas kundze, pilsoņu iniciatīvai ir daudz veidolu. Vai tā ir lūgumraksts? Jā, bet ne brīvi izstrādāts. Lūgumraksta iesniedzējam tiek iepriekš pateikts, ko viņš var pieprasīt un kas ir Komisijas kompetencē, un ko viņš nevar pieprasīt, ja Komisija uzskata, ka šī prasība nav nopietna vai ir pretrunā ar tā sauktajām Eiropas vērtībām.
<P>
Vai tā ir referendums? Noteikti nav. Tā ir nepareizi aprakstīta kā tiešas demokrātijas piemērs. Taču par to nenotiks balsošana, kurā būtu iesaistīti visi pilsoņi. Pat tad, ja tiks savākts miljons parakstu, Komisijai nebūs pienākuma rīkoties.
<P>
Tā pat nebūs īsta pilsoņu iniciatīva. Ir maz ticams, ka parasti pilsoņi spēs paši organizēties. Tikai spēcīgām interešu grupām būs viegli mobilizēt sabiedrības viedokli. Šī iniciatīva būs galvenokārt nedemokrātisku institūciju šķietami demokrātisks kosmētisks pielabojums.
<P>
Vai tas nozīmē, ka mēs esam pret to? Nē. Es esmu pārliecināts, ka nobažījušies oponenti to izmantos, lai sabotētu Eiropas projektu.
<SPEAKER ID="137" NAME="Jarosław Leszek Wałęsa" AFFILIATION="PPE">
(PL) Priekšsēdētājas kundze, Eiropas pilsoņu iniciatīvai ir jābūt instrumentam, kas nodrošinās Eiropas pilsoņu lielāku piedalīšanos Eiropas Savienības dzīvē, un tas savukārt stiprinās vājināto Eiropas Savienības saziņu ar saviem pilsoņiem. Vārds, adrese, tautība un paraksts - es pilnīgi piekrītu, ka tas ir pietiekami, lai nodrošinātu, ka persona, kas ir parakstījusies, patiešām eksistē un nav parakstījusies divreiz. Atteikšanās no identifikācijas prasības, izmantojot identifikācijas dokumentu, - diemžēl lēmums par to netika pieņemts - būtu bijusi ļoti izdevīga pilsoņu lietošanai ērta instrumenta izveidē.
<P>
Laikā, kad personas datu aizsardzība rada lielas bažas, konfidenciālu personas datu - piemēram, identifikācijas numuru - vākšana var atturēt daudzus pilsoņus no iniciatīvas parakstīšanas. Ierēdņi, kas ir izvirzījuši prasību pēc identifikācijas dokumenta, nav šo jautājumu pienācīgi apsvēruši. Iespējas piešķiršana Eiropas pilsoņiem iesniegt priekšlikumus jauniem tiesību aktiem par sociāli svarīgiem jautājumiem ir nenovērtējama demokrātijas priekšrocība, un es jūtos ļoti pagodināts, ka varu piedalīties šā instrumenta piešķiršanas procesā Eiropas iedzīvotājiem.
<SPEAKER ID="138" NAME="Kriton Arsenis" AFFILIATION="S&amp;D">
(EL) Priekšsēdētājas kundze, es vēlos apsveikt referentus par teicamo darbu. Mēs nolēmām savā Eiropas Konstitūcijā - Lisabonas līgumā - iekļaut tiesības pilsoņiem pieprasīt Komisijai likumdošanas iniciatīvas. Mūsu pilsoņi to ir pieņēmuši un jau uzsākuši pirmo iniciatīvu, savācot vairāk nekā miljonu parakstu. Jautājums, ko viņi ir izvēlējušies, ir jautājums, kas patiešām skar mūs visus, jautājums, kuru Komisijai pat bez parakstiem būtu jāierosina. Viņi ir ierosinājuši jautājumu par Eiropas Pārtikas nekaitīguma iestādes neatkarību, lai to nevarētu ietekmēt biotehnoloģiju uzņēmumu intereses, jautājumu, kuru atzina komisārs Dalli, un viņi ir pieprasījuši moratoriju labībai, līdz tiks ieviesti droši kontroles mehānismi, kas ļaus pārliecināties par modificētu organismu ietekmi uz cilvēku veselību, bioloģisko daudzveidību un pārtikas nekaitīgumu. Es aicinu Komisiju uzņemties šo iniciatīvu.
<SPEAKER ID="139" NAME="Constance Le Grip" AFFILIATION="PPE">
(FR) Priekšsēdētājas kundze, arī es vēlos pateikties mūsu četriem referentiem, kas ir veikuši izcilu darbu un kas Eiropas Parlamenta vārdā ir piešķīruši lielu pievienoto vērtību Komisijas sākotnēji ierosinātajam tekstam.
<P>
Pilsoņu iniciatīva, ko mēs, Eiropas Tautas partijas (Kristīgo demokrātu) grupa gatavojamies ar lielu entuziasmu pieņemt, pēc Lisabonas līguma spēkā stāšanās ir liels solis uz priekšu. Mēs nekļūdīsimies, ja teiksim, ka šis instruments spēj patiešām mainīt Eiropas politisko dzīvi, ja mēs izmantosim to saprātīgi un drosmīgi. Tas var dot Eiropas pilsoņiem iespēju tiešā veidā piedalīties Eiropas politiskajās debatēs. Tas var palīdzēt uzzināt Eiropas sabiedrisko domu, proti, Eiropas vīriešu un sieviešu viedokli, kad tie sanāk, lai debatētu, un pieņem kopēju nostāju un kad tie sapulcējas, lai apspriestu svarīgus Eiropas jautājumus. Tāpēc neliksim mūsu pilsoņiem vilties.
<P>
Mudināsim savas dalībvalstis vajadzības gadījumā veikt pieteikuma pasākumus, neliksim mūsu pilsoņiem vilties, jo no šīs iniciatīvas ir atkarīga Eiropas demokrātijas stiprināšana.
<SPEAKER ID="140" NAME="Judith A. Merkies" AFFILIATION="S&amp;D">
(NL) Priekšsēdētājas kundze, arī es vēlos visus apsveikt, jo īpaši mūsu pilsoņus, un es ar nepacietību gaidu, kad varēsim uzsākt kopīgu konstruktīvu darbu.
<P>
Ir tiesa, ka mums ir jānodrošina zems slieksnis, un tas nozīmē, ka mums jāļauj pilsoņu iniciatīvā piedalīties ikvienam. Žēl, ka jauniešiem, kas nav sasnieguši 18 gadu vecumu, tiek liegta šī iespēja, jo tieši viņi ir tie cilvēki, kurus mēs ļoti vēlamies iesaistīt politikā.
<P>
Žēl arī, ka mēs esam atstājuši dalībvalstu ziņā lēmumu par to, vai uzsākt iniciatīvas tiešsaistē. Protams, jūs nevarat gaidīt, lai mēs šodien, šajā laikmetā, vēl arvien strādātu ar papīra dokumentiem, kad tiešsaiste ir izrādījusies par efektīvu līdzekli cilvēku organizēšanai, gan politiskā ziņā, gan attiecībā uz viņu interesēm.
<P>
Ko mēs faktiski ceram sasniegt, ierosinot pilsoņu iniciatīvu? Es uzskatu, ka Komisijai jau pašā iniciatīvas ierosināšanas sākumā ir jāspēj noteikt, vai konkrēti priekšlikumi, kā tie, kas jau šeit ierosināti, piemēram, atcelt Parlamentu, faktiski pieder pie pilsoņu iniciatīvas. Un ko ar tiem iesākt? Kas izstrādās šos jautājumus, un kad mēs varam gaidīt tiesību akta priekšlikumu?
<P>
Mēs, politiķi, dzīvojam stikla mājiņā visas sabiedrības acu priekšā. Cilvēkiem ir atļauts tajā ielūkoties, un cilvēkiem tagad būs tiesības tajā arī ienākt un piedalīties. Es ar nepacietību gaidu konstruktīvu sadarbību.
<SPEAKER ID="141" NAME="Priekšsēdētāja">
Tiem Parlamenta deputātiem, kas vēlējās piedalīties debatēs saskaņā ar brīvā mikrofona procedūru, man jāsaka, ka es nevarēšu dot viņiem vārdu, bet es vēlos jums atgādināt, ka saskaņā ar Reglamentu jūs varat iesniegt rakstiskas deklarācijas, kas tiks pievienotas debašu stenogrammai. Tāpēc es mudinu jūs to darīt, ja vēlaties.
<SPEAKER ID="142" NAME="Maroš Šefčovič">
Komisijas priekšsēdētāja vietnieks. - Priekšsēdētājas kundze, vispirms es vēlos pateikties godājamiem Parlamenta deputātiem par lielo atbalstu šai regulai. Es vēlos pateikties par lielo pozitīvo Eiropas enerģiju, kas izstaroja no Parlamenta šo debašu laikā. Kā mēs šorīt redzējām, Eiropai šis gads ir bijis grūts, bet mūsu debates ir pierādījušas, ka šī diena ir ļoti laba diena Eiropas pilsoņiem un ļoti laba diena Eiropai. Es vēlos uzsvērt, ka Komisija vēlas, lai šī svarīgā iniciatīva būtu sekmīga, un mēs pret to attieksimies ļoti konstruktīvi.
<P>
Atbildot uz dažiem deputātu uzdotajiem jautājumiem, es vēlos apliecināt, ka mēs palīdzēsim iniciatīvu organizatoriem. Mēs izveidosim kontaktpunktus un palīdzības dienestus, kuros mēs sniegsim iniciatīvu organizatoriem padomus par to, ko ir iespējams ierosināt un ko nav, kādas regulas ir sagatavošanas procesā, kādas iniciatīvas tiek organizētas un kādus konkurējošus vai pretējus priekšlikumus mēs esam saņēmuši no citām organizācijas komitejām. Mēs centīsimies, cik vien iespējams, būt pretimnākoši šo tiesību izmantotājiem un pilsoņu iniciatīvai.
<P>
Mēs uztveram Corazza Bildt kundzes un Casini kunga bažas ļoti nopietni. Tāpēc visā minētajā procesā mēs pastāvēsim uz to, ka šajā regulā ir svarīgi saglabāt iestāžu līdzsvaru un Komisijas ekskluzīvās iniciatīvas tiesības, jo Komisija ir atbildīga visu pilsoņu priekšā - ne tikai iniciatīvu organizatoru, bet arī visu Eiropas pilsoņu priekšā, kuru intereses tai jāaizstāv. Tas mums ir jāievēro arī šajā procesā.
<P>
Atbildot Groote kungam, es vēlos viņam apliecināt, ka mēs ievērosim procedūru, kuru ievieš šī regula, ja Eiropas pilsoņu iniciatīva būs sekmīga. Mēs uzņemsim organizatorus pienācīgā līmenī - komisāru vai ģenerāldirektoru līmenī -, un mēs iespējami visaugstākajā līmenī piedalīsimies uzklausīšanā, ko organizēs Eiropas Parlaments. Triju mēnešu laikā, sazinoties ar iniciatoriem, mēs precīzi konstatēsim, vai turpināsim virzīt tiesību aktu priekšlikumus, vai arī mums attiecīgais jautājums būs jāizpēta dziļāk, vai gadījumā, ja iniciatīva būs pārāk pretrunīga, mēs neturpināsim izskatīt nākamos priekšlikumus.
<P>
Es ceru, ka šis jaunais instruments palīdzēs mums padziļināt debates Eiropā un ka dalībvalstu galvaspilsētās notiks vairāk debašu par Eiropai svarīgiem jautājumiem. Es ceru, ka EPI būs ļoti veiksmīgs projekts un ka mēs par to pārliecināsimies, kad pirmo reizi to pārskatīsim. Pateicos jums par jūsu atbalstu.
<P>
(Aplausi)
<SPEAKER ID="143" NAME="Olivier Chastel" LANGUAGE="FR">
Priekšsēdētājas kundze, godājamie deputāti! Ļaujiet man teikt dažus vārdus pēc komisāra Šefčovič.
<P>
Kā debates ir parādījušas, šis ir fascinējošs temats. Daži jautājumi paliek neatbildēti, un ne visas bažas ir kliedētas. Šis ir kompromisa laiks.
<P>
Iedzīvināsim pilsoņu iniciatīvu! Spriedīsim par regulu pēc ilgāka laika, jo tas neapšaubāmi ļaus mums attīstīt šo mehānismu.
<P>
Pateicos jums par sadarbību. Es vēlu pilsoņu iniciatīvai visu to labāko.
<SPEAKER ID="144" NAME="Zita Gurmai">
referente. - Priekšsēdētājas kundze, es vēlos pateikties saviem kolēģiem par visiem viņu komentāriem. Es priecājos, ka vairākums no mums atbalsta šo jauno Eiropas demokrātijas papildinājumu.
<P>
Bažas ir gluži dabīgas, un tās bija gaidāmas, bet, izmēģinot kaut ko pilnīgi jaunu, mēs nevaram sniegt atbildes uz visiem jautājumiem un jau iepriekš kliedēt visas bažas. Taču es esmu pārliecināta, ka šodien piedāvātā regula atrisinās daudzas problēmas, kuras nāca mums prātā, gatavojot šo regulu.
<P>
Mums nav jābaidās no šā jaunā demokrātijas aspekta. Mums uzmanīgāk jāieklausās Eiropas pilsoņu balsīs, un mums nav jābaidās to darīt. Vai tad tieši tas nav mūsu ilgtermiņa mērķis? Mums ir jābaidās tikai par to, ka, EPI varētu tikt īstenota, neievērojot Lisabonas līguma garu, ka to varētu īstenot nevis paredzētajā, bet ļaunprātīgā nolūkā, vai arī nemaz neīstenot.
<P>
Mēs esam darījuši visu iespējamo, lai samazinātu varbūtējos regulas riskus, un mums šajā darbā palīdzēja S. Kaufmann, kas Parlamentā sniedza pirmo ziņojumu par EPI. Es vēlos pateikties arī M. Šefčovič un A. Lamassoure darba grupām un citiem kolēģiem. Es vēlos pateikties par sadarbību arī Eiropas Savienības Ungārijas prezidentūras darba grupai.
<P>
Es vēlos uzsvērt, ka šīs regulas īstenošana ir ārkārtīgi svarīga un ka tāpēc es gribu piedāvāt savu palīdzību un sadarbību nākamajai Ungārijas prezidentūrai.
<P>
Es esmu pārliecināta, ka balsojumā, kas notiks pēc stundas, tiks atbalstīts kompromiss, kas tika panākts starp Eiropas iestādēm. Tas ir vienīgais veids, kā pasniegt jauku Ziemassvētku dāvanu Eiropas pilsoņiem - teicamu regulu par Eiropas pilsoņu iniciatīvu. Neliksim viņiem gaidīt vēl ilgāk.
<P>
Pateicos jums par uzmanību, un es vēlos novēlēt jums un visiem pilsoņiem, kas bija šā notikuma liecinieki, priecīgus Ziemassvētkus un laimīgu Jauno gadu.
<SPEAKER ID="145" NAME="Alain Lamassoure">
referents. - Priekšsēdētājas kundze, šajā laikā un stundā, kad viss jau ir pateikts, es priecājos, ka varu atstāt jūsu ziņā izšķirošo vārdu šajā jautājumā, kuru jūs pārzināt tikpat labi kā es.
<SPEAKER ID="146" NAME="Priekšsēdētāja">
Debates tiek slēgtas.
<P>
Balsošana notiks pēc īsa brīža.
<P>
Rakstiskas deklarācijas (Reglamenta 149. pants)
<SPEAKER ID="147" NAME="Elena Băsescu" LANGUAGE="RO">
Es vēlos apsveikt šā ziņojuma autorus par balsojuma rezultātu, kas tika panākts komitejā. Pilsoņu iniciatīvai ir liela simboliska vērtība, un tā piedāvā vienu no efektīvākajiem demokrātijas stiprināšanas veidiem Eiropas Savienībā. Šim jaunajam instrumentam ir jābūt pilsoņiem viegli lietojamam, pieejamam un uzticības cienīgam. Man jāpiemin, ka sarunās ar Padomi Rumānijai izdevās panākt līdzsvaru starp iniciatīvas pieejamību un noteikumiem, kas novērš tās ļaunprātīgu izmantošanu. Es uzskatu, ka pēdējie grozījumi nodrošina ātrāku pieņemamību priekšlikumu pārbaudei, zemāku dalībvalstu skaita slieksni un vieglāku iniciatīvas parakstīšanas procesu. Es vēlos uzsvērt, cik būtiski ir regulēt šo instrumentu visā Eiropas Savienībā. Mums jāmeklē risinājums, kas veicina sabiedrības iesaistīšanos. Mums jāpatur prātā, ka paziņošanas pasākumiem un informācijas kampaņām ir liela nozīme.
<SPEAKER ID="148" NAME="Dominique Baudis" LANGUAGE="FR">
Pilsoņu iniciatīva beidzot ieraudzīs dienas gaismu. Šis neticamais demokrātiskais jauninājums liks pamatus jaunai Eiropas pilsonībai. Tas kļūs par instrumentu, kas dos iespēju Eiropas sabiedrībai tieši izteikt savu viedokli par mūsu kopīgajai nākotnei svarīgiem jautājumiem. Pilnvaru apjoms ir tikpat svarīgs kā Eiropas Savienības paplašinātais mandāts. Eiropas Parlaments mudina to ieviest ātri un efektīvi. Šī iniciatīva tika ierosināta Lisabonas līgumā, bet Eiropas iestādēm bija jāpanāk vienošanās par praktiskiem risinājumiem. Iniciatīvas organizēšanas nosacījumiem pēc Parlamenta ieskata bija jābūt elastīgiem (miljons cilvēku no vismaz ceturtās daļas dalībvalstu, kas šodien ir septiņas valstis), un tas dos iesaistītajiem pilsoņiem visu, kas vajadzīgs, lai lūgtu Komisiju ierosināt jaunu tiesību akta tekstu. Tas būs iespējams jau nākamgad.
<SPEAKER ID="149" NAME="Piotr Borys" LANGUAGE="PL">
Ar Lisabonas līgumu mēs piešķīrām ES iedzīvotājiem tautību. Nākamais solis ir dot ES pilsoņiem pilsoņu iniciatīvu. Tikai retos gadījumos likumdošanas iestāde vai izpildvara nodod pilsoņiem dažas no savām pilnvarām. Tas liecina par lielu briedumu. Tā ir mūsu reakcija uz demokrātijas deficītu.
<P>
Mūsu darbs nav balstīts tikai uz pārstāvības demokrātiju - tas ir balstīts arī uz līdzdalības demokrātiju. Iepriekšējā politikas attīstība un apspriedes ar pilsoņiem lēmumu pieņemšanas procesā ne vienmēr attaisnoja Eiropas Savienības iedzīvotāju cerības. Pilsoņu iniciatīva, kas ir grūti panākta kompromisa rezultāts, ir, pirmkārt, nodrošinājusi pilnīgu pārredzamību. Otrkārt, mēs esam vienkāršojuši visu sistēmu. Mēs esam ieviesuši arī jauninājumu - iespēju iesniegt paziņojumus par atbalstu iniciatīvai tiešsaistē. Šodien mūs gaida liels uzdevums - veicināt pilsoņu iniciatīvu, un šis darbs būs jāuzņemas Komisijai un Parlamentam, kā arī dalībvalstīm. Mums ir jārēķinās arī ar to, ka atvērtības dēļ pilsoņu iniciatīvu var apdraudēt demagoģiski vai populistiski priekšlikumi. Es tomēr nedomāju, ka tas notiks. Ikviena pilsoņu ierosināta iniciatīva noteikti prasīs lielāku atbildību no Komisijas un Parlamenta puses.
<SPEAKER ID="150" NAME="Zuzana Brzobohatá" LANGUAGE="CS">
Lisabonas līgums ir licis pamatus jaunai Eiropas pilsoņu iniciatīvai, kas līdz šim Eiropas Savienības likumdošanas procesā nav bijusi izmantota. Es atzinīgi vērtēju šo jauno iespēju, kas ir atbilde uz bieži izteikto kritiku, ka ES lēmumu pieņemšanas procesos ir vērojams demokrātijas deficīts. Šis jaunais instruments dod ES pilsoņiem iespēju tieši vērsties pie Komisijas un pieprasīt, lai tā iesniedz tiesību akta priekšlikumu konkrēta jautājuma risināšanai. Tas padziļinās attiecības starp ES pilsoņiem un ES iestādēm, jo tas novērsīs bieži kritizēto demokrātijas deficītu lēmumu pieņemšanā. Manuprāt, EPI tuvina Eiropas iestādes pilsoņiem un tādā veidā atbilst subsidiaritātes principam kā galvenajam lēmumu pieņemšanas mehānismu principam Eiropas Savienībā. Es vēlos pieminēt arī to, ka Reģionu komiteja ir darījusi zināmu, ka vietējās un reģionālās iestādes ir ieinteresējušās par EPI. Šīs iestādes varētu iesaistīties šajā procesā kā organizatores vai atbalstītājas - galu galā, tās ir tuvāk ES pilsoņiem. Tas ir viens no iemesliem, kāpēc es atbalstu EPI ieviešanu.
<SPEAKER ID="151" NAME="Jim Higgins" AFFILIATION="PPE">
rakstiski. - Es ļoti vēlos, lai Eiropas pilsoņi gūst labumu no šā spēcīgā instrumenta, cik ātri vien iespējams, un es priecājos redzēt iepriekšējās likumdošanas procedūras beigas tikai vienu gadu pēc Lisabonas līguma stāšanās spēkā. Pilsoņu iniciatīva ir liels Lisabonas līguma jauninājums. Tā dod Eiropas pilsoņiem jaunas tiesības, ar kurām saskaņā viens miljons pilsoņu var lūgt Eiropas Komisiju ierosināt jaunu ES tiesību aktu, tādējādi tuvinot Eiropu pilsoņiem. Pilsoņu iniciatīva ir vērtīgs instruments, ar kura palīdzību pilsoņu saskaņota rīcība var gūt vērienīgus panākumus - tā ir Eiropas projekta būtība. Šī iniciatīva panāks to, ka iestādes risinās jautājumus, kas ir svarīgi pilsoņiem, veicinot pārrobežu debates par Eiropas problēmām. Šis darbs ir tapšanas stadijā, un Komisija iesniegs ziņojumu par šīs iniciatīvas īstenošanas gaitu ik pa trim gadiem.
<SPEAKER ID="152" NAME="Martin Kastler" LANGUAGE="DE">
Šodienas balsojums par Eiropas pilsoņu iniciatīvu ir pagrieziena punkts demokrātijas paplašināšanā Eiropā. Es atzinīgi vērtēju kompromisu un to atbalstīšu, jo Lamassoure kunga un Gurmai kundzes ziņojums ir pirmais solis pareizajā virzienā. Dāmas un kungi! Mums nav jābaidās no tā, ka pilsoņiem tiek dotas lielākas iespējas izteikt savu gribu. Mums ir jādod Eiropas pilsoņiem lielākas koplēmuma tiesības, ne tikai reizi piecos gados Eiropas vēlēšanās. Tas prasa drosmi, izturību un spēku. Drosmi, lai atgrieztos pie dialoga. Izturību, jo lēmumus nav iespējams pieņemt ātri, un spēku, jo, manuprāt, mūsu pārstāvības demokrātija beidzot ietver vairāk līdzdalības elementu. Mūsu mērķim jābūt dialoga paplašināšanai starp Eiropas pilsoņiem un politiķiem. Es priecājos par to, ka mēs šodien ar šo Eiropas pilsoņu iniciatīvu speram soli tuvāk pilsoņu Eiropai. Es esmu pārliecināts, ka kādu dienu mēs, eiropieši, pieņemsim kopīgus lēmumus, pamatojoties uz pilsoņu lēmumiem.
<SPEAKER ID="153" NAME="Tunne Kelam" AFFILIATION="PPE">
rakstiski. - Jautājums par to, kā tuvināt Eiropu pilsoņiem un kā tuvināt pilsoņus Eiropai ir viens no galvenajiem jautājumiem, kas ir ticis apspriests jau no pašas Eiropas Kopienas dibināšanas dienas. Konvencijā par Eiropas nākotni tika izstrādāts pašreizējā Lisabonas līguma un pilsoņu iniciatīvas mehānisma pamats. Tagad tas ir uz mūsu galdiem, un tuvākajā nākotnē visiem ES pilsoņiem būs iespēja vērst Eiropas lēmumu pieņēmēju uzmanību uz jautājumiem, kas pilsoņiem ir svarīgi. Šī iniciatīva ir viens no visefektīvākajiem Eiropas pilsoņu apvienošanas pasākumiem - tā ir iniciatīva, kas prasa kopīgu rīcību, sadarbību, koordināciju un gribu kopīgi darboties kopēja Eiropas mērķa labā. Ikviena sabiedrības locekļa balss ir svarīga, bet tikai kopīga balss var ietekmēt notikumu gaitu. Es aicinu Komisiju un dalībvalstis veicināt šo iniciatīvu un nodrošināt, lai tā būtu viegli pieejama ikvienam pilsonim. Es jo īpaši atzinīgi vērtēju priekšlikumu organizēt Komisijas un Parlamenta kopīgu atklātu uzklausīšanu. Ir ļoti svarīgi, lai tieši ievēlētais Eiropas Parlaments būtu cieši iesaistīts un kalpotu pilsoņu interesēm un viņu problēmām risināšanai.
<SPEAKER ID="154" NAME="Ádám Kósa" LANGUAGE="HU">
Ir ļoti svarīgi, lai pilsoņiem pēc iespējas ātrāk iepriekš noteiktā veidā un saskaņā ar pienācīgām pilnvarām būtu iespēja ierosināt iniciatīvas par jautājumiem, kuriem ir liela ietekme uz viņu dzīvi. Kā labi zināms, es vadu vienu no vissenākajām Ungārijas invalīdu pārstāvības grupām, Ungārijas Nedzirdīgo un mazdzirdīgo asociāciju, kas pastāv jau vairāk nekā simts gadu. Pamatojoties uz savu darba pieredzi, es atļaušos teikt jau tagad, ka Lamassoure kunga un Gurmai kundzes darbam būs taustāmi rezultāti, kas izpaudīsies kā pilsoņu iniciatīvas. Ar īpašu nožēlu man jākonstatē, ka "1 Million 4 Disability” iniciatīva, kuru 2007. gadā uzsāka 80 miljonu cilvēku ar invaliditāti Eiropā un kuru bija parakstījuši 1,35 miljoni personu, nebija sekmīga. Tagad šādai iniciatīvai būtu sekas un rezultāti, un es pateicos visiem par darbu pie šā jautājuma.
<SPEAKER ID="155" NAME="Sirpa Pietikäinen" AFFILIATION="PPE">
rakstiski. - (FI) Pilsoņu iniciatīva ir atzinīgi vērtējams aktīva pilsoniskuma veidošanas papildinājums. Tā būs ne tikai likumdošanas iniciatīva, bet tai būs arī liela nozīme politisku debašu veicināšanā.
<P>
Pilsoņu iniciatīvas vēriens vēl nav galīgi noteikts. Eiropas pilsoņu iniciatīvai vajadzētu būt veidam, kā ierosināt grozījumus ES līgumos. Saskaņā ar Lisabonas līgumu pat Komisijai ir pilnvaras iesniegt priekšlikumus par grozījumiem. Tāpēc pilsoņu iniciatīvai arī ir jābūt iespējai formulēt priekšlikumus. Iniciatīvas būtu iespējamas sociālo jautājumu jomā, piemēram, atsaucoties uz ES Pamattiesību hartu. Tāpēc debatēm par vajadzību grozīt līgumus nevajadzētu aprobežoties ar pilsoņu iniciatīvas šauru interpretāciju - tām jābūt elastīgākām, un tajās ir jāņem vērā sabiedrības viedoklis.
<SPEAKER ID="156" NAME="Cristian Dan Preda" LANGUAGE="RO">
Eiropas pilsoņu iniciatīvas uzsākšana pierāda, ka Eiropas Savienības tuvināšanās pilsoņiem - kas bija viens no galvenajiem līgumu pārskatīšanas procesa mērķiem, kurš beidzās ar Lisabonas līguma pieņemšanu - ir kaut kas vairāk par abstraktu jēdzienu. Eiropas pilsoņu iniciatīva dos ievērojamu ieguldījumu Eiropas politiskās sistēmas demokratizācijā, jo tā nodibinās tiešu saikni starp dalībvalstu pilsoņiem un ES iestādēm. Parlamenta teksts atbilst prasībai nodrošināt pilsoņiem vienkāršu, viegli pieejamu instrumentu, un iespēja tiešsaistē vākt parakstus liecina par spēju pielāgoties mūsdienu sabiedrības dzīves apstākļiem. Iniciatīva piedāvās Eiropas politiskajām partijām izdevību mainīties - no struktūrām, kas apvieno dalībvalstu partijas, tās kļūs par organizācijām, kas mobilizēs pilsoņu gribu kopējos projektos. Taču Eiropas pilsoņu iniciatīva ir jānovērtē ne tikai Eiropas, bet arī dalībvalstu mērogā. Patiesi, fakts, ka turpmāk vismaz 24 750 Rumānijas pilsoņu (minimālais skaits) varēs apvienoties ar citiem pilsoņiem no vismaz ceturtās daļas dalībvalstu, ir jāuzsver, salīdzinot to ar citu faktu, proti, ka saskaņā ar Rumānijas Konstitūcijas stingrajiem noteikumiem iesniegt tiesību akta priekšlikumu var ne mazāk kā 100 000 Rumānijas pilsoņu.
<SPEAKER ID="157" NAME="Algirdas Saudargas" AFFILIATION="PPE">
rakstiski. - (LT) Es priecājos, ka tikai vienu gadu pēc Lisabonas līguma stāšanās spēkā ir panākta vienošanās par regulu par pilsoņu iniciatīvu, Šī regula ir liels sasniegums, kas stiprina demokrātijas principus Eiropas Savienībā. Tiesības ierosināt likumdošanas procesu, kas tiek piešķirtas vienam miljonam pilsoņu, veicinās interesi par ES politiku un piedalīšanos tās veidošanā. Ir ļoti svarīgi, ka Parlamentam izdevās vienkāršot iniciatīvas iesniegšanas un organizēšanas procedūras. Iniciatīva būs sekmīga tikai tad, ja tā būs viegli īstenojama un visiem pieejama. Tai jābūt skaidrai un saprotamai, un pilsoņiem jāspēj un jāvēlas tajā piedalīties. No otras puses, ir jānodrošina šīs iniciatīvas organizēšanas un finansēšanas pārredzamība, un šai iniciatīvai ir jābūt pilsoņu - un nevis politisku un citu grupu - gribas izpausmei. Es uzskatu, ka galīgais regulas teksts, par kuru mēs šodien balsosim, palīdzēs nodrošināt vajadzīgo līdzsvaru. Viens no Lisabonas līguma mērķiem ir tuvināt pilsoņus Eiropai, un pilsoņu iniciatīva, ieviešot šo jauno unikālo pilsoņu politiskās līdzdalības veidu, palīdzēs to sasniegt.
<SPEAKER ID="158" NAME="Olga Sehnalová" LANGUAGE="CS">
Eiropas pilsoņu iniciatīvas īstenošanas nosacījumu izstrāde bija sarežģīts sarunu un kompromisu process, un Eiropas Parlamentā, Komisijā un Padomē par to notika daudz debašu. Bezpeļņas sektors arī bija tajās iesaistīts. Debates skāra arī vairākas problemātiskas jomas, piemēram, kā nodrošināt iniciatīvu pārredzamību Eiropā, kādai jābūt parakstu vākšanas metodei, kā arī citus procedūras jautājumus. Taču vissvarīgākais jautājums ir vispārējā pieeja pilsoņu iniciatīvai. Ja mēs vēlamies pēc iespējas labāk izmantot šo jauno resursu, mēs nedrīkstam baidīties pārtraukt debates un uzsākt praktiski īstenot iniciatīvu. Jā, radīsies populistiskas un sarežģītas problēmas, bet tieši tāpēc iniciatīvas reģistrācijas process pirms parakstu vākšanas būs tik svarīgs. Šajā procesā tiks novērtēts, vai priekšlikumi atbilst Eiropas Savienības pamatvērtībām. Kā Kultūras un izglītības komitejas ēnu referente es atzinīgi vērtēju panākto kompromisu, jo īpaši minimālā dalībvalstu skaita samazināšanu, kas vajadzīgs, lai reģistrētu iniciatīvu, līdz vienai ceturtdaļai, kā arī to, ka Eiropas Parlamentam būs aktīva loma sekmīgu iniciatīvas priekšlikumu atklātajā izskatīšanā. Protams, es uzskatu, ka vēlētiem pārstāvjiem arī ir jādod iespēja iesaistīties iniciatīvu organizēšanā. Esmu stingri pārliecināta, ka Eiropas pilsoņu iniciatīva nākotnē kļūs par Eiropas pilsonības patiesu izpausmi.
