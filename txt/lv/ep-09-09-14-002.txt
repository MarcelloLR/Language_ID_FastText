<CHAPTER ID="002">
Priekšsēdētāja paziņojumi
<SPEAKER ID="006" NAME="Priekšsēdētājs">
Pirms vairāk nekā divām nedēļām es piedalījos ceremonijās Vesterpaltē, lai pieminētu 70. gadadienu kopš Otrā pasaules kara sākuma. Līdz ar Otro pasaules karu Eiropā uzbangoja terora vilnis, kas paņēma miljoniem dzīvību, un kontinents gandrīz pusgadsimtu bija sadalīts divās daļās. Mēs nedrīkstam aizmirst, ka arī mūsdienu Eiropu var atkārtoti piemeklēt karš un vardarbība.
<P>

<P>
Man jāpiemin vēl kāds vardarbības akts, kas notika šajā vasarā. ETA nogalināja divus Spānijas zemessargus dienesta pienākumu pildīšanas laikā.
<P>
Diemžēl man jāinformē Parlaments, ka 10. augustā 78 gadu vecumā mūžībā aizgājis bijušais Beļģijas deputāts Ernest Gline kungs. Gline kungs bija Eiropas Parlamenta deputāts no 1968. gada līdz 1994. gadam. Laikposmā no 1979. līdz 1984. gadam viņš bija arī Sociālistu grupas priekšsēdētājs.
<P>
Ar nožēlu man jūs jāinformē arī par bijušā Lielbritānijas deputāta sera Christopher Prout aiziešanu mūžībā 12. jūlijā 67 gadu vecumā. Sers Christopher Prout (vēlāk Lord Kingsland) bija Eiropas Parlamenta deputāts no 1979. līdz 1994. gadam. Laikposmā no 1987. līdz 1994. gadam viņš bija arī Eiropas Demokrātu grupas priekšsēdētājs.
<P>
Pirms mēs sākam debates, es aicinu jūs ar klusuma brīdi godināt tos, kuri atdevuši savu dzīvību, aizstāvot Eiropu, un tos, kuri veltījuši savu dzīvi, lai veidotu Eiropu par tādu, kāda tā ir šobrīd.
<P>
(Parlamenta sēdes dalībnieki piecēlās kājās un ievēroja minūti ilgu klusuma brīdi)
