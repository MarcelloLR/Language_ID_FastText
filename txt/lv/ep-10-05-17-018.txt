<CHAPTER ID="018">
Jaunākās norises saistībā ar publisko iepirkumu (īss izklāsts)
<SPEAKER ID="168" NAME="Priekšsēdētājs">
Nākamais punkts ir Heide Rühle ziņojuma par jaunākajām norisēm saistībā ar publisko iepirkumu īss izklāsts Iekšējā tirgus un patērētāju aizsardzības komitejas vārdā (2009/2175 (INI)).
<SPEAKER ID="169" NAME="Heide Rühle" LANGUAGE="DE">
Priekšsēdētāja kungs, es vēlētos izteikt pateicību visiem opozīcijas referentiem par konstruktīvo sadarbību, kā arī līdz šim gūtajiem panākumiem komitejā. Ļaujiet man atgādināt un uzsvērt šā ziņojuma galvenos punktus.
<P>
Pirmkārt, mums ir nepieciešama lielāka tiesiskā noteiktība attiecībā uz visām iesaistītajām personām - līgumslēdzējām iestādēm un pakalpojumu sniedzējiem, lai panāktu labāku regulējumu. Manā ziņojumā ir uzsvērta publiskā iepirkuma lielā nozīme krīzes situācijā, tomēr vienlaikus tajā ir arī kritizēts tas, ka Eiropas tiesību aktu un transponēšanas dalībvalstīs sarežģītā mijiedarbība nav vienkāršojusi publiskā iepirkuma procedūru un mazinājusi birokrātiju, kas faktiski bija 2004. gadā veiktās pārskatīšanas mērķis, bet gan radījusi vairāk darba, ārējo juridisko konsultāciju izmaksu pieaugumu un ieilgušas procedūras. Diemžēl vairāki pētījumi liecina par to, ka tas negatīvi ietekmē inovācijas un kvalitāti. Pārāk bieži tiesiskās noteiktības trūkuma dēļ tiek izraudzīts lētākais, nevis labākais pretendents.
<P>
Kaut arī Komisija tagad sniedz palīdzību, lai nodrošinātu videi draudzīgu publisko iepirkumu, tādas trūkst attiecībā uz sociāli atbildīgu publisko iepirkumu, godīgu tirdzniecību, kā arī, lai veicinātu inovācijas. Šajā ziņā Komisijai ir daudz darāmā.
<P>
Komisijai steidzami ir jāuzlabo koordinācija. Eiropas Savienības Tiesa ir novērsusi virkni neskaidrību ar pēdējiem spriedumiem un palielinājusi publiskā iepirkuma rīkotāju nozīmi, piemēram, norādot, ka direktīvu piemērošanas jomu nevajadzētu attiecināt uz tādām nozarēm kā pilsētplānošana. Šie spriedumi nepiešķir līgumslēdzējām iestādēm neierobežotas pilnvaras, bet gan nodrošina tām skaidru regulējumu. Arī to es vēlējos atgādināt savā ziņojumā.
<P>
Tomēr joprojām nav atrisināts jautājums par pakalpojumu koncesiju, jo viedokļi komitejā ir ļoti atšķirīgi. Mana nostāja šajā jautājumā nav mainījusies. Pakalpojumu koncesijas tika apzināti izslēgtas no publisko pakalpojumu direktīvu piemērošanas jomas, lai nodrošinātu elastīgākas iespējas šajās jomās un ņemtu vērā kultūras atšķirības. Šādu nostāju atbalsta arī visas ieinteresētās personas, ar kurām esmu runājis, neatkarīgi no tā, vai tās ir pašvaldību organizācijas, valsts uzņēmumi, jo īpaši ūdensapgādes jomā, kā arī rūpniecības asociācijas, arodbiedrības vai nevalstiskās organizācijas. Tieši to es nepārprotami vēlējos uzsvērt savā ziņojumā.
<P>
Es gribētu uzsvērt vēl vienu man ļoti svarīgu aspektu, proti, ka publisko iepirkumu procesā izraudzītās iestādes nedrīkst zaudēt savas demokrātiskās tiesības. Ja mēs konstatēsim, ka daudzas pašvaldības kā nopietnu kritēriju lēmumu pieņemšanā attiecībā uz publisko iepirkumu, neatkarīgi no tā, vai tiek pirkta kafija, vai kāds cits produkts, ir izvirzījušas godīgu tirdzniecību, tad, manuprāt, to ir svarīgi atbalstīt. Tādējādi ir būtiski, lai Komisija sniegtu atbalstu pašvaldībām un kļūdu gadījumā tās konsultētu, tomēr tā vietā šādā situācijā Komisija ir uzsākusi jaunu tiesvedību pret Nīderlandi. Manuprāt, šāda pieeja ir neproduktīva, jo ir pretrunā ar politisko struktūru pieņemtajiem lēmumiem.
<SPEAKER ID="170" NAME="Priekšsēdētājs">
Es redzu, ka savu viedokli vēlas izteikt vēl daudzi, tādēļ neaizmirstiet, ka katram no jums ir atvēlēta viena minūte.
<SPEAKER ID="171" NAME="Frank Engel" AFFILIATION="PPE">
(FR) Priekšsēdētāja kungs, iesākumā es gribētu apsveikt referenti un pateikties viņai par rūpīgi veikto darbu un atvērtību. Bija patīkami ar viņu kopā strādāt, gatavojot šo ziņojumu. Manuprāt, šā darba rezultāts ir līdzsvarots ziņojums, kura mērķis ir palielināt tiesisko noteiktību. Tādēļ pašreizējais mērķis ir nevis censties par katru centu izstrādāt jaunus tiesību aktus, bet gan darīt pieejamākus un saprotamākus spēkā esošos.
<P>
Svarīgs aspekts, kuru jau uzsvēra Rühle kundze, ir pakalpojumu koncesijas. Šis strīdīgais jautājums Komisijā ir izraisījis domstarpības. Es vēlreiz vēlos atgādināt, ka, ja Komisija ir paredzējusi ierosināt jaunus tiesību aktus šajā jomā, tā nedrīkst aizmirst nepieciešamību uzlabot vienotā tirgus darbību. Pašlaik cita pamatojuma vērā ņemamām tiesību aktu iniciatīvām šajā jomā nav.
<SPEAKER ID="172" NAME="Evelyne Gebhardt" AFFILIATION="S&amp;D">
(DE) Priekšsēdētāja kungs, dāmas un kungi, mana grupa būtu vēlējusies atbalstīt Rühle kundzes ziņojumu, jo tajā ir ietverti daudzi pozitīvi elementi.
<P>
Diemžēl, mūsuprāt, šajā ziņojumā nav ietverti trīs punkti, un ir arī tādi, kuru formulējumam mēs nepiekrītam. Pirmkārt, Rühle kundze nespēj pieņemt to, ka mums patiesi ir nepieciešams tiesiskais regulējums sabiedrisko pakalpojumu jomā, un, otrkārt, viņa nav arī skaidri norādījusi, ka tas ir jautājums par lielāku tiesisko noteiktību, jo īpaši sociālo pakalpojumu jomā, ko mēs uzskatām par ļoti būtisku minētā ziņojuma trūkumu.
<P>
Pilnībā nepieņemams mums ir punkts, kurā tiek noliegta tiesību akta attiecībā uz pakalpojumu koncesijām nepieciešamība. Mēs nevaram vienkārši paziņot, ka tas mums nav vajadzīgs. Eiropas Savienības Tiesa šajā jautājumā jau ir pieņēmusi lēmumu. No politiskā viedokļa tas ir nepareizi. Ir ļoti svarīgi, lai mēs nepārprotami norādītu, ko vēlamies, ja zinām, ka Eiropas Komisija gatavo juridiska satura tekstu. Mums ir jāaicina Eiropas Komisija pieņemt tādu pašu pozitīvu nostāju, kāda šajā jautājumā ir Eiropas Savienības Tiesai, vienlaikus nodrošinot arī tiesisko noteiktību. Tā ir mūsu prasība, tādēļ esam iesnieguši alternatīvu rezolūcijas priekšlikumu un lūdzam kolēģiem deputātiem to atbalstīt.
<SPEAKER ID="173" NAME="Cristian Silviu Buşoi" AFFILIATION="ALDE">
(RO) Es apsveicu referenti un atzinīgi vērtēju viņas ieguldījumu šā ziņojuma sagatavošanā. Es pilnībā atbalstu nepieciešamību vienkāršot Eiropas tiesību aktus attiecībā uz publisko iepirkumu un uzlabot pārredzamību. Es esmu noraizējies par biežajiem strīdiem saistībā ar publisko iepirkumu daudzās dalībvalstīs.
<P>
Piemēram, Rumānijā īpaši sarežģīta tiesiskā regulējuma dēļ rodas procesuālas kļūdas, savukārt publiskā iepirkuma noteikumu nepareiza piemērošana var mazināt struktūrfondu izmantošanas efektivitāti. Tādēļ mums ir nepieciešams vienkāršāks, skaidrāks tiesiskais regulējums, lai atvieglotu šā jautājuma risināšanu abām pusēm.
<P>
Es gribētu arī izteikt savu viedokli par problēmu, kas saistīta ar zemāko cenu. Es piekrītu, ka publiskā iepirkuma līgumu nedrīkst noslēgt, kā galveno kritēriju izvirzot viszemāko cenu. Es arī piekrītu referentei arī, ka piedāvājuma kvalitātes un cenas attiecība, kā arī ekonomiskais izdevīgums ir tikpat nozīmīgi faktori kā cena. Tādēļ, veicot tiesību aktu pārskatīšanu, šis fakts ir jāņem vērā un publiskā iepirkuma rīkotājiem jānodrošina lielāka elastība. Tomēr tas jādara, ievērojot lielu piesardzību, jo, ja mums neizdosies izvirzīt skaidrus kritērijus, mēs būsim atvēruši Pandoras lādi, tādējādi atkal radot tiesiskās nenoteiktības un pat korupcijas risku.
<SPEAKER ID="174" NAME="Malcolm Harbour" AFFILIATION="ECR">
Priekšsēdētāja kungs, es kā savas grupas opozīcijas referents, bet vienlaikus arī atbildīgās komitejas priekšsēdētājs, vēlos pievienoties tiem, kuri izteica pateicību Heide Rühle kundzei par viņas patiesi nozīmīgo ziņojumu. Tas patiesi ir apkaunojoši, ka saskaņā ar šā Parlamenta samērā dīvainajiem noteikumiem tik nozīmīga ziņojuma apspriešanai par vienotā tirgus un valsts politikas galveno elementu katram runātājam ir atvēlēta tikai viena minūte.
<P>
Manuprāt, tas ir apsveicami, ka šeit ir Tajani kungs, jo es vēlos viņam teikt, ka publiskais iepirkums ir galvenais instruments inovatīvas uzņēmējdarbības veicināšanai Eiropas Savienībā. Mēs zinām, ka Barnier kungs gatavojas pievērsties stratēģijai, un es ceru, ka tajā tiks ietverti daudzi no šiem jautājumiem.
<P>
Tomēr galvenā problēma, kolēģi, ir tā, ka mūsu tiesiskais regulējums, kā teikts šajā ziņojumā, ir sarežģīts un nepārskatāms, un daudzas valsts iestādes to diemžēl uztver kā birokrātijas sloga palielinājumu, nevis iespēju nodrošinājumu. Mēs, komisāra kungs, varam izmantot publisko iepirkumu, lai nodrošinātu mazo un vidējo uzņēmumu izaugsmi, veicinātu inovācijas, kā arī, lai atbalstītu ne tikai videi nekaitīgu ražojumu un pakalpojumu izmantošanu, bet arī inovāciju programmu kopumā. Lai to panāktu, mums būs nepieciešami Komisijas saskaņoti centieni, lai šajā ziņojumā iekļautu ieteikumus.
<SPEAKER ID="175" NAME="Jaroslav Paška" AFFILIATION="EFD">
(SK) Publiskais iepirkums šķiet ir efektīvs veids, lai iegādātos preces un pakalpojumus valsts sektora vajadzībām par saprātīgām cenām, vienlaikus mazinot aizdomas par korupciju. Tomēr turpmāk būtu lietderīgi vienkāršot publiskā iepirkuma procesa mehānismus, kā arī censties saīsināt lēmuma pieņemšanai nepieciešamo laiku.
<P>
Manuprāt, mums vajadzētu atbalstīt šā mērķa galvenos pamatprincipus. Pieredze liecina, ka lietderīgi ir arī publicēt līgumus internetā, jo tādējādi ar tiem ir iespējams iepazīstināt plašāku sabiedrību un pārliecināt par šādu līgumu priekšrocībām. Tos jo īpaši vajadzētu izmantot vietējām iestādēm, jo iedzīvotāji aktīvi interesējas par to, kā tās izlieto savus līdzekļus, un, ja visi līgumi tiktu publicēti internetā, cilvēki būtu apmierināti un vairāk uzticētos vietējām iestādēm.
<SPEAKER ID="176" NAME="Zuzana Roithová" AFFILIATION="PPE">
(CS) Manuprāt, šo ziņojumu par publisko iepirkumu, kuru pieņēma Iekšējā tirgus un patērētāju aizsardzības komiteja ar absolūtu balsu vairākumu, Komisija varēs izmantot kā pamatnostādnes, lai pārskatītu direktīvu. Mūsu mērķis ir veicināt publiskā iepirkuma līguma pieejamību mazajiem un vidējiem uzņēmumiem, kā arī mazināt ar konkursiem saistīto birokrātiju un atvieglot to uzraudzības procesu. Vairums ar ES fondiem saistīto publisko iepirkumu līgumu attiecas uz ēku būvniecību, kas bieži rada aizdomas un nereti arī korupcijas iespējamību.
<P>
Man ir žēl, ka saistībā ar šo ziņojumu mēs nevarēsim balsot par manu priekšlikumu Komisijai izveidot portālu, kurā būtu iespējams konstatēt atšķirības starp konkursa uzvarētāja līgumā minētajām un faktiskajām būvniecības izmaksām. Ar šā portāla palīdzību tiktu uzraudzītas un tādējādi arī atklātas aizdomīgas cenu atšķirības, piemēram, saistībā ar automaģistrāles, kas savieno dalībvalstis, viena kilometra izbūvi. Es nelokāmi ticu, ka tad, kad tiks izskausta korupcija, mazajiem un vidējiem uzņēmumiem būs pieejama patiesi atklāta publiskā iepirkuma procedūra.
<SPEAKER ID="177" NAME="Silvia-Adriana Ţicău" AFFILIATION="S&amp;D">
(RO) Eiropas Savienībā publiskais iepirkums veido vairāk nekā 16 % no iekšzemes kopprodukta. Pastāv pieņēmums, ka iekšējā tirgū jebkuram Eiropas uzņēmumam ir nodrošināta iegādes pieejamība ikvienā dalībvalstī. Pakalpojumu direktīvā ir paredzēts, ka jebkurš Eiropas uzņēmums var sniegt pakalpojumus jebkurā citā dalībvalstī, tostarp ar elektronisko līdzekļu starpniecību.
<P>
Iekšējam tirgum ir jānodrošina e-pārvaldes sistēmu, arī tādu kā elektronisko parakstu un elektronisko piedāvājumu sistēmu savstarpējā savietojamība. Es atzinīgi vērtēju Komisijas uzsākto pārrobežu e-iepirkuma izmēģinājuma projektu PEPPOL, lai nodrošinātu Eiropas publisko iepirkumu tiešsaistē, kā arī lēmumu par akreditēto sertifikācijas pakalpojumu sniedzēju saraksta izveidi un ES plānu attiecībā uz elektroniskā paraksta validēšanas dienesta izveidi.
<P>
Es vēlos vērst jūsu uzmanību uz to, ka 2005. gadā dalībvalstu valdības apņēmās līdz 2015. gadam veikt 50 % publiskā iepirkuma darījumu elektroniski. Rumānija jau 2002. gadā izveidoja publiskā iepirkuma tiešsaistes sistēmu, kas palīdzēja mazināt valsts izdevumus, nodrošināt lielāku pārredzamību, kā arī veicināt mazo un vidējo uzņēmumu piekļuvi publisko iepirkumu tirgum.
<SPEAKER ID="178" NAME="Andreas Schwab" AFFILIATION="PPE">
(DE) Priekšsēdētāja kungs, komisāra kungs, arī es vēlos pateikties Rühle kundzei un opozīcijas referentiem par šo izsmeļošo ziņojumu. Eiropas Tautas partijas (Kristīgo demokrātu) grupa ir galvenokārt apmierināta ar šā ziņojuma saturu. Mēs esam arī vienojušies par kompromisu attiecībā uz vienu vai diviem punktiem, jo tādā Parlamentā kā šis nekad neizdosies panākt visu. Kopumā šis ziņojums ir labs pamatojums tam, lai turpinātu diskusijas ar Eiropas Komisiju par vairākiem jautājumiem.
<P>
Rühle kundze jau ir analizējusi to, kā panākt, lai līgumslēdzējas struktūras un iestādes publiskā iepirkuma procesā ņemtu vērā sociālo kritēriju, vienlaikus ievērojot arī iekšējā tirgus principus. Otrkārt, un to jau minēja Engel kungs, runa ir par to, kā mēs ilgtermiņā varētu nodrošināt pakalpojumu koncesiju atbilstību iekšējā tirgus prasībām.
<P>
Es pilnībā piekrītu Engel kungam un Rühle kundzei, ka mēs varam pieņemt jaunus tiesību aktus vienīgi ar tādu nosacījumu, ka tie garantēs skaidras un pamanāmas priekšrocības iekšējā tirgū. Ņemot vērā iepriekš teikto, mums ir izdevies panākt kompromisu, un es būtu gandarīts, ja to beidzot atbalstītu arī sociāldemokrāti.
<SPEAKER ID="179" NAME="Elena Băsescu" AFFILIATION="PPE">
(RO) Globālās ekonomikas un finanšu krīzes apstākļos manas valsts valdība bija spiesta samazināt valsts iestāžu darbinieku algas, pensijas, bezdarbnieku pabalstus un subsīdijas. Ņemot vērā šos drastiskos pasākumus, publiskā iepirkuma procedūrai ir jābūt iespējami ātrai un pārredzamai, lai nodrošinātu publisko līdzekļu pareizu un efektīvu izlietojumu.
<P>
Turklāt ir jāveicina elektroniskās piedāvājumu sistēmas izmantošana, kas palīdzēs izskaust korupciju un krāpšanu publiskā iepirkuma sistēmā. Pašreizējās administratīvās procedūras, neskaidrā un sarežģītā tiesību sistēma, kā arī nepieciešamība precizēt ar iepirkuma līgumu piešķiršanu saistītus apelācijas procesus ir traucējušas noslēgt vairākus svarīgus līgumus. Pēc konsultācijām ar SVF Rumānijas valdība grozīja aktu par publisko iepirkumu, kura jaunā versija stāsies spēkā līdz 1. jūnijam.
<SPEAKER ID="180" NAME="Lara Comi" AFFILIATION="PPE">
(IT) Priekšsēdētāja kungs, komisāra kungs, dāmas un kungi, ekonomikas un finanšu tirgu krīze ir apliecinājusi publisko iepirkumu lielo nozīmi, kuru mērķis ir izvērst plaša mēroga darbus, veicināt inovācijas, kā arī iekšējo un ārējo konkurenci Eiropas līmenī.
<P>
Mūsuprāt, ir svarīgi vienkāršot standartus un nodrošināt lielāku tiesisko noteiktību. Tādējādi tiktu uzlabota Komisijas pārziņā esošās padomdevējas komitejas, kuras pārziņā ir publiskā iepirkuma jautājumi, sastāva un darba rezultātu pārredzamība.
<P>
Mēs atzinīgi vērtējam institucionalizētas valsts un privātā sektora partnerību, kas atvieglo piekļuvi mazajiem un vidējiem uzņēmumiem, jo šie uzņēmumi ir mūsu ekonomikas pamats. Mums ir jāpalielina centieni, lai izskaustu diskrimināciju, ar kuru bieži saskaras Eiropas mazie un vidējie uzņēmumi. Es apsveicu savus kolēģus deputātus ar paveikto darbu, un rīt viņi varēs rēķināties ar manu atbalstu.
<SPEAKER ID="181" NAME="Seán Kelly" AFFILIATION="PPE">
Priekšsēdētāja kungs, meklējot tos, kuri ir izraisījuši pašreizējo ekonomisko lejupslīdi, mēs gluži pamatoti varam norādīt uz baņķieriem, būvuzņēmējiem, regulatoriem, spekulantiem, utt. Tomēr, manuprāt, lielas problēmas ir radījusi arī publisko iepirkumu joma, kurā valdīja "darbus savējiem” princips, kā arī pārredzamības un integritātes trūkums. Līgumi tika noslēgti ar vieniem un tiem pašiem cilvēkiem, kuri nekad neiekļāvās termiņā un pārsniedza budžetu, bet par to netika sodīti.
<P>
Es atzinīgi vērtēju šīs jaunākās norises, kuras mums nodrošinās minētā procesa vislielāko iespējamo pārredzamību. Tomēr mums ir arī jānodrošina, lai tiem, kuri pieņem lēmumu par šādu līgumu slēgšanu, būtu iespējami lielāka pieredze, neatkarība, kā arī tas, lai viņi nebūtu pie varas esošo partiju ieceltie pārstāvji.
<P>
Nobeigumā es vēlētos uzsvērt, ka vienkāršošana, protams, ir ļoti nozīmīga, jo nav jēgas pārāk daudz laika un naudas veltīt uzdevumam, kurš gan ir ļoti svarīgs, taču priekšlaicīgs.
<SPEAKER ID="182" NAME="Antonio Tajani" LANGUAGE="FR">
Priekšsēdētāja kungs, dāmas un kungi, Komisija un jo īpaši komisārs Barnier kungs, kuru es šovakar aizvietoju, ļoti rūpīgi sekoja līdzi Parlamenta patstāvīgā ziņojuma par jaunākajām norisēm saistībā ar publisko iepirkumu sagatavošanas procesam, kā arī debatēm par grozījumiem.
<P>
Kā jau atzīmēja Ticǎu kundze, Comi kundze un Harbour kungs, ir svarīgi uzturēt labu disciplīnu publiskā iepirkuma jomā, lai nodrošinātu publisko līdzekļu iespējami labāku izmantojumu pilsoņu labklājības veicināšanai, kā arī mazo un vidējo uzņēmumu attīstībai, jo īpaši ņemot vērā pašreizējo saspringto budžeta stāvokli.
<P>
Šajā ziņojumā izteiktie komentāri tiks ņemti vērā, gatavojot jaunās iniciatīvas. Dažu šādu iniciatīvu izstrāde, kuras būs atbilde uz minētajiem komentāriem, jau ir uzsākta. Komisijas dienesti ir arī uzsākuši direktīvu par publisko iepirkumu ex post novērtējumu. Pašlaik tiek gatavots paziņojums, lai precizētu, kā izmantot publisko iepirkumu ilgtspējīgas attīstības, sociālās integrācijas un inovāciju veicināšanai. Tiek analizēta arī Eiropas Savienības Tiesas tiesu prakse valsts iestāžu savstarpējā sadarbības jomā, un šī analīze mums ļaus noteikt to valsts un privātā sektora sadarbības jomu, kas ir vai arī nav ietverta ES publiskā iepirkuma tiesību aktu piemērošanas jomā.
<P>
Kas attiecas uz iespējamo iniciatīvu attiecībā uz koncesijām, Komisija ir uzņēmusies pierādīšanas pienākumu un ir uzsākusi ietekmes novērtējumu, kurš tiks pabeigts 2010. gadā. Šis novērtējums būs priekšnosacījums jebkurai likumdošanas iniciatīvai par šo jautājumu. Ja tiks konstatēts, ka pašreizējais tiesiskais regulējums ierobežo ekonomisko vai arī jaunu, augstākas kvalitātes sabiedrisko pakalpojumu attīstību, mums nešaubīgi vajadzēs novērst šādu situāciju un nodrošināt lielāku pārredzamību, kā arī tiesisko noteiktību un skaidrību attiecībā uz piemērojamiem noteikumiem.
<P>
Starptautiskā līmenī mēs darām visu iespējamo, lai atvērtu pasaules lielāko tautsaimniecību publiskā iepirkuma tirgu. Lai nodrošinātu Eiropas rūpniecības nozares konkurētspēju, mūsu sarunām ir jāpamatojas uz savstarpīguma principu. Mēs vēlamies strādāt ciešā sadarbībā ar Parlamentu un aicinām jūs saglabāt konstruktīvu un atvērtu pieeju šajās diskusijās.
<SPEAKER ID="183" NAME="Priekšsēdētājs">
Debates tiek slēgtas.
<P>
Balsojums notiks rīt (otrdien, 2010. gada 18. maijā).
