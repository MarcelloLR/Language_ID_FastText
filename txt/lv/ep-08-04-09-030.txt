<CHAPTER ID="030">
Kopienas programmu pārvaldību atbildīgajām izpildaģentūrām paredzēto finanšu pamatnoteikumu grozīšana - Pamata Finanšu regulu struktūras, kas minētas 185. pantā Padomes Regulā (EK, Euratom) Nr. 1605/2002 par Finanšu regulu (debates) 
<SPEAKER ID="344" NAME="Priekšsēdētāja">
Nākamais punkts ir balsojums par Gräßle kundzes diviem ziņojumiem:
<P>
1. par Kopienas programmu pārvaldību atbildīgajām izpildaģentūrām paredzēto finanšu pamatnoteikumu grozīšanu
<P>
un
<P>
2. par pamata Finanšu regulu struktūrām, kas minētas 185. pantā Padomes Regulā (EK, Euratom) Nr. 1605/2002.
<SPEAKER ID="345" NAME="Joe Borg">
Komisijas loceklis. - Priekšsēdētājas kundze! Komisija pateicas Parlamentam un īpaši referentei par konstruktīvo pieeju. Komisija velta visas pūles, lai nodrošinātu pilnīgu pārredzamību attiecībā uz budžeta lēmējinstitūciju, kā Parlaments šodien pieprasīja saskaņā ar Eiropas Parlamenta un Padomes 2007. gada jūlija kopīgajiem paziņojumiem.
<P>
Īpaši attiecībā uz decentralizētajām aģentūrām Komisija regulā iekļaus pieaugošās prasības pēc informācijas par līgumdarbinieku skaitu, darbības rezultātiem, piešķirtajiem ieņēmumiem, līdzekļu novirzīšanu un neatgūtajiem līdzekļiem.
<P>
Komisija rūpējas arī par lielāku informācijas pārredzamību par aģentūru darbu ne tikai finanšu un budžeta jautājumos un ir to nesen izteikusi paziņojumā Parlamentam un Padomei.
<P>
Atļaujiet man šeit atgādināt Komisijas priekšlikumu izveidot iestāžu grupu, kas iesaistītos politiskā diskusijā par aģentūru nozīmi un vietu Eiropas pārvaldībā gan ar Parlamentu, gan Padomi.
<P>
Komisija ir patiesi pārliecināta, ka tad, ja mums ir konsekventa attieksme pret aģentūrām, mēs, visas trīs iestādes, varam veicināt Eiropas Savienības uzbūves svarīgas daļas pārredzamību un efektivitāti. Tādēļ es vēlētos nobeigumā izteikt vēlēšanos, lai Komisijas ierosinātā iestāžu darba grupa drīz uzsāktu darbu.
<SPEAKER ID="346" NAME="Ingeborg Gräßle">
referente. - (DE) Priekšsēdētājas kundze, komisāra kungs, dāmas un kungi! Paldies par iespēju šeit runāt pat šajā vēlajā stundā, un paldies par jūsu izpratni.
<P>
Es lūdzu atļauju uzstāties. Es runāju tikai paša komisāra labā, jo man šķiet, ka ir svarīgi pateikt Komisijai, ka mēs uzskatām par svarīgiem iesniegtos grozījumus, par kuriem mēs rīt arī balsosim ar ļoti lielu vairākumu. Vēlos viņam pateikt, ka mēs esam tikai šīs lietas apspriešanas posmā, un es visa Parlamenta vārdā vēlētos viņam apliecināt, ka mūsu grozījumi palīdzēs ieviest lielāku kārtību aģentūru sistēmā. Tādēļ mums visiem ir ļoti svarīgi, lai grupa apzinātos, ka Komisija to pieņem komandā. Esmu pateicīga komisāram par viņa solījumiem šajā jautājumā, un arī es pārraudzīšu situāciju.
<P>
Man ir ļoti svarīgi, lai viņš saprastu, kāpēc mēs to vēlamies. Mums ir vajadzīga lielāka atbildība aģentūrās un lielāka pārredzamība īpaši attiecībā uz personālu. Tas vistiešāk skar mūsu budžeta likumu. Komisārs, protams, zinās arī to, ka tad, ja mūsu vēlmes netiks pieņemtas, mēs atradīsim citus veidus to piepildīšanai. Mēs uzskatām, ka tas ir ārkārtīgi svarīgi mūsu budžeta likumam.
<P>
Sākumā Komisija bija iecerējusi pašreizējo Finanšu regulas reformu tikai kā tehniskus grozījumus. Mēs runājam par labāku regulējumu, bet es ar lielu apbēdinājumu konstatēju, ka Padomes un Parlamenta pēdējais kopīgais jūlija lēmums nav īstenots. Komisijas projekts nāca mazliet agrāk, bet, protams, būtu bijis jauki, ja tas pēc tam būtu pārstrādāts. Man šķiet, ka tas būtu bijis arī godīgāk, nekā atstāt darbu mums.
<P>
Eiropas Parlaments ir īstenojis politiskās pārmaiņas ar lielu vienprātību tieši dažādās grupās. Mēs gribam lielāku saskaņu starp aģentūru iekšējo darbību, pienākumiem, apropriēto līdzekļu novirzīšanu un atbildību un Komisijas ģenerāldirektorāta darbību un praksi, izmantojot deklarāciju par pārskatu ticamību. Mēs gribam arī labāku pārskatu par aģentūru personālu un finanšu izmaksām. Mēs gribam būt informēti par visiem darbiniekiem un ne tikai par tiem, kas iekļauti štatu sarakstā. Tā ir absolūta nepieciešamība.
<P>
Es vēlētos kā piemēru minēt kādas aģentūras neseno pārskatu par finanšu pārvaldi 2007. gadā. Šajā štatu sarakstā ir minētas trīsdesmit deviņas amatu vietas, bet 43 pagaidu darbinieki un 11 līgumdarbinieki parādās tekstā divas lappuses iepriekš. Tādēļ skaitļi nesakrīt. Lasītājs var tikai iztēloties, vai mums tagad ir 39 plus 11 amati, vai 43 plus 11, vai arī ir minēti 39 amati no 43, un pēc tam ir pievienoti 11. Mēs to vienkārši nezinām. Es noskaidrošu šo jautājumu, bet šā jautājuma noskaidrošana daudzām aģentūrām, protams, prieku nesagādā, un pārskati un pārskatu sistēma ir vairāk vai mazāk tikpat juceklīga visās aģentūrās.
<P>
Aģentūra, kuru es nupat minēju, Eiropas Tīklu drošības aģentūra (ENISA), ir aizstājama ar jebkuru citu, un es tiešām gribētu jautāt, kāpēc mums sniegtā informācija ir tik nekonsekventa. Mēs gribam arī plašāku informāciju par aģentūru ieņēmumiem, kuri, atceroties Alikanti, var būt tiešām prāvi, un mēs gribam zināt arī to, kas notiek ar šiem ieņēmumiem. Jau iepriekš pateicos komisāram par šo grozījumu pieņemšanu, jo viņš tikko paziņoja par šādu nodomu.
<P>
Pašlaik mums ir 29 decentralizētās aģentūras ar 3 914 darbiniekiem 2007. gada štatu sarakstā, ar budžetu EUR 1.1 miljards, no kura EUR 559 miljoni nāk no ES. Piecās izpildaģentūrās ir 176 amata vietas. Komisijas jaunākais paziņojums par aģentūrām bija ļoti interesants. Priekšlikums par kopīgu darba grupu ir ļoti svarīgs. Visām trim iestādēm ir savstarpēji jāpārdomā jautājums par aģentūru nākotni un darba jomu.
<P>
Vācijā jautājumam par aģentūrām un aģentūru skaita palielināšanos ir pievērsta sabiedrības uzmanība. Plašsaziņas līdzekļu rezonanse vienmēr ir liela. Ir likta uz spēles arī Eiropas Savienības reputācija, ja mums neizdodas paskaidrot apkārtējiem, kāpēc mums tiešām ir vajadzīgas šīs aģentūras, un kāds ir to uzdevums Eiropas Savienībā.
<P>
Mēs priecātos, ja Komisija varētu pierādīt, kāpēc programmu pārvaldība ir efektīvāka un vērtīgāka tad, ja to īsteno izpildaģentūras un nevis ģenerāldirektorāti. Šo jautājumu jau daudzreiz ir uzdevuši deputāti, kuri nodarbojas ar budžetu, bet līdz šim uz to nav atbildes, kas pamatota ar attiecīgiem faktiem un skaitļiem.
<P>
Parlamenta grozījumu mērķis ir saglabāt Eiropas aģentūru pārskatāmību, un mēs steidzami lūdzam Komisijai palīdzēt mums ieviest lielāku kārtību aģentūru laukā. Komisāram vajadzētu zināt, ka mēs Parlamentā uzticamies Komisijai šajā jautājumā. Mēs zinām, ka šī iestāde ir mūsu pēdējā cerība, kā tas bija, kad runa ir par kārtības un pārredzamības nodrošināšanu un sniedzot pilnīgāku pārskatu šajā jautājumā.
<P>
Es vēlētos pateikties kolēģiem no citām grupām un īpaši Budžeta komitejas referentei par aģentūrām Haug kundzei un Budžeta kontroles komitejas referentiem Mulder kungam un Herczog kundzei par viņu priekšlikumiem, kurus mēs pilnībā pieņēmām. Tādēļ es uzskatu, ka mēs esam iesnieguši Parlamenta ierosinātos un gribētos grozījumus, kuri pašlaik ir vissteidzamākie. Es lūdzu komisāru iekļaut šos grozījumus arī attiecīgajā projektā.
<SPEAKER ID="347" NAME="Nathalie Griesbeck">
ALDE grupas vārdā. - (FR) Priekšsēdētājas kundze, dāmas un kungi! Sākumā arī es vēlos pateikties referentei Grässle kundzei par viņas svarīgo darbu saistībā ar šiem ziņojumiem, kuri uzlabo izpildaģentūrām paredzētu finanšu noteikumu plānus.
<P>
Laikā, kad Eiropas Parlaments gatavojas stingri nostiprināt savas prerogatīvas saskaņā ar Lisabonas līgumu, man šķiet, ka ir ārkārtīgi svarīgi atcerēties, ka mūsu iestādes kompetencē ir koplēmums par budžetu. Šim Parlamentam, kuru ES pilsoņi ir ievēlējuši ar tiešu vispārēju balsojumu, ir jāspēj darīt vairāk un labāk, lai kontrolētu Kopienas līdzekļu pareizu izlietojumu šoreiz izpildaģentūrās. Es vēlētos ļoti īsi aplūkot četrus šā ziņojuma punktus, kuri man šķiet ārkārtīgi svarīgi, ja Parlamentam ir pilnībā jāpilda savi pienākumi un jānodrošina, lai iedzīvotāji varētu bez grūtībām izprast mūsu iestādes.
<P>
Pirmkārt, es vēlētos uzsvērt arī nepieciešamību uzlabot piešķirto ienākumu kontroli. Šķiet svarīgi, lai aģentūras direktors mums paziņo par katru līdzekļu novirzīšanas gadījumu starp pozīcijām, ja tie pārsniedz 10 % slieksni.
<P>
Otrkārt, es vēlētos uzsvērt štatu sarakstā norādīto skaitļu nozīmi, kā tikko norādīja mūsu kolēģe, gan attiecībā uz pagaidu darbiniekiem, gan līgumdarbiniekiem, norīkotajiem valsts speciālistiem un tā tālāk, lai mums kā budžeta lēmējinstitūcijai būtu skaidrs pārskats par aģentūru cilvēkresursu budžeta attīstību.
<P>
Treškārt, manuprāt, ir pilnīgi dabiski, ja mēs pieprasām katru gadu nosūtīt Eiropas Parlamentam aģentūru budžetu attīstības kopsavilkumu saskaņā ar Eiropas Revīzijas palātas ieteikumiem.
<P>
Un ceturtais un pēdējais ir ziņojuma noteikumi par to, ka budžeta izpildes apstiprināšanas termiņiem ir jānodrošina reāla Parlamenta kontrole pār budžeta pareizu izpildi.
<SPEAKER ID="348" NAME="Jean-Pierre Audy" AFFILIATION="PPE-DE">
(FR) Priekšsēdētājas kundze! Arī es vēlētos izteikt komplimentus Grässle kundzei par lielisko darbu un acīmredzot arī Komisijai par šo attīstību jautājumā par aģentūrām. Es vēlētos uzsvērt ļoti svarīgos noteikumus par mūsu aģentūru iekšējo revīziju un, sekojot komentāram, kuru nupat izteica mana kolēģe, ieteikt sava veida pakārtotu konsolidāciju attiecībā uz visu aģentūru ES pārskatiem, lai trešajām pusēm un it īpaši Eiropas Parlamenta deputātiem būtu skaidrs priekšstats, kas notiek tajā pārskatu masā, kuru iesniedz visas Eiropas Savienības aģentūras.
<SPEAKER ID="349" NAME="Zbigniew Krzysztof Kuźmiuk" AFFILIATION="UEN">
(PL) Priekšsēdētājas kundze! Uzstājoties debatēs, kas veltītas izpildaģentūrām un to birojiem paredzēto finanšu noteikumu grozījumiem, es vēlētos pievērst uzmanību diviem jautājumiem.
<P>
Pirmkārt, ir jāatbalsta referentes priekšlikums, ka izpildaģentūru direktoriem ir jāziņo Eiropas Parlamentam, ja tie ir novirzījuši līdzekļus no operacionālajiem uz administratīvajiem izdevumiem par summu, kas vairāk nekā par 10 % procentiem pārsniedz noteikto robežu.
<P>
Otrkārt, ņemot vērā to, ka izpildaģentūru darbības izmaksas sedz no atsevišķu programmu budžetiem, šis gandrīz desmit procentu izmaksu līmenis ir svarīgs. Šai izmaksu neprecizēšanai, īpaši Eiropas Transporta tīkla izpildaģentūras gadījumā, ir sekas, ja to saista ar informāciju, ka projektos, ar kuriem nodarbojas šī aģentūra, ir vairāk nekā EUR 40 miljardu deficīts.
<P>
Nobeigumā es vēlētos apsveikt Gräßle kundzi ar diviem ļoti labiem ziņojumiem.
<SPEAKER ID="350" NAME="Priekšsēdētāja">
Debates ir slēgtas.
<P>
Balsojums notiks rīt, ceturtdien.
<P>
Rakstiskas deklarācijas (Reglamenta 142. pants)
<SPEAKER ID="351" NAME="Edit Herczog  " AFFILIATION="PSE">
rakstiski. - (HU) Priekšsēdētāja kungs, dāmas un kungi! Atļaujiet man sākumā īsi apkopot grozījumu Regulai par finanšu pamatnoteikumiem, kas paredzēti izpildaģentūrām, kurām uzticēti dažādi uzdevumi saistībā ar Kopienas programmu pārvaldību.
<P>
Saskaņā ar Reglamenta 47. pantu šis grozījums bija asociētās komitejas un Budžeta komitejas kopīgs darbs. Es īpaši pateicos kolēģiem Grässle kundzei un Mulder kungam par ciešo un lielisko sadarbību.
<P>
Mēs ierosinājām vairākus grozījumus ar mērķi dot šīm aģentūrām iespēju strādāt vienmērīgi, palielināt atbildību un paplašināt stingrākas demokrātiskas kontroles iespējas pār šīm organizācijām piešķirtajiem līdzekļiem.
<P>
Ir svarīgi norādīt:
<P>
turpmāk steidzami vajadzīga šo aģentūru budžeta izpildes procedūru termiņu standartizācija;
<P>
Revīzijas palāta norādīja, ka revīzijas un kontroles darbā iesaistītās personas nedrīkst piedalīties budžeta izpildes pasākumos;
<P>
pienācīgi ievērojot personas datu aizsardzību, attiecīgās aģentūras finanšu un budžeta pārvaldības pārskatam ir jāpievieno to personu saraksts, kuras sadarbojušās ar aģentūru, un šo speciālistu saņemtais atalgojums;
<P>
ir jāļauj aģentūrām veikt ārējo speciālistu izmantošanas pārraudzību.
<P>
Paldies par laipno uzmanību!
