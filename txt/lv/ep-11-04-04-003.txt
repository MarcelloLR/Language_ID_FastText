<CHAPTER ID="003">
Priekšsēdētāja paziņojumi
<SPEAKER ID="007" NAME="Priekšsēdētājs">
Sākumā es gribētu izteikt vairākus komentārus un sniegt informāciju.
<P>
26. aprīlī apritēs 25 gadi kopš Černobiļas katastrofas, kas bija nopietnākā kodolavārija cilvēces vēsturē. Mēs joprojām atceramies tos, kuri ziedoja savu veselību vai pat dzīvību cīņā ar šo katastrofu, kā arī tos simtus tūkstošus cilvēku, kuriem bija jāpamet savas mājas. Toreizējās bijušā Austrumu bloka valstu iestādes informāciju par katastrofu pārāk ilgi slēpa no pasaules un, pats galvenais, no saviem pilsoņiem. Tādējādi bija daudz grūtāk pieņemt jebkādus lēmumus par katastrofas seku mazināšanu. Tomēr vēlāk Černobiļa kļuva par simbolu efektīvai sadarbībai starp katastrofas skarto valstu iestādēm un starptautisko sabiedrību. Šodien, pieminot Černobiļas katastrofu, mūsu domas ir kopā arī ar japāņu tautu, kas cīnās ar cunami un Fukušimas kodolspēkstacijas katastrofas atskaņām.
<P>
Otrais paziņojums arī ir sāpīgs atgādinājums. Pēc pāris dienām, 10. aprīlī, paies gads kopš Smoļenskas aviokatastrofas. Šajā katastrofā gāja bojā deviņdesmit seši cilvēki, tai skaitā Policijas prezidents un viņa sieva, kā arī 18 Polijas parlamenta deputāti. Viens no deputātiem bija gatavs sākt darbu Eiropas Parlamentā kā viens no 18 Eiropas Parlamenta papildu deputātiem. Lielākā daļa bojāgājušo valstī ieņēma augsta ranga amatus. Viņi bija personīgi pazīstami daudziem, kas atrodas šajā telpā. Es pazinu vismaz pusi no viņiem. Katastrofas iemesli joprojām nav pilnīgi skaidri, un mēs joprojām gaidām informāciju šajā jautājumā. Tagad vēlreiz būsim kopā ar tiem, kas joprojām sēro par saviem tuvajiem.
<P>
Trešais paziņojums saistīts ar faktu, ka Eiropas Parlaments ir satraukts par ASV Augstākās Tiesas noraidīto Troy Davis lūgumu atlikt viņa nāves soda izpildīšanu un rast iespēju pārskatīt šo lietu. Es aicinātu attiecīgās Amerikas Džordžijas štata iestādes izmantot savas tiesības aizstāt Davis kungam pirms 20 gadiem piespriesto nāves sodu ar mūža ieslodzījumu. Nāve nekad nav taisnīguma izpausme.
<P>
Nākamais paziņojums saistīts ar faktu, ka mēs esam arī dziļi noraizējušies par notikumiem Kotdivuāras Republikā. Prezidenta vēlēšanas valstī atnesa šausmas un vardarbību, nevis tās pilsoņu gaidīto mieru, nākotni un labklājību. Laurent Gbagbo jāapzinās vēlēšanu rezultāti un jāatsakās no varas. Mēs abas puses aicinām nekavējoties pārtraukt pielietot vardarbību pret civiliedzīvotājiem. Starptautiskajai sabiedrībai jādara viss, kas tās spēkos, lai apturētu iedzīvotāju masveida slepkavošanu. Noziegumos vainīgie tiks nodoti tiesai. Tā ir mūsu dziļākā pārliecība, un Eiropas Parlaments šai sakarā darīs visu iespējamo.
<P>
Pēdējais paziņojums skar faktu, ka saskaņā ar manu solījumu informēt Parlamentu par tālāko attīstību izmeklēšanā par korupcijas apsūdzībām pret atsevišķiem Eiropas Parlamenta deputātiem es gribētu jums atgādināt, ka ceturtdien, pēc politisko grupu priekšsēdētāju tikšanās, jūs saņēmāt no manis vēstuli ar jaunāko informāciju šajā jautājumā. Mēs arī apņēmīgi rīkojamies, lai sagatavotu rīcības kodeksu interešu grupām un lobistiem, kā arī Eiropas Parlamenta deputātiem. Šodienas Prezidija sanāksmē plkst. 18:30 mēs pārrunāsim šo jautājumu un lemsim par turpmāko rīcību šai sakarā.
<P>
Vārdu lūdzis Nicholson kungs. Lūdzu, runājiet, Nicholson kungs.
<SPEAKER ID="008" NAME="James Nicholson" AFFILIATION="ECR">
Priekšsēdētāja kungs, es gribētu izmantot šo brīdi, lai pārrunātu svētdien Ziemeļīrijā notikušo slepkavību - pa ceļam uz darbu tikai pāris nedēļas pēc stāšanās amatā tika nogalināts jauns policijas konstebls. Šajā palātā esmu pavadījis 22 gadus, un man daudzkārt nācies nosodīt teroristus, kas rīkojas tik nežēlīgi. Biju domājis, ka šis laiks ir beidzies, un man vairs nekad tas nebūs jādara. Mēs jūtam līdzi viņa ģimenei, jauno vīrieti gaidīja karjera un lieliska nākotne. Tas bija nepārprotams un tīšs mēģinājums no jauna destabilizēt manu reģionu.
<P>
Es gribu izteikties skaidri, ka ticu tam, ka lielākā daļa Ziemeļīrijas iedzīvotāju ne tagad, ne arī tuvākā vai tālākā nākotnē nevēlas no jauna pieredzēt pagātnē piedzīvoto. Omas cilvēki ir daudz cietuši. Nešaubos, ka notikušais arī viņiem atsauc atmiņā daudzus briesmīgus notikumus. Vai mēs varam izteikt savu līdzjūtību ģimenei un visiem iesaistītajiem šajā manam reģionam ļoti skumjajā brīdī?
<P>
(Aplausi)
<SPEAKER ID="009" NAME="Priekšsēdētājs">
Paldies par jūsu komentāriem šajā jautājumā. Es gribētu informēt deputātus, ka vakar no rīta es izdevu īpašu paziņojumu attiecībā uz šo jautājumu - Eiropas Parlamenta priekšsēdētāja paziņojumu, kurā es nosodīju šo notikumu un jo īpaši faktu, ka upuris bija tik jauns. Es arī izteicu cerību, ka Ziemeļīrija dzīvos mierā, kā to izdevies darīt pēdējā laikā. Deputāti var izlasīt manu vakarrīta paziņojumu šajā jautājumā Eiropas Parlamenta tīmekļa vietnē.
<SPEAKER ID="010" NAME="Bairbre de Brún" AFFILIATION="GUE/NGL">
(GA) -Priekšsēdētāja kungs, arī es nosodu Ronan Kerr nogalināšanu bumbas sprādzienā manā vēlēšanu apgabalā Omā šajā nedēļas nogalē. Viņš bija 25 gadus jauns vīrietis, kurš bija sācis darbu policijas dienestā, un šī iemesla dēļ tika nogalināts. Tas nav tikai uzbrukums jaunajam vīrietim un viņa ģimenei, bet arī miera procesam manā vēlēšanu apgabalā. Cilvēki, kas nogalināja Ronan Kerr, mēģina aizkavēt miera procesa progresu, un mēs neļausim viņiem to darīt. Es gribētu šodien pateikties Parlamenta priekšsēdētājam par to, ka viņš izteicis savu un Parlamenta līdzjūtību ģimenei. Es arī izsaku līdzjūtību Ronan Kerr ģimenei un kategoriski nosodu viņu nogalināšanu.
<SPEAKER ID="011" NAME="Pat the Cope Gallagher" AFFILIATION="ALDE">
Priekšsēdētāja kungs, vispirms es gribētu jums pateikties par vakardienas nosodījuma ziņojuma izdošanu. Es gribu atbalstīt deputātu Nicholson kunga un de Brún kundzes paziņojumus. Mēs viņus pilnībā atbalstīsim, lai nodrošinātu, ka atbildīgie tiek nodoti tiesai.
<P>
Miera process ar Eiropas Savienības atbalstu ir bijis ļoti veiksmīgs. Visi saprātīgie Īrijas salas iedzīvotāji nosoda šo nežēlīgo rīcību - konstebla Ronan Kerr nogalināšanu - ar dheis Dé go raibh a anam. Es jo īpaši gribētu izteikt atzinību viņa mātei par drosmīgo paziņojumu, ar ko viņa nāca klajā vakar vakarā, atbalstot miera procesa turpināšanu.
