<CHAPTER ID="004">
Oficiāla sveikšana
<SPEAKER ID="102" NAME="Priekšsēdētājs">
Kā priekšsēdētājs es šodien vēlos apsveikt Dienvidsudānas Likumdošanas asamblejas 10 locekļus un tās vadītāju Wani Igga kungu, kuri ir mērojuši ceļu līdz Strasbūrai, lai apmeklētu Eiropas Parlamentu.
<P>
(Aplausi)
<P>
Dienvidsudānas Likumdošanas asambleja, kurā viņi darbojas, tika izveidota 2005. gadā Vispārējā miera nolīguma parakstīšanas rezultātā pēc ilga un brutāla pilsoņkara. Asamblejai ir būtiska loma tiesību aktu un Miera nolīguma ieviešanas uzraudzībā. Eiropas Parlamenta vārdā es vēlos teikt, ka mēs atbalstām jūsu asambleju, kurai ir jārisina patlaban Sudānā esošās problēmas, īpaši saistībā ar nākamā gada vēlēšanu laika grafiku. Mēs ceram, ka šī vizīte palīdzēs jums rast mierīgu risinājumu Sudānas konfliktā un ka tas stimulēs politisko dialogu starp Eiropas Parlamentu un jūsu asambleju par rekonstrukcijas procesu pēc konflikta jūsu valstī. Tāpēc es sveicu jūs Eiropas Parlamentā.
