<CHAPTER ID="023">
Informācijas klasificēšana, jo īpaši ņemot vērā tautību un rasi, terorisma apkarošanas, tiesībaizsardzības, imigrācijas, muitas un robežkontroles jomā (debates)
<SPEAKER ID="525" NAME="Priekšsēdētāja">
Nākamais punkts ir Pilsoņu brīvību, tieslietu un iekšlietu komitejas vārdā sagatavotais Sarah Ludford ziņojums par profilu veidošanu, jo īpaši pēc etniskās izcelsmes un rases, terorisma apkarošanas, tiesībaizsardzības, imigrācijas, muitas un robežkontroles jomā
<P>
.
<SPEAKER ID="526" NAME="Sarah Ludford">
referente. - Priekšsēdētājas kundze, pēdējās desmitgades laikā ir ieviestas tiesību normas un prakse, kas nodrošina ārkārtīgi liela personas datu apjoma uzglabāšanu un apmaiņu. Pašlaik ES ierosina veikt virkni pasākumu, kas veicina profilu veidošanu - tādas metodes izmantošanu, kurā no dažādiem avotiem tiek iegūta informācija par personām, nolūkā izveidot tādu kā paraugu, kuru izmanto tādu personu identificēšanai un aizliegumu piemērošanu, kuras varētu turēt aizdomās par noziedzīgiem vai teroristiskiem nodarījumiem.
<P>
Kārtības uzturēšanas jomā ir veikti arī pasākumi, izmantojot prognozējošu un preventīvu pieeju, kas, lai gan noteiktos gadījumos ir vērtējama pozitīvi, var veicināt represīvu pasākumu piemērošanu nevainīgām personām, balstoties uz stereotipiem, kas bieži vien ir saistīti ar rasi un pat reliģiju.
<P>
Mani satrauc profilu veidošana un datu ieguve, tāpēc ka, izmantojot šīs metodes, tiek pārkāpts vispārējais noteikums par to, ka tiesībaizsardzības pasākumu lēmumu pamatā ir personas uzvedībai. Pastāv risks, ka nevainīgu personu var pakļaut patvarīgai aizturēšanai, nopratināšanai vai ceļošanas ierobežojumiem. Turklāt, ja savlaicīgi netiek atcelts šīm personām piedēvētais aizdomīgu personu statuss, tās var tikt pakļautas ierobežojumiem ilglaicīgi, piemēram, tām var atteikt vīzas vai aizliegt šķērsot robežas, tām var aizliegt strādāt vai tās pat var aizturēt un arestēt.
<P>
Laikā, kad arvien izplatītāka kļūst starptautiska informācijas apmaiņa, bīstamas personas vai policijas meklēšanās esošas personas statusa noteikšana, ja šāds statuss netiek savlaicīgi atcelts, var radīt ne tikai sarežģījumus un izmaksas, bet arī patiešām drausmīgas sekas. Es vēlos atgādināt, ka kanādietis, "moku lidojuma” upuris Maher Arrar, kura drausmīgā pieredze ir filmas "Rendition” (Izdošana) pamatā, tika aizturēts profila dēļ, kuru izveidoja saistībā ar viņa brālim pazīstamām personām; lai gan šis cilvēks nebija izdarījis neko tādu, kas izraisītu aizdomas, viņš septiņus mēnešus tika turēts un spīdzināts Sīrijas cietumā.
<P>
Šā mana ziņojuma izstrādē lielu ieguldījumu ir devuši ēnu referenti, kuriem es no sirds pateicos. Šis ziņojums ir izstrādāts, pamatojoties uz cilvēktiesību, datu aizsardzības un diskriminācijas novēršanas standartiem, lai nodrošinātu, ka attiecībā uz jebkuru profilu veidošanas pasākumu tiktu piemēroti divi pamatprincipi, proti, represīvu pasākumu veikšana, tikai ņemot vērā personas uzvedību, un vienlīdzības principa piemērošana saskaņā ar tiesību normām.
<P>
Taču juridiski iebildumi nav vērsti pret visu veidu profilu veidošanu. Mēs visi esam redzējuši kriminālfilmas, kurās psihologs tiek aicināts izveidot aizdomās turētā slepkavas profilu; un, ja liecinieks sniedz skaidru aprakstu jeb profilu, piemēram, bankas aplaupītāja aprakstu - 30 gadus vecs baltais vīrietis, būtu muļķīgi apcietināt aptuveni 50 gadus vecu aziātu sievieti.
<P>
Veidojot profilu, vislielākais risks ir saistīts ar tādām pazīmēm kā etniskā izcelsme vai rase. Ja šīs pazīmes policistu darbā ir vienīgais iemesls personas apturēšanai, pārmeklēšanai vai arestam, šādas rīcības pamatā ir slinkums un maldinoši stereotipi, un tā var veicināt diskrimināciju pret minoritāšu pārstāvjiem.
<P>
Pastāv lielas bažas, ka par šādas rīcības upuriem var kļūt romi. Manā pilsētā Londonā pret jauniem tumšādainiem vīriešiem vērstās attieksmes dēļ ir noteiktas stingrākas pamatnostādnes un drošības pasākumi, kuri, es vēlos uzsvērt, nevar būt par traucēkli nozieguma izmeklēšanā.
<P>
Papildu paustajām bažām par leģitimitāti, es patiešām apšaubu arī profilu veidošanas efektivitāti. Aizdomīgu personu meklēšana, balstoties uz to izskatu vai uzvedību, var traucēt meklēt patiešām bīstamas personas. Pastāv arī risks, ka īstie noziedznieki var pielāgoties izveidotajiem profiliem, izmantojot pēc izskata nekaitīgas personas kā narkotiku kontrabandistus vai teroristus-pašnāvniekus, vai mainīt ceļošanas maršrutus, izvēloties tādus maršrutus, kas netiek uzraudzīti,
<P>
Pretterorisma pasākumi parasti ir vērsti pret aziātiem, it sevišķi pakistāniešu izcelsmes aziātiem. No visiem Lielbritānijā dzīvojošajiem musulmaņiem 32 % ir ziņojuši, ka pret viņiem ir vērsta diskriminējoša attieksme lidostās. Pastāv nopietns šo personu norobežošanās risks, kura dēļ tās var izvairīties no sadarbības ar policiju, tādējādi apdraudot drošību.
<P>
Tādēļ šajā ziņojumā ir izvirzīta prasība nodrošināt Eiropas vai dalībvalstu tiesību aktu profilu veidošanas jomā atbilstību spēkā esošajiem Eiropas tiesību aktiem un starptautiskajiem nolīgumiem. Ja tas ir iespējams, visas tiesiskās garantijas profilu veidošanas jomā ir jāapvieno vienā normatīvā aktā.
<P>
Papildus juridiskajam izvērtējumam ir jāveic pētījumi par profilu veidošanas samērīgumu un efektivitāti. Eiropas Savienības Pamattiesību aģentūrai un Eiropas Datu aizsardzības uzraudzītājam, ņemot vērā to kompetenci, ir jāuzņemas būtiskākā loma šo pētījumu veikšanā.
<P>
Nobeigumā es vēlos teikt, ka, ja profilu veidošanu ir paredzēts likumīgi un godīgi izmantot drošības nodrošināšanai, ir jāizveido saskaņots un taisnīgs tiesiskais pamats.
<SPEAKER ID="527" NAME="László Kovács">
Komisijas loceklis. - Priekšsēdētājas kundze, es vēlos Komisijas vārdā paust atzinību par šo Parlamentu iniciatīvu pievērst Eiropas uzmanību jautājumam par profilu veidošanu, it sevišķi pēc etniskās izcelsmes un rases, terorisma apkarošanas, tiesībaizsardzības, imigrācijas, muitas un robežkontroles jomā.
<P>
Ludford kundzes ziņojums veido stabilu pamatu šā jautājuma izskatīšanai, ierosinot plašas diskusijas un piedāvājot šīs problēmas risinājumus. Es vēlos uzsvērt, ka spēkā esošie datu aizsardzības tiesību akti jau nodrošina personas datiem, tostarp tādiem neizpaužamiem datiem, kā informācija par etnisko izcelsmi vai rasi, augstu aizsardzības līmeni un ir piemērojami neatkarīgi no tā, kāda tehnoloģija tiek izmantota. Tādēļ ir skaidrs, ka vispārējie datu aizsardzības principi attiecas arī uz profilu veidošanu kā vienu no datu apstrādes veidiem.
<P>
Komisija noteikti uzskata, ka nepamatota vai nevajadzīga etnisko profilu veidošana ir netaisnīga un aizliegta prakse, pat, ja tas tiek darīts tiesībaizsardzības nolūkā vai saistībā ar imigrācijas, muitas un robežkontroles pasākumiem, un ir pretrunā Eiropas Savienības pamatvērtībām.
<P>
Saskaņā ar nozīmīgiem Komisijas ierosinātiem instrumentiem, piemēram, Šengenas Robežu kodeksu, EURODAC sistēmu, SIS un VIS, nepamatota etnisko profilu veidošanas metožu izmantošana ir aizliegta. Piemēram, attiecībā uz robežkontroli Šengenas Robežu kodeksa 6. pantā ir noteikts, ka robežsargi, veicot pārbaudes, nediskriminē personas rases vai etniskās izcelsmes, reliģijas vai ticības dēļ.
<P>
Es vēlos pieminēt arī Eiropas Pamattiesību aģentūras veikumu šai sakarībā. Aģentūra gatavojas publicēt labas prakses rokasgrāmatu etnisko profilu veidošanas apkarošanai un novēršanai. Komisija atbalsta ieceri aģentūras 2010. gada darba programmā iekļaut kopīgas apmācības ar FRONTEX, kuru laikā varētu tikt izmantota iepriekš minētā rokasgrāmata. Komisija arī atbalsta ieceri aģentūras 2010. gada darba programmā iekļaut pasākumu, lai īstenotu Šengenas Robežu kodeksa 6. pantu par datu apkopošanu.
<P>
Es vēlos arī teikt, ka Komisija atzinīgi vērtē pētījumu par minoritātēm un diskrimināciju, ar kuru mēs tikām iepazīstināti vakar. Sadaļās par tiesībaizsardzību un robežkontroli ir sniegta plaša un aktuāla informācija par pieredzi saistībā ar etnisko profilu veidošanu. Komisija, neapšaubāmi, rūpīgi izvērtēs Pētījuma par minoritātēm un diskrimināciju rezultātus, kas, sadalot pa nodaļām, tiks publicēti gada laikā. Bet jau tagad mēs varam secināt, ka rasisms un ksenofobija ir parādības, kas joprojām ir sastopamas Eiropas Savienībā, un ka šīs parādības ietekmē etnisko minoritāšu pārstāvju dzīvi.
<P>
Komisija piekrīt ziņojuma projektā paustajai atziņai, ka datus, kas apkopoti statistikas mērķiem, tostarp datus par etnisko piederību, rasi vai izcelsmi, var izmantot, lai konstatētu netiešu diskrimināciju vai nepamatotu tiesībaizsardzības praksi. Taču šis aspekts ir atbilstīgi jāizvērtē. Tādēļ Komisija apsver iespēju aicināt 29. panta datu aizsardzības darba grupu sagatavot atzinumu par personas datu, tostarp datu par etnisko piederību, rasi vai izcelsmi, izmantošanu statistikas mērķiem.
<P>
Komisija cieši seko līdzi arī Eiropas Padomes darbībai saistībā ar priekšlikuma par profilu veidošanu projektu. Komisija gatavojas iesniegt Padomei pieprasījumu izsniegt mandātu par tiesībām diskutēt par šo priekšlikuma projektu.
<P>
Attiecībā uz nepieciešamību izstrādāt tiesisko pamatu profilu veidošanas jomā Komisija uzskata, ka attiecīgie ES tiesību aktu par robežkontroli un datu aizsardzību atbilstīgi regulē pamattiesību aizsardzību. Tajos tiešām ir noteikts, ka datu apstrādei ir jābūt balstītai uz konkrētu, atzītu tiesisku pamatu un ka it sevišķi ir jānodrošina datu apstrādes atbilstība nepieciešamības, proporcionalitātes, mērķa ierobežojuma un precizitātes principiem. Datu apstrādi uzrauga neatkarīgas valsts iestādes. Esošais tiesiskais pamats ietver stingrus noteikumus attiecībā uz neizpaužamu personas datu vai automatizētu lēmumu pieņemšanu. Visi šie principi attiecas arī uz profilu veidošanu kā vienu no personas datu apstrādes veidiem.
<P>
Komisija ir apņēmusies - un es personīgi esmu apņēmies - cīnīties pret rasismu un ksenofobiju atbilstoši līgumos noteiktajai kompetencei, un tas attiecas arī uz gadījumiem, kad rasisms tiek pieļauts valsts iestādēs. Komisija ir apņēmusies nostiprināt mūsu politiku cīņā pret rasismu un ksenofobiju saskaņā ar Stokholmas programmu, kas ietver etnisko profilu veidošanas jautājuma risināšanu.
<P>
Es vēlos vēlreiz Komisijas vārdā paust atzinību par ziņojuma projektu, un es ceru, ka tas tiks pieņemts rīt plenārsēdes laikā.
<SPEAKER ID="528" NAME="Claude Moraes">
PSE grupas vārdā. - Priekšsēdētājas kundze, kā sociāldemokrāti mēs pilnībā atbalstām šo ziņojumu un piedalījāmies tā izstrādē, tāpēc ka mēs uzskatām, ka šī ir pirmā reize šā Parlamenta darbības laikā, kad beidzot notiek politiski, juridiski un ētiski atbilstīgas debates par etnisku profilu veidošanu un tās ietekmi uz vidusmēra cilvēkiem.
<P>
Mēs uzskatām, ka prognozējoša profilu veidošana un datu ieguve ir jautājumi, kuriem ilgu laiku nav pievērsta uzmanība, un es patiešām atzinīgi vērtēju Komisijas pozitīvo attieksmi, gan atzīstot šo jautājumu, gan arī parādot izpratni attiecībā uz iespējamu netiešu diskrimināciju, kuras iemesls ir etnisku profilu veidošana.
<P>
Sociāldemokrāti cer, ka, pieņemot šo ziņojumu rītdienas plenārsēdē, kā arī, ņemot vērā paredzētos Eiropas Padomes ierosinājumus profilu veidošanas jomā, tiks dots politisks stimuls šā jautājuma risināšanai augstākajā līmenī. Kāpēc? Mana Londonas vēlēšanu apgabala vārdā un arī savā vārdā es varu teikt, ka es zinu, ko nozīmē etnisku profilu veidošana. Tas nozīmē, ka personu var regulāri apturēt un pārmeklēt, pamatojoties uz tās izskatu, nevis balstoties uz atbilstīgu izmeklēšanu, pienācīgu kārtības uzturēšanu un noteiktu procedūru īstenošanu.
<P>
Šāda veida profilu veidošana ir resursu izšķērdēšana. Tā nepalīdz notvert teroristus, tā nepalīdz notvert arī noziedzniekus. Šādu profilu veidošana tikai veicina tiešu vai netiešu vēršanos pret mazāk aizsargātām personām, personām ar noteiktu etnisku izcelsmi, kas ir "nepareiza” izcelsme.
<P>
Šāda situācija var novest - un es domāju, ka tas ir jāsaprot, - pie pārmeklēšanas ar izģērbšanu un cita veida ļaunprātīgas rīcības, kuras liecinieki mēs esam bijuši. Šis ziņojums ir būtisks solis uz priekšu, lai aizsargātu personas pret to, kam līdz šim nav pievērsta uzmanība, bet es esmu gandarīts, ka Sarah Ludford ir ierosinājusi šo jautājumu Parlamentā, un mēs rīt pilnībā atbalstīsim šo ziņojumu.
<SPEAKER ID="529" NAME="Carl Schlyter">
Verts/ALE grupas vārdā. - Priekšsēdētājas kundze, es vēlos pateikties Sarah Ludford par sagatavoto ziņojumu. Kathalijne Buitenweg nevarēja ierasties, bet es pārstāvēšu viņas viedokli.
<P>
Vispirms es vēlos uzdot jautājumu, kas ir terorists? Kādas sajūtas izraisa teroristi? Viņi izraisa nedrošību. Teroristi arī padara visus neaizsargātus un liedz cilvēkiem iespēju dzīvot tā, kā viņi vēlas.
<P>
Taču, pievēršot uzmanību terorisma novēršanas tiesību aktiem, kas paredz profilu veidošanu, ir redzams, ka arī tie rada nedrošību un rada problēmas cilvēku ikdienas dzīvē. Nav iespējams cīnīties pret terorismu, pieņemot terorisma novēršanas tiesību aktus, kas rada tādu pašu nedrošības sajūtu.
<P>
Pēc manām domām, Eiropas Kopienu Tiesa ir nepārprotami parādījusi savu nostāju šai sakarībā, nosakot, ka šāda veida pasākumi ir jāaizliedz. Mēs redzam, ka tie ir neefektīvi un nelikumīgi. Kārtera Centrs ASV ir pierādījis, ka profilu veidošana nebija efektīva. Vācijas novērošanas sistēma attiecībā uz 18-40 gadus veciem Vācijā dzīvojošiem musulmaņu vīriešiem nebija efektīva. Šāda veida pasākumi nedod rezultātus, un es patiešām ceru, ka mēs varam atcelt pēdējos izņēmumus, kas ļauj lidostām un ostām, un citām iestādēm izmantot šīs neefektīvās metodes, kas liek cilvēkiem justies slikti.
<P>
Un kā gan var apgalvot, ka tiks nodrošināts augsts aizsardzības līmenis, ja kompaktdiski ar datiem par 20 miljoniem personu tiek atstāti kafejnīcās un ja mēs zinām, cik viegli ir piekļūt datorsistēmām? Patiesībā es pats to darīju, kad biju bērns.
<P>
Tādēļ es uzskatu, ka šis ziņojums ir nozīmīgs. Padomei ir jāpielāgo lēmumi un jānodrošina efektīva resursu izmantošana, pievēršot uzmanību konkrētām personām un veltot laiku šo personu izpētei tā vietā, lai veiktu reģistrāciju, pamatojoties uz etnisko izcelsmi, kas, neapšaubāmi, ir cilvēktiesību standartu pārkāpums.
<SPEAKER ID="530" NAME="Emine Bozkurt" AFFILIATION="PSE">
(NL) Vispirms es vēlos pateikties baronesei Ludford kundzei par šo kvalitatīvo ziņojumu. Ziņojums varēja būt pat stingrāks, bet tas atspoguļo panākumus, kas gūti, debatējot par šo jautājumu.
<P>
Reizēm profilu veidošana var būt nepieciešama, bet šādi gadījumi ir skaidri jānosaka un ir jānodrošinās pret ļaunprātīgu rīcību. Informācijas uzglabāšanas, apmaiņas un interpretēšanas iespējas pēdējos gados ir pieaugušas ātrāk, nekā demokrātiskas valsts ir spējušas noteikt nepieciešamos ierobežojumus šai sakarībā. ASV drošības dienesti datu ieguves un uz profilu veidošanu balstītas izmeklēšanas rezultātā nav ieguvušas kvalitatīvāku vai uzticamāku informāciju, bet gan galvenokārt ievērojami palielinājušas darba apjomu. Drošības aģents trāpīgi salīdzināja šo situāciju ar mēģinājumu piepildīt glāzi ar ūdeni no ugunsdzēsības šļūtenes, jeb, citiem vārdiem sakot, nosaucis to par sevišķi neefektīvu metodi.
<P>
Patiesībā uz etnisko izcelsmi balstīti profili ir izmantoti gadiem ilgi, lai gan mēs šo metodi saucam citā vārdā. Lai gan es esmu 1,60 m gara un tādēļ diez vai man ir pati bīstamākā ķermeņa uzbūve, mani regulāri izvēlas pārbaudei muitas kontroles punktos. Šāda rīcība manī izraisa nelielu aizkaitinājumu, bet daudzi cilvēki, kas apzinīgi ievēro tiesību aktus, piedzīvo šādas neērtības nevis regulāri, bet sistemātiski. Šādi cilvēki saņem vēstījumu no mūsu sabiedrības, ka viņi vienmēr tiek turēti aizdomās, ka viņi ir mazāk vērti un nevēlami. Izmantojot šo metodei, mums neizdosies noķert īstos noziedzniekus, kas sastopami visās iedzīvotāju grupās.
<SPEAKER ID="531" NAME="László Kovács">
Komisijas loceklis. - Priekšsēdētājas kundze, Eiropas Parlamenta deputātu komentāri parāda jautājuma par profilu veidošanu un pamattiesību ievērošanu nozīmīgumu un šim jautājumam pievērsto Parlamenta uzmanību.
<P>
Ziņojums rada lielisku priekšstatu par ierosinātajiem jautājumiem saistībā ar profilu veidošanas metodēm, it sevišķi, ja tās ir balstītas uz etnisko izcelsmi, rasi, tautību vai reliģiju tiesībaizsardzības vai robežkontroles jomā.
<P>
Komisija cieši seko līdzi - un darīs to arī turpmāk - problēmām, kas ir saistītas ar profilu veidošanu kopumā un it sevišķi jomās, kas skaidri noteiktas ziņojumā.
<P>
Komisija pašlaik sāk īstenot apspriežu procedūru par jauno tehnoloģiju radītajām problēmām saistībā ar datu aizsardzību. Tos īstenojot, Komisija iegūs informāciju, kas veidos pamatu tās nostājai un nodrošinās atbalstu, risinot problēmas, ko var radīt profilu veidošana tiesiskuma, brīvības un drošības nodrošināšanas jomā.
<P>
Saskaņā ar Pamattiesību aģentūras nesen publicētajiem pētījuma par minoritātēm un diskrimināciju ES rezultātiem, ar kuriem Komisija iepazinās vakar, rasisms un ksenofobija ir izplatītas parādības Eiropas Savienībā un tās ietekmē mūsu minoritāšu pārstāvju dzīvi.
<P>
Komisijai ir rūpīgi jāizvērtē šā pētījuma rezultāti, lai pieņemtu lēmumu par turpmāk veicamajiem pasākumiem. Es vēlreiz vēlos teikt, ka ļoti atzinīgi vērtēju ziņojuma projektu un ceru, kas tas tiks pieņemts rīt plenārsēdes laikā.
<SPEAKER ID="532" NAME="Sarah Ludford">
referente. - Priekšsēdētājas kundze, es patiešām atzinīgi vērtēju komisāra pozitīvo nostāju. Pēc manām domām, daži no viņa pieminētajiem jautājumiem būs ārkārtīgi noderīgi, piemēram, par Pamattiesību aģentūru, norādījumiem par etnisko profilu veidošanu, Komisijas sadarbību ar Eiropas Padomi saistībā ar tās ieteikumu un ierosinājumu konsultēšanās nolūkā piesaistīt 29. panta darba grupu.
<P>
Es vēlos aicināt Komisiju virzīties vēl nedaudz tālāk, pievēršot uzmanību konkrētām problēmām saistībā ar profilu veidošanu. Galu galā mēs gatavojamies izskatīt ierosinājumu par profilu veidošanu PDR datu izmantošanas jomā, proti, ir zināms, ka šādas konkrētas problēmas pastāv.
<P>
Es vēlos no sirds pateikties mazai, bet izmeklētai kolēģu grupai, kas piedalījās debatēs. Pēc manām domām, var izdarīt divus skaidrus secinājumus: pirmkārt, tā sauktie "drošības” pasākumi var veicināt nedrošību un, otrkārt, to īstenošana var būt nevis resursu mērķtiecīga izmantošana, bet gan izšķērdēšana. Tādēļ mēs šajā gadījumā runājam ne tikai par efektivitāti, bet arī par pilsoņu brīvībām.
<SPEAKER ID="533" NAME="Priekšsēdētāja. - Debates tiek slēgtas">
Balsojums notiks rīt, piektdien, 2009. gada 24. aprīlī, pulksten 12.00.
