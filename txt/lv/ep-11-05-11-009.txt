<CHAPTER ID="009">
Eiropas Parlamenta delegācijas Samierināšanas komitejā priekšsēdētāja paziņojums - Jauni pārtikas produkti (debates) 
<SPEAKER ID="480" NAME="Priekšsēdētāja">
Nākamais darba kārtības punkts ir debates par Eiropas Parlamenta delegācijas Samierināšanas komitejā priekšsēdētāja paziņojumu - Jauni pārtikas produkti.
<P>
Samierināšanas procedūra attiecībā uz jauniem pārtikas produktiem: Regulas (EK) Nr. 1331/2008 grozīšana un Regulas (EK) Nr. 258/97 un Komisijas Regulas (EK) Nr. 1852/2001 atcelšana.
<SPEAKER ID="481" NAME="Gianni Pittella" LANGUAGE="IT">
Priekšsēdētājas kundze, komisāra kungs, dāmas un kungi! Mums ļoti žēl, ka nebija iespējams panākt vienošanos par Jauno pārtikas produktu regulu un ka tāpēc mēs nespējam nodrošināt atbilstošas informācijas sniegšanu patērētājiem par pārtikas produktiem, kurus lietojam, vai skaidru un stingru noteikumu piemērošanu Eiropā attiecībā uz pārtiku, kas iegūta no klonētiem dzīvniekiem.
<P>
Šiem maniem apgalvojumiem nevajadzētu izraisīt diskusijas, jo Parlaments nav vainīgs. Regulējums klonēšanas jomā, kas bija viens no šo sarunu galvenajiem klupšanas akmeņiem, netika nodrošināts tāpēc, ka valdības nebija pietiekami ieinteresētas risinājuma rašanā. Tomēr nedrīkstam aizmirst, ka (es adresēju šo piezīmi valdībām un Komisijai) pārtikas nekaitīgums un informācija par pārtikas produktiem, ko lietojam, ir Eiropas Savienības pamatprincipi. Ar vārdiem visi to apliecina, bet mums ir arī atbilstoši jārīkojas, jo pretējā gadījumā tas kļūs par saukli, kuram patērētāji netic.
<P>
Apspriežot šos jautājumus, Parlaments nav ar mieru ignorēt problēmas un samierināties ar tādiem vispārīgiem apgalvojumiem, kurus šajās sarunās pauda Padome. Nav pieņemams, ka, risinot šādu delikātu un nopietnu pārtikas nekaitīguma jautājumu, negludumi tiek vienkārši aizpūderēti, lai patērētāju acīs viss izskatītos labi. Parlaments aicināja atbalstīt kādu uzticamu risinājumu: visu no klonētiem dzīvniekiem un viņu pēcnācējiem iegūto pārtikas produktu marķēšanu. Tas tik tiešām būtu bijis solis pareizajā virzienā.
<P>
Vēlos pievērst uzmanību vēl kādam vispārīgākam aspektam: valdības turpina uzskatīt, ka tikai tām ir tiesības pieņemt visus lēmumus. Tās joprojām nesaprot, ka tiesības piedalīties lēmumu pieņemšanā ir arī kādai iestādei - Eiropas Parlamentam. Mēs esam tieši ievēlēti iedzīvotāju pārstāvji un esam apņēmušies savas tiesības īstenot. Es aicinu valdības rūpīgi izlasīt Lisabonas līgumu, jo esmu pārliecināts, ka tās nav pievērsušas uzmanību visiem tā aspektiem.
<P>
Tagad vērsīšos pie Komisijas un komisāra Dalli, kurš sarunās sevi lieliski apliecināja, kaut arī Komisija, iespējams, neizskaidroja viņa nozīmi nostāju samierināšanā. Komisāra kungs, es aicinu jūs pēc iespējas ātrāk iesniegt priekšlikumu par klonēšanu, lai beidzot nodrošinātu efektīvu regulējumu šajā nozarē. To vēlas Eiropas iedzīvotāji, un to vēlas arī Parlaments.
<P>
Vēlos arī paust atzinību Ungārijas prezidentūrai, kura, pārņemot šīs sarežģītās problēmas risināšanu tikai procedūras noslēguma posmā, darīja visu iespējamo, lai atgūtu zaudēto laiku. Es pateicos par to visiem Ungārijas prezidentūras pārstāvjiem. Es zinu, ka viņi nepavisam nav vainīgi, jo vainojama drīzāk ir strupceļa situācija, kas Padomē izveidojās valstu valdību atšķirīgo nostāju dēļ.
<P>
Visbeidzot vēlos pateikties referentei par lielisko veikumu: lielo dedzību, entuziasmu un kompetenci. Viņa ar mīlestību sekoja šā dokumenta izskatīšanas procesam, tādējādi izpelnoties patiesu cieņu, un, manuprāt, mēs visi esam parādā lielu pateicību viņai un arī visai Parlamenta delegācijai, visiem deputātiem, Vides, sabiedrības veselības un pārtikas nekaitīguma komitejas priekšsēdētājam un visiem pārējiem.
<P>
Mēs visi dienu un nakti kopīgi strādājām, lai sasniegtu mērķi. Mums neizdevās, bet ir sākta diskusija par vairākiem jautājumiem, un esmu pārliecināts - ja komisārs Dalli turēs doto vārdu, mēs spēsim atrast veidu, kā ieviest labus noteikumus par klonēšanu un jauniem pārtikas produktiem.
<SPEAKER ID="482" NAME="Priekšsēdētāja">
Paldies, Pittella kungs, arī par entuziasmu, kas bija saklausāms jūsu runā.
<P>
Tagad došu vārdu Győri kundzes atbildei Padomes vārdā. Cik noprotu, jums ir problēmas ar balsi, tāpēc jūsu vārdā runās pārstāvis.
<P>
Dodu jums vārdu Padomes vārdā.
<SPEAKER ID="483" NAME="Enikő Győri" LANGUAGE="HU">
Priekšsēdētājas kundze, komisāra kungs, godātie deputāti! Šodienas debates ir brīnišķīga iespēja iepazīstināt jūs ar prezidentūras novērojumiem par nesen notikušo samierināšanas procedūru attiecībā uz priekšlikumu regulai par jauniem pārtikas produktiem. Šī ir arī lieliska iespēja prezidentūrai uzzināt Parlamenta viedokli par šo svarīgo jautājumu.
<P>
Mūsu Eiropas iestādes ir piedzīvojušas būtisku kolektīvo neveiksmi. Mums nav citas iespējas kā vien konstruktīvā veidā un pamatojoties uz profesionāliem kritērijiem gūt mācību no šīs pieredzes. Tieši tāpēc es šodien jūs uzrunāju. Esmu šeit ne tikai, lai runātu, bet arī, lai uzklausītu jūs.
<P>
Vispirms es vēlos uzsvērt, ka prezidentūrai patiešām ir žēl, ka jūsu un mūsu iestādei, Padomei, neizdevās panākt vienošanos. Jo īpaši žēl ir tāpēc, ka gan prezidentūra, gan Padome uzskatīja šo priekšlikumu par ļoti svarīgu. Šī bija vienreizīga iespēja atjaunināt Eiropas Savienības regulu jomā, kas tieši ietekmē mūs visus: pārtikas jomā. Eiropas Savienībai bija reāla iespēja parādīt, ka tā patiešām veicina Eiropas iedzīvotāju dzīves uzlabošanu. Ierosinātā regula, ar kuru bija paredzēts ieviest stingrākus noteikumus nekā 1997. gada regulā, būtu bijis īpaši labs līdzeklis, kā risināt strīdīgos jautājumus par pārtikas produktiem, kas iegūti no klonētiem dzīvniekiem. 1997. gada regula nosaka, ka šādus pārtikas produktus drīkst tirgot tikai tad, ja ir saņemta atļauja. Taču nesenajā samierināšanas procedūrā tika panākta skaidra, kaut arī pagaidu vienošanās. Visas puses vienojās, ka no klonētiem dzīvniekiem iegūtu pārtikas produktu tirdzniecība ir pilnīgi jāaizliedz. Turklāt šis aizliegums būtu stājies spējā tūlīt pēc regulas stāšanās spēkā. Ja samierināšanas procedūra būtu bijusi sekmīga, mēs tagad varētu kopīgi priecāties par gaidāmo aizliegumu tirgot no klonētiem dzīvniekiem iegūtus pārtikas produktus. Šis aizliegums būtu varējis stāties spēkā jau šā mēneša beigās. Diemžēl tas nenotiks. Tā kā sarunas bija nesekmīgas, mums varētu rasties vēlme vainot vienam otru. Tomēr mūsu kopējās interesēs un mūsu pienākums ir neļauties šai vēlmei, bet gan kopīgi meklēt risinājumu. Samierināšanas procedūra ir beigusies, tomēr Eiropas patērētāju vajadzības un cerības nepavisam nav mainījušās, un tāpēc es ar prieku varu norādīt, ka mums ir vēl viena iespēja mēģināt panākt šā jautājuma virzību uz priekšu. Mūsu uzdevums ir sākt šo procesu no jauna un darīt to pēc iespējas drīzāk un pēc iespējas efektīvāk. Mums ir jādara viss iespējamais, jo īpaši tāpēc, lai nezaudētu vienošanās, kas sarunās ir panāktas līdz šim.
<P>
Trešajā lasījumā mēs principā panācām vienošanos par tūlītēja aizlieguma piemērošanu no klonētiem dzīvniekiem iegūtiem pārtikas produktiem. Mēs nedrīkstam pieļaut, ka šī vienošanās aiziet nebūtībā. Mums ir jācenšas arī nosargāt būtisko progresu, kas tika panākts attiecībā uz inženierijas ceļā iegūtiem nanomateriāliem un tradicionālajiem pārtikas produktiem, kas ievesti no trešām valstīm, kā arī līdzīgiem svarīgiem jautājumiem. Manuprāt, mums visiem ir svarīgi tas, ko mēs ēdam, un vēl svarīgāk ir tas, kādu pārtiku lieto mūsu bērni un mazbērni. Vēlos izmantot šo iespēju, lai pateiktos komisāra kungam un viņa organizatoriskajām struktūrvienībām par grūto darbu, ko viņi ir paveikuši dažos pēdējos mēnešos. Es arī atzinīgi vērtēju to, ka Komisija (saskaņā ar neoficiālu informāciju, ko tā mums sniedza) ir paātrinājusi jauna regulas priekšlikuma izstrādi un ka jaunajā priekšlikumā tā centīsies saglabāt pēc iespējas vairāk tās provizoriskās vienošanās elementu, kas tika panākta nesenajās sarunās. Prezidentūra atbalstīs gan Komisiju, gan Parlamentu un cer, ka šo jauno priekšlikumu būs iespējams pieņemt pēc iespējas drīzāk.
<P>
Priekšsēdētājas kundze, godātie deputāti! Mēs zinām, ka Komisijas rīcības iespējas ir ierobežotas. Galu galā tieši Padomei un Parlamentam, kuri ir iesaistīti koplēmuma pieņemšanā, kopīgiem spēkiem ir jārod risinājums, kas atbilst Eiropas iedzīvotāju vajadzībām un cerībām. Es ar nepacietību un patiesi lielu interesi vēlos uzklausīt jūsu viedokļus par visiem šiem aspektiem.
