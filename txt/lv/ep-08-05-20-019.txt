<CHAPTER ID="019">
Sistēmu atlase mobilo satelītsakaru pakalpojumu nodrošināšanai un atļauju piešķiršana šīm sistēmām (debates)
<SPEAKER ID="452" NAME="Priekšsēdētājs">
Nākamais punkts ir ziņojums, ko Rūpniecības, pētniecības un enerģētikas komitejas vārdā ir sagatavojusi Hall kundze par sistēmu atlasi mobilo satelītsakaru pakalpojumu nodrošināšanai un atļauju piešķiršana šīm sistēmām - C6-0257/2007 -. ).
<SPEAKER ID="453" NAME="Viviane Reding">
Komisijas locekle. - Priekšsēdētāja kungs! Sākumā es gribētu pateikties Parlamentam par Komisijas priekšlikuma izskatīšanu steidzamības kārtā, un es zinu, ka tas nepavisam nav viegli. Parlaments ir izdarījis vairāk nekā neiespējamo, lai dabūtu šo priekšlikumu šeit, un ir izdarījis to labi.
<P>
Mobilo satelītsakaru pakalpojumi ir nozare ar augstu potenciālu Eiropai, un šo sakaru lietojuma diapazons sniedzas no ātrgaitas interneta pieslēguma un mobilās apraides līdz neatliekamās palīdzības dienestiem.
<P>
Mobilo satelītsakaru pakalpojumu konkurētspējīga iekšējā tirgus izveide radīs ievērojamu ražošanas pieauguma noteiktu ekonomiku un efektīvāku frekvenču spektra izmantošanu, un tas labvēlīgi ietekmēs uzņēmējdarbību un patērētājus visā Eiropā. Tomēr grafiks ir ļoti svarīgs, ja mēs negribam zaudēt mobilajām satelītsakaru sistēmām pašlaik doto iespēju.
<P>
Ar šo iniciatīvu tiek izveidots īpašu satelītu operatoru Eiropas mēroga saistošs atlases process, un tas ir tiešām ļoti inovatīvs no vairākiem viedokļiem. Tādēļ esmu ļoti pateicīga par referentes Hall kundzes un visu pārējo Eiropas Parlamenta kolēģu pūlēm, atlikušajā ļoti īsajā laikā atbalstot vienprātīgu Parlamentā un Padomē.
<P>
Ziņojumā ir daudz grozījumu, kuru mērķis ir iekļaut likumdošanas lēmumā detaļas, kuras sākumā bija paredzēts risināt atlases procesa īstenošanas laikā. Šīs detaļas ir: atlases kritēriju sīks apraksts, šo kritēriju attiecīgais novērtējums, kompetento valsts iestāžu piešķirto atļauju termiņš un tā tālāk, un tā joprojām.
<P>
Parastos apstākļos likumdošanas tekstos nav iekļauta tik detalizēta informācija. Taču Komisija ir gatava pieņemt Parlamenta grozījumus. Šie grozījumi, bez šaubām, paaugstinās pārredzamības līmeni, kas ir pat augstāks nekā priekšlikumā, un turklāt principā nav mainīti priekšlikuma galvenie elementi, īpaši tie, kas attiecas uz atlases sistēmas ievirzi uz konkurētspēju, un atlases kritēriju pamatprincipi.
<P>
Neraugoties uz šīm papildu detaļām, Parlaments un Padome lūdz piemērot īpašas komitoloģijas procedūras atlases programmas atsevišķiem īstenošanas posmiem.
<P>
Man jāsaka, ka šīs procedūras, kuras nevar būt ne regulatīvas, ne ar kontroli, ir neelastīgākas un laikietilpīgākas nekā ierosināja Komisija. kaut gan Komisija ir gatava demonstrēt elastību šajā jautājumā un pieņemt šos grozījumus, ir skaidri jāapzinās, ka tas varētu ietekmēt atlases procesa grafiku. Tas ir ļoti svarīgi, un tādēļ es tiešām aicinu visas īstenošanā iesaistītās puses izrādīt elastību praktiskajos pasākumos, kas būs vajadzīgi, lai pēc iespējas drīzāk veiksmīgi pabeigtu satelītu operatoru atlasi.
<P>
Šajā ziņā es aicinu arī Padomi pielikt visas vajadzīgās pūles, lai pabeigtu nolīgumu pirms TELCO jūnija padomes tā, lai varētu pieņemt lēmumu. Tātad es zinu, ka tagad mūsu tieslietu speciālistiem vēl ir daudz darba Komisijā, Parlamentā un visvairāk Padomē.
<P>
Nobeigumā, Komisija var atbalstīt Hall kundzes iesniegtos grozījumus. Tie atbilst Slovēnijas prezidentūras kompromisa tekstam un sagatavo vienošanos pirmajā lasījumā.
<P>
Esmu pilnīgi pārliecināta, ka Parlaments plaši atbalstīt šo saprātīgo kompromisu.
<SPEAKER ID="454" NAME="Fiona Hall">
referente. - Priekšsēdētāja kungs! Gribu sākt ar pateicību visiem, kuri strādāja pie lēmuma par MSP. Es to saku ne tikai parastās pieklājības dēļ, bet gan tāpēc, ka šis lēmums šonedēļ ir nonācis plenārsēdē kā vienošanās pirmajā lasījumā, pateicoties Parlamenta kolēģu lielajam atbalstam un Komisijas palīdzībai, iesniedzot papildu tekstu. Es vēlētos teikt sirsnīgu paldies arī Slovēnijas prezidentūrai, kura pievienojās Parlamenta apņēmībai panākt drīzu vienošanos Eiropas konkurētspējas interesēs.
<P>
2007. gada februārī dalībvalstis vienojās par radiofrekvenču joslu veidošanu 2 GHz reģionos, kas bija pieejami saskaņotai pieejai mobilo satelītsakaru pakalpojumiem, lai novērstu sākotnējā tirgus traucējumus un sadrumstalotību un dotu Eiropas MSP tehnoloģijām iespēju kļūt konkurētspējīgām visā pasaulē. Šodienas MSP lēmuma mērķis ir atlasīt šo Eiropas mobilo satlelītsakaru pakalpojumu operatorus un piešķirt viņiem atļaujas.
<P>
Debatēs un sarunās par šo lēmumu bija jāpārvar drīzāk institucionālas un ģeogrāfiskas nekā partejiski politiskas domstarpības. Pirmkārt, EP deputāti bija nobažījušies par to, ka Komisijas priekšlikuma projektā bija iekļauti drīzāk politiski nekā tīri tehniski atlases un atļauju piešķiršanas kritēriji, un tādēļ lēmumam par šīm detaļām nebija iespējams piemērot komitoloģiju. EP deputāti un ministri no ES perifērijas dalībvalstīm bija ļoti noraizējušies, ka atlases kritēriji varētu dot priekšroku operatoriem, kuri spēj sniegt pakalpojumu tikai Eiropas centrā.
<P>
EP deputātu bažas izraisīja arī tas, ka atlases kritēriji neatspoguļo Parlamenta bieži pausto uzticību sabiedrisko interešu pakalpojumiem un lauku un mazāk attīstīto reģionu iesaistīšanai. Šos sarežģījumus atrisināja, iekļaujot tekstā detalizētu un pārredzamu formulējumu par nozīmi, kas jāpiešķir ģeogrāfiskajam pārklājumam, sabiedrības drošības un aizsardzības pakalpojumiem un lauku un attālo reģionu patērētājiem sniegtajam pakalpojumu diapazonam.
<P>
Īpaši svarīgs bija pirms balsojuma Rūpniecības, pētniecības un enerģētikas komitejā panāktais kompromiss, kas noteica, ka visiem pretendentiem ir jāapliecina, ka pakalpojumi sasniegs ne mazāk kā 50 % no iedzīvotājiem un ne mazāk kā 60 % no katras dalībvalsts kopējās zemes teritorijas. Kaut gan tas nenodrošina 100 % pārklājumu, kam, kā man zināms, daži kolēģi būtu devuši priekšroku, man šķiet, ka tas ir reāls kompromiss, ņemot vērā šīs nozares tehniskos un ekonomiskos ierobežojumus. Turklāt dalībvalstis patur tiesības izmantot spektru citiem mērķiem, ja un kad tas atrodas ārpus mobilo satelītsakaru pakalpojumu jomas, un dalībvalstis var noteikt, ka lielu katastrofu laikā mobilās satelītsakaru sistēmas lieto ārkārtas palīdzības dienesti.
<P>
Nobeigumā, man šķiet, ka mēs esam panākuši ļoti labu un ātru vienošanos, kas nāks par labu gan iedzīvotājiem, gan nozarei. Es ticu, ka jūnijā šo darījumu varēs apstiprināt ar galīgajiem parakstiem, lai pirms vasaras varētu izsludināt pirmo aicinājumu iesniegt pieteikumus, un es ceru, ka nākamreiz, kad dalībvalstis un Komisija nolems, ka tām ir vajadzīgs Eiropas pakalpojums īpašā frekvenču joslā, tās uzskatīs MSP lēmumu par paraugu, kā panākt ātru vienošanos, iesaistot Parlamentu teksta detaļās.
<SPEAKER ID="455" NAME="Ruth Hieronymi">
Kultūras un izglītības komitejas atzinuma sagatavotāja. - (DE) Priekšsēdētāja kungs! Arī es sākumā gribu pateikties Hall kundzei par viņas ārkārtīgi vērienīgajiem centieniem panākt savlaicīgu rezultātu šim sarežģītajam ziņojumam. Viņa to paveica!
<P>
Ziņojums bija sarežģīts, jo tam bija jānosaka noteikumi Eiropas mobilo satelītsakaru pakalpojumu īpašajam gadījumam vēl pirms Telcom paketes pārskatīšanas. Par to gods pienākas Parlamentam un īpaši referentei, jo mums izdevās atrast veidu, kā pieņemt šādu pirmstiesas nolēmumu, kas tomēr ir pietiekami pārredzams un tiešām saista ārkārtēju lēmumu ar ārkārtas apstākļiem.
<P>
Tādēļ es ļoti priecājos par to un Kultūras un izglītības komitejas vārdā varu teikt, ka mēs atbalstām panākto rezultātu, jo tajā iekļauti trīs mūsu komitejas izpratnē svarīgi punkti. Pirmkārt, lēmums ievēro dalībvalstu kompetenci frekvenču piešķiršanā. Otrkārt, lēmums ir saistīts arī ar Audiovizuālo informācijas nesēju pakalpojumu direktīvu; un treškārt, tas nostiprinās arī plašsaziņas līdzekļu plurālismu un kultūras daudzveidību šajos pakalpojumos.
<P>
Viss, ko mēs tagad varam darīt, ir - un tāda ir mūsu vēlēšanās - cerēt, ka šis darbs ir arī noderīgs un ka tiešām būs Eiropas mobilo satelītsakaru pakalpojumi, kā ļiek gaidīt šis lēmums.
<SPEAKER ID="456" NAME="Jean-Pierre Audy" LANGUAGE="FR">
Priekšsēdētāja kungs, komisāres kundze, dāmas un kungi! Mani pirmie vārdi būs apsveikums kolēģei Hall kundzei, referentei šajā sarežģītajā jautājumā, par viņas gatavību sadarboties ar citu politisko grupu referentiem. Es to attiecinu uz lielisko kolēģi Niebler kundzi, atbildīgās komitejas, Rūpniecības, pētniecības un enerģētikas komitejas, priekšsēdētāju, kura paveica lielisku darbu.
<P>
Ierosinātais kompromiss ir apmierinošs. Tas ir rezultāts garām diskusijām ar Slovēnijas prezidentūru, kuru es apsveicu ar šī darba kvalitāti, un tas dos mums iespēju panākt vienošanos pirmajā lasījumā, lai mobilie satelītsakaru pakalpojumi tiktu sniegti drīz.
<P>
Šī lieta ir liels Eiropas panākums, un tas ir lieliski, komisāres kundze, jo turpmāk Eiropas līmenī tiks izvēlētas sistēmas, kas sniedz mobilos satelītsakaru pakalpojumus, piemēram, ātrgaitas datu pārraidi vai mobilo televīziju. Tas ir pierādījums efektivitātei, labākai ekonomikai un Kopienas pārākumam.
<P>
Mēs esam informēti par kompromisu. Mēs esam veikuši garu ceļu, un es atzinīgi vērtēju to, ka Komisija ir pieņēmusi iedzīvotājiem sniegto pakalpojumu palielinājumu, jo katrai sistēmai jau sākumā nāksies segt 60 % Kopienas teritorijas un visu teritoriju ne vēlāk kā pēc septiņiem gadiem pēc sākuma. Priecājos, ka galvenais pieprasītā pārseguma kritērijs bija teritorija nevis tikai iedzīvotāju skaits, jo tas nozīmē, ka varēs apaklpot arī mūsu lauku un attālos reģionus. Tas man ir kaut kas sirdij tuvs, jo es nāku no lauku reģiona, kuram vajadzēja ilgu laiku un kuram joprojām vajag laiku, lai gūtu labumu no tehnoloģiskajām infrastruktūrām, kādas ir lieliem pilsētu apgabaliem, un runa ir par vienlīdzīgām iespējām iedzīvotājiem visā Eiropas teritorijā.
<P>
Tiklīdz šis teksts tiks pieņemts Parlamentā un apstiprināts Padomē, es lūdzu Komisiju darīt visu, lai ātri izveidotu mobilo satelītsakaru pakalpojumus par saprātīgu cenu, kas ir jāpārrauga. Šie pakalpojumi ir liels finansiāls un tehnoloģisks izaicinājums, taču tie nozīmē, ka Eiropai ir iespēja iegūt progresīvu nozari satelītpakalpojumu jomā.
<P>
Nobeigumā, es ceru, ka mūsu Eiropas ražotāju drosme un spožums dos tiem iespēju pakļauties šim politiskajam kompromisam, vēlreiz pierādot savas milzīgas iespējas tehnoloģiskās pielāgošanās jomā.
<SPEAKER ID="457" NAME="Catherine Trautmann" LANGUAGE="FR">
Priekšsēdētāja kungs, komisāres kundze, dāmas un kungi! Beidzot mēs atrodamies Parlamenta balsojuma priekšvakarā attiecībā uz S joslu, ko tik ļoti gaidīja operatori un lielākā daļa dalībvalstu. Mēs norādām uz šo frekvenču nozīmi, kuras līdz šim netika izmantotas un kuru spēja pārraidīt mobilo televīziju un avārijas dienestu datus tagad tiek atzīta, un kurai Parlaments ir izteicis īpašu atbalstu.
<P>
Tas ir tiesa, ka metode nevar būt optimāla. Šī zināmā mērā ,,impresionistiskā” pieeja, ko veidoja frekvenču plāna zīmējums ar smalkiem otas vilcieniem, ir nedaudz ierobežota. Mēs centīsimies to labot, kad pārbaudīsim telekomunikāciju regulējumu paketi. Attiecībā uz mobilajiem satelītsakaru pakalpojumiem galarezultāts principā nodrošina līdzsvaru starp politiskām ambīcijām un ekonomisko iespējamību. Parlaments īpaši pieprasīja ģeogrāfiskā pārklājuma pakāpi, lai pasargātu no riska izveidot ģeogrāfisku bezdibeni gan starp dalībvalstīm, gan dalībvalstīs. "Skaistumkonkursa” kritēriju novērtējums patiesi atspoguļo Parlamenta un Eiropas iedzīvotāju bažu nozīmi īpaši attiecībā uz sabiedriskiem pakalpojumiem.
<P>
Nobeigumā, iespēja katastrofu gadījumā zināmā mērā rekvizēt piešķirtās frekvences saskan ar pašreizējām diskusijām ITU, kura pērn notikušajā pasaules konferencē vērtēja telekomunikāciju devumu cilvēka dzīvības aizsardzībā.
<P>
Kā sociāldemokrātu grupas ēnu referentei man jāuzsver, cik patīkami bija strādāt kopā ar mūsu referenti Hall kundzi, kuras izteiktā apņēmība bija skaidra. Es izsaku atzinību arī Slovēnijas prezidentūrai par tās efektīvo ieguldījumu. Tā saņēma ugunskristības, sastopoties ar tiešām ērkšķainu jautājumu.
<P>
Nobeigumā, es vēlētos izteikt atzinību mūsu komisārei Reeding kundzei par pretimnākšanu un tehnisko sadarbību starp Komisijas dienestiem, Rūpniecības, pētniecības un enerģētikas komitejas sekretariātam un divu vienotu likumdevēju tieslietu un valodu speciālistiem, kuri deva mums iespēju izveidot kvalitatīvu tekstu. Priecājos arī par iespēju vadīt divas trīspusējās sarunas, kas palīdzēja noskaidrot apspriežamos un risināmos jautājumus.
<P>
Parlaments bija samierinošs, slēdzot vienošanos ar Padomi un ņemot vērā īso laika posmu attiecībā pret satelītu programmēšanu un ekonomiskajiem un rūpnieciskajiem ieguldījumiem. Finanšu ieguldījumi, kas jāveic, ir prāvi un riskanti, un mēs visi gribam, lai tas izdodas. Tādēļ es beidzu šo uzstāšanos ar aicinājumu prezidentūrai un Komisijai, lai mēs varētu dzirdēt viņu pausto apņemšanos ievērot laika grafiku teksta pieņemšanai un pretendentu uzaicinājuma publicēšanai vēl pirms vasaras sākuma.
<SPEAKER ID="458" NAME="Jaromír Kohlíček">
GUE/NGL grupas vārdā. - (CS) Priekšsēdētāja kungs, dāmas un kungi! Eiropas Savienība ir viena no galvenajām partnerēm īpašos gadījumos. To pietiekami pierāda vērienīgie plāni izveidot satelītu sistēmu Galileo navigācijas satelītsistēmai. Visām satelītu sistēmām saziņā ir jāizmanto viens un tas pats radiofrekvenču spektrs no 1980 līdz 2010 MHz un no 2170 līdz 2200 MHz. Ir nozīme tam, ka šī rezolūcija cenšas apvienot vienotā sistēmā atsevišķu valstu sadrumstalotos regulējumus un izveidot vienotu metodoloģiju sakaru frekvenču piešķiršanā. Minētā satelīta frekvencēm jābūt vienādām visās ES dalībvalstīs. Tas novērsīs kaitīgos traucējumus un vienlaikus dos iespēju šīs nozares daļas, proti, satelītsakaru, vienmērīgai attīstībai. Ņemot vērā to, ka satelītsakaru jomā Eiropas Savienība pašlaik aizņem 40 % pasaules tirgus, mēs skaidri redzam, ka kopīga nediskriminēšanas politika var ievērojami nostiprināt Eiropas Savienības svarīgo lomu šajā nozarē.
<P>
Mēs uzskatām, ka ierosinātais risinājums nodrošinās daudz labāku tehnisko un ekonomisko sakaru elementu attīstību. Tikai vienots risinājums visās 27 dalībvalstīs var pārvarēt pašreizējos valsts administratīvos šķēršļus. Šī nozare dod iespējas kvalificētam darbam, un tādēļ ir ieteicams to atbalstīt. Visa GUE/NGL grupa atbalsta šo rezolūciju.
<SPEAKER ID="459" NAME="Nikolaos Vakalis" AFFILIATION="PPE-DE">
(EL) Priekšsēdētāja kungs, dāmas un kungi! Atļaujiet man sākumā pateikt, cik ļoti es lepojos ar darbu, ko mēs veicam Eiropas Parlamentā pie apspriežamā ziņojuma.
<P>
Tas nav tikai jauno tehnoloģiju jautājums. Mēs runājam par lielo nozīmi, kāda ir veselai virknei jaunu tehnoloģisko lietojumu gan ES sociālās, ekonomiskās un teritoriālās kohēzijas nostiprināšanā, gan tās parastās ekonomikas pārveidē uz zināšanām balstītā tautsaimniecībā.
<P>
Īpašais vēstījums, kuru mēs, dāmas un kungi, šodien sniedzam Eiropas iedzīvotājiem, ir tāds, ka septiņu gadu laikā pēc MSP sistēmas ieviešanas katrs Eiropas Savienības visattālākā ciemata iedzīvotājs varēs izmantot satelītu un mobilos virszemes pakalpojumus. Tas nozīmē ļoti ātru interneta pieslēgumu, mobilo televīziju, satelīttālruni un, galvenais, valsts aizsardzību un palīdzību dabas katastrofu gadījumā.
<P>
Rūpniecības, pētniecības un enerģētikas komitejā mēs nikni cīnījāmies, lai nodrošinātu to, lai neviens reģions nebūtu izslēgts no šiem pakalpojumiem. Ja tas notiktu, paplašinātos digitālā plaisa starp metropoļu centriem un attāliem reģionā katrā dalībvalstī un vispārēji starp ES dažādiem reģioniem.
<P>
Nobeigumā es sirsnīgi apsveicu un pateicos referentei Hall kundzei un ēnu referentiem par kampaņu, ko viņi izcīnīja Parlamentā un Padomē, lai nodrošinātu šo ļoti svarīgo prasību iekļaušanu galīgajā normatīvajā tekstā, par kuru mēs balsosim rīt.
<SPEAKER ID="460" NAME="Atanas Paparizov" AFFILIATION="PSE">
(BG) Priekšsēdētāja kungs! Es gribētu apsveikt referenti Hall kundzi par viņas pūlēm, lai visiem ES iedzīvotājiem no visām dalībvalstīm nodrošinātu piekļuvi mobilo satelītsakaru pakalpojumiem.
<P>
Pateicoties šī Parlamenta pūlēm, vissvarīgākais kritērijs ir Eiropas pārklājums. Arī citos kritērijos ir iekļauta prasība, vai operatoru piedāvātās sistēmas sniedz pakalpojumus visattālākajos un mazāk apdzīvotajos reģionos vai citus vispārējas sabiedriskas intereses pakalpojumus, piemēram, civilo aizsardzību un katastrofu seku likvidēšanu.
<P>
Šī rezolūcija ir pamats, lai veidotu vienlīdzīgas iespējas individuālo un korporatīvo pakalpojumu lietotājiem tādās valstīs kā mana - Bulgārijas Republikā, kuras neatrodas ES teritorijas centrā, nodrošinot viņiem piekļuvi Eiropas mobilo satelītsakaru pakalpojumiem, piemēram, piekļuvi platjoslas internetam, mobilās multivides lietojumam, pakalpojumiem, kas saistīti ar civilo aizsardzību dabas un industriālu katastrofu gadījumā, un, protams, tas atvieglos Eiropas Savienības nomalē esošo valstu konkurētspējas uzlabošanu.
<SPEAKER ID="461" NAME="Anni Podimata" AFFILIATION="PSE">
(EL) Priekšsēdētāja kungs, komisāres kundze! Tā kā radiofrekvenču spektrs ir sabiedrisks labums, tirgus spēki vieni paši nespēj nodrošināt sakaru pasauli ikvienam cilvēkam. Ir vajadzīga duāla politiska un patēriņa ekonomikas pieeja. Spektra sadalē ir jāpievērš uzmanība tā sociālajai, kultūras un ekonomiskajai vērtībai nevis tikai MSP sniedzēju ienākumiem vai valdības ieņēmumiem.
<P>
Komisāres kundze! Atzīstu, ka MSP sniedzēju atlases kritēriji sākumā sagādāja man vilšanos, it īpaši niecīgais 60 % Eiropas Savienības ģeogrāfiskais pārklājums, ņemot vērā Eiropas ģeogrāfisko pārklājumu un Eiropas mobilo satelītsakaru pakalpojumu nodrošināšanu. Tādās valstīs kā Grieķija, kur ir daudz kalnu un salu, ir grūti ieguldīt šķiedru optikas tīklos visur, un tādēļ MSP nodrošināšana ir ļoti svarīga. Ar MSP palīdzību ir iespējams sniegt pilnīgu pārklājumu visās dalībvalstīs. Tas atvieglo dzīvotspējīgu ekonomikas attīstību saskaņā ar pārskatītās Lisabonas stratēģijas mērķiem.
<P>
Es vēlētos pateikties referentei Hall kundzei un mūsu grupas ēnu referentei Trautmann kundzei. Pateicoties viņu ieguldījumam un efektīvai sadarbībai ar Padomi, mēs esam nonākuši pie ievērojami uzlabota rezolūcijas projekta.
<SPEAKER ID="462" NAME="Zdzisław Kazimierz Chmielewski" AFFILIATION="PPE-DE">
(PL) Priekšsēdētāja kungs! Eiropas Komisijas lēmuma, kuru pašlaik vērtē Parlaments, mērķis ir noteikt saskaņotus piekļuves principus mobilo satelītsakaru pakalpojumiem visās dalībvalstīs. Nepieciešamību pēc Kopienas risinājumiem acīmredzot pamato satelītsakaru pārrobežu iezīmes. Taču mēs nedrīkstam aizmirst šī risinājuma īpašo nozīmi, kas prasa mums saglabāt pienācīgu uzmanību tālāk sekojošajā procedūrā. Mums ir īpaši jārūpējas par to, lai minētās frekvenču joslas būtu manāms papildinājums sauszemes sakaru tīkliem galvenokārt reģionos, kuriem draud tāda parādība, ko dēvē par digitālo plaisu. Mēs vienkārši nedrīkstam pieļaut šīs spektra daļas lietojuma pārmērīgu sadrumstalotību, un, kas vēl ļaunāk, gaidāmo ekonomisko ieguvumu izšķērdēšanu.
<SPEAKER ID="463" NAME="Viviane Reding" LANGUAGE="FR">
Priekšsēdētāja kungs! Pavisam vienkārši - paldies Parlamentam un paldies referentei Hall kundzei! Man šķiet, ka viņi ir satelītu nozares cienīgi, kas ir ekonomikas nozare, bet, galvenais, viņi ir to Eiropas iedzīvotāju cienīgi, kuri iegūs no mobilo satelītsakaru pakalpojumiem - tālruņa, interneta, televīzijas un arī drošības dienestiem īpaši katastrofas gadījumā. Tādēļ šeit mums ir pakalpojums, kas kļūs ļoti svarīgs mūsu lielajai Eiropai.
<P>
Komisija pa šo laiku gatavojas darīt visu iespējamo, lai pēc iespējas drīzāk publicētu aicinājumu pretendentiem, un pēc iespējas drīzāk nozīmē pirms vasaras beigām.
<P>
Tādēļ es lūdzu Padomi rīkoties ātri, ļoti ātri, lai ministri jūnijā var izlemt, lai mēs pēc tam varētu sakārtot visu, kas vajadzīgs, lai mūsu nozares un iedzīvotāju interesēs varētu īstenot dzīvē Eiropas Parlamenta rīt pieņemtos lēmumus, par kuriem man jāsaka, ka to temps ir elpu aizraujošs.
<P>
Paldies par šo lielisko darbu!
<SPEAKER ID="464" NAME="Fiona Hall">
referente. - Priekšsēdētāja kungs! Bija tiešām ļoti patīkami dzirdēt komisāres vārdus, ka Komisija ir apņēmības pilna virzīties tālāk šajā jautājumā vēl pirms vasaras. Tās būtu ļoti patīkamas ziņas gan iedzīvotājiem, gan pašai nozarei.
<P>
Citādi es vienkārši gribētu visiem pateikties par komentāriem šajās debatēs un vēlreiz sacīt, ka tas nebūtu bijis iespējams, ja to nenodrošinātu ārkārtīgi labais sadarbības līmenis starp visiem, kuri bija iesaistīsi šī lēmuma apspriešanā.
<SPEAKER ID="465" NAME="Priekšsēdētājs">
Debates ir slēgtas.
<P>
Balsošana notiks rīt plkst. 12.00.
