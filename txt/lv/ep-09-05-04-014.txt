<CHAPTER ID="014">
Vienas minūtes runas par politiski svarīgiem jautājumiem
<SPEAKER ID="028" NAME="Priekšsēdētājs">
Nākamais punkts ir vienas minūtes runas par politiski svarīgiem jautājumiem.
<SPEAKER ID="029" NAME="Tunne Kelam" AFFILIATION="PPE-DE">
Priekšsēdētāja kungs, paldies par jūsu apsveikumiem Eiropas Savienības paplašināšanās gadadienā.
<P>
Šī pilnvaru termiņa beigās es vēlētos izteikt atzinību par Parlamenta Baltijas Eiropas apvienotās grupas darbībām, kura ir izdarījusi praktiskus secinājumu no pēdējās paplašināšanās, Baltijas jūrai faktiski kļūstot par ES iekšējo jūru. Tā ir sākusi jaunu Eiropas politiku - Baltijas jūras stratēģiju. Mēs varam būt patiesi apmierināti, ka Christopher Beazley radošās un prasmīgās vadīšanas rezultātā Baltijas jūras stratēģija ir ieguvusi Komisijas atbalstu un ka drīz to ieviesīs Zviedrijas prezidentūra. Tādēļ es pārliecinoši ierosinu šīs apvienotās grupas darbības turpināt nākamajā Eiropas Parlamentā.
<P>
Baltijas jūras stratēģijas īstenošana būs ilgs process, kam ir vajadzīga parlamentārā uzraudzību un laiku pa laikam ziņojumu sagatavošana. Es arī ceru, ka apvienoto grupu kā parlamentāras demokrātijas pamatveida darbības netiks ierobežotas nākamajā Eiropas Parlamentā. Es atkārtoju sava kolēģa Bushill-Matthews kunga teikto.
<SPEAKER ID="030" NAME="Glyn Ford" AFFILIATION="PSE">
Priekšsēdētāja kungs, savu vēlētāju grupas vārdā es vēlos jūs mudināt iejaukties Komisijas darbā. Gibraltāra iedzīvotāji, kurus man ir bijis gods oficiāli pārstāvēt piecus gadus un neoficiāli divdesmit gadus pirms tam, ir ļoti noraizējušies par vēžu puduriem, kas nesen tika atklāti Gibraltārā un otrpus robežai Spānijas pusē.
<P>
Atrodoties Gibraltārā, ir grūti nepamanīt un dažkārt nesaost dūmus un piesārņojumu, ko rada pierobežas pārstrādes rūpnīcas, un pastāv bažas, ka tās ir vēžu puduru cēlonis.
<P>
Mēs vēlētos, lai tiktu veikta kopēja izmeklēšana abās pusēs un kopīgi noteikts darba uzdevums, lai mēģinātu un mazināt bažas un rūpes, kādas cilvēkiem abās robežas pusēs ir par piesārņojuma un tā seku problēmām.
<SPEAKER ID="031" NAME="Bill Newton Dunn" AFFILIATION="ALDE">
Priekšsēdētāja kungs, viena sava vēlētāja vārdā es vēlētos izskatīt gadījumu, kas saistīts ar kādu jaunu vīrieti, kuram ir dubulta Lielbritānijas/Grieķijas pilsonība un kuru sauc John Zafiropoulos. Pagājušajā gadā Grieķijas pirmās instances tiesa viņam piesprieda neaptverami bargu cietumsodu Grieķijā. Ņemot vērā saņemto informāciju, priekšsēdētāja kungs, es uzskatu, ka ir pārkāpti būtiski noteikumi attiecībā uz Grieķijas tiesību aktiem, kā arī noteikumi par taisnīgu tiesu. Šie taisnīgas tiesas noteikumi ir definēti visā Eiropā, un tie ir katra Eiropas iedzīvotāja tiesības.
<P>
Šī gada sākumā es nosūtīju vēstuli Grieķijas tieslietu ministram Atēnās, lai brīdinātu viņu par savām bažām. Atbildi, ko es saņēmu pēc trim mēnešiem, bija parakstījuši zemākstāvoši ministrijas darbinieki, un tajā nebija nekādas atsauces uz jautājumu, kuru es biju uzdevis ministram, proti, par taisnīgas tiesas noteikumu pārkāpumu. Es par to esmu ļoti nobažījies, priekšsēdētāja kungs, tādēļ es to šobrīd izskatu Parlamentā, cerot, ka Atēnas nosūtīs man piemērotu atbildi un sniegs pilnīgu un taisnīgu pārskatu par Zafiropoulos kunga gadījumu.
<SPEAKER ID="032" NAME="Ewa Tomaszewska" AFFILIATION="UEN">
(PL) Priekšsēdētāja kungs, es vēlētos komentēt veidu, kādā strādā Eiropas Parlaments. Manuprāt, balsot par svarīgu dokumentu tikai dažas minūtes pēc debašu slēgšanas nav prātīgi. Ne visi argumenti ir zināmi pirms politisko grupu sēdēm, un gadījumā, kad ir liels skaits grozījumu, ir vērts apsvērt iespēju pārcelt balsojumu uz nākamo dienu. Šo jautājumu ir jāizskata nākamajā Parlamenta pilnvaru termiņā.
<P>
Diemžēl pa šo laiku ir notikuši divi gadījumi, kas man ir ļoti svarīgi, un es vēlētos izteikties arī par tiem. Pirmkārt, Krievija ir parakstījusi nolīgumu ar Abhāziju un Osetiju, kas nodrošina Krievijas karaspēka klātbūtni šajās Gruzijas provincēs. Tad, kādas mums ir tiesības teikt, ka situācija Čečenijā ir iekšlietu jautājums? Es ceru, ka nākamajā pilnvaru termiņā Parlaments komentēs arī šo jautājumu.
<P>
Pagājušā gada laikā Polijā darbu ir zaudējuši vēl 114 000 cilvēku. Tā nav tikai krīzes ietekme. Nodarbinātības biroji ir saņēmuši vairākus paziņojumus par grupveida štatu samazināšanas plāniem, un tas attiecas arī uz 80 000 Polijas kuģu būvētavas darbinieku, kuriem darbu ir atņēmusi Eiropas Savienība, kura pieļauj valsts līdzekļu izmantošanu, lai atbalstīt citas darbavietas citās valstīs. Tā ir diskriminācija.
<SPEAKER ID="033" NAME="Milan Horáček" AFFILIATION="Verts/ALE">
(DE) Priekšsēdētāja kungs, pagājušajā nedēļā Slovēnija pastiprināja savus iebildumus pret Horvātijas pievienošanos ES. Es vēlētos skaidri raksturot šo konfliktu, jo šī rīcība man šķiet nepiemērota un Eiropas Savienības dalībvalsts necienīga.
<P>
Horvātija ir kandidātvalsts, kas gaida pievienošanos Eiropas Savienībai, un tā ir parādījusi stipru vēlmi īstenot reformas. Lai gan nav izpildīti visi kritēriji, darbības virziens ir skaidrs. Slovēnijai ir jāizbeidz sīkmanīgā uzvedība, lai varētu ātri rast risinājumu. Lisabonas līgums un paplašināšanās process ļaus Eiropas Savienībai attīstīties tālāk, un Horvātija kļūs par dalībvalsti!
<SPEAKER ID="034" NAME="Urszula Krupa" AFFILIATION="IND/DEM">
(PL) Priekšsēdētāja kungs, bažījoties par Eiropas nākotni, es vēlētos šodien Strasbūrā šī parlamentārā pilnvaru termiņa pēdējā sesijā atkārtot mūsu dižā tautieša pāvesta John Paul II teikto, ka "nebūs vienotas Eiropas, ja vienotības pamatā nebūs vienots gars”. Kristietība deva Eiropai dziļāko vienotības pamatu un stiprināja to gadsimtiem ilgi, kristiešu evaņģēlijs ar tā sapratni par cilvēci un tā ieguldījums vēstures, tautu un valstu attīstībā. Tas nenozīmē, ka mēs izmantojam vēsturi savās interesēs, jo Eiropas vēsture ir kā liela upe, kurā ietek dažādas pietekas un straumes, un tradīciju un kultūras daudzveidība, kas ir radījušas Eiropu, ir tās liela bagātība. Pašas Eiropas identitātes pamatā ir kristietība, un pašreizējās garīgās vienotības trūkuma galvenais iemesls ir krīze mūsu apziņā par to, kas ir šī kristīgā identitāte.
<SPEAKER ID="035" NAME="Ashley Mote" AFFILIATION="NI">
Prezidenta kungs, pēdējo piecu gadu laikā es ar šausmām esmu vērojis, kā ES nebeidzami, skandalozi un institucionalizēti izlaupa nodokļu maksātāju naudu. Es ar šausmām vēroju jau tā pārblīvēto Apvienoto Karalisti, ko pārpludina simtiem un tūkstošiem neaicinātu viesstrādnieku, kuri ierodas ar savtīgām interesēm un pretendē uz mūsu labklājību. Es vēroju tuvplānā tiesisko sistēmu, kas ļauj anonīmiem birokrātiem radīt tā sauktos tiesību aktus, neņemot vērā kaitējumu, ko tie nodara Lielbritānijas ekonomikai un tās uzņēmumiem. Es vēroju tuvplānā -
<P>
(Sauciens no zāles: "No Viņas Augstības cietuma!”)
<P>
šo Parlamenta dārgo, veltīgo tukšu salmu kulšanu, kas tiek maskēta kā komplicēta ilūzija par saprotamu demokrātiju, absurda to vēlētāju krāpšana, kuri mūs šeit ir nosūtījuši.
<P>
Prezidentam M. Gorbachev bija taisnība: ES ir tā pati vecā Padomju Savienība, kas ietērpta rietumu drēbēs. Kādreiz jūs sapratīsiet, ka jūs nevarat būt saimnieki svešā mājā.
<SPEAKER ID="036" NAME="Priekšsēdētājs">
Jūs runājat brīvā Parlamentā. Ja Parlaments nebūtu brīvs, jūs pat nevarētu uzstāties ar šo runu.
<P>
(Aplausi)
<SPEAKER ID="037" NAME="Ljudmila Novak" AFFILIATION="PPE-DE">
(SL) 2. aprīlī Parlaments ar lielu balsu pārsvaru pieņēma rezolūciju par Eiropas sirdsapziņu un totalitārismu. Es mīlu savu dzimto Slovēniju, bet es esmu sarūgtināta, ka šī Eiropas Parlamenta rezolūcija nav devusi rezultātus Slovēnijā un nav palīdzējusi mums atrisināt sāpīgās pagātnes problēmas.
<P>
Gluži pretēji, ir daži cilvēki, kas vēlas iecelt J. B. Tito varoņa statusā un nosaukt viņa vārdā ielu Slovēnijas galvaspilsētā par spīti tam, ka viņš bija atbildīgs par masveida slepkavībām pēc kara. Tā kā J. B. Tito nekad netika saukts pie atbildības, daudzi cilvēki nevēlas atzīt, ka šīs pēckara masveida slepkavības ir noziegums un ka tie, kas deva pavēles tās veikt, bija noziedznieki.
<P>
Varbūt būtu piemēroti, ka Eiropas Parlaments vai jūs, priekšsēdētāja kungs, aicinātu valstu parlamentus iepazīties ar šo rezolūciju un pēc tam to apstiprināt vai papildināt, ņemot vērā īpašos valsts apstākļus. To darot, tie veicinātu skaidrāku un taisnīgāku sapratni par savu valsts un Eiropas vēsturi.
<SPEAKER ID="038" NAME="Richard Corbett" AFFILIATION="PSE">
Priekšsēdētāja kungs, gatavojoties Eiropas vēlēšanām, mēs bieži esam pauduši nožēlu par sabiedrībai domātās informācijas iespējamo trūkumu. Pēc nesenās Mote kunga iejaukšanās es vēlētos teikt, ka vislielākā problēma ir apzināta dezinformācija vai pat klaji meli, kas tiek izplatīti sabiedrībā.
<P>
Manā valstī šobrīd tā sauktā Apvienotās Karalistes Neatkarības partija - partija, no kuras tika ievēlēts Mote kungs - visā valstī izplata plakātus, kuros tiek apgalvots, ka dalība Eiropas Savienībā mums izmaksā EUR 400 miljonus dienā. Tas būtu EUR 15 miljardi gadā - šī summa patiesībā ir piecas reizes lielāka par faktisko summu, kuru jūs varat uzzināt Pārstāvju palātas bibliotēkā. Nepārspēts ir šo līdzekļu ziedotājs Stuart Wheeler, kurš ir teicis, ka tas izmaksā GBP 120 miljardus gadā, kas ir apmēram 36 reizes vairāk nekā īstenībā.
<P>
Bet patiesība ir tāda, ka Eiropas budžets, kas jebkurā gadījumā izmaksā tikai EUR 3,3 miljardus, ir vienkārši 1 % no IKP. Tas ir diezgan mazs budžets, visnotaļ mazs salīdzinājumā ar milzīgajiem ekonomiskajiem ieguvumiem, kas ir apmēram EUR 2000 uz ģimeni manā valstī - milzīgs ieguvums, kurš ir dalības ES vērts un kuru ir vērts pieminēt.
<P>
Kā jūs pats teicāt, priekšsēdētāja kungs, brīvības cena ir dažu cilvēku tiesības sniegt nepatiesu informāciju un melot. Mums ir jāmaksā šī cena, bet mums ir enerģiski jāaizstāv patiesība.
<P>
(Aplausi)
<SPEAKER ID="039" NAME="Chris Davies" AFFILIATION="ALDE">
Priekšsēdētāja kungs, ANO Palīdzības un darba aģentūras (UNWRA) darbības direktors Gazas sektorā John Ging pagājušajā nedēļā runāja ar Parlamenta deputātiem un informēja mūs, ka Gazas sektorā pēc bombardēšanas joprojām netiek ievesti atjaunošanas materiāli, nekas netiek darīts uzņēmumu vai rūpniecības labā un ka ANO apmierina tikai 60 % no iedzīvotāju uztura vajadzībām.
<P>
Priekšsēdētāja kungs, jūs pats esat redzējis šo situāciju, bet tā turpinās, un tas ir gadījums, kad Izraēla kolektīvi soda nevainīgus cilvēkus Gazas sektorā.
<P>
Tikai dažu pēdējo dienu laikā mēs esam dzirdējuši, kā Izraēla pārsteidzošā veidā draud Eiropas Savienībai, sakot, ka gadījumā, ja komisāre B. Ferrero-Waldner arī turpmāk atteiksies atjaunināt Izraēlas un ES asociācijas nolīgumu, tad tiks mazināta un apdraudēta Eiropas ietekme un mums nebūs nekāda loma miera procesā.
<P>
Ir pienācis laiks to izbeigt. Izraēlas rīcība ir apvainojums cilvēcei un civilizācijai. Ir pienācis laiks ne tikai vienkārši neatjaunināt šo nolīgumu, bet atcelt to.
<SPEAKER ID="040" NAME="Bernard Wojciechowski" AFFILIATION="IND/DEM">
(PL) Priekšsēdētāja kungs, tikai 13 % Polijas iedzīvotāju balsos nākamajās Eiropas Parlamenta vēlēšanās. Lielākā vairākuma vietā izlems mazākums, un tas ir ļoti nožēlojami. Saskaroties ar globāliem izaicinājumiem, mums ir vajadzīga ES, un iedzīvotāji redz starptautiskās solidaritātes vērtību.
<P>
Tomēr pēdējā laikā nekas nav darīts, lai palielinātu sabiedrības iesaistīšanos šajā jomā. Debates Polijā nosaka ķildas divu partiju starpā. Valsts nauda tiek bezjēdzīgi tērēta uz plakātiem, attēlojot to cilvēku plakanās sejas, kas nezina, kā iziet sabiedrībā un tikties ar cilvēkiem. Premjerministrs D. Tusk ir tikpat ieinteresēts īstās debatēs par Eiropas jautājumiem kā Kaczyński kungs pirms viņa.
<P>
Pēdējo reizi, kad es runāju šajā palātā, es jautāju, vai Eiropas Parlaments paredzēja kādus iespaidīgus pēdējā brīža pasākumus, lai pārliecinātu cilvēkus balsot. Diemžēl debates vadīja Siwiec kungs, kurš šķiet joprojām nevar pierast pie idejas, ka demokrātija bez cilvēku iesaistīšanās nav neko vērta.
<P>
Tādēļ es jautāju vēlreiz: vai Eiropas Parlaments spēj vispār kaut ko darīt, lai tas kā iestāde varētu piepildīt cerības attiecībā uz vēlēšanām? 13 % ir ne tikai nelaimīgs skaitlis, tas ir klajš negods.
<SPEAKER ID="041" NAME="Avril Doyle" AFFILIATION="PPE-DE">
Priekšsēdētāja kungs, es tikai vēlētos atbildēt uz dažām tādām kritiskām piezīmēm par "zaļajām” spuldzēm, kas šajā nedēļas nogalē atkal ir parādījušās plašsaziņas līdzekļos, jo īpaši eiroskeptiķu plašsaziņas līdzekļos.
<P>
Klusēšana nozīmē piekrišanu, tādēļ es tikai vēlētos teikt, ka energoefektīvas spuldzes nav sabiedrībai bīstamas, ja patērētājs, mājsaimnieks tās pareizi lieto un ja tās tiek ražotas piemērotā darba vidē, kurā tiek cienīta gan darbinieku veselība, gan vide.
<P>
Atbildība gulstas uz Eiropas starpvalstu uzņēmumiem, kas ražo spuldzes tādās vietās kā Ķīna, lai nodrošinātu, ka tās atbilst ražošanas standartiem, ko mēs pieprasītu, ja tās tiktu ražotas Eiropas Savienībā. Galaprodukts jeb pati spuldze ir pilnībā droša, ja tā tiek lietota saskaņā ar norādēm, tikpat droša kā, piemēram, šobrīd pastāvošās spuldzes vai baterijas. Tās ir pienācīgi jāapglabā un jālieto saskaņā ar norādēm.
<P>
Manuprāt, pastāv darba kārtība - preteiropeiska darba kārtība - attiecībā uz modernu, "zaļāku”, tīrāku spuldžu ražošanu, un es uzskatu, ka mums ir jāstājas pretī tiem, kas vēlas, lai valdītu maldīga informācija par šiem ārkārtīgi svarīgajiem produktiem.
<SPEAKER ID="042" NAME="Pierre Pribetich" AFFILIATION="PSE">
(FR) Priekšsēdētāja kungs, prezidents F. Mitterrand mēdza teikt, ka ir divi veidi, kā nodarboties ar politiku: ierēdņa veids un pavāra veids.
<P>
Šīs divas iespējas es pieminu, ņemot vērā bijušās Dienvidslāvijas valstu un Albānijas pievienošanās procesu. Klausoties un lasot Komisijas un manu kolēģu deputātu pieņemtās nostājas, man ir sajūta, ka viņi identificējas ar ierēdņa profesiju, strikti un skrupulozi atzīmējot paveikto un vajadzības gadījumā papildinot ar jauniem posmiem, piemēram, divpusējām problēmām starp Slovēniju un Horvātiju. Manuprāt, mēs pieļaujam būtisku kļūdu.
<P>
Šajā gadījumā būtu labāt identificēties ar pavāru, lai delikāti un smalki apvienotu sastāvdaļas un kultūras dažādību, lai bagātinātu ēdienus un gūtu labumu no šīm jaunajām valstīm un visa, ko tās var piedāvāt attiecībā uz Eiropas bagātināšanu. Eiropa joprojām ir cieņas, tolerances un dažādības ideāls; tā joprojām ir miera spēks, jo īpaši Rietumbalkānu valstīm; un tai ir vajadzīgs kopējs redzējums, redzējums par kopēju likteni.
<P>
Nekas nebūtu sliktāk šajā milzīgās ekonomiskās krīzes periodā, kā noslēgties sevī un meklēt patvērumu citu cilvēku, ārzemnieku bailēs. Atcerēsimies Eiropas dibinātāju pieeju un piemērosim to šīm Rietumbalkānu valstīm.
<SPEAKER ID="043" NAME="Jelko Kacin" AFFILIATION="ALDE">
(SL) Eiropas Savienības paplašināšanās ir radījusi izaugsmi, mieru un stabilitāti, kā arī padarījusi iespējamu demokratizēšanu. Pēdējā paplašināšanās, kas notika pirms pieciem gadiem, bija veiksmīga, bet šobrīd mēs saskaramies ar ekonomisku situāciju, kurā ir jārīkojas ātri un efektīvi.
<P>
Mēs redzam un jūtam ieguvumus, ko dod pilna integrācija Eiropas Savienībā un eirozonas paplašināšanās. Balsts, ko nodrošina eiro, ir izrādījies veiksmīga garantija ne tikai ekonomiskajām interesēm Eiropas Savienībā, bet arī plašākā Eiropā.
<P>
Eiropas Savienībā mēs saskaramies nevis ar 27 ekonomiskām krīzēm, bet arī vienu ļoti nopietnu un dziļu krīzi. Ātrākais veids, kā mēs to varam atrisināt, ir apvienoties ar citām Eiropas valstīm un rīkoties saskaņotā, savlaicīgā un izlēmīgā veidā. Aizsardzība ir atpakaļejošs solis, bet populisms ir ekonomiska sabrukuma līdzeklis.
<P>
Uzņēmumiem, kas attīstās un paplašinās, ir nākotne. Tāpat Eiropas Savienības nākotne ir saistīta ar tās turpmāko paplašināšanos un jaunu iespēju un labāku izdevību radīšanu un veidošanu.
<SPEAKER ID="044" NAME="Zita Pleštinská" AFFILIATION="PPE-DE">
- (SK) Šī gada 1. maijā pagāja 5 gadi kopš Slovākijas pievienošanās ES. Šajā dienā notika dažādi pasākumi un mēs izvērtējām mūsu darbību ES. Es piedalījos svinībās uz Slovākijas un Polijas robežas pie Čirč-Leluchov robežtilta. Šis simboliskais tilts, kas tika uzbūvēts par ES pirmspievienošanās līdzekļiem, ir apvienojis Slovākijas un Polijas robežreģiona kopienas un sekmējis sadarbību starp iedzīvotājiem abās robežas pusēs.
<P>
Pēc tam, kad Slovākija un Polija 2007. gada decembrī pievienojās Šengenas zonai, tika atcelta robežkontrole un līdz ar to administratīvās barjeras, kas radīja problēmas vietējiem iedzīvotājiem, kavējot sadarbību. Šobrīd mēs varam redzēt daudzus veiksmīgus projektus, kas tiek finansēti no ES struktūrfondiem, kuri veicina šo reģionu ilgtspējīgu attīstību ilgtermiņā.
<P>
Priekšsēdētāja kungs, es vēlētos paust lielu prieku un pateicību par to, ka Slovākija kopā ar tās kaimiņvalstīm ir ES sastāvā. Es esmu gandarīta, ka es kā viena no 14 EP deputātiem, kas pārstāv Slovākiju Eiropas Parlamentā, varēju piedalīties šī veiksmīgā ES vēstures posma veidošanā šī vēlēšanu perioda laikā.
<SPEAKER ID="045" NAME="Marusya Ivanova Lyubcheva" AFFILIATION="PSE">
(BG) Pēdējo mēnešu laikā ir bijuši vairāki gadījumi, kad Somālijas pirāti nolaupa kuģus, lai pieprasītu izpirkšanas maksu. Pastāv draudi, ka šāda rīcība kļūst par labi organizētu jūras terorisma veidu un ienesīgu uzņēmējdarbību, kurā kā starpnieki iesaistās pat konsultantu un juristu biroji. Laimīgas beigas ķīlniekiem šajos gadījumos nevar uzskatīt par iepriecinošām, jo kuģu īpašnieki un iesaistītās valstis par to maksā augstu cenu. Pirātisms sāk apdraudēt kuģniecību pasaules mērogā.
<P>
Šīs darbības ir sākušas ietekmēt arī aizvien lielāku skaitu Eiropas iedzīvotāju. Šobrīd uz kuģa Malaspina Castle tiek turēti gūstā 16 bulgāri. Sarunu ar pirātiem kontrolēšana nevar tikt pieņemta kā piemērota politika. Mums ir vajadzīga lielāka skaidrība par to, kādus pienākumus Eiropas Savienība uzņemas šādās situācijās. Pasākumi, ko šobrīd īsteno dažādas iestādes, ir svarīgi, bet tie acīmredzot ir pilnīgi nepiemēroti. Tādēļ es uzstāju, ka ir nekavējoties jārīkojas augstākajā līmeni, lai atbrīvotu gūstekņus un kontrolētu šo rīcību, kas ir negods 21. gadsimtā.
<SPEAKER ID="046" NAME="Marco Pannella" AFFILIATION="ALDE">
(IT) Priekšsēdētāja kungs, dāmas un kungi, es tāpat kā jūs esmu šeit bijis 30 gadus, bet, iespējams, ja mēs kritiski paraudzītos uz šiem 30 gadiem, mēs redzētu, ka tie nav piepildījuši mūsu cerības, kuras mums bija 1985. gadā, kad mēs šeit Parlamentā izdarījām kvalitatīvu lēcienu no vecās un neveiksmīgās valstu Eiropas pretim apvienoto valstu Eiropai.
<P>
Šobrīd mēs esam atgriezušies šajā nelaimīgajā pagātnē - valstu Eiropa, bet ne Eiropas valsts - un pie mūsu norobežošanās, un cilvēki mums apkārt, kas lika uz mums lielas cerības, vēloties apvienoties, faktiski ir cilvēki, kuri drīz kūtri balsos un kārtējo reizi nosodīs to, ka mēs nelaimīgas metamorfozes rezultātā, priekšsēdētāja kungs, esam tas pats ļaunums, pret kuru mēs cīnījāmies, maldinot sevi, ka esam to uzvarējuši.
<SPEAKER ID="047" NAME="Priekšsēdētājs">
Liels jums paldies, Pannella kungs. Es labi atceros, ka toreiz, ka mēs 1979. gadā tikām ievēlēti, jūs iesniedzāt tūkstošiem grozījumu - tolaik vēl papīra formātā. Tomēr pa to laiku jūs mūs vienreiz pametāt, kamēr es šeit esmu bijis visu laiku. Jūs atgriezāties strādāt parlamentā Romā.
<SPEAKER ID="048" NAME="Marie Panayotopoulos-Cassiotou" AFFILIATION="PPE-DE">
(EL) Priekšsēdētāja kungs, mēs atzīmējam jaunu valstu pievienošanās Eiropas Savienībai gadadienu, un mēs visi bijām gandarītu un aizkustināti par jūsu paziņojumu. Tomēr es pieņemu, ka pašreizējā komisāre tāpat kā es un daudzi citi kolēģi deputāti domā par to, ka viena no valstīm, kas pievienojās, proti, Kipra joprojām ir okupēta ziemeļu daļā un par to, ka tur atrodas ārvalstu karaspēks. Šodien Eiropas Savienība atkal tiek aicināta nodrošināt, ka Kopienas acquis attiecas uz visu Kipras salu.
<SPEAKER ID="049" NAME="Silvia-Adriana Ţicău" AFFILIATION="PSE">
(RO) Ekonomiskā krīze ir nopietni ietekmējusi pasaules ekonomiku. Tiek prognozēts, ka šogad visām dalībvalstīm būs negatīvi izaugsmes rādītāji. Eiropas līmenī bezdarbs ir palielinājies satraucošā apmērā, kad daudzi uzņēmumi sašaurina savu darbību un atlaiž darbiniekus vai padara viņus par tehniski nenodarbinātiem.
<P>
Eiropas iedzīvotāji zaudē darbu un saskaras ar grūtībām, atmaksājot aizņēmumus, ko tie ir paņēmuši. Pasliktinās arī viņu dzīves kvalitāte. Es uzskatu, ka šajā ekonomiskās un finanšu krīzes laikā ES ir galvenokārt jāiegulda cilvēkos. Eiropas uzņēmumu labklājība ir atkarīga no darba ņēmējiem. Tādēļ es uzskatu, ka mums ir pienākums pirmkārt un galvenokārt atbalstīt darba ņēmējus.
<P>
Es uzskatu, ka augstākā līmeņa sanāksmē par nodarbinātību, kas 7. maijā notiks Prāgā, ir steidzami jānosaka īpaši risinājumi, lai apturētu satraucošo bezdarba palielinājumu. Es izmantoju šo iespēju, lai mudinātu Eiropadomi, kas rīkos sanāksmi jūnijā, par savu prioritāti padarīt darbavietu saglabāšanu un rast risinājumus, lai samazinātu bezdarbu Eiropas Savienībā.
<SPEAKER ID="050" NAME="Thomas Wise" AFFILIATION="NI">
Priekšsēdētāja kungs, šodien ir 4. maijs, un es šeit uzstājos pēdējo reizi. Tomēr pirms 30 gadiem šajā dienā Margaret Thatcher tika ievēlēta par Lielbritānijas premjerministri, un viņa saskārās ar līdzīgām sociālistu radītām problēmām, ar kādām mēs saskaramies šobrīd: paralizējoši parādi, arvien lielāks bezdarbs un sabiedrības nemiers.
<P>
Viņa saprata, ka risinājums ir maza valdība, individuālas brīvības un valsts pašnoteikšanās. Šobrīd ES uzspiež lielu valdību, arvien lielāku centrālo kontroli un viennācijas valsts sairšanu. Es arī atceros viņu sakām "nē”, "nē” , "nē”, vārdus, ko ES ignorē vai nesaprot.
<P>
Viņa uzstājās Brigē ar šobrīd pazīstamo uzrunu, kas pamudināja opozīciju rīkoties. ES ir 50 gadus ilgs mēģinājums atbildēt uz 200 gadu vecu problēmu. Es uzskatu, ka gadījumā, ja ES bija atbilde, tad jautājums ir bijis ļoti muļķīgs. Un, kā saka filmā Star Wars, lai spēks ir ar jums.
<SPEAKER ID="051" NAME="Priekšsēdētājs">
Ja jūs man atļausiet šo komentāru, es uzskatu, ka viņa bija un ir dižena lēdija. Viņa bija premjerministre, kas piekrita, ka tiesību aktu par vienoto tirgu varētu pieņemt ar vairākuma balsojumu. Tādējādi Margaret Thatcher piekrita vairākuma balsojumam Padomē: tas bija liels lēmums.
<SPEAKER ID="052" NAME="ENCsaba Sándor Tabajdi" AFFILIATION="PSE">
(HU) Priekšsēdētāja kungs, pirms divām nedēļām es līdzīgi šeit stāvēju, raksturojot ES paplašināšanos kā veiksmīgu pasākumu, kad vecās un jaunās dalībvalstis gūst savstarpēju labumu tā sauktā savstarpēji izdevīgā situācijā. Šodien, priekšsēdētāja kungs, es vēlētos teikt, ka tikmēr, kamēr mēs atrodamies ekonomiskā krīzē, politiskajai elitei ir jārāda mērenības piemērs.
<P>
Vācijā tiek piemēroti ierobežojumi valsts subsidētu uzņēmumu vadītājiem. ASV prezidents B. Obama ir veicis līdzīgus pasākumus, kamēr Ungārijas valdība samazina ministru algas par 15 %.
<P>
Priekšsēdētāja kungs, būtu labi, ja Eiropas Komisija arī varētu rādīt piemēru šajā sakarā. Galu galā krīzes laikā tas ievērojami ietekmētu ES reputāciju, uzticamību un prestižu, ja komisāri daļēji atteiktos no saviem lielajiem atlaišanas pabalstiem. Pat tad, ja tas ir simbolisks žests, tas dotu signālu Eiropas iedzīvotājiem, ka ekonomiskas krīzes laikā ES vadītāji arī ir gatavi upurēties un izrādīt solidaritāti ar tiem, kam ir pieticīgāki ienākumi.
<SPEAKER ID="053" NAME="Charles Tannock" AFFILIATION="PPE-DE">
Priekšsēdētāja kungs, Ķīnas Republika, ko mēs labāk zinām kā Taivānu, beidzot ir sasniegusi savu pamatoto mērķi spēt piedalīties Pasaules Veselības asamblejā (PVA) kā novērotājs. Ķīnas Tautas Republika (ĶTR) ir neatlaidīgi bloķēsi šo soli kopš 1971. gada, kad tā aizstāja Taivānu ANO.
<P>
Kā ārsts es stingri uzskatu, ka sabiedrības veselības jautājumi nekad nedrīkst ietekmēt starptautiskās attiecības, un Eiropas Parlaments sev par godu ir neatlaidīgi noraidījis Pekinas mazisko politiku bloķēt Taivānas mēģinājumus tikt pārstāvētai PVA sanāksmēs.
<P>
Es apsveicu Taivānas prezidentu Ma Ying-jeou par viņa jauno veiksmīgo attiecību atjaunošanas politiku starp Pekinu un Taipeju, un beidzot ĶTR ir ieraudzījusi, cik muļķīgi tā terorizē savus kaimiņus.
<P>
Es ceru, ka uzlabosies attiecības starp abām valdībām, kas ir savstarpēji izdevīgs risinājums visām iesaistītajām pusēm un īpaši tagad strādīgo Taivānas iedzīvotāju veselībai.
<SPEAKER ID="054" NAME="Marco Pannella" AFFILIATION="ALDE">
(IT) Priekšsēdētāja kungs, dāmas un kungi, es personīgi vēlētos vienkārši atkārtot, ka pretēji jūsu pieņēmumam un visādi citādi jūs esat bijis konsekvents visu šī Parlamenta pilnvaru termiņu, jo pēdējo 30 gadu laikā es vienmēr esmu atkārtoti ievēlēts Parlamentā. Vienkārši notika tā, ka, radikālās partijas komandas garā un savlaicīgi paziņojot par to vēlētājiem, es nodevu savu vietu citiem kolēģiem, piemēram, Olivier Dupuis, kas strādāja Parlamentā un citur. Tādēļ jūs izteicāties nekorekti, un ļaujiet man atkārtot, ka es tiku atkārtoti ievēlēts katru reizi 30 gadu laikā.
<P>
Diemžēl šoreiz, priekšsēdētāja kungs - lai gan jūs patiešām šeit bijāt Otto von Habsburg un Altiero Spinelli laikā, kad viņi iedrošināja Parlamentu patiesi iestāties pret Padomes prasībām, atsakoties sniegt atzinumus - tiešām, priekšsēdētāja kungs, šoreiz mēs abi esam bijuši liecinieki Parlamenta vēlmei rīkoties kā "taksometra parlamentam”, kad tam rodas vēlme mums piemērot ar Parlamentu nesaistītus izpildes termiņus - un jūs tos piemērojāt - attiecībā uz neveiksmīgo Lisabonas projektu.
<SPEAKER ID="055" NAME="Priekšsēdētājs">
Liels jums paldies, Pannella kungs. Jūsu vārdi nav pretrunā ar manis teikto. Es esmu gandarīts, ka laikposmā no 1996.1999. gadam jūs nebijāt Eiropas Parlamentā. Jūs tikāt ievēlēts, kā jūs teicāt, un tas nav pretrunā manis teiktajam. Es vēlētos jums skaidri apliecināt, ka es cienu jūsu darbību un jūsu darbu Eiropas Parlamentā.
<SPEAKER ID="056" NAME="Neena Gill" AFFILIATION="PSE">
Priekšsēdētāja kungs, es vēlētos paust bažas par tūkstošiem nevainīgo civiliedzīvotāju, ko Taliban Swat ielejā ir padarījuši par bēgļiem viņu pašu valstī. Mēs visi esam dzirdējuši stāstus par to, ka Taliban slikti izturas pret sievietēm. Tomēr ziņas par notikumiem ielejā pēdējos mēnešos vēsta par frizētavu slēgšanu, mūzikas aizliegšanu un satelīttelevīzijas uztvērēju atslēgšanu. Tāpat regulāri tiek aplaupītas bankas un izlaupītas cilvēku mājas vai nozagtas sieviešu rotaslietas, piedraudot ar ieroci, un tas īpaši attiecas uz tiem, kas izrāda pretestību vai stājas pretī Taliban. Šariata likuma ieviešana Swat ielejā arī ir radījusi situāciju, kad visiem tiem, kas nav musulmaņi un kas dzīvo ielejā, ir jāmaksā jizya jeb sens nodokļa veids, un es tā saprotu, ka reģionā dzīvojošie sikhi tika nolaupīti vai ka viņiem tika draudēts, līdz tie piekrita maksāt. Tā kā es esmu vienīgā EP sikhu deputāte, ar mani ir sazinājušies vairāki vēlētāji, kas ir šokēti par Swat ielejā notiekošo - cilvēki, kuri tur ir dzīvojuši 60 gadus, tiek šādā veidā diskriminēti.
<P>
Parlaments var lepoties ar to, ka tas vienmēr ir cīnījies pret šāda veida cilvēktiesību pārkāpumiem un atmaskojis tos, kas veic šīs iebiedēšanas darbības. Tomēr mums ir jāiet tālāk par vienkāršiem paziņojumiem un jālūdz Komisijai veikt konkrētas darbības, lai nodrošinātu, ka mums ir stratēģija par to, kā mēs risinām jautājumu par Taliban un viņu arvien lielāko ietekmi šajā reģionā. Taliban ir reāls drauds visām vērtībām, kas mums ir tuvas, proti, cilvēktiesībām, vienlīdzībai un demokrātijai. Es jūs mudinu nosūtīt komisārei vēstuli, aicinot rīkoties.
<SPEAKER ID="057" NAME="Priekšsēdētājs">
Paldies, Gill kundze! Šī ir arī pēdējā reize, kad es vadu vienas minūtes runas. Es vienmēr esmu centies ļaut izteikties pēc iespējas vairāk cilvēkiem. Mēs bieži esam spējuši iziet cauri visam sarakstam - kā mēs patiesi to spējām šovakar - jo spēt runāt ir viena no EP deputātu privilēģijām, un pirmdienu pēcpusdienas vienmēr sniedz šādu iespēju. Tādēļ es jums sirsnīgi pateicos par to, ko jūs mums pastāstījāt.
<P>
Ar to mēs noslēdzam šo darba kārtības punktu.
