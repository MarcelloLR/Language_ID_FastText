<CHAPTER ID="012">
Darba kārtība
<SPEAKER ID="018" NAME="Priekšsēdētājs">
Ir nodots izskatīšanai 2010. gada 4. februārī saskaņā ar Reglamenta 137. pantu Priekšsēdētāju padomes sagatavotais galīgais darba kārtības projekts. Ir ierosināti šādi labojumi:
<P>
Pirmdiena
<P>
Bez izmaiņām.
<P>
Otrdiena
<P>
Eiropas Tautas partijas grupa (Kristīgie demokrāti) ir iesnieguši prasību papildināt darba kārtību ar Padomes un Komisijas paziņojumiem par sarežģīto monetāro un ekonomikas situāciju eiro zonas valstīs. Tas attiecas uz valstīm, kuras ir skārušas finansiālas grūtības.
<SPEAKER ID="019" NAME="Corien Wortmann-Kool">
PPE grupas vārdā. - (NL) Ir būtiski, lai Parlaments apspriestu jaunākos notikumus eiro zonā, kā arī Eiropas Komisijas veiktos pasākumus saistībā ar apdraudētajām eiro zonas valstīm.
<P>
Mēs esam piedzīvojuši, ka pēdējo nedēļu laikā šie notikumi ir būtiski ietekmējuši eiro maiņas kursu, kā arī radījuši turbulenci finanšu tirgos. Tādēļ pirms ceturtdienas neformālās augstākā līmeņa sanāksmes mums vajadzētu iepazīties ar Padomes un Komisijas paziņojumu ne tikai par jau ierosinātajiem plāniem, bet arī pasākumiem, kurus vēl varētu veikt, lai pēc iespējas ātrāk atjaunotu uzticību eiro.
<SPEAKER ID="020" NAME="Hannes Swoboda" LANGUAGE="DE">
Priekšsēdētāja kungs, es gribētu paust kategorisku atbalstu šim ierosinājumam. Ir būtiski, lai mēs apspriestu šo jautājumu un risinātu būtiskas problēmas, neieslīgstot politisko partiju ķildās par to, kurš ir vainojams pie krīzes.
<P>
Man ir divi lūgumi. Pirmkārt, ja mani kolēģi Eiropas Tautas partijas grupā (Kristīgie demokrāti) ir vienisprātis, nosaukumā mums vajadzētu iekļaut vārdu savienojumu "sociālā ietekme”, lai nepārprotami norādītu, ka šajās valstīs uz spēles ir likta krīzes sociālā ietekme.
<P>
Otrkārt, mēs vēlamies apspriesties arī ar Komisiju, bet mēs gribētu diskutēt ar tiem Komisijas locekļiem, kuri nākotnē būs atbildīgi par šo jautājumu. Tā kā jaunā Komisija vēl nav sākusi darbu, mums uz šo diskusiju ir jāaicina pats Komisijas priekšsēdētājs vai jālūdz uz to nosūtīt kādu personu, kura ieņems amatu jaunajā Komisijā, piemēram, Almunia kungu vai Rehn kungu. Būtu saprātīgi, ja šajās sarežģītajās un būtiskajās debatēs piedalītos sarunu partneris, kurš vēlāk Komisijā veiks tādus pašus pienākumus.
<SPEAKER ID="021" NAME="Priekšsēdētājs">
Ja mēs piekrītam šim lūgumam un iekļaujam šo jautājumu dienas kārtībā, debatēs piedalīsies Komisijas pārstāvji. Es par to apspriedīšos ar Barroso kungu. Vai kāds vēlētos iebilst šim lūgumam? Es neredzu nevienu, kas to vēlētos darīt. Tagad mēs turpināsim ar balsojumu. Kurš atbalsta šo lūgumu?
<SPEAKER ID="022" NAME="Corien Wortmann-Kool" LANGUAGE="NL">
Es vēlētos paust izpratnes pilnu atbalstu Swoboda kunga ierosinājumam. Jautājums ir par visām sekām, ietverot sociālās sekas.
<SPEAKER ID="024" NAME="Ioannis Kasoulides">
PPE grupas vārdā. - Priekšsēdētāja kungs, šīs patiešām ir trīs Ārlietu komitejas pieņemtas rezolūcijas, kurās ir izvērtēts Komisijas progresa ziņojums par paplašināšanos.
<P>
Tādēļ tās ir jāuzskata par vienotām, jāizskata kopā un jāapspriež kā vienots jautājums.
<SPEAKER ID="026" NAME="Marta Andreasen">
EFD grupas vārdā. - Priekšsēdētāja kungs, es zinu, ka pagājušajā nedēļā notikušajā Priekšsēdētāju konferences sanāksmē jums bija pārslogota dienas kārtība un nebija daudz laika apspriest šā jautājuma iekļaušanu dienas kārtībā, bet janvāra plenārsēdē, kā jūs visi redzējāt, dažādu politisko grupu locekļi pauda bažas par jautājumiem, kas tika ierosināti saistībā ar pārkāpumiem attiecībā uz ārvalstnieku īpašumiem Spānijā. Trešdienas vakarā Komisijai ir iespēja sniegt atbildi.
<P>
Tādēļ es aicinu mūsu kolēģus atbalstīt šo ierosinājumu. EFD grupas vārdā es aicinu jūs veikt balsojumu pēc saraksta. Ja vairākums atbalsta šo priekšlikumu, es vēlētos ierosināt otru balsojumu pēc saraksta, lai noslēgtu debates ar rezolūciju.
<SPEAKER ID="027" NAME="Gerard Batten" AFFILIATION="EFD">
Priekšsēdētāja kungs, es gribētu paust atbalstu Andreasen kundzes ierosinājumam, jo daudzi mūsu vēlētāji rakstiski vēršas pie mums ar šo jautājumu, un es uzskatu, ka Parlamentam būtu jāapspriež šī problēma.
<SPEAKER ID="028" NAME="Guy Verhofstadt" LANGUAGE="FR">
Priekšsēdētāja kungs, es tikai vēlos atzīmēt, ka pret Eiropu vērsta grupa izmanto Eiropas Parlamentu, lai aktualizētu šo jautājumu. Tas ir atbalstāms pasākums, tomēr, neraugoties uz to, priekšsēdētāja kungs, mana nostāja ir noraidoša.
<P>
(Aplausi)
<SPEAKER ID="030" NAME="Gerard Batten" AFFILIATION="EFD">
Priekšsēdētāja kungs, ja drīkstu veikt nelielu piezīmi saistībā ar darba kārtību. Mans kolēģis šeit (Guy Verhofstadt kungs) norādīja, ka mēs esam "vērsti pret Eiropu”. Tas neatbilst patiesībai, jo mēs esam vērsti pret Eiropas Savienību.
<SPEAKER ID="031" NAME="Priekšsēdētājs">
Tā nebija ar darba kārtību saistīta piezīme. Lūdzu, nekomentējiet jautājuma saturu, kad mēs nodarbojamies ar darba kārtības sagatavošanu un kad šādām lietām nav laika.
<P>
Ceturtdiena
<P>
Eiropas Apvienotā kreiso un Ziemeļvalstu Zaļo kreiso spēku konfederālā grupa ir iesniegusi ierosinājumu saistībā ar debatēm par cilvēktiesību, demokrātijas un tiesiskuma principu pārkāpumiem. Grupa ierosina aizstāt debates par Madagaskaru ar debatēm par nāves sodu, jo īpaši par Mumia Abu-Jamal lietu.
<SPEAKER ID="032" NAME="Sabine Lösing" LANGUAGE="DE">
Priekšsēdētāja kungs, mēs uzskatām, ka jautājums par Madagaskaru šobrīd nav ārkārtīgi nozīmīgs. Tādēļ mēs aicinātu izmantot šo laiku, lai apspriestu lietu par Mumia Abu-Jamal kungu, afroamerikāņu žurnālistu, kuru 1982. gadā pēc tiesas prāvas, kas bija balstīta uz netiešiem pierādījumiem, atzina par vainīgu policista slepkavībā.
<P>
Mumia Abu-Jamal tika piespriests nāvessods, un viņš ir gaidījis uz šā nāves soda izpildi 30 gadus. Līdz pat šim brīdim nav rasts apmierinošs skaidrojums ar šo slepkavību saistītiem notikumiem, un pierādījumi nav tikuši atbilstoši pārbaudīti. Jebkurā gadījumā nāves sods ir viens no klajākajiem mums zināmajiem cilvēktiesību pārkāpumiem. Lai gan šajā lietā nāvessodu varēja aizstāt ar mūža ieslodzījumu, janvāra beigās apsūdzības puse šo iespēju noraidīja. Abu-Jamal kunga dzīvība šobrīd atrodas lielākās briesmās kā jebkad agrāk. Mēs vēlētos šo jautājumu apspriest plenārsēdē un tādējādi varētu pieņemt lēmumu par to, kā rīkoties, lai atceltu šo nāvessodu un lai Mumia Abu-Jamal kungam tiktu nodrošināta iespēja pierādīt savu nevainību godīgā tiesas prāvā.
<SPEAKER ID="033" NAME="Véronique De Keyser" LANGUAGE="FR">
Priekšsēdētāja kungs, es nenoliedzu, ka Mumia Abu-Jamal kunga situācija ir kritiska un ka šo lietu noteikti ir vērts izskatīt. Tomēr Madagaskarā valda pilnīgs haoss. Visa valsts cieš no pārejas režīma, kas nāca pie varas nelikumīgi un kura pastāvēšana tuvina valsti anarhijai.
<P>
Ir ļoti grūti pateikt, ka viens jautājums ir svarīgāks par otru. Es domāju, ka mēs varam glābt Madagaskaru. Priekšsēdētāja kungs, jūs varat vēlreiz norīkot pārstāvjus ASV, lai pieprasītu nāvessoda atcelšanu. Tā nebūs pirmā, un baidos, ka arī ne pēdējā reize. Jebkurā gadījumā savas grupas vārdā es atsakos atsaukt rezolūciju, ko mēs esam sagatavojuši saistībā ar Madagaskaru, kur ir apdraudēti visi iedzīvotāji.
<SPEAKER ID="034" NAME="Priekšsēdētājs">
Saskaņā ar jūsu ierosinājumu es veikšu vispusīgu problēmas analīzi un sniegšu paziņojumu par šo jautājumu.
<P>
(Parlaments noraidīja prasību)
<P>
(Darba kārtība tika pieņemta)
