<CHAPTER ID="010-01">
1.  Ai WeiWei lieta Ķīnā
<SPEAKER ID="343" NAME="Priekšsēdētājs">
Nākamais darba kārtības punkts ir debates par sešiem rezolūcijas priekšlikumiem attiecībā uz Ai Weiwei lietu Ķīnā.
<SPEAKER ID="344" NAME="Guy Verhofstadt">
autors. - Priekšsēdētāja kungs, šī ir pirmā reize, kad es piedalos debatēs, kuras notiek ceturtdienas pēcpusdienā, tāpēc, manuprāt, gūšu kādu mācību, kas noderēs Priekšsēdētāju konferencē, lai plenārsēdi padarītu pievilcīgāku.
<P>
Esmu gandarīts, ka šis punkts ir ietverts darba kārtībā, jo Ai Weiwei gadījums ir diezgan dramatisks. Kā liecina mums pieejamā jaunākā informācija, Ķīnas varas iestādes noteikti negatavojas viņu atbrīvot. Labākais, ko mēs varam darīt, ir apstiprināt steidzamo rezolūciju, par kuru ir vienojušās visas grupas, lai mēs uz Ķīnas varas iestādēm varētu izdarīt lielāku spiedienu.
<P>
Man ir jāsaka, ka es šaubos par to, vai šī rezolūcija kādā veidā mainīs Ķīnas Komunistiskās partijas un Ķīnas varas iestāžu attieksmi. Patiesībā cilvēktiesību jomā mēs ar Ķīnu spēlējam spēli. Mēs runājam par cilvēktiesībām, viņi saka, ka uzsāks dialogu, un mēs domājam, ka kaut kas ir mainījies. Nekas nemainīsies. Tā ir realitāte. Ir Nobela balvas ieguvējs, kurš nevarēja ierasties uz tikšanos Oslo. Tagad mums ir Ai Weiwei, kurš ir plaši pazīstams mākslinieks un viens no pēdējiem disidentiem, kuram bija iespēja kaut ko pateikt.
<P>
Vienīgā lieta, ko mēs varam darīt, ir steidzamā rezolūcijā paust nosodījumu notiekošajam. Jebkurā gadījumā, es cerēju, ka mēs varētu uzdot jautājumu, kāpēc mums arī turpmāk būtu jāpiedalās Ķīnas Komunistiskās partijas rīkotajās diskusijās ar mūsu politiskajām partijām. Ar nožēlu jāsaka, ka citas grupas nesniedza pietiekamu atbalstu, lai panāktu vienošanos šajā jautājumā. Mēs vismaz varējām vienoties par principu turpmāk vairs nepiedalīties diskusijās ar Ķīnas Komunistisko partiju, ja Weiwei kungs un citi disidenti netiek atbrīvoti. Vismaz šī iemesla dēļ es cerēju uz visu grupu atbalstu - kopā ar Zaļo grupas iesniegto grozījumu, pat ja no tā tika izslēgta labākā daļa. Jā, tā ir taisnība, viņi iesniedza brīnišķīgu grozījumu, taču no tā izslēdza labāko daļu! Labi, tā acīmredzot bija nevis viņu, bet gan citu vaina.
<P>
(Priekšsēdētājs pārtrauca runātāju)
<P>
Es varbūt runāju nedaudz ilgāk nekā parasti, bet Ai Weiwei tas acīmredzot aizņems par desmit gadiem vairāk. Ja mēs varam runāt, aizstāvot kādu, kurš gadiem ilgi, iespējams, atradīsies ieslodzījumā, par minūti ilgāka runa nav pārāk daudz, priekšsēdētāja kungs!
<SPEAKER ID="345" NAME="Bernd Posselt" AFFILIATION="PPE">
(DE) Priekšsēdētāja kungs, es nezinu, cik bieži šeit ir Verhofstadt kungs. Es viņam gribēju pavaicāt, vai viņam nevajadzētu ierasties biežāk, jo tad viņš redzētu, ka šeit notiekošās sēdes vienmēr ir ļoti interesantas. Diemžēl daži cilvēki tās neapmeklē, bet to ir iespējams mainīt. Sēdes ir ārkārtīgi interesantas.
<SPEAKER ID="346" NAME="Rui Tavares" LANGUAGE="PT">
Priekšsēdētāja kungs, dāmas un kungi! Es spilgti atceros pirmo reizi, kad ieraudzīju ķīniešu mākslinieka Ai Weiwei darbu. Tolaik, aptuveni 2000. gadā, es Lisabonā lasīju lekcijas par mākslas vēsturi, un mūsdienu mākslinieku antoloģijā bija aplūkojama viņa milzīgā, telpas lieluma lustra, apgāzta un saplēsta. Tas bija ārkārtīgi skaisti un tajā pašā laikā - diezgan aizkustinoši un skumji. Šis tēls zināmā mērā arī atspoguļo Ķīnas tēlu - tās prasmi sevi parādīt kā greznu, bagātu, attīstītu valsti, kura spēj sevi apliecināt pasaulei, kā tas notika Olimpisko spēļu atklāšanas ceremonijā. Tā ir attīstītā Ķīna, taču tās iekšienē kaut kas ir ļoti aizlauzts. Šis "kaut kas” ir pašu Ķīnas iedzīvotāju griba, vārda un gara brīvība.
<P>
Šodien mēs esam tikušies, lai apspriestu mākslinieka Ai Weiwei lietu, un mēs Ķīnas varas iestādēm esam pieprasījuši viņu atbrīvot, ļaut viņam runāt ar savu advokātu un sievu, un izvirzīt patiesas, ja tādas ir, nevis uz vietas izdomātas apsūdzības. Mēs šeit esam sapulcējušies jo īpaši tādēļ, lai pateiktu, ka šī mākslinieka radošuma, iztēles un humora gars pavisam noteikti dzīvos ilgāk nekā to cilvēku gars, kuri viņu apcietināja.
<SPEAKER ID="347" NAME="Charles Tannock">
autors. - Priekšsēdētāja kungs, mēs atkal diskutējam par Ķīnu un tās valdības neiecietību pret disidentiem. Kā jau zinām no pagājušā mēnesī notikušajām debatēm par komunistiskā režīma veikto senās pilsētas Kašgaras izpostīšanu, Ķīna neatlaidīgi cenšas apspiest kultūras izpausmes, kas neatbilst tam, ko komunistiskie vadītāji uzskata par atbilstošu.
<P>
Ai Weiwei ir Ķīnas brīnišķīgo un seno mākslas tradīciju mantinieks. Viņš ir arī izmantojis savu māksliniecisko talantu, lai plašāk informētu par Ķīnas drūmajiem rādītājiem attiecībā uz cilvēktiesību ievērošanu un politiskās brīvības trūkumu. Ķīnā acīmredzami nepastāv arī vārda brīvība. Kā gan citādi šis režīms var paskaidrot Ai kunga apcietināšanu par ekonomikas noziegumu veikšanu un atbilstošo izceļošanas procedūru neizpildi, lai dotos uz Taivānu. Tas nepārprotami ir aizbildinājums. Patiesībā īsto iemeslu vēlāk izskaidroja valstij piederošs laikraksts Global Times draudīgā ievadrakstā, kurā tika minēts, ka Ai kungs samaksās par savu pretošanos.
<P>
Mēs izjūtam riebumu pret Ķīnas valdības apkaunojošo attieksmi pret šo izcilo mākslinieku. Mēs, Parlamenta deputāti, pieprasām viņu nekavējoties atbrīvot un vēlreiz paužam nožēlu, ka Ķīna ar tādiem pasākumiem vēršas pret tiem, kuri uzdrošinās iestāties par savām cilvēka pamattiesībām.
<SPEAKER ID="348" NAME="Cristian Dan Preda" LANGUAGE="RO">
Priekšsēdētāja kungs, vairāk nekā pirms gada mēs šajā sēžu zālē runājām par Liu Xiaobo piespriesto cietumsodu. Šodien mēs runājam par cilvēku, kurš parakstīja "Hartu 08” un kuru ir aizturējušas Ķīnas varas iestādes.
<P>
Kā jau tika minēts iepriekš, Ai Weiwei ir ne tikai slavens mākslinieks, bet arī viens no lielākajiem komunistiskā režīma kritiķiem. Viņu apcietināja svētdien, un nav cerību, ka viņš varētu tikt atbrīvots. Turklāt šodien mēs dzirdējām Ķīnas varas iestāžu apgalvojumu, ka šī apcietināšana tika veikta ekonomisku, nevis politisku iemeslu dēļ, kas ir pilnīgi klaji meli.
<P>
Kā zināms, Ai Weiwei tika liegta iespēja apmeklēt Nobela prēmijas pasniegšanas ceremoniju. Viņa apcietināšana bija daļa no plašākām represijām pret cilvēktiesību aktīvistiem. Savā rezolūcijā esam ietvēruši sarakstu ar cilvēkiem, kuri, manuprāt, Ashton kundzei būtu jāpiemin ikreiz, kad viņai rodas tāda iespēja. Es uzskatu, ka mums ir vispārīgi jāpārskata mūsu dialogs cilvēktiesību jomā.
<SPEAKER ID="349" NAME="Heidi Hautala">
autore. - Priekšsēdētāja kungs, tas, ka pēc Ziemeļāfrikā notikušajām revolūcijām vai šo nemieru laikā pret Ķīnas žurnālistiem, disidentiem, cilvēktiesību aktīvistiem un juristiem tiek vērsti arvien represīvāki pasākumi, nav sagadīšanās. Nesen Ķīnā interneta vidē tika aizliegts lietot vārdu "jasmīns”.
<P>
Šodienas jaunumi, kurus uzsvēra Preda kungs, ir ļoti nozīmīgi, jo tagad mēs redzam, kā diktatori viens otru atdarina un apmainās viedokļiem. Ir redzams, ka Venecuēla un Kazahstāna pret tiem uzņēmējiem, kuri pārāk pietuvinās politiskajai ietekmei un kuri vēlas izveidot opozīcijas partijas, izmanto tās pašas metodes, kuras Krievija izmantoja pret M. Hodorkovski un P. Ļebedevu: viņi visi tiek sodīti par ekonomikas noziegumu veikšanu. Sods par ekonomikas nozieguma veikšanu - tā viņi sauc politiskās represijas. Mums ir jāsaprot, ka agrāk Ķīnā tas īpaši bieži nenotika. Šis ir pavērsiens, kas neko labu nesola.
<P>
Ir svarīgi, lai Eiropas Parlamenta deputāti nosauktu vajāto aktīvistu vārdus, apmeklējot Ķīnu un tiekoties ar kolēģiem šajā valstī, un pieprasītu iespēju apmeklēt viņus cietumā. Mēs zinām, ka daudzi no vajātajiem Ķīnas cietumos tiek šausmīgi spīdzināti, dažkārt nonākot vietās, ko mēs saucam par "melnajiem cietumiem”, jo tās ir pilnīgi nezināmas vietas.
<P>
Šis ir atgādinājums visām Eiropas Parlamenta delegācijām par to, ka visu šo delegāciju pārstāvjiem, apmeklējot valstis, ir tiesības un pienākums pildīt savas saistības attiecībā uz cilvēktiesībām. Mēs pieprasām nekavējoties atbrīvot Ai Weiwei.
<SPEAKER ID="350" NAME="Ana Gomes">
autore. - (PT) Ai Weiwei pazušana jāskata arvien plašāku politisko represiju kontekstā, kuras veic Ķīnas varas iestādes. Tas viss notiek tāpēc, ka varas iestādes baidās par to, ka arābu valstu revolucionārais nosakņojums pāries uz Ķīnas sabiedrību. Tomēr ES var kaut ko mainīt. Politiskajā dialogā ar Ķīnu tai pastāvīgi jāiekļauj jautājums par cilvēktiesību pārkāpumiem, un šis dialogs būtu jāpārvērtē, lai nodrošinātu konkrētus rezultātus, it sevišķi attiecībā uz to tiesas spriedumu pārskatīšanu, kuru rezultātā cilvēktiesību aktīvisti ir nonākuši cietumā.
<P>
Sarunās par jauno pamatnolīgumu nedrīkst atstāt novārtā cilvēktiesību jautājumu, visu pakļaujot komerciālajām interesēm. Īstenojot savas ekonomiskās intereses, ES ir pienākums atbalstīt tādus aktīvistus kā Ai Weiwei, Liu Xiaobo un Hu Jun, kuri Ķīnā ir drosmīgi cīnījušies par steidzamām politikas reformām, pret apspiešanu un par cilvēktiesību un pamatbrīvību ievērošanu. Ķīnai kā Apvienoto Nāciju Organizācijas Drošības padomes pastāvīgajai loceklei ir īpašs pienākums attiecībā uz cilvēktiesībām, kas ir noteiktas ANO Hartā, un tai par to ievērošanu ir jāatbild ne tikai pilsoņiem, bet arī pārējai pasaulei.
<SPEAKER ID="351" NAME="Sari Essayah" LANGUAGE="FI">
Priekšsēdētāja kungs, es esmu ļoti gandarīta, ka Eiropas Parlaments varēja tik ātri papildināt steidzamo lūgumrakstu sarakstu, iekļaujot tajā pašreizējos cilvēktiesību pārkāpumus.
<P>
Kā mums ir zināms, Ai Weiwei lieta patiesībā nav vienīgais nopietnais cilvēktiesību pārkāpums, kurus nemitīgi pieļauj Ķīnas Komunistiskā partija, bet, kā jau Hautala kundze iepriekš norādīja, Ķīnā demokrātijas kustībai jaunu stimulu ir devusi sacelšanās Ziemeļāfrikā.
<P>
Pēdējo nedēļu laikā amatpersonas ir palielinājušas valdības kritizētāju uzraudzību, un daudziem disidentiem, aktīvistiem un cilvēktiesību juristiem tika piemērots mājas arests vai apcietinājums policijas uzraudzībā. Kā norādīja Amnesty International, Ai Weiwei arests ir satraucošs notikumu pavērsiens arvien biežāko uzbrukumu kontekstā, ko pret disidentiem vērš Ķīnas varas iestādes. Nedrīkst pieļaut, ka ekonomiskās intereses aizmiglo cilvēktiesību jautājumu un attur no prasības paušanas nekavējoties atbrīvot tos, kuri ir ieslodzīti savas pārliecības dēļ.
<SPEAKER ID="352" NAME="Rosario Crocetta" LANGUAGE="IT">
Priekšsēdētāja kungs, dāmas un kungi! Pekinas pamatojums mākslinieka Ai Weiwei apcietināšanai sakarā ar ekonomiskiem noziegumiem nav pārliecinošs, un tas pats attiecas uz nepieciešamību tik bargi izturēties pret brīvu mākslinieku-disidentu. Pamatojums nav pārliecinošs, jo šis arests ir viens no simtiem oponentu arestu un daļa no sistemātiskas visa veida pazīmju apkarošanas, kas liecina par atšķirīgiem uzskatiem.
<P>
Laikā, kad arābu valstīs notiek nemieri, mēs atsaucam atmiņā cietsirdīgo vardarbību, kas Tjaņaņmeņas laukumā tika vērsta pret Ķīnas jauniešiem, kuri, tieši tāpat kā šodienas "jasmīnu revolucionāri”, pieprasīja brīvību un demokrātiju.
<P>
Ķīna Rietumvalstīm ir atvērusi savu ekonomiku, taču nesaista ražošanu ar vides prasību ievērošanu un darba drošību, un tā nekādā veidā nespēj pieņemt demokrātiju un plurālismu. Šī no mūsu puses nav iejaukšanās Ķīnas iekšlietās, kā to apgalvo Pekina, bet gan vīriešu un sieviešu, kustību un partiju, kuras visos kontinentos vēlas izveidot no neiecietības brīvu pasauli, prasība.
<P>
Pekinas valdībai būtu jāskatās, kas notiek pasaulē, lai saprastu, ka, ja tā nemainīsies, tad Ķīnu mainīs vēsturiski notikumi un Ķīnas pilsoņi.
<SPEAKER ID="353" NAME="Kristiina Ojuland">
ALDE grupas vārdā. - Priekšsēdētāja kungs, arvien biežāk tiek saņemti ziņojumi par satraucošo situāciju cilvēktiesību jomā Ķīnas Tautas Republikā. Parlamenta darba kārtībā šis jautājums parādās gandrīz katrā sesijā. Tāpat kā tradicionālie apspiešanas cikli, arī jaunākās represijas notiek jau ilgāku laiku, un tas varētu norādīt uz cīņām par varu starp Komunistu partijas reformu atbalstītājiem un to pretiniekiem.
<P>
Ķīnas valdība ir sarežģījusi piekļuvi ārvalstu tīmekļa vietnēm, bloķējusi šifrēšanas programmatūru, ko izmanto, lai pārvarētu ķīniešu sarunvalodā tā dēvēto "Ķīnas lielo ugunsmūri”, apgrūtinājusi piekļuvi Googlemail pakalpojumiem un ir pastiprinājusi arestus, tostarp apcietinot starptautiski slavenu mākslinieku un pie varas esošā režīma kritiķi Ai Weiwei. Ir nepieciešama apņēmīga rīcība. Tāpēc es aicinu augsto pārstāvi Ashton kundzi veikt demaršu attiecībā uz Pekinu. Ai Weiwei ir nekavējoties jāatbrīvo.
<SPEAKER ID="354" NAME="Eva Lichtenberger" LANGUAGE="DE">
Priekšsēdētāja kungs, Ai Weiwei bija - un tā ir ļoti skumja patiesība - viens no pēdējiem drošsirdīgajiem Ķīnas pārvaldes kritizētājiem. Viņa apcietināšana, bez šaubām, bija ne tikai visa kritiķu apcietināšanas viļņa kulminācija, bet arī signāls visiem pārējiem, ka pat starptautiska popularitāte personu nevar pasargāt no Ķīnas varas iestāžu veiktas ieslodzīšanas cietumā vai pat no pilnīgas pazušanas. Tajā pašā laikā dialogā cilvēktiesību jomā, ko Eiropas Savienība visos līmeņos risina ar Ķīnas pārstāvjiem, mūsu protesti tiek pastāvīgi ignorēti - ar draudzīgu smaidu, tomēr ignorēti un noraidīti.
<P>
Mums rodas jautājums par to, kādu stratēģiju mēs varam izmantot, lai uz to reaģētu. Es uzskatu, ka ir jāreaģē, izmantojot mūsu delegāciju Ķīnā, un nākamajā vizītē šajā valstī ir skaidri jānosaka, ka mēs vēlamies apmeklēt arī šos kritiķus, ka mēs gribam viņus satikt - pretējā gadījumā vairs nav nekādas jēgas turpināt mūsu dialogu cilvēktiesību jomā. Mums nav nekādas vēlēšanās turpināt sarunu ar "ķieģeļu mūri”.
<SPEAKER ID="355" NAME="Paul Murphy">
GUE/NGL grupas vārdā. - Priekšsēdētāja kungs, es nosodu Ai Weiwei apcietināšanu un pieprasu viņu nekavējoties atbrīvot. Viņa aizturēšana ir daļa no gadu desmitu laikā bargākajām policijas īstenotajām represijām. Kopš 2008. gada Ķīnas iekšējās drošības budžets neticamā kārtā ir pāraudzis militārajiem mērķiem paredzēto budžetu. Šobrīd tā neticamais apmērs ir USD 95 miljardi. Ar šiem līdzekļiem tiek finansēts milzīgais valsts represiju aparāts, tostarp algojot vairāk nekā 40 000 policistu, kuru vienīgais darbs ir internetā meklēt atšķirīgus viedokļus.
<P>
Šīs represijas tiek pastiprinātas, jo pie varas esošais režīms baidās no tā, ka izplatīsies Tuvo Austrumu un Ziemeļāfrikas revolūcijas. Režīma pārstāvjiem ir iemesls baidīties. Šajās valstīs notiekošās revolūcijas apliecina, ka protestējoši strādnieki un nabadzīgie iedzīvotāji ir daudz varenāki par visnežēlīgākajām apspiešanas metodēm, visrepresīvākajiem režīmiem.
<P>
Ir nepieciešama masveida cīņa, jo īpaši neatkarīgas, demokrātiskas strādnieku šķiras masveida organizāciju izveide. Cīņa pret diktatūrām ir jāsaista ar cīņu par patiesām sociālistiskām pārmaiņām Ķīnā, kuru rezultātā milzīga daļa bagātības un resursu Ķīnā nonāktu demokrātiskā valsts sektorā, un tautsaimniecība tiktu plānota demokrātiski, lai paaugstinātu vidusmēra iedzīvotāju dzīves līmeni.
<SPEAKER ID="356" NAME="Bernd Posselt" AFFILIATION="PPE">
(DE) Priekšsēdētāja kungs, Ai Weiwei kā mākslinieks "piešķīra seju” bērniem, kas kļuva par Sičuaņas zemestrīces upuriem. Kā pilsoņtiesību aktīvists viņš "piešķīra seju” "Hartai 08”. Tagad viņš "piešķir seju” tiem cilvēkiem, kuri ir pazuduši Ķīnas cietumos un ieslodzījumu vietās - tūkstoši no viņiem ir anonīmi. Simts no viņiem mums ir zināmi, un šeit, Parlamentā, mums ir jāpārstāv šie cilvēki, kuri aizstāv cilvēktiesības, bet kuri pagaidām ir apklusināti.
<P>
Tāpēc es skaidri norādu, ka šīs debates un dialogs par cilvēktiesībām, bez šaubām, ir nepieciešams. Es saprotu tos, kuri saka, ka viņi nevēlas turpināt sarunu ar "ķieģeļu sienu”. Tomēr, ja mēs pārstāsim runāt ar šo "ķieģeļu sienu”, diktatori būs panākuši to, ko viņi gribēja.
<P>
Zhou Enlai bija dižs reformators. Viņš nebija demokrāts, bet viņš bija Ķīnas patriots, kurš atvēra šo valsti ārpasaulei. Mums ir vajadzīgs demokrātiski noskaņots Zhou Enlai, kurš sagatavotu savas valsts demokrātisku atvēršanu. Ja šī valsts nespēj īstenot demokrātiskas reformas, tā nonāks tādā pašā krīzē kā 20. gadsimta 30. gados.
<P>
Ķīniešu interesēs ir palīdzēt panākt cilvēktiesību ievērošanu, un tāpēc mums ir jāatbalsta arī šīs iniciatīvas.
<SPEAKER ID="357" NAME="Mitro Repo" AFFILIATION="S&amp;D">
(FI) Priekšsēdētāja kungs, starptautisku slavu ieguvušais mākslinieks Ai Weiwei ir bagātinājis Ķīnas kultūru un mākslu. Tā vietā, lai viņu apbalvotu un izrādītu viņam cieņu, Ķīna viņu ir ieslodzījusi cietumā.
<P>
Cilvēktiesības nav tikai Eiropas jēdziens - tās ir vispārēji principi, kas ir cilvēka cieņas pamatā. Eiropas Savienības Ārējās darbības dienesta un ES delegācijas Ķīnā pārstāvjiem augstākajā diplomātiskajā līmenī Ķīnas varas iestādēm ir jāuzsver Ai Weiwei gadījums.
<P>
Tomēr nedrīkst pieļaut, ka cilvēktiesību dialogs ar Ķīnu nenonāks tālāk par diplomātisko runu līmeni. Ņemot vērā pastāvīgos cilvēktiesību pārkāpumus un smago situāciju cilvēktiesību jomā, Eiropas Savienībai ir jāizdara secinājumi un jāpārskata savas attiecības ar Ķīnu. Cilvēktiesību dialogs nedrīkst būt tikai tukši vārdi - ir jāsper pozitīvi soļi un jāīsteno kontroles pasākumi un divpusēja diskusija.
<P>
Turklāt kultūra un māksla bagātina sabiedrību un to attīsta gan šeit, rietumos, gan austrumos, dienvidos un ziemeļos.
<SPEAKER ID="358" NAME="Seán Kelly" AFFILIATION="PPE">
Priekšsēdētāja kungs, Ķīna ir noslēpums. No vienas puses, tā ir kļuvusi mūsdienīga un pārņēmusi daudzas Rietumvalstu prakses, kā to redzējām Olimpisko spēļu laikā, kuras man bija tā privilēģija apmeklēt, un tās patiešām bija ļoti veiksmīgas. Tomēr, kaut arī atsevišķos aspektos tā ir kļuvusi rietumnieciskāka, citās jomās, it sevišķi attiecībā uz pamattiesībām, jo īpaši vārda brīvību, Ķīna ir arhaiska. Ai Weiwei gadījums ir ideāls piemērs. Viņš pasaulslavens mākslinieks, kuru 3. aprīlī bez jebkāda acīmredzama iemesla apcietināja. Kopš tā laika neviens par viņu neko daudz nav dzirdējis, un tas, protams, ir pilnīgi un pavisam nepieņemami. Mēs šeit šodien pieprasām, lai viņš atgrieztos pie savas sievas, saviem draugiem un saviem palīgiem. Jo viena lieta ir pilnīgi droša - un ķīniešiem tas būtu jāņem vērā - Ai Weiwei kungu atcerēsies un viņš būs slavens vēl ilgi pēc tam, kad tie, kuri ir atbildīgi par viņa apcietināšanu, būs aizmirsti.
<SPEAKER ID="359" NAME="Peter Jahr" AFFILIATION="PPE">
(DE) Priekšsēdētāja kungs, es domāju, ka tas, ko ķīnieši dara, ir apzināta politiskā provokācija jeb, citiem vārdiem runājot, politisks pārbaudījums. Tā mērķis ir pārbaudīt demokrātisko valstu spēku, lemtspēju un uzticamību. Tā uzbrūk cilvēktiesībām. Tas tiesa, ka ir jārisina dialogs, bet tieši tāpēc mums Ķīnas Tautas Republikai skaidri jānorāda, ka turpmākai ekonomiskajai sadarbībai jābūt cieši saistītai ar šīs valsts turpmāku demokratizāciju. Tāpēc mēs pieprasām Ai Weiwei atbrīvošanu.
<P>
Starp citu, kad diktatori vēlas izvairīties no apsūdzībām par politiski motivētām tiesas prāvām, viņi vienmēr "izspēlē” izvairīšanās no nodokļu maksāšanas vai ekonomisko noziegumu kārti. Tas tā bija bijušajā VDR, tas tā ir Krievijā un diemžēl arī Ķīnas Tautas Republikā. Tāpēc mēs šo rezolūciju bez šaubām atbalstām.
<SPEAKER ID="360" NAME="Gesine Meissner" AFFILIATION="ALDE">
(DE) Priekšsēdētāja kungs, es vispirms gribētu piekrist Verhofstadt kungam. Tas patiešām ir apkaunojoši, ka šīs debates par cilvēktiesībām, kas mums, eiropiešiem, kuri tic vērtībām, patiesībā ir ļoti svarīgas, vienmēr notiek ceturtdienas pēcpusdienā, kad lielākā daļa cilvēku jau ir aizgājuši. Es gribētu, lai to vēlreiz atzīmē protokolā. Tas mums ir jāmaina.
<P>
Tomēr šobrīd mēs runājam par Ķīnu un šajā jautājumā, kā jau iepriekš tika teikts, esam vairāk vai mazāk bezspēcīgi. Lichtenberger kundze runāja par ķieģeļu sienu. Starp citu, Posselt kungs, es neuzskatu, ka Ķīnas interesēs patiešām ir - kā jūs teicāt - palīdzēt ievērot cilvēktiesības. Tas acīmredzami nav Ķīnas valdības interesēs, kaut arī tas neapšaubāmi ir Ķīnas iedzīvotāju interesēs.
<P>
Šodien mēs runājam par daudziem cilvēkiem: jau tika minēti Ai Weiwei un Liu Xiaobo. Agrāk mēs bieži debatējām par to, kā varam īstenot cilvēktiesību ievērošanu. Tas nav tikai jautājums par to, ka jāmudina Ashton kundze nosodīt cilvēktiesību pārkāpumus Ķīnā ikreiz, kad ir šāda iespēja. Tas ir jādara visiem mūsu ārlietu ministriem un pārstāvjiem, un mums ir jāturas kopā. Es domāju, ka tas ir vienīgais veids, kā mēs patiešām varam nedaudz ietekmēt Ķīnu. Pretējā gadījumā Ķīna kā ekonomiski spēcīga valsts mūs sanaidos un mēs neko nepanāksim. Tas būtu ļoti slikti, jo īpaši attiecībā uz iesaistītajiem cilvēkiem.
<SPEAKER ID="361" NAME="Maroš Šefčovič">
Komisijas priekšsēdētāja vietnieks. - Priekšsēdētāja kungs, izcilā ķīniešu mākslinieka Ai Weiwei aizturēšana 3. aprīlī Pekinas lidostā, kad viņš mēģināja doties uz Honkongu, ir pamatoti satraukusi starptautisko sabiedrību. Ar publiskā paziņojuma un Eiropas Savienības delegācijas Ķīnā starpniecību nekavējoties tika pausts nosodījums cilvēktiesību aizstāvju, juristu un aktīvistu arvien patvaļīgāku aizturēšanu šajā valstī un tika uzsvērtas ES bažas par Ai Weiwei.
<P>
Šobrīd mums nav nekādas informācijas par Ai kunga atrašanās vietu, un es šodien gribētu uzsvērt, ka ES uzskata, ka patvaļīgu aizturēšana un bezvēsts prombūtne ir nopietns cilvēktiesību pārkāpums, un tas jebkurā gadījumā ir nepieņemami. Mēs pieprasām nekavējoties atbrīvot Ai Weiwei.
<P>
Turklāt, kā skaidri norādīts Parlamenta rezolūcija, Ai Weiwei aizturēšana ir tikai viens gadījums no daudzajiem pēdējā laikā veiktajiem patvaļīgas aizturēšanas un pazušanas gadījumiem Ķīnā. Ir ziņots, ka kopš februāra policija ir apcietinājusi vairākus izcilus Ķīnas juristus, kuri bieži vien veic aizstāvju pienākumus cilvēktiesību pārkāpumu lietās, un kopš tā laika viņi nav redzēti.
<P>
Satraukumu par attieksmi pret šiem cilvēkiem vēl vairāk pastiprina jurista Gao Zhisheng pazušana, kurš, izņemot īslaicīgu parādīšanos 2010. gada aprīlī, ir pazudis jau divus gadus. Augsto pārstāvi satrauc informācija, kuras pamatā ir Gao kunga 2010. gada aprīlī veiktās intervijas, ka sākotnējā pazušanas periodā viņš tika turēts apcietinājumā dažādās nesankcionētās ieslodzījuma vietās bez tiesībām sazināties, un pret viņu izturējās neatbilstoši.
<P>
Turklāt ir saņemta informācija, ka pēdējo nedēļu laikā ievērojams skaits emuāru autoru un politisko aktīvistu tika apsūdzēti kriminālnoziegumos, piemēram, par valsts varas apdraudēšanu, vai arī viņi tika aizturēti bez jebkādas apsūdzības.
<P>
Es Parlamentam varu apstiprināt, ka priekšsēdētāja vietniece / augstā pārstāve Catherine Ashton ļoti uzmanīgi seko līdzi notikumiem un, līdzko radīsies iespēja, uzdos šos jautājumus Ķīnas varas iestādēm, un ka arī ES nākamajā ES un Ķīnas dialoga kārtā par cilvēktiesību jautājumiem, kura organizēšanai esam ierosinājuši datumus maijā, Ķīnas varas iestādēm paudīs savas bažas. Es gribētu atbalstīt Meissner kundzes nostādni, ka patiešām ir vajadzīga vienota nostāja, kopīgs vēstījums, ko pauž ne tikai ES iestādes, bet arī visas ES dalībvalstis.
<SPEAKER ID="362" NAME="Priekšsēdētājs">
Debates tiek slēgtas.
<P>
Balsošana notiks pēc neilga brīža.
