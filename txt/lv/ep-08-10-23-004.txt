<CHAPTER ID="004">
Eiropas Ombuda darbība (2007. gads) (debates)
<SPEAKER ID="008" NAME="Priekšsēdētāja">
Nākamais darba kārtības punkts ir Zdravkova kundzes ziņojums, ko viņa Lūgumrakstu komitejas vārdā ir sagatavojusi par 2007. gada ziņojumu par Eiropas Ombuda darbību.
<SPEAKER ID="009" NAME="Dushana Zdravkova">
referente. (BG). - Paldies, priekšsēdētājas kundze, un paldies jums par šo atgādinājumu. Ilgus gadus strādādama par tiesnesi, es vienmēr esmu uzraudzījusi kārtību tiesā. Un tā, priekšsēdētājas kundze un Diamandouros kungs, dāmas un kungi, man ir liels gods būt Ombuda gada ziņojuma referentei. Ombuds ir Eiropas iestāžu sistēmas amatpersona, kuras mērķis ir aizsargāt Eiropas pilsoņu tiesības un novērst kļūdas pārvaldībā. Tādēļ es vēlos apsveikt Eiropas ombudu Diamandouros kungu par uzticību un viņa profesionalitāti, jo tas, ko viņš dara, ir ļoti svarīgi vienkāršajiem pilsoņiem. Kā sacīja Jean Monnet kungs, mēs veidojam savienību starp cilvēkiem, nevis sadarbību starp valstīm.
<P>
Tāpat man bija prieks izstrādāt ziņojumu, kas drīzāk vieno, nevis šķir Eiropas Parlamenta politiskās grupas. Tā kā ir skaidrs, ka Eiropas pilsoņi mūs ir ievēlējuši Eiropas Parlamentā, lai mēs aizsargātu viņu intereses, tieši ar šādu pārliecību mēs arī meklējām kompromisus, lai pielāgotu tos grozījumus, ko iesniegušas pārējās politiskās grupas. Šie priekšlikumi un šodienas debates ir pierādījums tam, ka Eiropas Parlaments ļoti nopietni uztver šo svarīgo Eiropas pilsoņu aizsardzības mehānismu. Es gribētu arī izmantot šo iespēju, lai pateiktos saviem kolēģiem no Eiropas Tautas partijas (Kristīgo demokrātu) un Eiropas Demokrātu grupas, sekretariātam un visiem tiem, kas palīdzēja padarīt šo ziņojumu pilnīgāku.
<P>
Man ir dziļa pārliecība, ka tieši ar Eiropas Ombuda starpniecību pilsoņi labāk spēs izmantot savas tiesības gadījumos, ja ir pieļautas kļūdas pārvaldībā, jo, pat ja noteikumi ir pareizi, svarīgi ir arī pareizi tos piemērot, lai nodrošinātu maksimālu aizsardzību. Es uzskatu, ka, tāpat kā Komisiju dēvē par līgumu aizsargātāju, arī Eiropas Ombudu var dēvēt par Kopienas tiesību aktu pareizas īstenošanas čempionu, lai gan tā nav vienīgā iestāde, kas veic šo uzdevumu. Arī Eiropas Parlamenta kā vienīgās demokrātiski vēlētās iestādes uzdevums ir atbalstīt pilsoņu tiesības, tādēļ vēl jo svarīgāka ir Eiropas Parlamenta un Ombuda cieša sadarbība.
<P>
Šis ziņojums ir svarīgs arī tādēļ, ka situācijas, kāda tā bijusi gada laikā, analīze galvenokārt ļaus mums gūt mācību un pieņemt pareizos lēmumus nākotnei. Mums nevajadzētu aizmirst, ka aiz katras sūdzības, aiz katra statistikas rādītāja ir cilvēks, kurš gaida vajadzīgo palīdzību un savas problēmas risinājumu. Izstrādājot šo ziņojumu, es sapratu, ka galvenais aspekts ir informācija. Ziņojums liecina, ka daudzi pilsoņi vēl nezina, kā aizstāvēt savas tiesības, ko viņiem devusi Eiropas Savienība, ja viņi sastopas ar kļūdu pārvaldībā. To ilustrē nepieņemamo sūdzību daudzums - 84 %. Tas skaidri parāda, ka Ombudam un Eiropas iestādēm jāturpina kopīgi strādāt šajā virzienā un jāinformē Eiropas pilsoņi, lai viņi varētu pilnībā izmantot savas tiesības. Tādēļ šajā ziņojumā ir ierosināta kopīga tīmekļa vietne, kur iesniegt sūdzības visām iestādēm, t.i., tās daļa būs pašreizējais Ombuda izstrādātais interaktīvais ceļvedis, kurā pilsoņi, kas ir ievadījuši vajadzīgos datus, tiek novirzīti uz to atbilstīgo iestādi, kurai viņi var tieši iesniegt savu sūdzību. Tas palīdzēs samazināt nepieņemamo sūdzību skaitu.
<P>
Papildus es pievērsu uzmanību arī tam, kādas ir garantijas, ka ES pilsoņi un personas, kas pastāvīgi dzīvo ES, zina un izmanto savas tiesības, un vai viņiem sniegtā palīdzība ir viegli pieejama, taisnīga, objektīva un efektīva. Es gribētu norādīt, ka vairāk nekā 30 % gadījumu Ombuds neko nevar līdzēt. Manuprāt, Ombudam vienmēr vajadzētu paskaidrot, kādēļ saistībā ar konkrēto sūdzību nav iespējams veikt nekādu darbību, un tādējādi padarīt savu darbu lietderīgāku pilsoņiem.
<P>
Tāpat es vēlos norādīt, ka galvenā loma ir ombudiem valsts, reģionālā un vietējā līmenī un viņu darbības būtu jāattīsta.
<P>
Nobeigumā es aicinu jūs balsot par šo ziņojumu, jo tajā ir atbalstīta konstruktīva sadarbība starp Ombudu un Eiropas Savienības iestādēm un struktūrām, kā arī apstiprināta Ombuda kā ārējās kontroles mehānisma un Eiropas pārvaldes pastāvīgas uzlabošanas virzītājspēka loma.
<P>
Paldies!
<SPEAKER ID="010" NAME="Nikiforos Diamandouros">
ombuds. - Priekšsēdētājas kundze, paldies par šo iespēju uzrunāt Parlamentu saistībā ar Eiropas Ombuda 2007. gada ziņojumu. Es vēlos pateikties arī referentei Zdravkova kundzei un Lūgumrakstu komitejai par viņu izcilo un konstruktīvo ziņojumu.
<P>
Manā ziņojumā ir raksturoti sasniegumi sūdzību izskatīšanā, labas pārvaldības veicināšanā un zināšanu par Ombuda lomu nodrošināšanā. Pieņemamo sūdzību skaits ir palielinājies gan absolūtos, gan relatīvos rādītājos - no 449 (12 % no kopējā skaita) 2006. gadā līdz 518 (16 % no kopējā skaita) 2007. gadā. Līdz ar to mēs esam sasnieguši tos abus mērķus, ko Parlaments pastāvīgi ir uzsvēris, - esam palielinājuši pieņemamo sūdzību skaitu un samazinājuši nepieņemamo sūdzību skaitu.
<P>
Galvenie konstatētie pārvaldībā pieļauto kļūdu veidi pieņemamajās sūdzībās bija šādi: pārredzamības trūkums, arī informācijas nesniegšana; negodīgums vai varas ļaunprātīga izmantošana; neapmierinošas procedūras; kavēšanās, no kuras varēja izvairīties; diskriminācĳa; nolaidība; juridiska kļūda un pienākumu nepildīšana. Tika pieņemti 348 lēmumi par izmeklēšanas slēgšanu. Tas ir 40 % pieaugums salīdzinājumā ar 2006. gadu. 95 gadījumos netika konstatēta pārvaldībā pieļauta kļūda. Šāds slēdziens ne vienmēr ir sūdzības iesniedzējam nelabvēlīgs rezultāts, jo viņš vismaz saņem no attiecīgās iestādes plašu paskaidrojumu par to, kas ir izdarīts. Pat ja netiek konstatēta kļūda pārvaldībā, es varu dot iespēju iestādei turpmāk uzlabot tās pārvaldības kvalitāti. Tādos gadījumos es izsaku papildu piezīmi.
<P>
Daudzas manas izmeklēšanas panāk labvēlīgu lietas risinājumu, kas apmierina gan sūdzības iesniedzēju, gan apsūdzēto iestādi. Iestādes pašas atrisināja 129 lietas par labu sūdzības iesniedzējam pēc tam, kad bija iesniegta sūdzība. Tas ir divreiz vairāk nekā 2006. gadā šādi atrisināto lietu skaits, un tas atspoguļo iestāžu un struktūru pieaugošo gatavību uzskatīt ombudam iesniegtās sūdzības par iespēju atzīt un izlabot kļūdas, kas radušās.
<P>
Izmeklēšanā konstatējot pārvaldībā pieļautu kļūdu, es cenšos panākt mierizlīgumu. Dažos gadījumos mierizlīgumu var panākt, ja attiecīgā iestāde vai struktūra piedāvā sūdzības iesniedzējam izmaksāt kompensācĳu. Ikviens šāds piedāvājums tiek izteikts ex gratia, tas ir, neatzīstot juridisko atbildību vai neradot juridisku precedentu. Ja mierizlīgums nav iespējams, es slēdzu lietu ar aizrādījumu attiecīgajai iestādei vai struktūrai. Aizrādījums ir piemērots arī tad, ja attiecīgā iestāde vairs nespēj novērst kļūdu pārvaldībā. Aizrādījums apstiprina, ka sūdzība ir pamatota, un norāda attiecīgajai iestādei vai struktūrai uz to, ko tā ir izdarījusi nepareizi. Paredzēts, ka šādam aizrādījumam ir jābūt konstruktīvam, lai palīdzētu turpmāk izvairīties no līdzīgām kļūdām pārvaldībā.
<P>
Iestādēm un struktūrām ir svarīgi ievērot šos aizrādījumus un nekavējoties rīkoties, lai atrisinātu esošās problēmas. Lai labāk uzraudzītu, kā tiek ņemti vērā mani aizrādījumu, es sagatavoju pētījumu par visu 2006. gadā izteikto aizrādījumu un turpmāko piezīmju ievērošanu. Šī pētījuma, kas publicēts manā tīmekļa vietnē un nosūtīts visām attiecīgajām struktūrām, rezultātiem būtu jāsniedz pamudinājums Eiropas valstu dienestam uzlabot praksi un tālāk attīstīt pilsoņiem sniegto pakalpojumu kultūru.
<P>
Gadījumos, kad joprojām ir iespējams novērst pārvaldībā pieļautu kļūdu, es parasti sagatavoju attiecīgajai iestādei vai struktūrai ieteikuma projektu. Ja tā nesniedz apmierinošu atbildi uz ieteikuma projektu, es varu nosūtīt īpašu ziņojumu Eiropas Parlamentam. Es jums iesniedzu vienu šādu ziņojumu, kurā bija izteikts aizrādījums Komisijai par sūdzības nerisināšanu attiecībā uz Eiropas Darba laika direktīvu. Es atzinīgi vērtēju Parlamenta atbalstu, kas izteikts Parlamenta 2008. gada 3. septembra rezolūcijā, pamatojoties uz De Rossa kunga ziņojumu.
<P>
Arī šogad savā ziņojumā es esmu iekļāvis ievērojamākās lietas. Tās ir lietas, kurās, kā es uzskatu, iesaistītās iestādes vai struktūras risināja manis izvirzītos jautājumus tādā veidā, ko citas iestādes vai struktūras varētu ņemt par paraugu. Ir uzsvērtas septiņas šādas par paraugu uzskatāmas lietas. Četras no tām attiecas uz Komisiju, viena attiecas uz Padomi, viena attiecas uz Eiropas Centrālo banku un viena - uz Eiropas Aviācijas drošības aģentūru. Es esmu turpinājis pielikt visas iespējamās pūles, lai nodrošinātu, ka ES iestādes un struktūras visās savās darbībās pieņem tādu pieeju, kuras centrā ir pilsonis, t.i., es esmu meklējis katru iespēju panākt mierizlīgumu un uzsācis papildu izmeklēšanas pēc savas iniciatīvas, lai noteiktu problēmas un veicinātu labāko praksi.
<P>
Tagad es gribētu minēt dažas citas darbības, kas veiktas, lai nodrošinātu vislabākos iespējamos pakalpojumus pilsoņiem. Es esmu turpinājis pielikt pūles, lai uzlabotu tās informācijas kvalitāti, kas attiecas uz tiesībām saskaņā ar ES tiesību aktiem un kas tiek jo īpaši nodrošināta, izmantojot Eiropas ombudu tīklu. Šis tīkls, kurā ietverta arī Lūgumrakstu komiteja, sadarbojas lietu izskatīšanā, kā arī pieredzes un labākās prakses apmaiņā. Viens no šī tīkla mērķiem ir veicināt manā birojā pieņemamo sūdzību ātru nosūtīšanu kompetentajam ombudam vai līdzīgai struktūrai. Kad tas iespējams, es nosūtu lietas tieši vai dodu piemērotu padomu sūdzības iesniedzējam. 2007. gadā es šādā veidā varēju palīdzēt 867 sūdzību iesniedzējiem.
<P>
Svarīga papildu iniciatīva, kam vajadzētu īstenoties šī gada nākamajā ceturksnī, ir interaktīvais ceļvedis, ko izstrādā mans birojs, lai palīdzētu pilsoņiem atrast vispiemērotāko līdzekli savu sūdzību risināšanai. Šim ceļvedim būtu jānodrošina, lai vēl lielāks skaits sūdzību iesniedzēju varētu tieši vērsties pie struktūras, kas vislabāk var risināt viņu sūdzību. Tādēļ tās sūdzības, kas ir nepieņemamas manā birojā, tiks atrisinātas ātrāk un efektīvāk. Tad mana iestāde spēs labāk pildīt savu galveno uzdevumu - palīdzēt cilvēkiem, kurus neapmierina veids, kādā pret viņiem izturas ES iestādes un struktūras.
<P>
Ombuds nevar strādāt viens. Augstākā līmeņa pārvaldes nodrošināšana ir uzdevums, kas aktīvi jāveic sadarbībā ar ES iestādēm un struktūrām. Pieaugušais atrisināto lietu un mierizlīgumu skaits dod pamudinājumu un norāda uz mūsu savstarpējiem centieniem palielināt pilsoņu uzticību attiecībā uz Eiropas Savienību laikā, kad tā ir ļoti vajadzīga. Es esmu arī dziļi pateicīgs Parlamentam par atbalstu un vadību gan to budžeta resursu ziņā, ko jūs sniedzat manai iestādei, gan to pozitīvo attiecību ziņā, kādas man izveidojušās ar Lūgumrakstu komiteju. Ar jūsu nepārtraukto atbalstu es centīšos pamatoties uz pagājušā gada sasniegumiem.
<P>
Visbeidzot, tā kā šā Parlamenta pilnvaru laikā šī ir pēdējā reize, kad man ir tas gods iesniegt savu gada ziņojumu Parlamentam, es vēlos izteikt dziļu pateicību par ciešo sadarbību un labajiem padomiem, ko es pēdējos četrarpus gados esmu saņēmis no Parlamenta un atsevišķiem deputātiem.
<P>
(Aplausi)
<SPEAKER ID="011" NAME="Priekšsēdētāja">
Jums ir pilnīga taisnība. Parlaments ir izrādījis uzticēšanos ombudam.
<SPEAKER ID="012" NAME="Andris Piebalgs">
Komisijas loceklis. - Priekšsēdētājas kundze, ļaujiet man Komisijas un manas kolēģes Komisijas priekšsēdētāja vietnieces Wallström kundzes vārdā pateikties referentei Zdravkova kundzei par lielisko ziņojumu. Mēs atzinīgi vērtējam Lūgumrakstu komitejas ziņojumu par ombuda 2007. gada ziņojumu.
<P>
Kā jūs zināt, šī Komisija ir stingri apņēmusies uzlabot savu pārvaldību, un mēs uzlabojamies. To mēs varam redzēt gan ombuda gada ziņojumā, gan arī Lūgumrakstu komitejas ziņojumā.
<P>
2007. gadā ir dubultojies to lietu skaits, kurās iestāde vai struktūra ombudam iesniegtās sūdzības rezultātā faktiski ir izbeigusi ar kļūdu pārvaldībā saistītu praksi. Tas atspoguļo iestāžu, tai skaitā noteikti Komisijas, un struktūru vēlmi uztvert sūdzības kā iespēju izlabot kļūdas un sadarboties ar ombudu sabiedrības interesēs.
<P>
Tāpat ir palielinājies to lietu skaits, kurās nav konstatēta kļūda pārvaldībā. Komisija par to jūtas laimīga, jo mēs esam tā iestāde, kas saņem lielāko daļu šo sūdzību.
<P>
Es gribu arī uzsvērt faktu, ka ombuds ir ierosinājis aizvien vairāk mierizlīgumu, lai nokārtotu strīdus, un ka kopumā Komisija, kur vien tas bijis iespējams, šo ierosinājumu ir atbalstījusi un ir bijusi gatava sadarboties. 2007. gadā ombuds Parlamentam iesniedza tikai vienu īpašo ziņojumu saistībā ar Komisiju, un ombuds to pieminēja.
<P>
Bet es vēlos jums atgādināt, ka šis īpašais ziņojums attiecas uz Darba laika direktīvu, un tikai pagājušajā mēnesī jums par to bija diskusija ar manu kolēģi Vladimir Špidla kungu.
<P>
Ļaujiet man noslēgumā pievērsties trim īpašiem jautājumiem, kas minēti kā jūsu ziņojumā, tā arī ombuda gada ziņojumā. Pirmkārt, par pārkāpumiem. Kā jūs zināt, Komisija ir pārveidojusi lēmumu pieņemšanu attiecībā uz pārkāpumiem, lai paātrinātu lietu izskatīšanas procesu. Informācija par to tika sniegta 2007. gada paziņojumā "Efektīva Eiropa - piemērojot Kopienas tiesību aktus”. Mēs aktīvāk veicam lietu uzraudzību un efektīvāk organizējam darbu pilsoņu interesēs. Jāuzsāk arī ES izmēģinājuma projekts. Vairāk problēmu ir jāatrisina īsākā laikā.
<P>
Otrkārt, par aicinājumu Eiropas iestādēm un struktūrām pieņemt kopēju pieeju attiecībā uz Eiropas labas administratīvās prakses kodeksu. Es gribu pievērst jūsu uzmanību faktam, ka Komisijai ir pašai savs labas administratīvās prakses kodekss, kas pieņemts 2000. gadā. Šis kodekss joprojām ir mūsdienīgs un ļoti efektīvs instruments. Tā īstenošana ir vispāratzīta. Es negribu pāragri spriest par nākotni, bet pašlaik mēs vēlamies ievērot esošo kārtību.
<P>
Treškārt, par saziņas politiku. Komisija viennozīmīgi atzinīgi vērtē ideju uzsākt Eiropas pilsoņiem paredzētu informatīvo kampaņu, lai palīdzētu viņiem vairāk uzzināt par Eiropas ombuda pienākumiem un pilnvaru jomu.
<P>
Arī katrai iestādei, tai skaitā Eiropas Komisijai, ir pašai sava tīmekļa vietne, kur iespējams iesniegt sūdzības un lūgumrakstus. Tīmekļa vietne Europa ir kopīga visām ES iestādēm, un tajā ir saites uz visu pārējo ES iestāžu, tostarp ombuda, tīmekļa vietnēm. Tādējādi pilsoņi tiek vienkārši un bez sarežģījumiem novirzīti pie tām struktūrām, kas spēj nokārtot viņiem nodarīto netaisnību un atrisināt viņu sūdzības. Ļoti lietderīgi ir daudz rūpīgāk izpētīt ideju par interaktīvo rokasgrāmatu, kas izstrādāta, lai palīdzētu pilsoņiem atrast vispiemērotāko forumu savu problēmu risināšanai.
<P>
Jo tajā visā mums nevajadzētu aizmirst par to, kurš ir vissvarīgākais un kura dēļ mēs to visu darām: tie ir Eiropas pilsoņi.
<SPEAKER ID="013" NAME="Andreas Schwab" LANGUAGE="DE">
Priekšsēdētājas kundze, Diamandouros kungs, komisāra kungs, dāmas un kungi, vispirms es gribētu apsveikt referenti Zdravkova kundzi par viņas ziņojumu, kurš, es domāju, ir viņas pirmais ziņojums. Šis ziņojums rada lielisku pamatu debatēm un diskusijai par jūsu iepriekšējā gada darba rezultātiem, Diamandouros kungs.
<P>
Zināmā mērā šis ziņojums izriet no tā ziņojuma, ko es Eiropas Parlamentam par šo pašu jautājumu sagatavoju pirms diviem gadiem. Toreiz jūs tikko bijāt izveidojis valstu ombudu un lūgumrakstu komiteju tīklu, un no šī ziņojuma, šķiet, ir skaidrs, ka Eiropas pilsoņi, kas ir jūsu darba pašā uzmanības centrā, ir ārkārtīgi labi uzņēmuši šo tīklu. Turklāt jūsu izglītošanas kampaņa, kuras rezultātā tiek saņemts lielāks skaits pieņemamo sūdzību, ir veiksmīgs piemērs tam, ka pūles izglītot pilsoņus par viņu tiesībām un viņu iespējām saņemt palīdzību ir patiesi lietderīgas.
<P>
Tāpat es ļoti atzinīgi vērtēju to, ka šajā ziņojumā, tāpat kā tas bija darīts Mavrommatis kunga pirms dažiem gadiem sagatavotajā ziņojumā, ir izcelti to neformālo procedūru panākumi, kurām jūs gribat pievērst lielāku uzmanību. Šo panākumu pamatā ir tas, ka tādējādi var samazināt laiku formalitāšu kārtošanai. Labi, ka jūs turpināt īstenot šo pieeju, kuras uzmanības centrā ir pilsonis.
<P>
Daži piemēri, kas attiecas uz jūsu darbu pagājušajā gadā, uzskatāmi parāda jūsu spēju rīkoties, taču parāda arī jūsu delikātumu attiecībā pret plašu sabiedrību Eiropā gan saistībā ar Eiropas Darba laika direktīvu, gan arī Eiropas Parlamenta iekšējo organizāciju. Bez šaubām, jums ne vienmēr ir viegli atrast pareizos vārdus. Tomēr ombuda pienākums ir norādīt vājās vietas, nosūtot noteiktu skaitu iepriekšēju paziņojumu, kā arī ievērojot atbilstīgu atturību. Visbeidzot runa ir par to, lai mēs strādātu kopīgi Eiropas pilsoņu labā. Pagājušajā gadā jūs esat devis ļoti pozitīvu ieguldījumu šajā virzienā, Diamandouros kungs.
<SPEAKER ID="014" NAME="Proinsias De Rossa">
PSE grupas vārdā. Priekšsēdētājas kundze, vispirms es gribētu pateikties referentei Zdravkova kundzei par ieguldīto darbu šī ziņojuma sagatavošanā. Ombuda birojs acīmredzami pilnveidojas. Mēs esam ilgi sūdzējušies, ka šim birojam tiek iesniegts pārāk daudz sūdzību, kas neattiecas uz tā darbības sfēru. Pagājušajā gadā pirmoreiz šis skaits ir samazinājies, es apsveicu ombudu par šo darbu.
<P>
Ombuda interaktīvais ceļvedis ir radošs risinājums, kas palīdz pilsoņiem atrast atbilstīgo iestādi savai sūdzībai, un es domāju, ka to varētu izmantot plašāk. Ja mēs vēlamies Eiropas Kopienas pilsoņiem uzskatāmi parādīt, ka Eiropas Savienība strādā viņu labā, tad mums ir jānodrošina, lai viņi saņemtu atbildes un risinājumus savām problēmām.
<SPEAKER ID="015" NAME="Marian Harkin">
ALDE grupas vārdā. - Priekšsēdētājas kundze, vispirms es vēlos apsveikt referenti par ļoti visaptverošu ziņojumu, kā arī apsveikt ombudu un viņa personālu par daudzajiem pozitīvajiem pasākumiem, ko viņi veica 2007. gadā.
<P>
Visuzmudinošākais man šķiet tas, ka ombuds strādā tik daudzos atšķirīgos līmeņos: tas attiecas ne tikai uz sūdzību apstrādāšanu, kam ir centrālā loma viņa darbā, bet arī uz to, kā tiek panākti atrisinājumi vai risinājumi. Pieaug mierizlīgumu skaits, ir vairāk neformālu procedūru, kurās ir tādas attiecības ar iestādēm, ka ātri tiek atrisināts aizvien lielāks lietu skaits. Tas ir patiess progress, un tas ir jāstiprina. Pilsoņiem draudzīgi risinājumi ir tas virziens, kurā mēs gribam iet.
<P>
Tāpat man ir prieks redzēt, ka ombuda darba kārtībā galveno vietu ieņem labāka saziņa visos līmeņos. Svarīga ir Eiropas ombudu tīkla paziņojuma pieņemšana un plašāka sadarbība šajā jomā, un mēs gaidām, kad sāks darboties jaunā tīmekļa vietne, kurā būs ietverts interaktīvais ceļvedis, lai palīdzētu pilsoņiem.
<P>
Taču te es nonāku pie sava pēdējā komentāra, kurš attiecas uz pilsoņiem un kurā ir atsauce uz ierosināto mutisko 23. panta grozījumu. Šis pants skan šādi: "Ierosina Ombudam veikt pasākumus to sūdzību skaita (kopskaitā 1021 sūdzība) samazināšanai, saistībā ar kurām nav veiktas nekādas darbības.” Mutiskā grozījuma mērķis ir mainīt šo pēdējo frāzi - "saistībā ar kurām nav veiktas nekādas darbības”, aizstājot to ar formulējumu - "tajos gadījumos, kad nekāda darbība nav iespējama”.
<P>
Raugoties no ombuda viedokļa, nekāda darbība nav iespējama, taču, raugoties no pilsoņu viedokļa, nekāda darbība nav veikta, un tie ir divi ļoti atšķirīgi viedokļi.
<P>
Līdz ar to man ir jautājums: vai šim 1021 pilsonim ir skaidri pateikts, ka ombudam nebija iespējams veikt nekādu darbību, skaidri paskaidrojot situāciju un, ja iespējams, dodot padomu tālākai rīcībai, vai arī šis ir gadījums, kad darbība vienkārši nav veikta? Ja pilsoņiem ir norādīti iemesli, kādēļ nevar veikt nekādu darbību, man vairs nav jautājumu un tiešām ļoti priecājos. Taču, ja nekāda darbība nav veikta, tad pilsoņi jutīsies vīlušies un sadusmoti. Tādēļ es vēlos lūgt skaidrību šajā jautājumā.
<SPEAKER ID="016" NAME="Margrete Auken">
Verts/ALE grupas vārdā. - (DA) Priekšsēdētājas kundze, es vēlētos pateikties referentei par viņas lielisko ziņojumu. Tas ir teicams darbs, un mēs it sevišķi priecājamies par ievērojamo vēlēšanos sadarboties, kāda bija attiecībā uz šo ziņojumu. Tāpat es vēlos pateikties ombudam par viņa izcilo gada ziņojumu. Ombuda iestāde, protams, Eiropas Savienībai ir ārkārtīgi svarīga. Tās darbs parāda, ka ES ir tuvāk eiropiešiem, nekā varētu domāt, klausoties kritiku. Laimīgā kārtā tā darbojas pareizajā virzienā. Daudz vairāk sūdzību nekā iepriekšējā gadā atrisināja ES iestādes pašas par labu sūdzības iesniedzējiem, izmaksājot viņiem pienācīgu kompensāciju. Tas parāda, ka ES sistēma sāk saprast nepieciešamību kalpot cilvēkiem, cik labi vien iespējams. Diemžēl ir iestādes, kas neievēro ieteikumus. Šādos apstākļos viss, ko ombuds var darīt, ir iesniegt lietu Parlamentam - tā ir iespēja, kuras ļaunprātīgu izmantošanu viņam praktiski nevar pārmest, jo pagājušajā gadā ombuds Lūgumrakstu komitejai ir iesniedzis tikai vienu lietu.
<P>
Kad lieta nonāk pie mums Parlamentā, mūsu pienākums ir skaidri pateikt, ka mēs gribam, vismaz principā, vērsties Eiropas Kopienu Tiesā, ja attiecīgā iestāde neievēro ombuda lēmumu. Šādā veidā mēs ombudam varam dot vajadzīgo ietekmi un autoritāti sistēmā. Zaļo un Eiropas Brīvās apvienības grupas vārdā es esmu iesniegusi pāris grozījumu, kuru vienīgais nolūks ir precizēt jēdzienu "kļūda pārvaldībā”. Būtu iespējams noteikt tos gadījumus, kad ombuds var novērot, ka iestāde vai cita ES struktūra neievēro tai piemērotos noteikumus un principus. Taču nav kļūdas pārvaldībā tajos gadījumos, kad ombuds tikai atzīmē, ka ir iespējams uzlabot veidu, kā attiecīgā iestāde risina jautājumus. Grozījumu, ko es iesniedzu, mērķis ir precizēt šo atšķirību.
<P>
Visbeidzot, man ir līdzīgs jautājums tam, ko uzdeva Harkin kundze attiecībā uz gadījumiem, kad lietas tiek noraidītas. Mēs gribētu zināt, kādēļ tās tiek noraidītas. Ideāls variants būtu - minēt iemeslu atbildē sūdzības iesniedzējam, un es gribu pajautāt, vai patiešām tā notiek, jo pretējā gadījumā šie jautājumi sagādātu lielu vilšanos, kā tas jau tika uzsvērts.
<SPEAKER ID="017" NAME="Marcin Libicki">
UEN grupas vārdā. - (PL) Priekšsēdētājas kundze, ombuda kungs, komisāra kungs, vispirms es vēlos uzslavēt Zdarvkova kundzi par ļoti labo ziņojumu. Ziņojumā ir apgalvots, ka ombuds dara lielisku darbu. Tāpat ziņojumā ir uzsvērta izcilā sadarbība starp ombudu un Eiropas Parlamentu un Lūgumrakstu komiteju. Savā ziņā saskarē ar ombudu Lūgumrakstu komiteja rīkojas Eiropas Parlamenta vārdā.
<P>
Šis ziņojums tika pieņemts vienprātīgi, nevienam neatturoties. Tas norāda, ka Parlaments piekrīt Zdarvkova kundzes viedoklim par ombuda darba augsto kvalitāti. Ombuds bieži apmeklē Lūgumrakstu komitejas sēdes un vienmēr sniedz detalizētu informāciju par savu darbu. Komitejas sanāksmes vienmēr apmeklē ombuda pārstāvis, kurš šodien ir arī šeit, un es viņam vēlos par to pateikties, jo tas parāda mūsu savstarpējo interesi par otra darbu.
<P>
Par pieņemamām uzskatīto sūdzību skaits liek izdarīt noteiktus secinājumus. Viens secinājums ir tāds, ka sabiedrība Eiropas Savienībā seko jūsu darbam, ombuda kungs, un tādējādi tai rodas labāks priekšstats par to, kuras sūdzības būtu jāiesniedz jums. Jūs noteikti neesat mainījis savu politiku attiecībā uz to, kas ir pieņemams un kas nav. Jūs saglabājat objektivitāti, un jūsu darbs ir tāds, ka cilvēki to novērtē un aizvien labāk saprot. Lūgumrakstu komiteja cieši sadarbojas ar Eiropas Kopienu Tiesu un jūsu struktūru, ombuda kungs, lai padarītu Eiropas Savienību un tās iestādes tuvākas tautai. Tieši tur slēpjas jūsu panākumi, ombuda kungs. Mēs gribētu izteikt lielu pateicību par jūsu pūlēm. Šī pateicība pienākas arī Zdarvkova kundzei par viņas ziņojumu.
<SPEAKER ID="018" NAME="Dimitrios Papadimoulis">
GUE/NGL grupas vārdā. - (EL) Priekšsēdētājas kundze, ziņojums par Eiropas Ombuda darbību dod mums iespēju noskaidrot, kā pilsoņi uztver Eiropas Savienības iestāžu darbības principu, kā arī sniedz mums praktisku priekšstatu un piemērus tam, kā Eiropas Savienības iestādes var uzlabot savu darbību un būt noderīgas pilsoņiem.
<P>
Es, savukārt, gribētu pateikties Eiropas ombudam Diamandouros kungam par viņa izcilo darbu un referentei Zdarvkova kundzei par ļoti interesanto ziņojumu, kā arī izmantot šo iespēju, lai uzsvērtu dažus jautājumus.
<P>
Pirmkārt, tas, ka pieaug to sūdzību skaits, ko ombuds saņem, ir ļoti pozitīva zīme, taču tas ir pretrunā Komisijas apmierinātībai attiecībā uz tās pārvaldības pastāvīgiem uzlabojumiem un lielāku pārredzamību. Es ieteiktu Komisijai būt godīgākai un pieticīgākai.
<P>
Labi ir arī tas, ka ir palielinājies pieņemamo sūdzību skaits un pieaugusi Eiropas ombuda iejaukšanās efektivitāte. Tomēr vairums sūdzību joprojām attiecas uz lietām, kas tieši neietilpst ombuda jurisdikcijā. Eiropas Savienībā ir liela daļa pilsoņu, kas grib lielāku pārredzamību un pamatotu pārvaldību gan no Eiropas iestāžu puses, gan arī, piemērojot Kopienas tiesību aktus kopumā, un viņi diemžēl ne vienmēr to atrod. Tādēļ Eiropas Parlaments atkārtoti ir aicinājis, lai visām Eiropas Savienības iestādēm un organizācijām piešķirtu tos finanšu resursus un cilvēkresursus, kas vajadzīgi, lai nodrošinātu, ka pilsoņi saņem tūlītēju un rūpīgi sagatavotu atbildi uz savām sūdzībām, jautājumiem un izskatīšanai iesniegtajiem dokumentiem.
<P>
Mums ir vajadzīga arī sadarbība starp Eiropas Ombudu un līdzīgu organizāciju ombudiem valstu, reģionālā un vietējā līmenī dalībvalstīs. Tāpat mums jādod plašāks, izsmeļošāks jēdziena "kļūda pārvaldībā” skaidrojums, lai tas ietvertu arī tos gadījumus, kad administratīvās iestādes demonstrē nolaidību un nevērību vai pārredzamības trūkumu savu pienākumu pret pilsoņiem pildīšanā. Tas veicinās ombuda būtisku iejaukšanos, kas ir pilsoņu interesēs. Ļoti svarīgi ir arī tas, lai ombuds spētu izskatīt lietas, kas attiecas uz visām Eiropas Savienības iestādēm, tai skaitā tām iestādēm, kas darbojas saskaņā ar trešo pīlāru.
<P>
Visbeidzot, es gribētu vēlreiz atkārtot aicinājumu visām Eiropas Savienības iestādēm un organizācijām pieņemt kopīgu nostāju attiecībā uz Eiropas labas administratīvās prakses kodeksu. Nav pietiekami, ja mēs atzinīgi izsakāmies par Eiropas Ombudu...
<P>
(Priekšsēdētāja pārtrauca runātāju)
<SPEAKER ID="019" NAME="Nils Lundgren">
IND/DEM grupas vārdā. - (SV) Priekšsēdētājas kundze, līdztekus Volvo un IKEA iestāde, kas pazīstama kā Ombuds, ir Zviedrijas vislabāk zināmais devums pasaules sabiedrībai. Tas ir ļoti svarīgs demokrātisks institucionāls jauninājums kopumā un ES iestādēm jo sevišķi. Kādēļ? Tādēļ, ka ombuda uzdevums ir nodrošināt, lai cilvēki varētu pieprasīt savas tiesības politiskajās un birokrātiskajās struktūrās, kuras kļūst aizvien sarežģītākas un tādējādi nepārredzamas. Nekur citur demokrātiskajā pasaulē sarežģītība un nepārredzamība nedominē vairāk kā tajā bizantiskajā varas struktūrā, ko izveidojusi ES un kas pastāvīgi aizvien paplašinās.
<P>
Es reti izjūtu entuziasmu attiecībā uz šeit, Eiropas Parlamentā, iesniegtajiem ziņojumiem. Tajos gadījumos, kad es to jūtu, attiecīgie ziņojumi ir saistīti ar iekšējo tirgu vai kādu jautājumu vides jomā. Zdarvkova kundzes ziņojums man ir vēl viens izņēmums, kurā mēs redzam parādāmies ainu, kā Ombuds diezgan efektīvi strādā, lai atbalstītu iedzīvotājus pret bizantisko hegemoniju, kas vēršas plašumā. Ar to es domāju plašai sabiedrībai sniegto informāciju, izmantojot pienācīgi atjauninātu tīmekļa vietni, informācijas lapas, valstu un reģionālo ombudu tīklus, konferences un jo īpaši sanāksmes un citus kontaktus ar šīs sistēmas eirokrātiem, lai liktu eirokrātiem saprast, ka viņi kalpo eiropiešiem, nevis eiropieši kalpo viņiem.
<P>
Vienlaikus ir žēl, ka Eiropas valdošā elite īsteno Eiropas projektu, kas skar vairumu iedzīvotāju, ar nepārredzamu un bizantisku birokrātiju. Paredzot pilsoniskās sabiedrības reakciju pret šo tendenci, mums Eiropas Parlamentā vajadzētu stiprināt Ombudu. Tādēļ mums ir jābalso par Zdarvkova kundzes ziņojumu un jo īpaši atzinīgi jāvērtē prasība, lai ombudam, veicot izmeklēšanas, būtu pilnīga piekļuve ES dokumentiem.
<SPEAKER ID="020" NAME="Hans-Peter Martin" AFFILIATION="NI">
(DE) Priekšsēdētājas kundze, pamatos ombuda darbs neapšaubāmi ir labs. Taču jums ir kāds baltais plankums, un tā ir Eiropas Parlamenta administrācija. Piemēram, 2007. gada aprīlī Eduardo Bugalho kungs, viens no Parlamenta ģenerālsekretāriem, kādam darbiniekam, Martin Ehrenhauser kungam, stingri apsolīja konkrētu amatu. Tad iejaucās samērā jauns ģenerālsekretārs - Harald Rømer kungs, un tad pēkšņi šī amata vairs nebija un jautājums nepārtraukti tika atlikts. Tas ir skāris mani.
<P>
Es laikam esmu vienīgais šī Parlamenta deputāts, kuram vispār nav pieejams neviens Parlamenta personāla darbinieks. Tā vietā, lai risinātu šo jautājumu, jūs esat izlikusies to nemanām. Tomēr jūs pati runājat par uzticēšanos Eiropas Savienības iestādēm. Mani ievēlēja 14 % visu Austrijas pilsoņu, un es nevaru strādāt tāpat, kā to dara gandrīz visi mani kolēģi deputāti. Līdz ar to jums nevajadzētu brīnīties, ka kritika pastiprinās un ka sevišķi Austrijā kritiskā attieksme pret pašreizējo ES, nevis pret Eiropu, sasniedz epidēmiskus apjomus.
<SPEAKER ID="021" NAME="Mairead McGuinness" AFFILIATION="PPE-DE">
Priekšsēdētājas kundze, es nepievērsīšos vēsturei, bet apsveikšu referenti par izcilu ziņojumu un ombudu par šodienas uzstāšanos un viņa sadarbību ar mums un patiesi apsveikšu Komisijas paziņojumu. Vai es varētu īpaši lūgt ievērot konsekvenci Komisijas attieksmē pret pilsoņiem? Man ir bažas, ka dažos gadījumos, kad pilsonis iesniedz lietu Komisijai, šī pilsoņa vajadzības un tiesības pārņem dalībvalsts, kura iesaistās, gandrīz tāpat kā tiesas lietā apsūdzība ignorē upuri. Minēšu jums piemēru.
<P>
Kāds mans vēlētājs sūdzējās par to, kā Īrijas plānošanas likumi tiek piemēroti lauku teritorijās. Komisijas rīcība šīs lietas izskatīšanā bija parauga cienīga, kontaktējoties un klātienē tiekoties ar šo pilsoni. Taču, lietai virzoties uz priekšu, baidos, tā nosliecās, manuprāt, par labu dalībvalstij, sagādājot pilnīgu vilšanos šim pilsonim. Es pazīstu šo cilvēku, un sākotnēji viņš bija ļoti priecīgs, taču tagad ir ļoti vīlies. Citiem vārdiem sakot, procesā tiek aizmirsts par pilsoni, kurš iesniedz informāciju un kurš rada stimulu rīcībai.
<P>
Manuprāt, komisāra kungs, kad jūs uzdevāt jautājumu "Kurš ir pirmajā vietā?”, jūs teicāt, ka tie ir ES pilsoņi. Es neesmu tik pārliecināts.
<SPEAKER ID="022" NAME="Alexandra Dobolyi" AFFILIATION="PSE">
Priekšsēdētājas kundze, es esmu ārkārtīgi apmierināta ar ombuda darbu, kas izskaidrots viņa gada ziņojumā un viņa runā. Eiropas Ombuds ir būtiska Eiropas Savienības demokrātiskās struktūras un funkcionēšanas daļa.
<P>
Lielākā daļa Ombuda veikto izmeklēšanu attiecas uz pārredzamības trūkumu un atteikumu sniegt informāciju. Tā ir mūsu darbību joma, kas mums ir jāuzlabo, ja mēs gribam kļūt uzticamāki pilsoņu acīs. Ir svarīgi, lai mēs atbalstītu Ombuda un Lūgumrakstu komitejas darbu. Abas iestādes nodarbojas ar pilsoņu sūdzību un lūgumrakstu ES lietās izskatīšanu, un tas palīdz mums konstatēt to, kas nedarbojas Eiropas līmenī, un veikt korektīvus pasākumus.
<P>
Ombuda un Lūgumrakstu komitejai iesniegto lietu sarežģītība aizvien pieaug, un tas no iestādēm prasa lielāku resursu ieguldījumu, lai atbilstīgi risinātu tos jautājumus, kas izraisa pilsoņu bažas. Ja šie jautājumi tiks pienācīgi risināti, tad mēs panāksim zināmu progresu attiecībā uz Eiropas Savienības uzticamības un pilsoņu uzticības tai palielināšanu kopumā.
<SPEAKER ID="023" NAME="Metin Kazak" AFFILIATION="ALDE">
(BG) Dāmas un kungi, Eiropas Ombuda 2007. gada ziņojums parāda to, cik pozitīvas ir tā kā pilsoņu tiesību aizstāvja darbības gadījumos, kad šīs tiesības ir pārkāptas vai Eiropas iestādes draud to darīt. Es atzinīgi vērtēju faktu, ka ir pieaudzis pieņemamo sūdzību skaits, jo tas pierāda, ka Eiropas pilsoņi aizvien labāk apzinās Ombuda reālo varu. Es uzskatu, ka šai iestādei ir jāsaņem nepieciešamie finanšu resursi un cilvēkresursi, lai nodrošinātu, ka tā efektīvi un pilnā mērā veic savu uzdevumu. Pamattiesību harta un Eiropas labas administratīvās prakses kodekss ir tādu Eiropas iestāžu labas pārvaldības principu kā pārredzamība, atbildība, likumība un godīgums sabiedriskā aizstāvja darbību paraugs un pamats, un tiem arī turpmāk tādiem ir jābūt.
<P>
Šajā saistībā mums jāpaplašina ombuda informācijas kampaņas pilsoņu vidū, lai palielinātu viņu izpratni par savām tiesībām un ombuda pilnvarām viņus aizstāvēt, kā arī par ombuda sadarbību ar valstu ombudiem labas prakses apmaiņā. Elektroniskā ceļveža ieviešana ir lietderīga iniciatīva, bet sabiedriska tiešsaistes sūdzību reģistra izveide palielinātu pārredzamību un palīdzētu palielināt pilsoņu uzticēšanos.
<SPEAKER ID="024" NAME="Czarnecki, Ryszard" AFFILIATION="UEN">
- (PL) Priekšsēdētājas kundze, daži Eiropas Savienības pilsoņi, šķiet, izturas pret Eiropas ombudu tā, it kā viņš būtu Dievs, prasot viņam atrisināt tādus jautājumus un risināt tādas lietas, kas neapšaubāmi ir ārpus viņa kompetences. To uzsver fakts, ka procedūras noteikumu dēļ ombuds var izskatīt tikai vienu no sešām sūdzībām, ko viņš saņem. Mums jāsecina, ka pastāv pilnīgs zināšanu trūkums par to, kādas ir Eiropas ombuda funkcijas un kompetence un cik plaša ir viņa darbības joma. Dalībvalstu pilsoņi nav vainojami šajā situācijā. Vaina jāuzņemas Eiropas Savienības iestādēm, kuras nav pietiekami informējušas sabiedrību dalībvalstīs par ombuda kompetences jomu. Ja kaut kas netiks darīts šajā saistībā, dalībvalstu pilsoņi turpinās rakstīt ombudam un jutīsies pārsteigti, ka viņš nevar iejaukties. Bažas rada arī tas, ka vairāk nekā tūkstotis ombudam adresēto sūdzību nav izskatītas un, kā minēts šajā ziņojumā, nav veikta nekāda darbība saistībā ar šīm sūdzībām.
<SPEAKER ID="025" NAME="Frank Vanhecke" AFFILIATION="NI">
(NL) Priekšsēdētājas kundze, būtībā Lūgumrakstu komitejas ziņojums ir ļoti konstruktīvs un ļoti pozitīvs attiecībā uz Eiropas Ombuda darbu, un es personīgi lielā mērā varu atbalstīt šo viedokli. Tomēr es gribētu izmantot man doto iespēju, lai vērstu ombuda uzmanību uz to, cik sistemātiski pats Eiropas Parlaments - un patiesībā Komisija pat vēl lielākā mērā - ignorē un pārkāpj virkni ļoti skaidru tiesisku noteikumu un daudzās lietās nododas slēptai un tādējādi, ja tā padomā, nedemokrātiskai lēmumu pieņemšanai.
<P>
Manuprāt, nākamā gada ziņojumā Eiropas ombudam vajadzētu, un es lūgtu viņu to darīt, pievērsties veidam, kā visas Eiropas iestādes apzināti un atkārtoti dokumentos un lēmumu pieņemšanā ignorē Lisabonas līguma noraidīšanu, kas notika demokrātiska referenduma Īrijā rezultātā, padarot šo Līgumu par spēkā neesošu. Es ceru, ka ombuds ir gatavs uzņemties šo uzdevumu un kā tādu...
<SPEAKER ID="026" NAME="Manolis Mavrommatis" AFFILIATION="PPE-DE">
(EL) Priekšsēdētājas kundze, komisāra kungs, Ombuds ir neatkarīga iestāde un mehānisms, lai kontrolētu Eiropas Savienības pārvaldes iestādes. Tas, ka 2007. gadā pieņemamo sūdzību skaits, ko Ombuds saņēmis, ir pieaudzis, savukārt nepieņemamo sūdzību skaits šai gadā ir samazinājies salīdzinājumā ar 2006. gadu, ir pierādījums faktam, ka Eiropas pilsoņi sākuši izprast šīs iestādes kompetences jomu.
<P>
Turklāt es arī atzinīgi vērtēju pūles, ko, atrazdamies šajā amatā, Diamandouros kungs pielicis, lai uzlabotu tās informācijas standartus, kuru sniedz pilsoņiem attiecībā uz viņu tiesībām saskaņā ar Kopienas tiesību aktiem. Arī Zdravkova kundze pelnījusi sirsnīgus apsveikumus par to, ka viņa savā pirmajā ziņojumā mūsu komitejas vārdā ir panākusi vienprātīgus lēmumus un sadarbību. Eiropas ombudu tīklam, kurā ietilpst arī Eiropas Parlamenta Lūgumrakstu komiteja, ir aptuveni 90 biroji 31 valstī. Tā ka pat šajā līmenī vērtīga ir sadarbība gan ar šo tīklu, gan Eiropas Ombudu, lai panāktu to, ka sūdzības tiek nosūtītas kompetentajam ombudam vai aģentūrai pēc iespējas ātrāk.
<P>
Visbeidzot, Eiropas Parlamentam un Lūgumrakstu komitejai būtu jāpalīdz ombudam īstenot viņa divkāršo mērķi, t.i., veicināt iestāžu pareizu pārvaldību un uzlabot saziņu ar pilsoņiem. Paldies!
<SPEAKER ID="027" NAME="Michael Cashman" AFFILIATION="PSE">
Priekšsēdētājas kundze, es vēlētos pateikt ombudam, ka šīs bija patiesi interesantas debates: Hans-Peter Martin kungs izteica pārmetumus, citi cildināja ombudu kā Dievu. Manuprāt, tas liecina, ka viņš laikam - gandrīz - ir sapratis pareizi.
<P>
Ombuda kungs, Parlaments ne vienmēr nostāda jūs ērtā stāvoklī, kad jūs tiekat aicināts īpaši izvērtēt mūsu pieņemtos lēmumus un Parlamenta darbības. Es redzu, ka esmu satraucis Hans-Peter Martin kungu - cik brīnišķīgi! Taču ļaujiet man tikai pateikt jums, ombuda kungs, ka jūs vienmēr veicat savu darbu konstruktīvi un pilnīgi savas kompetences ietvaros. Iespējams, ka iemesls, kādēļ mēs esam pieredzējuši jūsu darba slodzes pieaugumu, ir tas, ka jūs ļoti efektīvi esat reklamējis savu darbu un savu biroju, un tāpēc es jūs apsveicu.
<P>
Man neatliek nekas cits kā pateikt, ka šis ir lielisks ziņojums. Es gaidu citu kolēģu devumu, bet arī man ir prieks strādāt kopā ar jums ne tikai saistībā ar piekļuvi dokumentiem, bet arī kā Lūgumrakstu komitejas priekšsēdētāja vietniekam.
<P>
(Aplausi)
<SPEAKER ID="028" NAME="Anneli Jäätteenmäki" AFFILIATION="ALDE">
(FI) Priekšsēdētājas kundze, es izsaku pateicību ombudam un visam viņa birojam par to darbu, ko viņi ir paveikuši, lai panāktu lielisku pārvaldību un pārredzamību.
<P>
Mūsu pilsoņiem ir ļoti svarīgi, lai pārestības gadījumā viņi varētu iesniegt par to sūdzību un justies pārliecināti, ka lieta tiks pienācīgi un apmierinoši izskatīta, un tieši tā tas arī notiek. Es vēlos arī pateikties ombudam par to, ka viņš ir izrādījis spēku cīnīties - kāds varētu teikt, ka gandrīz veltīgi, - par lielāku pārredzamību Eiropas Savienības pārvaldībā. Mēs zinām, ka šajā saistībā patiešām ir daudz jādara. Progress ir lēns, taču priecāsimies par katru mazu solīti un turpināsim dauzīt savu galvu...
<P>
(Priekšsēdētāja pārtrauca runātāju)
<SPEAKER ID="029" NAME="Simon Busuttil" AFFILIATION="PPE-DE">
(MT) Paldies, priekšsēdētājas kundze! Arī es vēlos pateikties referentei Zdravkova kundzei, kā arī ombudam par smago darbu. Es uzskatu, ka tas, kas mūs vieno šajās debatēs, ir pavisam vienkāršs: tā ir mūsu pilsoņu aizsardzība, fakts, kam mēs visi varam piekrist, ka mums jāstāv sardzē par mūsu pilsoņu tiesībām; ka mēs rīkojamies kā viņu vairogs un ka tajos gadījumos, kad viņi sastopas ar negodīgām iestādēm, viņiem nevajadzētu justies pamestiem. Tieši pretēji, viņiem vajadzētu būt pilnīgai pārliecībai, ka mēs viņus aizstāvēsim. Tādējādi, tā kā mūs apvieno kopīgi faktori, turpināsim strādāt kopīgi. Patlaban, kad mūsu pilsoņi jūtas diezgan attālināti no Eiropas Savienības, ir būtiski, lai Ombuds, Komisija un Lūgumrakstu komiteja ķieģelīti pa ķieģelītim būvētu patērētāja uzticēšanos Eiropas Savienībai. Strādāsim kopīgi, lai pierādītu, ka mēs patiesi esam šīs uzticības cienīgi.
<SPEAKER ID="030" NAME="Maria Matsouka" AFFILIATION="PSE">
Priekšsēdētājas kundze, ombuda kungs, es esmu atzīmējusi referentes izteikumu, kurā viņa pauž atbalstu Ombudam kā vērtīgam Eiropas pārvaldības pastāvīgas uzlabošanas avotam.
<P>
Jo vairāk būs pilsoņu, kas zina par Ombudu, jo labāka būs Eiropa; tā būs Eiropa, kas nebaidīsies risināt un izlabot savas nepilnības. Tādēļ ir jo īpaši svarīgi, lai visas iestādes un organizācijas piemērotu labas administratīvās prakses kodeksu. Tādēļ jo īpaši lietderīga ir jēdziena "kļūda pārvaldībā” plaša mēroga interpretācija. Runājot par aktīvu pilsoniskumu, tai laikā, kad pilsoņi izmanto Eiropas Savienības iestāžu resursus, lai īstenotu savas tiesības, mēs nedrīkstam nespēt reaģēt uz pilsoņu bažām vai, vēl ļaunāk, nespēt aizsargāt Eiropas Savienības pamatvērtības.
<SPEAKER ID="031" NAME="Lidia Joanna Geringer de Oedenberg" AFFILIATION="PSE">
- (PL) Priekšsēdētājas kundze, neraugoties uz vispārējo pieņemamo sūdzību skaita, ko ombuds saņēma 2007. gadā, pieaugumu, viņš izskatīja par 17 % vairāk sūdzību nekā pagājušajā gadā. Šajā saistībā būtu jāuzsver, ka nepieņemamo sūdzību skaits ir ievērojami samazinājies salīdzinājumā ar 2006. gadu, kas vedina secināt, ka sūdzību iesniedzēji ir labāk informēti par ombuda kompetences jomu.
<P>
Ziņojums liecina, ka pagājušajā gadā ombuds ir aktīvi un līdzsvaroti veicis savus pienākumus. Tas attiecas uz lūgumrakstu izskatīšanu, uz viņa darbu, lai uzturētu konstruktīvas attiecības ar Eiropas Savienības struktūrām un iestādēm, kā arī uz viņa centieniem mudināt pilsoņus īstenot savas tiesības. Neraugoties uz to, joprojām ir jāveic liels darbs, lai nodrošinātu, ka pilsoņi saņem ātras un precīzas atbildes uz saviem jautājumiem, sūdzībām un lūgumrakstiem. Galvenokārt ir jārisina cēloņi, kas izraisījuši sūdzības. Tas ietver būtisku uzlabojumu attiecībā uz lēmumu pieņemšanas procesu pārredzamību un Eiropas Savienības pārvaldes iestāžu darbību. Šīs ir jomas, kas izraisa lielāko daļu pilsoņu sūdzību.
<SPEAKER ID="032" NAME="Inés Ayala Sender" AFFILIATION="PSE">
(ES) Priekšsēdētājas kundze, arī es vēlos apsveikt Zdravkova kundzi par viņas lielisko ziņojumu. Es vēlos arī apsveikt mūs visus, tai skaitā, protams, ombudu Diamandouros kungu, par progresu un uzlabojumiem, kas panākti viņa darbā.
<P>
Paraugu vidū es gribētu izcelt lietas, kas saistītas ar Eiropas transportu, konkrēti - informācijas par pasažieru tiesībām uzlabošanu un apstrīdēta lēmuma nomaiņu, ko veica Eiropas Aviācijas drošības aģentūra.
<P>
Es uzskatu, ka pēc ombuda iniciatīvas veiktās izmeklēšanas ir ļoti pozitīvas, jo tās ir koncentrētas uz Komisijas maksājumu jautājumu, kā arī uz cilvēku ar invaliditāti nediskrimināciju.
<P>
Mēs gribētu, lai šis zinātības, paraugu un labas administratīvās prakses kopums tiktu īpaši iekļauts Parlamenta atbalstītajā kampaņā.
<P>
Nobeigumā man ir arī īpaši jāpiemin Eiropas ombudu tīkla sestais seminārs, kurā pirmo reizi piedalījās ombudi no reģioniem. Tāpat man jāpiemin Eiropas ombudu tīkla lieliskais paziņojums, ko būtu vēlams izmantot gan ombudam Diamandouros kungam, gan arī mums pašiem.
<SPEAKER ID="033" NAME="Dumitru Oprea" AFFILIATION="PPE-DE">
(RO) Eiropas Ombuds ir iestāde, kas ir kaut kas īpašs, kaut kas jauns pilsoņiem no tām valstīm, kas pievienojās Eiropas Savienībai divās pēdējās paplašināšanās kārtās. Tomēr tā ir aktīvāk jāreklamē ar ļoti skaidru norādi uz to, ko Eiropas Ombuds var darīt un ko nevar. Mēs arī domājam, ka pēc ombuda iniciatīvas veikto izmeklēšanu skaitam vajadzētu būt nedaudz lielākam. Ja organizācijā pašā nav pietiekami daudz personāla, mēs iesakām aicināt palīgā brīvprātīgos, lai reklamētu Eiropas Ombudu, jo īpaši brīvprātīgos no tām valstīm, kas pievienojās Eiropas Savienībai divās pēdējās paplašināšanās kārtās, tai skaitā Eiropas Parlamenta deputātus.
<SPEAKER ID="034" NAME="Reinhard Rack" AFFILIATION="PPE-DE">
(DE) Priekšsēdētājas kundze, plaisai starp Eiropas Savienību un Eiropas pilsoņiem nevajadzētu būt tik lielai, kāda tā ir kļuvusi. Mums ir jānodrošina, lai šī plaisa tiktu samazināta.
<P>
Šajā saistībā ļoti svarīga loma ir ombudam, it sevišķi tajās jomās, kurās viņš savu darbu veic labi, un tajās reizēs, kad viņš savu darbu veic labi. Vissvarīgākais ir tas, ka mēs varam paļauties uz ombuda apņēmību un samēra izjūtu. Mēs nedrīkstam izvirzīt pārmērīgas prasības, ko neviens nevar izpildīt.
<P>
No otras puses, ir arī jānodrošina, lai pārkāpumi, kas notiek Eiropas struktūru pārvaldībā, patiešām tiktu izskatīti un lai, ja iespējams, tiktu atrasti saprātīgi risinājumi, kuri apmierina pilsoņus un garantē viņu drošību.
<P>
Līdz šim ombuds ir parādījis, ka viņš uztver šo uzdevumu nopietni un veic to labi. Mēs varam tikai cerēt, ka tā būs arī turpmāk, un pateikties viņam un referentei par šo ziņojumu.
<SPEAKER ID="035" NAME="Silvia-Adriana Ţicău" AFFILIATION="PSE">
(RO) Es vēlos apsveikt referenti un uzsvērt Eiropas ombuda lielo nozīmi. Jo īpaši es gribētu pieminēt pozitīvos rezultātus, ko deva viņa ieteikumi attiecībā uz jauno dalībvalstu valodu izmantošanu EPSO organizētajā darbā pieņemšanas un atlases procesā. Tāpat es vēlētos uzsvērt ombuda ieteikuma nozīmi iekšējā tirgus jomā; šajā ieteikumā ombuds aicināja Komisiju turpmāk izvairīties no nepamatotiem ierobežojumiem attiecībā uz tām oficiālajām valodām, kuras var izmantot, lai iesniegtu piedāvājumus, pamatojoties uz uzaicinājumiem piedalīties konkursā.
<P>
Paturot prātā personas datu aizsardzības svarīgumu, es gribētu atzinīgi vērtēt sadarbību starp Eiropas Datu aizsardzības uzraudzītāju un Eiropas Ombudu. Šajā saistībā es tikai minēšu Kopienas noteikumus par pasažieru reģistru, kuri attiecas uz starptautiskajiem lidojumiem. Nākotnē šāda veida sadarbība kļūs pat vēl svarīgāka. Es arī atzinīgi vērtēju to, ka tika atrisināta SOLVIT lieta, kurā Bulgārijas ārstam tika izdots atbilstības sertifikāts, kas ļauj viņam strādāt savā profesijā Francijā un...
<P>
(Priekšsēdētāja pārtrauca runātāju)
<SPEAKER ID="036" NAME="Alessandro Battilocchio" AFFILIATION="PSE">
- (IT) Priekšsēdētājas kundze, dāmas un kungi, izsaku komplimentu referentei. Kā Lūgumrakstu komitejas loceklis, pamatojoties uz šajā ziņojumā ietverto informāciju, kā arī uz savu personīgo pieredzi, es gribētu gan plašāk izteikt savu pateicību, gan arī izteikt kādu lūgumu. Pateicību es izsaku par acīmredzamo progresu, kas panākts salīdzinājumā ar iepriekšējo gadu: pieņemamo sūdzību skaits ir pieaudzis no 449 līdz 518, t.i., no 12 % līdz 15 % no kopējā skaita, un palielinājies ir arī veikto izmeklēšanu skaits. Tādēļ es uzskatu, ka mēs esam uz pareizā ceļa.
<P>
Tomēr, un šeit es nonāku pie sava lūguma, mums joprojām ir jāpalielina mūsu pūliņi attiecībā uz saziņu. Izpētīsim kopīgi efektīvas stratēģijas, iespējams, sākot ar mūsu skolām, lai garantētu kvalitatīvu informāciju mūsu pilsoņiem par Eiropas ombudu, viņa lomu un pilnvarām. Ir daudzsološi šāda veida projekti, kas sāksies šogad un kas ir jāīsteno un jāatbalsta. Tad mēs neapšaubāmi pieredzēsim šodienas jau tā diezgan iespaidīgo rādītāju turpmāku uzlabojumu.
<SPEAKER ID="037" NAME="Nikiforos Diamandouros">
ombuds. - Priekšsēdētājas kundze, mēs esam pakļauti lielam spiedienam, jo jums ir jābalso pēc kādām sešām vai septiņām minūtēm, tādēļ es atvainošos visiem, kas runāja. Es vēlētos pateikties visiem tiem Parlamenta deputātiem, kuri bija pietiekami laipni, lai izteiktu labvēlīgus komentārus par manu ziņojumu, un, ja drīkstu, es pacentīšos pievērsties tikai ļoti konkrētiem jautājumiem.
<P>
Ļaujiet man ļoti īsi pateikties Jäätteenmäki kundzei un Schwab kungam par viņu ļoti īpašo atbalstu, tā es to uztveru, un viņu lūgumu Ombudam - censties palielināt pārredzamību. Tā ir lieta, kam es palieku uzticīgs, un es apsolu divkāršot savus pūliņus, lai ar šīs struktūras atbalstu to paveiktu. Man ir vajadzīgs jūsu atbalsts, lai to darītu, un es no jums lūdzu šo atbalstu.
<P>
Martin kungs, es būtu ļoti laimīgs tikties ar jums personīgi, lai man būtu iespēja noklausīties šo lietu un lai es varētu uz to atbildēt. Es gribētu pateikties Cashman un Busuttil kungiem par komentāriem un pamudinājumu. Tāpat es gribētu pateikties tiem deputātiem, kas ļoti labvēlīgi izteicās par ombuda darbībām saistībā ar pilsoņu darbību un tiesību stiprināšanu jaunajās dalībvalstīs, kurām patiesībā ir lielāka vajadzība vairāk iepazīties ar ombuda un Eiropas Savienības praksi.
<P>
Tagad ļaujiet man tieši pievērsties jautājumiem, ko uzdeva Harkin kundze, Auken kundze un Czarnecki kungs attiecībā uz tām lietām, kuras nav izskatītas. Lai izvairītos no jebkādiem pārpratumiem, ļaujiet man ļoti skaidri pateikt, ka pilnīgi visas lietas, ko mēs esam saņēmuši, patiesībā ir risinātas. Nav bijusi neviena lieta, uz kuru nebūtu reaģēts. Nekad nav bijusi neviena lieta, kurā mēs nebūtu rakstiski atbildējuši sūdzības iesniedzējam. Mēs rakstījām un informējām sūdzības iesniedzēju par to, kādēļ Eiropas ombuds nevar risināt konkrēto sūdzību. Tā 1021 lieta, kas minēta ar norādi "nekāda darbība nav iespējama”, ir tie gadījumi, kuros mēs nevarējām palīdzēt sūdzības iesniedzējam, uzsākot padziļinātu izmeklēšanu, pārsūtot lietu vai sniedzot lietderīgu padomu. Pēc šo lietu saņemšanas es tās pārbaudīju, un man ir daži ziņojumi. Trešdaļā visu šo lietu sūdzības iesniedzējs jau bija sazinājies ar to iestādi, kas bija kompetenta konkrētās sūdzības izskatīšanā, tādu kā valsts ombuds vai Eiropas Parlamenta Lūgumrakstu komiteja. 20 % lietu, ko saņēma šīs iestādes, jau izskatīja tiesa, un es tās nevarēju izskatīt. 17 % lietu vispār nebija tādas kompetentas iestādes, kas varētu attiecīgo lietu izskatīt. 13 % lietu vienīgais piemērotais padoms būtu bijis vērsties pie advokāta, bet sūdzības iesniedzējs to jau bija izdarījis.
<P>
Tādēļ es centos ziņojumā iekļaut pilnīgi visas lietas. Es vēlos jūs pārliecināt, ka nekad nav bijusi neviena lieta, kurā ombuds nebūtu rakstījis sūdzības iesniedzējam, izskaidrojis situāciju un sniedzis rakstisku informāciju. Es ceru, ka esmu atbildējis uz jūsu jautājumiem.
<SPEAKER ID="038" NAME="Andris Piebalgs">
Komisijas loceklis. - Priekšsēdētājas kundze, es tikai gribētu atkārtoti izteikt atbalstu Zdravkova kundzes ziņojumam un pateikties ombuda kungam par sadarbību. Attiecībā uz šīm konkrētajām lietām, kas tika minētas, mēs sniegsim papildu informāciju. Taisnība, ka sūdzību iesniedzēji ne vienmēr ir pilnīgi apmierināti ar ierosinātajiem risinājumiem tajos gadījumos, kad mēs izskatām sūdzību. Tomēr Komisija vienmēr cenšas konstruktīvi risināt pilnīgi visas lietas, un to mēs darīsim arī turpmāk.
<SPEAKER ID="039" NAME="Dushana Zdravkova">
referente. - (BG) Es tikai vēlos vēlreiz izmantot šo iespēju, lai pateiktos visiem runātājiem par laipnajiem vārdiem saistībā ar manu ziņojumu, manu darbu, kā arī Diamandouros kunga darbu. Šī bija lietderīga un galvenokārt pozitīva diskusija, un es esmu pārliecināta, ka tā mudinās Diamandouros kungu pielikt vēl lielākas pūles, lai panāktu ciešāku sadarbību ar iestādēm un, pats galvenais, veicinātu labāku saziņu ar mūsu Eiropas pilsoņiem. Es redzu, ka zālē ir daudz apmeklētāju, un ceru, ka šī diskusija viņiem bija vērtīga un, pats galvenais, viņu interesēs.
<SPEAKER ID="040" NAME="Hans-Peter Martin" AFFILIATION="NI">
(DE) Priekšsēdētājas kundze, vispirms es gribētu pateikties ombuda kungam par iespēju runāt. Es priecājos to izmantot.
<P>
Patiesībā es lūdzu iespēju runāt tādēļ, ka Cashman kungs ir izteicis kritiku un mājienus, ko es gribētu nekavējoties noraidīt. Tie vienkārši parāda, cik nervozi kļūst cilvēki, kad runa ir par pārredzamības palielināšanu.
<P>
Tomēr jūs, Diamandouros kungs, atbalstāt lielāku pārredzamību. Es varu tikai mudināt jūs palikt pie savas pārliecības attiecībā uz ceļa izmaksām un citiem līdzīgiem jautājumiem, kuros Parlamenta vairākums rada jums problēmas. Es uzskatu, ka jūs esat uz pareizā ceļa, Diamandouros kungs.
<SPEAKER ID="041" NAME="Priekšsēdētāja">
Debates tiek slēgtas.
<P>
Balsojums notiks šodien plkst. 11.00.
<P>
(Sēdi pārtrauca plkst. 11.05 un atsāka plkst. 11.10)
