<CHAPTER ID="025">
Iekšējā tirgus progresa ziņojums (īss izklāsts) 
<SPEAKER ID="179" NAME="Priekšsēdētājs">
Nākamais punkts ir Charlotte Cederschiöld ziņojums Iekšējā tirgus un patērētāju aizsardzības komitejas vārdā par iekšējā tirgus progresu.
<SPEAKER ID="180" NAME="Charlotte Cederschiöld">
referente. - (SV) Priekšsēdētāja kungs, man ir ārkārtīgi liels prieks atzīmēt, ka kopš mūsu iekšējā tirgus ziņojuma pieņemšanas komitejā ir panākts liels progress. Jūlijā iesniegtais jaunais iekšējā tirgus progresa ziņojums parādīja, ka dalībvalstis ir sasniegušas līdz šim labākos rezultātus attiecībā uz iekšējā tirgus noteikumu transponēšanu valsts tiesību aktos. Ir sasniegts valstu un valdību vadītāju noteiktais mērķis - vidēji 1 % transponēšanas deficīta -, un mums ir uzvarētājs ar 0 % transponēšanas aizkavējumu: Bulgārija. Labi pastrādāts! Cerēsim, ka šī pozitīvā tendence turpināsies un ka mūsu pilsoņi turpmāk varēs izmantot visas mūsu iekšējā tirgus priekšrocības.
<P>
Mums ir vairāk jāuzsver pareiza īstenošana. Mūsu ziņojumā mēs mudinām Eiropas Parlamenta deputātus un Komisijas locekļus iekļaut jaunus un izsmalcinātākus instrumentus un rādītājus, kas sniedz vairāk padziļinātas informācijas, lai nodrošinātu sabiedrībai līdzekļus to zaudējumu aprēķināšanai un atlīdzināšanai, kas radušies sabiedrībai un rūpniecībai, jo dalībvalstu valdības ne vienmēr laikus vai pareizā veidā dara to, kas tām būtu jādara.
<P>
Proti, mums ir jāizstrādā īstenošanas uzraudzība un novērtēšana tādā veidā, lai tās atbilstu īstenošanas procesam valstī, jo visi gūst labumu no tā, ja šādā veidā var izvairīties no tiesvedības. Mums ir jāatrod veidi, kā sākotnēji izvairīties no pārkāpumu gadījumiem un kā tos paātrināt, ja tie nonāk tiesā. Īstenošanas atšķirības un nevajadzīgu birokrātiju var novērst, izmantojot īstenošanas darba grupas un tīklus. Ar efektīva SOLVIT tīkla palīdzību un Komisijas nozaru pārskatiem agrīnā posmā var noteikt atlikušās problēmas. SOLVIT ir instruments, kam ir jākļūst stiprākam un kas tāds kļūs.
<P>
Viena no lielākajām problēmām, kas tiek apspriesta šeit, Parlamentā, ir saikne ar progresa ziņojumu par patēriņa tirgiem. Es vēlētos izmantot šo iespēju, lai šeit un tagad uzsvērtu, ka šajā posmā mēs ne ar vienu lēmumu nedrīkstam steigties uz priekšu. Kā mēs esam atzīmējuši, iekšējā tirgus progresa ziņojums darbojas kā spiediena izdarīšanas līdzeklis un tam joprojām ir ievērojams attīstības potenciāls. Turklāt ir lietderīgi ļaut abiem ziņojumiem progresēt atsevišķi, lai katrs no tiem attīsta savas stiprās puses. Pēc tam mēs varam izvērtēt, vai būtu vērts tos apvienot, kā tas arī varētu notikt. Galu galā progresa ziņojums par patēriņa tirgiem joprojām ir maz izstrādāts produkts, turpretim attiecīgais ziņojums par iekšējo tirgu jau veic lielu uzdevumu, lai veicinātu saskaņotus EK tiesību aktus. Neraugoties uz tā pilnvarām attiecībā uz iepriekš minēto, dalībvalstu attieksme pret ziņojumu ir ļoti pozitīva. Citiem vārdiem sakot, tas ir ārkārtīgi efektīvs instruments, kas mums jāsaglabā, bet varbūt arī jātransponē citās sīkākās nozarēs.
<P>
Man ir arī jāpiemin nozares, kurās rodas vislielākās problēmas. Tās ir vides, nodokļu, muitas, enerģētikas un transporta nozares. Šajā jautājumā es uzskatu, ka mums ir jāizmēģina jauni modeļi un varbūt jāpārņem Pakalpojumu direktīvas modelis, kurā īstenošana paredzēta ārkārtīgi ciešā sadarbībā ar Komisiju. Tas ir jāiesaka. Es ceru, ka turpmāk būs vairāk iespēju apspriest šo ļoti svarīgo jautājumu ikgadējā iekšējā tirgus forumā un ar nostiprinātu tīklu, administratīvas sadarbības pasākumu un varbūt jaunas iekšējā tirgus padomes starpniecību Ministru padomē; es to augsti vērtētu. Regulāra informācijas atjaunināšana galu galā ir metode, kas palīdz attīstīt šo jomu. Es vēlētos pateikties visiem, kuri ir piedalījušies darbā pie šī jautājuma, jo es esmu pārliecināta, ka paveiktais darbs veidos pamatu ES sadarbībai nākotnē.
<SPEAKER ID="181" NAME="Ján Figeľ">
Komisijas loceklis. - Priekšsēdētāja kungs, mums ir vairāki ziņojumi saistībā ar šo jauno sistēmu, un esmu gandarīts, ka varu apsveikt Charlotte Cederschiöld par viņas ziņojumu, jo tā ir joma, ko nav tik viegli izvērtēt. Šis ziņojums ir ļoti svarīgs sīkā izklāsta dēļ un arī tajā ierosināto turpmāko pasākumu dēļ. Tas ir ziņojums par iekšējā tirgus progresu, lai gan C. Cederschiöld tikko runāja par citām jomām, un tajā ir iekļautas daudzas ļoti interesantas un noderīgas idejas par progresa ziņojuma saturu un galvenajām jomām nākamajos gados.
<P>
Dalībvalstu novēlota vai nepareiza ES tiesību aktu transponēšana atņem mūsu pilsoņiem un uzņēmumiem Kopienas tiesību aktos noteiktās tiesības. Tā arī mazina uzticību un uzticēšanos Eiropas Savienībai kā Kopienai, kuras pamatā ir tiesiskums. Tādēļ ES tiesību aktu laikus veikta un pareiza transponēšana un piemērošana mūsu valstīs ir ļoti svarīga. Šajā ziņojumā ir apstiprināta un pastiprināta šī jautājuma nozīme, ko Komisija vērtē ļoti atzinīgi.
<P>
Pēdējos gados dalībvalstu rezultāti attiecībā uz ES tiesību aktu laicīgu un pareizu transponēšanu ir būtiski uzlabojušies. Pašlaik 18 dalībvalstis jau ir sasniegušas 1 % slieksni vai zemāku transponēšanas deficīta mērķi 2009. gadam, par ko 2007. gada martā vienojās mūsu valstu un valdību vadītāji. Citas dalībvalstis ir ļoti tuvu šim mērķim nepārsniegt 1 %. Tas nozīmē, ka vidējais transponēšanas deficīts jau ir 1 %, kas ir krietni pirms 2009. gada termiņa. Tā ir ļoti pozitīva attīstība, un Komisija cer, ka 2009. gadā šī tendence būs vēl izteiktāka.
<P>
Iekšējā tirgus progresa rādītājam jau ir bijusi ļoti liela nozīme, lai atbalstītu dalībvalstu centienus. Šāda nozīme tam būs arī turpmāk. Virzība notiek, un šis progresa ziņojums rada dalībvalstu savstarpēju spiedienu, lai uzlabotu rezultātus.
<P>
Tomēr, kā norādīja referente, ES tiesību aktu pareiza īstenošana neapstājas tikai pie direktīvu laicīgas un pareizas transponēšanas. Iestādēm šīs direktīvas ir efektīvi jāpiemēro reālajā situācijā. Turklāt valstu iestādēm ir jānodrošina, lai pilsoņi un uzņēmumi var efektīvi un pilnvērtīgi izmantot savas tiesības, kas noteiktas pašā Līgumā.
<P>
Es piekrītu C. Cederschiöld, ka ir pienācis laiks izpētīt, vai var paplašināt progresa ziņojuma piemērošanas jomu, un apskatīt ES tiesību aktu piemērošanas citus aspektus, kas nav saistīti tikai ar transponēšanu.
<P>
Pievēršot lielāku uzmanību tādiem Kopienas tiesību aktu pārkāpumiem, kas neattiecas uz novēlotu transponēšanu, arī sniedzot plašāku informāciju par atsevišķām nozarēm, jaunākais 2008. gada jūlija progresa ziņojums ir pirmais solis šajā virzienā, un mēs sākam skatīt šo jautājumu plašāk. Komisija pašlaik pēta, vai var sagatavot kvalitatīvākus datus par ES tiesību aktu piemērošanu, iespējams, īpašu uzmanību pievēršot nozarēm, kurās ES tiesību aktu pareizas piemērošanas problēmas šķiet visizteiktākās, to skaitā, kā tas bija minēts, enerģētikas un transporta nozarei.
<P>
Mērķis ir 2009. gada pirmajā ceturksnī publicēt visaptverošāku progresa ziņojumu. Es uzskatu, ka tas ļoti lielā mērā atbilst C. Cederschiöld ziņojumā paustajiem ierosinājumiem.
<P>
Es atzīmēju arī ziņojumā pausto nostāju par iekšējā tirgus progresa ziņojuma un patēriņa tirgu progresa ziņojuma saistību un to, ka šiem progresa ziņojumiem jābūt atsevišķiem.
<P>
Vēlreiz pateicos jums par šo ziņojumu un par uzmanību!
<SPEAKER ID="182" NAME="Priekšsēdētājs">
Debates ir slēgtas.
<P>
Balsojums notiks rīt.
<P>
Rakstiski paziņojumi (Reglamenta 142. pants)
<SPEAKER ID="183" NAME="Zita Pleštinská  " LANGUAGE="SK">
Kopienas tiesību aktu kvalitāte un to laicīga īstenošana ir ļoti svarīga iekšējā tirgus pienācīgai darbībai. Iekšējā tirgus direktīvu pareiza transponēšana un piemērošana ietekmē konkurētspēju un ekonomisko un sociālo līdzsvaru Eiropas Savienībā.
<P>
Piemēram, Būvizstrādājumu direktīva, kas mums jāaizstāj ar regulu, pie kuras es pašlaik strādāju kā "ēnu” referente PPE-DE grupas vārdā, tika transponēta tādā veidā, ka CE marķējums ir neobligāts četrās dalībvalstīs un obligāts pārējās. Šī situācija rada milzīgas problēmas ražošanas nozarei.
<P>
Neskaidri noteikumi un sekundāro tiesību aktu nepareiza īstenošana bieži beidzas ar tiesvedību Eiropas Kopienu Tiesā.
<P>
Manuprāt, ļoti svarīgs pasākums ir atsevišķu kontaktpunktu izveide, kuros Eiropas pilsoņi, pārvietodamies iekšējā tirgū, var saņemt palīdzību visos juridiskajos un praktiskajos jautājumos.
<P>
Atklātā un konkurējošā iekšējā tirgū ir vajadzīgi mērķtiecīgāki un stingrāki instrumenti, lai uzlabotu cīņu pret viltošanu un pirātismu. Lūdzu, ņemiet vērā, ka mani kolēģi un es sagatavojām rakstisko deklarāciju 67/2008, lai pievērstu uzmanību viltošanai un pirātismam, kas arvien vairāk apdraud Eiropas ekonomiku, nodarbinātību un radošumu.
<P>
Mūsu prioritātei jābūt to patērētāju aizsardzībai, kuri bieži neviļus nopērk viltotu produktu, ticēdami, ka tas ir oriģināls izstrādājums, un kuri, šādi rīkojoties, var apdraudēt savu veselību un drošību.
<SPEAKER ID="184" NAME="Rovana Plumb  " AFFILIATION="PSE">
rakstiski. - (RO) Iekšējā tirgus direktīvu laicīga īstenošana, precīza transponēšana un piemērota likumu ieviešana ir iekšējā tirgus efektīvas darbības un patērētāju aizsardzības priekšnosacījumi, kas ietekmē konkurētspēju un ES ekonomisko un sociālo līdzsvaru.
<P>
Progresa ziņojums ir politikas izstrādes svarīgs instruments, tādēļ mēs aicinām Komisiju paplašināt tajā iekļauto informāciju un rādītājus, lai cita starpā iekļautu darba ņēmēju kvalitātes un sociālos nosacījumus, kā arī ietekmi uz vidi un klimata pārmaiņas.
<P>
Rumānija ir septītā ES dalībvalsts attiecībā uz iekšējā tirgus direktīvu transponēšanu, un 2007. gada decembrī tās vidējais transponēšanas deficīts bija 0,8 % salīdzinājumā ar 1 % mērķi 2009. gadam, ko noteica valstu un valdību vadītāji. Ziņojumā ir arī uzsvērts, ka aizkavējumi vai Eiropas regulu nepareiza ieviešana ietekmē patērētājus un uzņēmumus un liek dalībvalstīm palielināt centienus, lai popularizētu SOLVIT (problēmu risināšanas tīkls, ko izmanto dalībvalstis, lai, nevēršoties tiesās, atrisinātu problēmas, kas var rasties iekšējā tirgus tiesību aktu neatbilstīgas ieviešanas dēļ).
<P>
Es arī vēlētos apsveikt referenti par viņas darbu.
