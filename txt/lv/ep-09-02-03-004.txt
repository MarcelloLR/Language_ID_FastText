<CHAPTER ID="004">
Bērnu seksuālās izmantošanas un bērnu pornogrāfijas apkarošana (debates)
<SPEAKER ID="008" NAME="Priekšsēdētājs">
Nākamais punkts ir ziņojums, ko Pilsoņu brīvību, tieslietu un iekšlietu komitejas vārdā iesniedza Roberta Angelilli, par Eiropas Parlamenta ieteikuma priekšlikumu Padomei par bērnu seksuālās izmantošanas un bērnu pornogrāfijas apkarošanu.
<SPEAKER ID="009" NAME="Roberta Angelilli" LANGUAGE="IT">
Priekšsēdētāja kungs, dāmas un kungi, vispirms es vēlētos pateikties saviem kolēģiem par teicamo sadarbību, kas, manuprāt, ļāva mums izstrādāt ļoti apmierinošu teksta projektu. Esmu ļoti pateicīga visām NVO un iestādēm, kas cieši uzraudzīja mūsu darbu. To vērtīgie ieteikumi uzlaboja ziņojuma kvalitāti.
<P>
Mēs noteicām divus galvenos uzdevumus, pirmkārt, rūpīgi pārbaudīt, kā 27 dalībvalstīs tiek īstenots 2003. gada pamatlēmums, un, otrkārt, ierosināt uzlabojumus pēc nepieciešamības. Patiesība ir tāda, ka pamatlēmums ir jāatjaunina, lai uzlabotu nepilngadīgo aizsardzību, ņemot vērā jaunos un satraucošos viņu izmantošanas gadījumus saistībā ar jaunajām tehnoloģijām.
<P>
Pirmā no noteiktajām prioritātēm ir cīņa pret sekstūrismu, kas pieaug satraucošā tempā daļēji zemo ceļošanas izmaksu dēļ. No šī viedokļa raugoties, ir jāuzlabo pārrobežu sadarbība un jāprasa, lai dalībvalstis nepieļauj dubultās sodāmības principa piemērošanu par kriminālnoziegumiem saistībā ar bērnu izmantošanu un vardarbību pret bērniem.
<P>
Otrkārt, bērnu uzticības iegūšana jeb psiholoģiska manipulēšana tiešsaistē ar mērķi uzmākties bērniem seksuālā nolūkā, ir jānosaka par noziedzīgu nodarījumu visās dalībvalstīs.
<P>
Treškārt, ir jāuzliek dalībvalstīm par pienākumu apmainīties ar sodāmības reģistros esošo informāciju par sodāmību par seksuālu izmantošanu. Šīs prioritātes mērķis ir pilnībā liegt iespēju seksuālā vardarbībā apsūdzētām personām piekļūt darba vietām, kurās ir tiešs sakars ar bērniem.
<P>
Viens no priekšlikumiem, kas būtu jāīsteno pēc iespējas ātrāk, ir ieviest ātrās brīdināšanas sistēmu par pazudušu bērnu. Šī sistēma jau ir izmēģināta un ieviesta, lai arī tikai nedaudzās dalībvalstīs un tikai izmēģinājuma līmenī, tomēr sasniegtie rezultāti ir izcili. Tāpēc mums tā ir jāizplata visās 27 dalībvalstīs. Der atcerēties, ka katru gadu Eiropā bez pēdām pazūd tūkstošiem bērnu.
<P>
Es vēlos uzsvērt vēl vienu aspektu: dalībvalstu likumdevējām iestādēm ir jāuzlabo cietušo bērnu aizsardzība izmeklēšanas laikā, kā arī pirms un pēc tādu lietu izskatīšanas tiesā, kurās ir iesaistīti bērni. Tas novērsīs iespēju bērniem kļūt par upuriem divreiz - vispirms par vardarbības upuriem un pēc tam par plašsaziņas līdzekļu vai juridiskas vardarbības upuriem.
<P>
Visbeidzot, mēs esam uzsvēruši nepieciešamību steidzami noteikt par noziedzīgu nodarījumu piespiedu laulības, kurās vairumā gadījumu ir iesaistīti bērni.
<P>
Noslēgumā, priekšsēdētāja kungs, es uzskatu, ka ir svarīgi likt dalībvalstīm pēc iespējas ātrāk ratificēt jaunāko Eiropas Padomes Konvenciju par bērnu aizsardzību pret seksuālo izmantošanu un seksuālo vardarbību. Šī ir 2007. gada oktobra konvencija - paraugs novatoriskam un mūsdienīgam dokumentam bērnu aizsardzības jomā.
<SPEAKER ID="010" NAME="Jacques Barrot">
Komisijas priekšsēdētāja vietnieks. - (FR) Priekšsēdētāja kungs, dāmas un kungi, vispirms es vēlos sirsnīgi pateikties Angelilli kundzei par viņas vērā ņemamo ziņojumu. Vēlos viņai pateikties arī par to, kā viņa sadarbojās ar Komisiju, strādājot pie šī ļoti delikātajā, jutīgā temata.
<P>
Bērni ir neaizsargāti, un viņiem ir nepieciešama aizsardzība, lai nodrošinātu viņu harmonisku attīstību. Seksuāla vardarbība un dažādi izmantošanas veidi, īpaši bērnu pornogrāfija, ir nicināmi noziegumi ar dziļu, ilgstošu ietekmi uz to jaunajiem upuriem.
<P>
Tā ir šausmīga parādība, kuras apmēri ir nezināmi. Daži avoti liecina, ka no 10 līdz 20 % bērnu Eiropā ir cietuši no kāda seksuāla uzbrukuma.
<P>
Eiropas Savienība ir apbruņojusies ar tiesību aktiem šajā jomā. 2004. gada pamatlēmums nosaka dalībvalstu tiesību aktu obligāto saskaņošanas līmeni attiecībā uz kriminalizāciju un jurisdikciju. Lai arī informācija ir nepilnīga, Komisija 2007. gada ziņojumā atzina, ka kopumā pamatlēmums ir īstenots apmierinoši. Tomēr ar to nepietiek.
<P>
Interneta attīstība veicina jaunu mūsu bērnu apdraudējumu izplatīšanos. Bērnu pornogrāfija ir viens no tādiem, un pastāv arī citi, tādi kā uzmākšanās bērniem, uz ko norādīja Angelilli kundze. Sekstūrisms trešās valstīs ar mērķi izmantot bērnus ir realitāte, un nav noslēpums, ka to dara cilvēki, kas citās dalībvalstīs ir tiesāti.
<P>
Dalībvalstis nav apmierinātas. 2007. gada nogalē tās runāja ar Eiropas Padomi par konvenciju, lai ieviestu ļoti augstus aizsardzības standartus. Pirmajā gadā 20 no 27 dalībvalstīm parakstīja šo konvenciju.
<P>
Tas liecina, ka Parlaments vēl nav apmierināts, un Angelilli kundzes ziņojums to pierāda. Parlaments pieprasa veikt labāku Eiropas noteikumu īstenošanu un galvenokārt būtiskus uzlabojumus, nosakot pazīmju kopumu, ko varētu izmantot pastiprinātai cīņai pret noziegumiem.
<P>
Man ir jāsaka, ka arī es neesmu apmierināts. Es esmu ierosinājis pārskatīt Eiropas tiesību aktus šajā jomā un martā iesniegšu komisāriem priekšlikumu apstiprināšanai. Es vēlos iesniegt vērienīgu tekstu, kas skars ne tikai tiesību aktu īstenošanas, bet arī uz upuru aizsardzības un profilakses aspektu.
<P>
Šajā ziņojumā ietvertie ieteikumi palīdzēs mums īstenot šo priekšlikumu. Lielākā daļa ziņojuma satura punktu būtu jāiekļauj jaunajā pamatlēmumā, taču, ja tas izrādīsies neiespējami tehnisku vai juridisku iemeslu dēļ, mēs mēģināsim atrast piemērotākos rīkus pamatlēmumā neiekļauto priekšlikumu ieviešanai. Mēs skatīsimies, vai ir iespējamas politiskas iniciatīvas, sevišķi dialogs ar trešām valstīm, vai pat mūsu pašu nodrošināšanās ar finanšu instrumentiem, kā tas ir esošo programmu gadījumos.
<P>
Priekšsēdētāja kungs, dāmas un kungi, man ir prieks redzēt, ka Parlaments vēlas virzīties uz priekšu un apstiprināt mehānismus "brīdināšanai par bērnu nolaupīšanu” katrā dalībvalstī. Man ir jāsaka, ka pēdējā iekšlietu un tieslietu ministru sanāksmē es ar lielu pārliecību atbalstīju to, ka katra dalībvalsts ir jāapgādā ar "bērnu nolaupīšanas brīdināšanas” sistēmu. Lai šīs sistēmas būtu efektīvas, tām, protams, būtu jābūt savstarpēji saistītām.
<P>
Vēlreiz vēlos pateikties Eiropas Parlamentam par tā apņēmību. Es arī pateicos Angelilli kundzei, kura mums ir devusi nepārprotami augstas kvalitātes ziņojumu.
<SPEAKER ID="011" NAME="Lissy Gröner">
Sieviešu tiesību un dzimumu līdztiesības komitejas atzinuma sagatavotāja. - (DE) Priekšsēdētāja kungs, dāmas un kungi, Komisijas iesniegtais jaunais priekšlikums ir ārkārtīgi nepieciešams. Sieviešu tiesību un dzimumu līdztiesības komitejas locekļiem ir konkrēti jautājumi un ieteikumi saistībā ar šo priekšlikumu. Ir būtiski, lai mēs ietu tālāk par Daphne programmas ierobežojumiem un iesniegtu tiesību aktu priekšlikumus bērnu pornogrāfijas jomā. Protams, tā ir arī lietotāju atbildība, taču dalībvalstīm ir jārīkojas. Piemēram, es uzskatu, ka Eiropols ir svarīgs rīks, ko apvienojumā ar efektīvu ekspertu tīklu un speciālu vienību, kuras darbinieki būtu apmācīti ļoti specifiskos jautājumos, varētu izmantot bērnu pornogrāfijas un prostitūcijas apkarošanai. Mums ir arī jāatrisina jautājums par pārrobežu pasākumiem, pieņemot kopēju Eiropas nostāju.
<P>
Mums ir nepieciešama vispārēja informācija konkrētu pētījumu veidā par upuru sociālo situāciju, jo bieži paši ģimenes locekļi ir atbildīgi par vardarbību pret bērniem un viņu ievietošanu internetā. Ir svarīgi, lai mēs panāktu noteiktu progresu šajā jomā.
<P>
Es ceru, ka Komisija ir gatava cieši sadarboties ar Sieviešu tiesību un dzimumu līdztiesības komiteju, lai mēs kopīgi varētu atrisināt šos jautājumus.
<SPEAKER ID="012" NAME="Edit Bauer">
PPE-DE grupas vārdā. - Priekšsēdētāja kungs, Eiropola 2006. gada ziņojumā par organizēto noziedzību ir teikts, ka interneta sniegtās iespējas informācijas un komunikācijas tehnoloģiju ziņā ir ļoti izdevīgas organizētai noziedzībai. Šajā ziņā nav šaubu, ka bērni ir visneaizsargātākā grupa. Ekspertu aplēses liecina, ka 90 % bērnu vecumā no 12 līdz 17 gadiem tērzē internetā. Bez interneta vietnēm klasesbiedriem un spēlēm viņi izmanto arī "nezināmu lietotāju” tīklus, apmeklējot tērzētavas tīmekļa vietnēs, kas ir ideāla vieta, kur pedofili ar viltotu identitāti pievilina potenciālos upurus.
<P>
Interneta uzraudzības organizācijas "Internet Watch Foundation”, kas 2006. gadā sagatavoja vairāk nekā 30 000 ziņojumu, dati liecina, ka 91 % upuru bija jaunāki par 12 gadiem. Astoņdesmit procenti bija meitenes, bet bērnu izmantošanas domēnu skaits pārsniedza 3 000. Turklāt 55 % no visiem bērnu izmantošanas domēnu resursdatoriem atradās ASV, 28 % Krievijā, bet tikai 8 % Eiropā. Jautājums par sadarbību ar mērķi slēgt bērnu izmantošanas tīmekļa vietnes būtu jāiekļauj ES un ASV sanāksmes darba kārtībā.
<P>
Mēs esam liecinieki labi organizētam pedofilu un ar seksa nozari saistītas organizētas noziedzības tīklam, kā minēja Angelilli kundze. No otras puses, starptautiska sadarbība starp tiesībsargājošām iestādēm ir ierobežota. Tas ir gandrīz neticami, ka Konvencijas par bērnu tiesībām Fakultatīvo protokolu par bērnu tirdzniecību, bērnu prostitūciju un bērnu pornogrāfiju nav ratificējušas astoņas valstis, četras nav ratificējušas Palermo Protokolu, kas ir pamatdokuments starptautiskajai sadarbībai cilvēku nelegālās tirdzniecības apkarošanas jomā. Nedaudz mazāk nekā puse dalībvalstu vēl nav ratificējušas Eiropas Padomes Konvenciju par kibernoziegumiem.
<P>
Šajā jomā ir daudz darāmā. Tāpēc ir laiks sūtīt Padomei spēcīgu un skaidru signālu, lai tiktu pārskatīts Padomes pamatlēmums par bērnu seksuālas izmantošanas un bērnu pornogrāfijas apkarošanu.
<SPEAKER ID="013" NAME="Inger Segelström" LANGUAGE="SV">
Priekšsēdētāja kungs, komisār Barrot, dāmas un kungi, vispirms es vēlos pateikties Angelilli kundzei un arī pārējiem pa konstruktīvo sadarbību. Jūs noteikti atceraties, cik maz šajā jomā bija izdarīts šā Parlamenta sasaukuma sākumā, taču pirms gada pieņemtā stratēģija attiecībā uz bērniem bija lūzuma punkts jautājumā par bērnu tiesībām. Lēmums, kas mums ir šeit jāpieņem, ir par bērnu tiesībām netikt seksuāli izmantotiem un par bērnu pornogrāfijas apkarošanu.
<P>
Man, protams, ir patiess prieks par trijiem priekšlikumiem, kuru apstiprināšanu man izdevās panākt Pilsoņu brīvību, tieslietu un iekšlietu komitejā un kuri, es ceru, tiks paturēti pēc šodienas balsojuma. Pirmais priekšlikums ir klasificēt zēnus un meitenes par bērniem, līdz viņi sasniedz 18 gadu vecumu. Ir ļoti svarīgi aizsargāt gan jaunas meitenes, gan zēnus pret seksuāliem noziegumiem, seksuālas vardarbības un seksuālas izmantošanas visā ES.
<P>
Otrais priekšlikums ir dalībvalstīm aizsargāt bērnus no saskarsmes ar sekstūristiem, klasificējot seksuālos noziegumus par kriminālnoziegumiem gan ES, gan ārpus tās. Tas nozīmē, ka tie, kas kādreiz ir izdarījuši seksuālus noziegumus, nekad vairs nevarēs kā sekstūristi izmantot nabadzīgos bērnus un jauniešus citās valstīs, jo, lai arī kur ES viņi atrastos, viņus gaidīs apsūdzība un sods.
<P>
Trešais priekšlikums ir tāds, ka mums ir nopietni jāķeras klāt internetam un kopā ar lielākajām kredītkaršu sabiedrībām, kā arī ar banku un valūtas maiņas punktu palīdzību, ar interneta pakalpojumu nodrošinātāju un meklētājprogrammu nodrošinātāju palīdzību un, protams, ar tūrisma nozares palīdzību ir jāizstrādā tehniskie līdzekļi, lai slēgtu maksājumu sistēmas, kad maksājums tiek veikts kā atlīdzība par iespēju veikt seksuālus noziegumus un vardarbību vai bērnu un jauniešu seksuālu izmantošanu. Līdzīgi viedokļi tiek pausti visos gadījumos, kad cilvēki mēģina slēgt kādu tīmekļa vietni, jo bērniem ir jānodrošina konfidencialitāte, un par vardarbību pret bērniem un jauniešiem ir jāziņo.
<P>
Šis ziņojums mums tagad ļauj uzelpot un būt apmierinātiem, ka šajā Parlamentā mēs esam spēruši pirmo soli bērnu tiesību aizsardzības jomā un, kad mums būs jaunais Lisabonas līgums, arī bērnu tiesībām būs izstrādāts tiesisks pamats un mērķis ES. Tātad tas nebūs veikts priekšlaicīgi. Paldies!
<SPEAKER ID="014" NAME="Alexander Alvaro">
ALDE grupas vārdā. - (DE) Priekšsēdētāja kungs, Komisijas priekšsēdētāja vietnieka kungs, es vēlos pateikties referentei par viņas pūlēm un viņas iniciatīvu šī ziņojuma tapšanā. Bērnu aizsardzība, kad viņi lieto internetu, un bērnu pornogrāfijas apkarošana ir divi no steidzamākajiem jautājumiem, kas ir jāatrisina. Man ir ļoti svarīgi pārliecināties, ka šis pamatlēmums par bērnu seksuālās izmantošanas un bērnu pornogrāfijas apkarošanu nodrošina augstu aizsardzības līmeni. Vardarbību pret bērniem internetā var apkarot tikai ar kopēju iniciatīvu Eiropas līmenī, jo uz internetu nav attiecināmas valstu robežas.
<P>
Šajā ziņojumā ir trīs punkti, kuri, manuprāt, patiešām ir uzlabojami. Pirmām kārtām ir jāuztur līdzsvars starp bērnu drošību un datu aizsardzību. Mums ir jāņem vērā ne tikai bērnu personas dati, bet arī ar bērnu aizsardzību saistīto cilvēku personas dati un saturs. Turklāt, apsūdzot noziedzīgā nodarījumā interneta lietotājus un bērnu pornogrāfijas piegādātājus, mums vispirms ir jāatklāj cilvēki, kas stāv aiz šīm šausmīgajām darbībām, un jāarestē viņi. Mēs varam veiksmīgi cīnīties pret šādu vardarbību tikai tad, ja iznīcinām to saknē. Mums ir arī jāatklāj šo pakalpojumu sniedzēji, šo šausmīgo noziedzīgo darbību veicēji, kas gūst peļņu no pakalpojumu saņēmējiem.
<P>
Papildus pārkāpēju noteikšanai par noziedzniekiem, kā teikts Angelilli kundzes ziņojumā, mums ir arī jāpalielina to cilvēku informētība, kas pieskata bērnus, un jāizskaidro ar interneta lietošanu saistītie riski. Mums ir jākoncentrējas uz jaunu tehnoloģisko metožu izstrādi un jānosaka "integrētas privātās dzīves aizsardzības” princips. Turklāt mums ir jāveicina informācijas un pieredzes apmaiņa starp atsevišķām iestādēm dalībvalstīs. Šajā ziņā datu aizsardzības iestādes var darboties kā svarīgi starpnieki. Tikai visaptveroša pieeja būs veiksmīga.
<P>
Tomēr es neatbalstu interneta pakalpojumu sniedzēju iekļaušanu tiesībsargājošās aģentūrās. Daudz labāks risinājums ir līgumu ieviešana, kas ļautu interneta pakalpojumu sniedzējiem brīvprātīgi sadarboties ar tiesībsargājošām aģentūrām, kā tas notiek pašlaik.
<P>
Bērnu pornogrāfija visās tās izpausmēs ir ne mazāk, ne vairāk kā noziegums pret cilvēci. Mums ir jāpieliek visas pūles tās apkarošanai. Mums ir jāpanāk, ka dalībvalstis sadarbojas ar mums un ka mēs Parlamentā visi ejam vienā virzienā. Pamatojoties uz to, Eiropas Liberāļu un demokrātu apvienības grupa atbalstīs Angelilli kundzes ziņojumu.
<SPEAKER ID="015" NAME="Bogusław Rogalski" LANGUAGE="PL">
Priekšsēdētāja kungs, lai arī dalībvalstu tiesību sistēmas nosaka sankcijas pret bērnu seksuālo izmantošanu un bērnu pornogrāfiju, tomēr mūsu bērnu drošības līmenis ir jāpaaugstina vēl vairāk.
<P>
Ir jāuzsver, ka bērni, kas izmanto jaunās tehnoloģijas un īpaši internetu, riskē sastapties ar potenciāliem seksuāliem noziedzniekiem. Pamatojoties uz pastāvošo apdraudējumu, dalībvalstis ir jāaicina slēgt bērnu pornogrāfiju saturošās interneta vietnes. Tam ir jābūt juridiski saistošam pienākumam.
<P>
Ir arī ārkārtīgi nepieciešams veikt Eiropas līmeņa kampaņu, lai informētu vecākus un bērnus par bērnu pornogrāfijas draudiem internetā. Šīs peļamās nodarbes upuru un viņu ģimeņu atbalsts arī ir svarīgs jautājums. Parasti viņi tiek atstāti bez atbalsta. Tas ir mūsu pienākums sniegt mūsu bērniem labāko iespējamo aizsardzību.
<SPEAKER ID="016" NAME="Jean Lambert">
Verts/ALE grupas vārdā. - Priekšsēdētāja kungs, es vēlos pateikties Angelilli kundzei par šo ziņojumu. Es vēlos atkārtot mūsu kolēģes Bauer kundzes teikto, ka visas mūsu dalībvalstis vēl nav parakstījušas un ratificējušas dažas konvencijas un protokolus. Ja mēs gribam panākt vienotu sistēmu un vienotu pieeju, tad šo dokumentu parakstīšana un ratificēšana ir ļoti svarīgs atsauces punkts, kas ļauj mums saprast, ka arī dalībvalstis ir noraizējušās par šiem jautājumiem. Es domāju, ka šī ir viena no galvenajām lietām, ko tām vajadzētu izdarīt, un būtu interesanti zināt, kāpēc dažas dalībvalstis vēl nav parakstījušas attiecīgās konvencijas un protokolus.
<P>
Mēs lielā mērā atbalstām ziņojumu tādēļ, ka tajā paustā pieeja šim jautājumam ir pamatota uz tiesībām, un es vēlētos, lai šī pieeja mūs gan pamudinātu uz domām, gan attālinātu no domām par to, ka ziņojums ir tikai par kriminālo tiesvedību. Patiesībā tas ir par tiesībām un bērnu un jauniešu aizsardzību. Mums ir nepieciešami šie skaidrie pasākumi, lai atbalstītu cietušos bērnus gan ar tiesas prāvām, kurās, protams, galvenais ir noskaidrot patiesību, taču ne tādā veidā, kas radītu bērnam vēl lielāku traumu nekā procesa sākumā, gan ar kolektīvu darbu pie bērnu personību identificēšanas.
<P>
Tomēr aizsardzībā ir jāiesaista arī paši bērni. Mums ir jāveicina bērnu zināšanas par internetu, izpratne par pastāvošajām briesmām un par to, ko viņiem vajadzētu meklēt, lai arī viņi varētu aktīvi iesaistīties šo noziegumu apkarošanā.
<P>
Mēs plānojam šorīt atbalstīt dažus grozījumus, konkrēti, jomās, kurās, mūsuprāt, pastāv daži tādi riskanti principi kā dubultā sodāmība un konfidencialitāte dažās profesijās, un vēl viens vai divi citi, kur, mūsuprāt, jēdzieni, iespējams, būtu jādefinē precīzāk. Tomēr kopumā mēs ļoti atbalstām šo ziņojumu un ceram uz tā turpmāku attīstību.
<SPEAKER ID="017" NAME="Eva-Britt Svensson">
GUE/NGL grupas vārdā. - (SV) Eiropas Apvienotā kreiso un Ziemeļvalstu Zaļo kreiso spēku konfederālā grupa atbalsta šo ziņojumu. Bērnu seksuāla izmantošana un bērnu pornogrāfija ir pretīgi noziegumi, kuru novēršanai ir nepieciešama starptautiska sadarbība. Bērni tiek aizskarti, piespiežot viņus pozēt seksuālā kontekstā, fotografēties vai filmēties un izliekot materiālus internetā. Šīs filmas un attēlus var redzēt visā pasaulē, un tāpēc, lai apturētu šo vardarbību, ir nepieciešama pastiprināta starptautiska sadarbība. Mēs zinām, ka pastāv skaidra saistība starp cilvēku pārdošanu seksa verdzībā un bērnu seksuālu izmantošanu. ANO dati liecina, ka 85 % seksa verdzības upuru ir bērni līdz 18 gadu vecumam.
<P>
Mēs nezinām, cik bērnu tiek pirkti un pārdoti kā lietas seksuālai izmantošanai, taču mēs zinām, kas šis skaitlis ir liels, un mēs zinām, ka pat viens cietis bērns ir daudz. Pieaugušo pasaulei ir jāuzņemas atbildība par mūsu bērnu aizsargāšanu no šī nozieguma, kas ir viens no briesmīgākajiem noziegumiem, ko var pastrādāt pret bērnu.
<P>
Šajās debatēs mēs nedrīkstam aizmirst, ka daudzi noziegumi pret bērniem notiek ģimenēs vai ģimenes draugu lokā, un tāpēc ir ļoti svarīgi, lai sabiedrība nodrošinātu bērniem iespēju vērsties pie kāda cita pieaugušā pēc palīdzības.
<P>
Visi bērnu seksuālās izmantošanas veidi ir noziedzīgi, un tie ir jāuzskata par noziegumiem visās dalībvalstīs. Visi cilvēki, kas izdara seksuālos noziegumus pret bērniem, ir jāsoda neatkarīgi no tā, vai noziegums ir izdarīt ES vai ārpus tās.
<SPEAKER ID="018" NAME="Johannes Blokland">
IND/DEM grupas vārdā. - (NL) Vēlos apsveikt Angelilli kundzi ar šo skaidro ziņojumu. Nav šaubu, ka bērnu seksuālai izmantošanai ir jāpieliek punkts. Straujajai noziedzīgo darbību izplatībai internetā ir nepieciešama saskaņota pieeja.
<P>
Tomēr mums vajadzētu būt uzmanīgiem, detalizēti norādot, kādiem jābūt spriedumiem par šādu vardarbību Eiropas līmenī. Pašām dalībvalstīm būs jāpieliek visas pūles, lai sodītu par mūsdienu plašsaziņas līdzekļu ļaunprātīgu izmantošanu. Bērnu pornogrāfijai internetā būs jābūt reglamentētai dalībvalstu krimināltiesībās. Padomei papildus aizliegumam celt apsūdzību par kādu profesiju vajadzētu aizlāpīt caurumus tieslietu tīklā, lai izmantošana un pārsūtīšana internetā nepārceltos uz valstīm, kurās nav atbilstošu tiesību aktu. Es būtu vēlējies dzirdēt no Komisijas, vai par šo būtu iespējams diskutēt ar valstīm ārpus ES, taču Padomes diemžēl nav klāt.
<P>
Turklāt es vēlos atbalstīt sadarbības stiprināšanu ar Eiropolu un Eurojustu. Šajās organizācijās cīņa pret starptautisko bērnu pornogrāfiju ir jānosaka par prioritāti, jo tas patiesi veicinātu atbilstošu darbību veikšanu ārpus Eiropas Savienības.
<P>
Ja mēs esam vienisprātis par to, ka bērnu seksuālā izmantošana ir nevēlama, es uzskatu, ka mums ir jārunā arī par pieaugušo izmantošanu. Iniciatīvas samazināt prostitūciju liela mēroga pasākumos, tādos kā futbola čempionāti un Olimpiskās spēles, ir pelnījušas lielāku šī Parlamenta atbalstu.
<SPEAKER ID="019" NAME="Roberto Fiore" AFFILIATION="NI">
(IT) Priekšsēdētāja kungs, dāmas un kungi, pedofilu organizācijas ir drauds iedzīvotājiem, un tās būtu jāuztver tieši tāpat kā mafija vai teroristu organizācijas, piemērojot īpašus, bargus tiesību aktus.
<P>
Tas ir smags pārkāpums, ja tūkstošiem bērnu pornogrāfijā apsūdzētu cilvēku nav bijuši cietumā nevienu dienu. Es vēlos atgādināt referentei Angelilli kundzei, kuras darba kvalitāti mēs visi apbrīnojam, ka viņas pilsētā pagājušajā gadā bija gadījums, kas pazīstams kā "Lotosa zieds”, kurā bija iesaistīti 200 čigānu bērnu. Kad šī lieta tika izbeigta, šie čigānu bērni īstenībā pazuda; neviens nezina, vai viņi patiesībā neatgriezās tajās pašās nometnēs, kur notika viņu izmantošana.
<P>
Tāpēc visām dalībvalstīm ir jābūt piesardzīgām, jāievieš īpaši tiesību akti, un šim smagajam pārkāpumam, briesmīgajam sabiedrības draudam, ir jāpiemēro speciāli un ļoti bargi sodi.
<SPEAKER ID="020" NAME="Kinga Gál" AFFILIATION="PPE-DE">
(HU) Priekšsēdētāja kungs, komisār, dāmas un kungi, šodien šis Parlaments debatē par tematu, kas pamatoti sanikno visus labas gribas cilvēkus. Mēs nosodām šo parādību un ceram, ka šāda trauma var notikt tikai ar citu cilvēku bērniem. Tomēr visi mūsu bērni ir apdraudēti, jo bērnu seksuālas izmantošanas un bērnu pornogrāfijas upuru skaits palielinās. Tāpēc mums ir jāapkaro šādas darbības visiem iespējamiem līdzekļiem. Mums ir jānodrošina, lai dalībvalstu tiesību sistēmās noteiktās sankcijas tiktu efektīvi piemērotas un lai šī cīņa atspoguļotos ikdienas praksē. Dalībvalstīm ir jādara viss iespējamais, lai pilnībā likvidētu pieprasījumu.
<P>
Mums ir jābūt īpaši piesardzīgiem pret problēmām, ko rada jauno tehnoloģiju - tīmekļa kameru, mobilo telefonu un īpaši interneta - izmantošana šajā ziņā. Piekļuvi bloķējošu tehnoloģiju ieviešana varētu būt viens veids, kā to izdarīt, turklāt būtu jāinformē ģimenes un bērni par apdraudējumu. Jebkurā gadījumā mums ir jāuzsver, ka šie ir smagi noziegumi, un, lai tos atklātu, ir svarīgi novākt jebkādus šķēršļus netraucētai informācijas apmaiņai starp dalībvalstu tiesībsargājošo iestāžu reģistriem, jo tikai tā varēs izveidot centralizētu informācijas datubāzi par likumpārkāpējiem.
<P>
Es uzskatu, ka ir ļoti svarīgi un nepieciešami dalībvalstīm ratificēt pašreizējos starptautiskos dokumentus un efektīvi ieviest to saturu. Mums ir jānodrošina, ka bērnu aizsardzība kļūst par galveno jautājumu visās ES dalībvalstīs. Angelilli kundzes izcilais ziņojums ir papildinājums šīm pūlēm, un mēs to atbalstām arī ar savu balsojumu. Liels paldies!
<SPEAKER ID="021" NAME="Iratxe García Pérez" AFFILIATION="PSE">
(ES) Priekšsēdētāja kungs, seksuālā izmantošana ir realitāte, ar kuru saskaras zēni un meitenes visā pasaulē, jo galvenokārt nabadzīgajās valstīs ir bērnu piedāvājums seksuālai izmantošanai, bet bagātajās pasaules valstīs ir pieprasījums pēc interneta pornogrāfijas un sekstūrisma.
<P>
Ar šo ieteikumu mēs aizstāvam viedokli, ka ir jāsper reāli soļi: mēs pieprasām, lai Eiropā tiktu saskaņots vienots bērnu dzimumpilngadības vecums, tiktu noteikti stingrāki sodi par seksuālo izmantošanu un tiktu pastiprinātas, uzlabotas dalībvalstu intervences programmas un sistēmas. Lai to panāktu, mums ir jāpievērš uzmanība dalībvalstīm, lai - kā to ir izdarījusi Spānija papildus Padomes pamatlēmuma transponēšanai šajā jomā - mēs varētu izstrādāt un ieviest rīcības plānus, kuros būtu iesaistītas interešu grupas, tajā skaitā sabiedrības informētības un sociālās mobilizācijas programmas, neaizmirstot par starptautisko sadarbību.
<P>
Visbeidzot, es vēlos pievienoties aicinājumam dalībvalstīm parakstīt, ratificēt un piemērot visas attiecīgās starptautiskās konvencijas, lai mēs nodrošinātu, ka nepilngadīgo tiesības tiek ievērotas.
<SPEAKER ID="022" NAME="Siiri Oviir" AFFILIATION="ALDE">
(ET) Priekšsēdētāja kungs, Komisijas priekšsēdētāja vietnieka kungs, Angelilli kundze, dāmas un kungi, straujā informācijas un komunikāciju tehnoloģiju attīstība ir radījusi jaunus kanālus, kuros noziedznieki var izdarīt vai rādīt savus noziegumus. Par noziegumiem, kas ir šī ziņojuma temats, ir diskutēts dažādos pasaules un Eiropas forumos.
<P>
2003. gadā Eiropas Savienības Padome izdeva saistošu Pamatlēmumu par bērnu seksuālās izmantošanas un bērnu pornogrāfijas apkarošanu, un šīs rezolūcijas saturs pašlaik ir lielā mērā integrēts dalībvalstu tiesību sistēmās. Tomēr straujās IT attīstības dēļ tā ir jāatjaunina, un, protams, mēs nevaram ar to vilcināties. Man ir prieks, ka Komisija drīz pabeigs jauno atjaunināto pamatlēmumu.
<P>
Visās dalībvalstīs ir jānodefinē "bērnu pornogrāfijas” jēdziens un jānosaka seksuāla uzmākšanās bērniem internetā par noziegumu. Vajātājus, kas darbojas internetā, ir grūti notvert, tomēr tas nav neiespējami. Dažu valstu likumi arī pastiprina uzraudzību. Tādā veidā uzraudzību nevar izmantot otrās pakāpes noziegumu gadījumos, un arī datu aizsardzība bieži ir traucēklis.
<P>
Manā mītnes valstī ir bijuši gadījumi, pat nesen, kad nepilngadīgie ir izdarījuši pašnāvību vajātāju darbību dēļ internetā. Šādi gadījumi ir notikuši arī citās dalībvalstīs. Mums ir jāspēj aizsargāt mūsu bērnus, pirms viņi kļūst par upuriem. Eiropas Savienībā nedrīkst būt iecietības pret pedofiliju un bērnu pornogrāfiju. Mums tas ir jāpanāk.
<SPEAKER ID="023" NAME="Salvatore Tatarella" AFFILIATION="UEN">
(IT) Priekšsēdētāja kungs, dāmas un kungi, bērnu seksuālā izmantošana ir drausmīga problēma. Tā ir mūsdienu pasaules kauna traips un būtiska mūsu pagrimuma pazīme.
<P>
Pēdējā laikā šī problēma pieaug straujāk galvu reibinošu interneta un jaunu un mūsdienīgu tehnoloģiju izplatības dēļ, kam ir pakļauti bērni un kam viņi var brīvi piekļūt bez jebkādiem ierobežojumiem, noteikumiem, kontroles vai sodiem. Tagad tie ir daudz vairāk nepieciešami nekā jebkad agrāk un ir jāpiemēro efektīvākā un pamācošākā veidā.
<P>
Angelilli kundzes izcilais ziņojums, ar kuru es viņu sirsnīgi apsveicu, un konkrētie ieteikumi, ko Parlaments sniegs Komisijai, ietver un norāda uz pasākumiem, kas patiešām ierobežos bērnu pornogrāfijas izplatīšanu, uzmākšanos bērniem internetā, sekstūrisma un dažādu bērnu izmantošanas veidu izplatību.
<P>
Nesenie, satraucošie dati, tajā skaitā ANO pētījums par vardarbību pret bērniem, liecina, ka bērnu seksuālā izmantošana strauji pieaug, un kopā ar cilvēku nelegālo tirdzniecību tā kļūst par vienu no lielākajiem peļņas avotiem un vienu no ātrāk augošajiem noziegumiem starpvalstu līmenī ar aptuveni USD 10 miljardu apgrozījumu gadā.
<P>
Saskaņā ar Starptautiskās Darba organizācijas aprēķiniem vairāk nekā 12 miljoni cilvēku ir piespiedu darba upuri, no tiem vairāk nekā 1 miljons ir iesaistīti seksuālā izmantošanā, no kuriem no 45 % līdz 50 % ir bērni.
<SPEAKER ID="024" NAME="Luca Romagnoli" AFFILIATION="NI">
(IT) Priekšsēdētāja kungs, dāmas un kungi, jauno telekomunikāciju tehnoloģiju nepārprotamā attīstība mudināja izstrādāt Eiropas Parlamenta ieteikuma priekšlikumu Padomei par bērnu seksuālās izmantošanas un bērnu pornogrāfijas apkarošanu.
<P>
Interneta vidē noteikti ir palielinājušies veidi, kā ar draudzīgu izturēšanos pret bērniem iegūt bērnu uzticību, taču es vēlos izmantot šo iespēju un nosodīt arī sievietes tēla izmantošanu. Lielākajā daļā ES valstu bieži tiek izplatīts izteiktas nepatikas pilns viedoklis pret sieviešu dzimumu, kura komerciālais mērķis tiek sasniegts ne tikai vulgārā, bet arī patiesi necienīgā veidā ar nicinājuma pilnu izturēšanos pret sievietes godu, nemaz nerunājot par reklāmas izmantošanu, kas iedarbojas uz zemapziņu, un arī televīzijas programmu izstrādi. Turklāt man jāsaka, ka tas galvenokārt notiek manā valstī.
<P>
Es piekrītu referentei, ka Padomes Pamatlēmums 2004/68 ir jāatjaunina, lai paaugstinātu bērnu aizsardzības līmeni un labāk apkarotu seksuālo izmantošanu kopumā. Eiropas Padomes konvencijas ratificēšana ir tikpat svarīga, taču mēs nedrīkstam pie tā apstāties: par kriminālu noziegumu mums ir arī jānosaka gadījumi, kuros pieaugušie, izlikdamies par draugiem, cenšas iegūt bērnu uzticību internetā, kā arī jāveicina pārrobežu sadarbība šajā jomā.
<P>
Manuprāt, dalībvalstīm būtu jānosaka par pienākumu apmainīties ar sodāmības reģistros esošo informāciju par sodāmību par seksuālo izmantošanu - es uzskatu, ka ECRIS sistēma šajā ziņā noteikti ir solis uz priekšu -, lai liegtu personām, kas ir paveikušas noziegumus, iespēju kontaktēties ar bērniem un tādējādi uzlabotu upuru aizsardzību ne tikai izmeklēšanas laikā, bet arī pēc tiesas procesu beigām.
<P>
Nobeigumā es vēlos uzsvērt, ka bērnu izmantošanas veidi diemžēl neietver tikai seksuālo izmantošanu, un es vēlētos redzēt mūsu iestādes vairāk iesaistāmies šajā jomā.
<SPEAKER ID="025" NAME="Manolis Mavrommatis" AFFILIATION="PPE-DE">
(EL) Priekšsēdētāja kungs, komisār, dāmas un kungi, es vēlos apsveikt Angelilli kundzi ar viņas izcilo darbu par tādu jutīgu jautājumu, par ko mēs visi esam noraizējušies. Bērnu seksuālā izmantošana ir parādība, kas aizvien šokē sabiedrību Eiropas Savienības dalībvalstīs un citviet. Bērnu pornogrāfija internetā ir problēma, kas kļūst arvien lielāka, ņemot vērā, ka no 1997. līdz 2007. gadam interneta vietņu skaits, kurās redzama bērnu seksuālā izmantošana, ir pieaudzis par tūkstoš procentiem. Pastiprināta sadarbība ar privāto sektoru varētu efektīvi samazināt to tīmekļa vietņu skaitu, kurās ir izvietota bērnu pornogrāfija. Piemēram, lai apkarotu bērnu pornogrāfiju internetā Eiropas līmenī, varētu veicināt sadarbību ar kredītkaršu sabiedrībām un izmantot šo sabiedrību maksājumu sistēmas komerciālām interneta vietnēm, kurās tiek pārdotas bērnu fotogrāfijas.
<P>
Turklāt jaunā Kopienas programma internetu lietojošo bērnu aizsardzībai palīdzēs veicināt drošāku tiešsaistes vidi. Eiropas Padomes konvencija, ko parakstīja 20 Eiropas Savienības dalībvalstis, ir pirmais starptautiskais tiesību akts, kurā dažādi bērnu seksuālās izmantošanas veidi tiek atzīti par kriminālnoziegumu. Lai efektīvi risinātu šo problēmu, dalībvalstīm ir jānosaka par noziegumu bērnu iesaistīšana jebkāda veida piespiedu seksuālās darbībās. Visbeidzot es uzskatu, ka ir ļoti svarīgi ņemt vērā pedofilu reģistrus un aizliegt viņiem piekļūt darbam vai brīvprātīgo darbam, kurā ir tiešs sakars ar nepilngadīgajiem.
<SPEAKER ID="026" NAME="Katalin Lévai" AFFILIATION="PSE">
(HU) Liels paldies, priekšsēdētāja kungs, dāmas un kungi, visā pasaulē 40 miljoni bērnu, kas jaunāki par 12 gadiem, ir kādas vardarbības veida upuri. Ņemot vērā to, ka jaunās tehnoloģijas un īpaši internets nepārtraukti attīstās, kā arī to, ka pedofili izmanto jaunās tiešsaistes metodes, ir ārkārtīgi svarīgi palielināt bērnu aizsardzības līmeni. Saskaņā ar Eirobarometra datiem 74 % nepilngadīgo bērnu ikdienā izmanto internetu, un tāpēc daudzi no viņiem riskē saskarties ar vardarbību vai pornogrāfiju.
<P>
Lai nodrošinātu efektīvu aizsardzību, es iesaku Eiropā ieviest tā dēvētās bezmaksas ģimenes informācijas paketes. Daži interneta pakalpojumu sniedzēji Eiropā tās jau aktīvi izmanto, un es domāju, ka arī citi varētu pievienoties. Paketēs ir aptverti četri galvenie ar drošību saistītie temati - drošība un sazināšanās, izklaide, lejupielāde un virtuālā vardarbība -, un spēles veidā tās palīdz ģimenēm noteikt, kā droši izmantot internetu. Es arī ierosinu šajās paketēs ietvert bērniem draudzīgu bezmaksas interneta pārlūkprogrammu, kas arī varētu darboties kā tīmekļa filtrs, lai nepieļautu bērnu piekļuvi nevēlamam globālā tīmekļa saturam. Mums ir jābūt pārliecinātiem, ka mūsu bērni ir drošībā ne tikai, izmantojot internetu, bet arī sabiedriskās un privātās iestādēs. Tāpēc ir ārkārtīgi svarīgi, lai ikviens cilvēks, kas strādā darbā, kurā ir regulāra saskarsme ar bērniem, ziņotu par ikvienu seksuālās izmantošanas gadījumu. Paldies!
<SPEAKER ID="027" NAME="Cristian Silviu Buşoi" AFFILIATION="ALDE">
(RO) Bērnu seksuālā izmantošana un bērnu pornogrāfija ir ļoti smagi noziegumi. Lai arī tiesību akti daudzās Eiropas Savienības valstīs ir pietiekami bargi, vēl ir daudzi pasākumi, kas jāievieš, lai nodrošinātu pienācīgu bērnu aizsardzību. Visām dalībvalstīm ir jāratificē Eiropas Padomes konvencija un pilnībā jāīsteno pamatlēmums, lai izveidotu vienotu pieeju Eiropas Savienības līmenī.
<P>
Interneta pakalpojumu sniedzējiem ir jāizvāc no interneta pretlikumīgie materiāli, kas saistīti ar bērnu izmantošanu, un jābloķē tīmekļa vietnes. Patiesi, tiesību aktu pārskatīšana telekomunikāciju jomā, par ko mēs pašlaik kopā ar Padomi un Komisiju debatējam Eiropas Parlamentā, ir laba iespēja uzlabot tiesību aktus.
<P>
Seksuālā vardarbībā apsūdzētām personām būtu jāliedz iespēja veikt profesionālas darbības, kurās ir tieša saskarsme ar bērniem. Turklāt vietējām iestādēm būtu ciešāk jāuzrauga speciālie bāreņu nami.
<P>
Visbeidzot, es uzskatu, ka Eiropas Komisijai un dalībvalstīm būtu jāsniedz finansiāls un loģistisks atbalsts vecākiem un bērniem paredzētām kampaņām.
<SPEAKER ID="028" NAME="Andrzej Tomasz Zapałowski" AFFILIATION="UEN">
(PL) Priekšsēdētāja kungs, man ir liels prieks, ka Parlaments ir sācis nopietni skatīt jautājumu par bērnu seksuālās izmantošanas un bērnu pornogrāfijas apkarošanu. Man ir īpaši liels prieks, jo līdz šim kreisi noskaņotās grupas Eiropā ir atklāti cīnījušās par lielāku seksuālo brīvību, nepievēršot pietiekami lielu uzmanību šādas rīcības sekām attiecībā uz bērniem. Ir pat bijuši mēģinājumi izveidot pedofilu politiskās partijas. Ikvienā pieklājīgā Eiropas Savienības iedzīvotājā tam vajadzētu iedvest šausmas. Šīs parādības apmērs ir milzīgs, kā to var redzēt, vienkārši ieskatoties dienas avīzēs.
<P>
Izmantojot šīs diskusijas sniegto iespēju, uzmanība būtu jāpievērš bērnu tiesību pārkāpumiem un imigrantu bērnu seksuālai izmantošanai Eiropā. Fakts, ka tas ir pieļaujami viņu mītnes zemēs, ir viena lieta, bet, ja viņi dzīvo Eiropas Savienībā, viņiem ir stingri jāievēro spēkā esošie tiesību akti vai jāatstāj Eiropa. Nevar būt vieni tiesību akti Eiropas iedzīvotājiem, bet citi imigrantiem. Tas attiecas uz visām dzīves jomām.
<SPEAKER ID="029" NAME="Jaroslav Zvěřina" AFFILIATION="PPE-DE">
(CS) Priekšsēdētāja kungs, šis, bez šaubām, ir svarīgs jautājums, kura risināšanai nepieciešama efektīva visu dalībvalstu sadarbība. Es vēlos uzsvērt, ka mūsdienu sabiedrībā bērnu aizsardzība pret izmantošanu ir kļuvusi vājāka daudzos aspektos. Iemesls tam ir gan arvien pieaugošais šķirto ģimeņu skaits un viena vecāka ģimenē augošo bērnu skaits, gan lielāka iedzīvotāju mobilitāte un mūsdienu tehnoloģiju izplatība. Tāpēc es pārliecinoši atbalstu šo ziņojumu.
<P>
Es uzskatu, ka vaļsirdīga bērnu seksuālā audzināšana ir būtiska bērnu seksuālās izmantošanas novēršanā, taču tā ir jāsniedz arī vecākiem, skolotājiem, sociālajiem un veselības speciālistiem. Ir svarīgi, lai ikviens būtu pietiekami informēts par šādiem noziegumiem, visupirms apzinoties, ka tie pastāv, lai varētu atpazīt potenciālos noziedzniekus un novērstu noziegumu.
<P>
Es vēlos pievērst jūsu uzmanību tam, ka bērnu seksuālo izmantotāju vidū ir augsts atkārtoti izdarīto noziegumu rādītājs. Kaut kādā mērā šeit vietā ir mūsu vācu draugu paruna einmal ist keinmal. Tomēr, ja kāds veic šādu noziegumu divas vai vairāk reizes, mums ir jāspēj nepieļaut, ka šie cilvēki izdara vēl citus noziegums. Šādos gadījumos būtu jāizmanto gan terapeitiski, gan preventīvi pasākumi, īpaši aizliegums stādāt ar bērniem un nepilngadīgajiem. Tā kā līdz atkārtota nozieguma izdarīšanai var paiet ilgs laiks, informācija par šādu noziegumu izdarīšanas tendencēm būtu jāglabā ilgu laiku. Es arī ieteiktu obligāti pārbaudīt, vai personas, kas pretendē uz skolotāja, trenera un skolas inspektora amatu, nav iepriekš sodītas par seksuāliem noziegumiem.
<P>
Mana pieredze liecina, ka bērnu seksuālie izmantotāji bieži mēģina apiet aizliegumus strādāt ar bērniem, izmantojot dažādas viltības, tajā skaitā viltotu identitāti, lai atgūtu piekļuvi savam mērķim. Personu brīva kustība Eiropas Savienībā sniedz viņiem lielākas iespējas to darīt.
<SPEAKER ID="030" NAME="Proinsias De Rossa" AFFILIATION="PSE">
Priekšsēdētāja kungs, es vēlos pateikties Roberta Angelilli par šo izcilo ziņojumu.
<P>
Bērnu seksuāla izmantošana ir noziegums pret neaizsargātāko mūsu sabiedrības daļu, un tāpēc mani šokē tas, ka septiņas Eiropas Savienības dalībvalstis vēl nav parakstījušas Eiropas Padomes konvenciju, bet astoņas dalībvalstis nav ratificējušas ANO Konvencijas par bērnu tiesībām Fakultatīvo protokolu par bērnu tirdzniecību, bērnu prostitūciju un bērnu pornogrāfiju.
<P>
Internets mūsdienās sniedz jaunas iespējas šādu noziegumu veikšanai, un tāpēc es domāju, ka mums ir jāuzstāj, ka bērnu pornogrāfija internetā un uzmākšanās bērniem internetā ir jānosaka par krimināliem noziegumiem. Nepietiek ar to, ka valstis saka, ka ir grūti to izdarīt. Mums ir jāsadarbojas un jāsaskaņo mūsu pūles, lai nodrošinātu, ka mēs varam to izdarīt. Patiesi, visās dalībvalstīs ir jābūt iespējai tiesāt ikvienu pilsoni vai personu, kas dzīvo Eiropas Savienībā un ir veikusi noziegumu ārpus Eiropas Savienības.
<SPEAKER ID="031" NAME="Eoin Ryan" AFFILIATION="UEN">
Priekšsēdētāja kungs, arī es vēlos apsveikt Angelilli kundzi ar viņas ļoti labo ziņojumu. Es domāju, ka mēs visi atbalstīsim šo ziņojumu.
<P>
Kā tika teikts, tas ir noziegums, un ir jāatzīst par noziedznieku ikviens cilvēks, kas ir uzbrucis vai kādā citā veidā apdraudējis bērnu. Diemžēl tieši tas notiek internetā. Internets ir brīnišķīgs rīks, brīnišķīgs informācijas avots mums visiem, un tas ir arī daļa no mūsu nākotnes. Tomēr ir arī tādi, kas medī bērnus, un viņi izmantos internetu, cik vien būs iespējams, lai mēģinātu graujoši iedarboties uz bērniem.
<P>
Aptuveni 8 no 10 bērniem Eiropas Savienībā izmanto internetu, un es domāju, ka mums ir jārīkojas īpaši rūpīgi, lai aizsargātu neaizsargātākos bērnus no uzmākšanās internetā un vajāšanas. Mums ir jāveicina sabiedrības informētība un drošība tiešsaistē, īpaši attiecībā uz bērniem, taču arī attiecībā uz vecākiem, lai viņi zinātu, kas tieši notiek un ko var darīt internetā.
<P>
Es domāju, ka dalībvalstīm ir jāstrādā kopā, lai tīmeklī izveidotu sabiedrībai pieejamus kontaktpunktus, kur varētu ziņot par prettiesisku un kaitīgu saturu un rīcību. Ir svarīgi, lai, izmantojot internetu, droši justos gan vecāki, gan bērni un lai viņiem būtu pieejams kontaktpunkts, kur ziņot par jebkādu ļaundarību. Lai sauktu pie atbildības tos, kas uzmācas bērniem internetā un ir vainojami pornogrāfijā, mums ir jāsauc lietas īstajos vārdos. Tas ir noziegums, un tas kā tāds ir arī jāuztver.
<SPEAKER ID="032" NAME="Carlos Coelho" AFFILIATION="PPE-DE">
(PT) Priekšsēdētāja kungs, Barrot kungs, dāmas un kungi, 2003. gada pamatlēmuma mērķis bija samazināt atšķirības starp dalībvalstu tiesību aktiem attiecībā uz bērnu seksuālās izmantošanas un bērnu pornogrāfijas apkarošanu. Tādēļ tajā bija pieņemti vienoti reglamentējoši noteikumi, cita starpā arī par to, kas ir uzskatāms par kriminālnoziegumu, par piemērojamām sankcijām, upuru aizsardzību un palīdzību viņiem. Man šķiet, ka tas ir nožēlojami, ka dažas dalībvalstis vēl nav veikušas nepieciešamos pasākumus šī pamatlēmuma īstenošanai, lai arī termiņš jau ir beidzies.
<P>
Ir būtiski, lai visās dalībvalstīs visu veidu bērnu seksuālā izmantošana tiktu kriminalizēta un lai visiem Eiropas iedzīvotājiem, kas ir izdarījuši seksuālus noziegumus pret bērniem Eiropas Savienībā vai ārpus tās, visā Eiropas Savienībā pārrobežu krimināltiesībās piemērotu vienotas normas. Ir svarīgi nodrošināt, lai likums šādus noziegumu izdarītājus nepalaistu garām. Es arī atbalstu pamatlēmuma pārskatīšanu, lai tas nodrošinātu vismaz tādu aizsardzības līmeni, kādu sniedz Eiropas Padomes 2007. gada konvencija. Tas ir nožēlojami, ka dažas dalībvalstis vēl nav parakstījušas šo konvenciju.
<P>
Ir svarīgi arī nostiprināt šo pamatlēmumu, ņemot vērā jaunāko tehnoloģiju attīstību komunikāciju jomā. Bērni arvien vairāk izmanto internetu, kas ir kļuvis par iecienītu potenciālo un esošo noziedznieku rīku, īpaši, lai iegūtu bērnu uzticību un ar negodīgiem līdzekļiem pievilinātu viņus prettiesiskiem mērķiem, kurus jau minēja Angelilli kundze. Vēlos izmantot šo iespēju un apsveikt referenti ar viņas izcilo darbu un ziņojumu, ko viņa mums ir iesniegusi.
<P>
Es apzinos, cik sarežģīta un grūta ir šī cīņa, taču es ticu, ka ir iespējams darboties pret bērnu seksuālo izmantošanu ar vienotu rīcību un kopīgām pūlēm. Būtu vairāk jāpievēršas profilaksei, veicinot kampaņas vecāku un bērnu informēšanai par bērnu pornogrāfijas risku, īpaši internetā, un seksuālas izmantošanas risku tiešsaistes tērzētavās un forumos.
<SPEAKER ID="033" NAME="Mieczysław Edmund Janowski" AFFILIATION="UEN">
(PL) Priekšsēdētāja kungs, dzejnieks Zbigniew Herbert ir teicis: "Mums ir jāmācās teikt "nē” (...) "nē” ir ļoti svarīga runas daļa. "Nē” nozīmē neatbalstīt ļaunumu.” Tagad mums ir jāsaka "nē” bērnu pamattiesību pārkāpšanai, "nē” vardarbībai pret bērniem un viņu seksuālai izmantošanai, "nē” izvirtībai un pornogrāfijai internetā un "nē” sekstūrismam.
<P>
Tāpēc es pateicos Angelilli kundzei par viņas ziņojumu. Es pats esmu vairākkārt ierosinājis šo tematu. Šajā jomā ir nepieciešami profilaktiski un preventīvi pasākumi. Ir svarīgi veicināt gan bērnu, gan viņu vecāku, gan aprūpētāju izpratni par briesmām. Ātra noziegumu atklāšana un stingra sodu ieviešana ir obligāta. Ir nepieciešama plašsaziņas līdzekļu sadarbība. Šie pasākumi ir jāveic visā pasaulē, jo dažās valstīs ir organizācijas, kas apšauba sodīšanu par seksuālo kontaktu ar bērniem. Patiesībā pastāv pat mānīgs uzskats, ka ir tā dēvētā "labā pedofilija”. Mēs nedrīkstam izturēties vienaldzīgi pret mūsu bērnu pazemošanu vai pret viņu sāpēm un pazemojumiem. Tas ir mūsu laika kauna traips.
<SPEAKER ID="034" NAME="Marie Panayotopoulos-Cassiotou" AFFILIATION="PPE-DE">
(EL) Priekšsēdētāja vietnieka kungs, šodien Angelilli kundzes nevainojami pasniegtais un manu cienījamo kolēģu atbalstītais ieteikums ir galvenokārt adresēts tieši Padomei. Taču, tā kā jūs sacījāt, ka martā iesniegsiet savu priekšlikumu, es vēlos lūgt, lai šis priekšlikums būtu saskaņots ar daudzajām Eiropas Savienības politikas jomām, nevis būtu vērsts tikai vienā virzienā. Šajā priekšlikumā būs jāietver noteikums par darbības kriminalizēšanu, stingri pasākumi un sadarbība ar Eiropolu, kura konvencija ir pieminama pirmā, runājot par cilvēku nelegālo tirdzniecību. Neaizmirsīsim, ka bez atkarīgo apdraudējuma, vardarbības pret viņiem, maldināšanas un ļaunprātīgas izmantošanas, īpaši ģimenē, pastāv arī tīšas izmantošanas stimulēšana galvenokārt attiecībā uz cilvēkiem tādā vecumā, kurā viņi nevar darboties pretī. Es runāju par pamestu bērnu nelegālu tirdzniecību, kas parādās internetā, un, kad es saku internets, es domāju ne tikai globālo tīmekli, bet arī dažādus citus līdzekļus, tādus kā mobilie telefoni, kurus izmanto bērni, un tāpēc mums ir jāparedz noteikumi visiem gadījumiem.
<P>
Kad mēs runājam par kriminālnoziegumiem, mums ir arī jādomā par situāciju labošanas iestādēs un cietumos. Ja mēs samazinām cilvēku skaitu šajās iestādēs, kriminālnoziegumu risks pastiprinās. Ir arī jāparedz noteikums attiecībā uz upuru dzīves apstākļu uzlabošanu. Mums ir jāaizsargā upuri un viņu ģimenes, jo noziedznieku veiktā vardarbība izplatās un līdzekļi, ko viņi izmanto, ir spēcīgāki par upuru aizsardzības līdzekļiem, jo tie ir galvenokārt ekonomiski. Tāpēc es ticu, ka jūsu priekšlikumā tiks pieminēta lielāka nepilngadīgo aizsardzība un ļoti konkrēti līdzekļi.
<SPEAKER ID="035" NAME="Urszula Gacek" AFFILIATION="PPE-DE">
(PL) Priekšsēdētāja kungs, Angelilli kundzes ziņojums palīdzēs visiem vecākiem aizsargāt viņu bērnus no pedofiliem, kas ložņā internetā. Mums būtu jāatceras, ka interneta pakalpojumu nodrošinātāju sniegtais atbalsts filtru un uzraudzības pakalpojumu veidā neatbrīvo mūs, vecākus, no mūsu pienākuma aizsargāt un brīdināt mūsu bērnus.
<P>
Es dzīvoju mazā ciematā, kur cilvēki pazīst cits citu un viņus interesē, kas notiek apkārt. Svešinieki izraisa interesi. Mazā ciematā Polijas dienvidos kādam būtu grūti sazināties ar bērniem nemanāmi, bet es uzdrošinos teikt, ka tieši šādās mierīgas un drošās vietās Eiropā, kamēr vecāki klusām lasa avīzi vai skatās televīziju, viņu bērnistabā ir nevēlams svešinieks, un viņš ir sazinājies ar bērniem internetā. Vai mēs kā vecāki esam bezpalīdzīgi? Nē, mēs neesam. Iespējams, ka mūsu bērni prasmīgāk izmanto jaunās tehnoloģijas. Iespējams, viņus ir grūti dabūt nost no viņu datoriem.
<P>
Dārgie vecāki, dariet šodien kaut ko, lai aizsargātu savus bērnus. Atgādiniet viņiem to, ko mācīja mums, proti: "Nerunā ar svešiniekiem.” Tas ir tik vienkāršs teikums. Mūsdienās šie svešinieki neložņā ap skolām ar saldumu maisiņiem, viņi sēž tīmekļa tērzētavās un meklē savus upurus tur. Viņi ir vēl bīstamāki, jo mēs neredzam, kad viņi bez grūtībām zogas no viena bērna guļamistabas citā. Mums ir jāmāca bērniem nerunāt ar svešiniekiem un arī internetā aizcirst durvis viņu degunu priekšā.
<SPEAKER ID="037" NAME="Mairead McGuinness" AFFILIATION="PPE-DE">
Priekšsēdētājas kundze, šajā jautājumā ir tik liela politiska vienprātība, ka šķiet dīvaini, ka dalībvalstīs tik maz tiek darīts šajā jomā.
<P>
Protams, ir ļoti svarīgi pievērst uzmanību internetam, taču saka, ka tā ir jauna problēma, lai arī mēs skaidri zinām, ka šī ir ļoti sena problēma, kas tika ļoti rūpīgi slēpta. Tas notika ne tikai ārpus skolas ar saldumu maisiņiem, bet arī mājās, visās mūsu dalībvalstīs, baznīcās un slimnīcās.
<P>
Iespējams, ka internets ir apgaismojis šo ļoti tumšo sabiedrības daļu, ar kuru mēs vēl joprojām cīnāmies un cīnāmies ļoti neveiksmīgi. Ir ārkārtīgi svarīgi, lai dalībvalstis nopietni izturētos pret pašu izteiktajiem daudzajiem skaistajiem vārdiem par bērnu aizsardzību. Mēs šajā Parlamentā esam daudz runājuši par to, cik mēs augstu vērtējam bērnus un kā mēs viņus aizsargājam, taču reāli mūsu rīcība ir daudz vājāka nekā spēcīgie vārdi, kurus mēs izsakām.
<P>
Es minēju, ka mājas dažkārt ir bīstamākā vieta bērniem. Nesen Īrijā bija gadījums, kas to apstiprina. Es arī vēlos pieminēt, ka tiem, kas uzskata, ka mazas pilsētas, kur visi viens otru pazīst, ir drošas vietas bērniem, vajadzētu padomāt vēlreiz. Mazās pilsētās cilvēki bieži piever acis, jo nevēlas runāt par viņiem zināmo "neskaidro informāciju” un, iespējams, baidās atklāt to iestādēm.
<P>
Mums visiem ir uz to jāparaugās un ir jābūt gataviem par to runāt, jo klusēšanas dēļ pieaug izmantošanas gadījumu skaits, kas rada drausmīgu kaitējumu bērniem, kuri ir nonākuši šādā situācijā. Es aicinu Īrijas valdību papildināt tiesību aktus ar daudziem dažādiem pasākumiem, lai aizsargātu bērnus pret seksuālo izmantošanu. Es domāju, ka mums vajadzētu arī pārskatīt mūsu Konstitūciju, kas uzskata, ka ģimene ir svarīgāka par bērna tiesībām. Šeit nevajadzētu būt pretrunām, jo Konstitūcijai ir jāaizsargā gan ģimene, gan bērna tiesības.
<SPEAKER ID="038" NAME="Colm Burke" AFFILIATION="PPE-DE">
Priekšsēdētājas kundze, es atbalstu šīs debates un saskaņā ar pievienoto ierosinājumu par rezolūciju es mudinu visas ES dalībvalstis parakstīt un ratificēt Eiropas Padomes Konvenciju par bērnu aizsardzību pret seksuālo izmantošanu un seksuālo vardarbību. Es arī aicinu visas ES dalībvalstis parakstīt ANO Konvencijas par bērnu tiesībām Fakultatīvo protokolu par bērnu tirdzniecību, bērnu prostitūciju un bērnu pornogrāfiju.
<P>
Eiropas Padomes konvencija ir pirmais starptautiskais tiesību instruments, kas nosaka dažādus pret bērniem vērstas vardarbības veidus par kriminālnoziegumiem, tajā skaitā vardarbību, izmantojot spēku, spaidus vai draudus, pat ģimenē. Tomēr septiņas ES dalībvalstis vēl nav parakstījušas šo konvenciju, un astoņas dalībvalstis nav ratificējušas ANO Fakultatīvo protokolu.
<P>
Arvien vairāk potenciālo un reālo seksuālo noziedznieku izmanto internetu kā līdzekli bērnu seksuālai izmantošanai, īpaši, lai uzmāktos bērniem internetā un nodarbotos ar bērnu pornogrāfiju.
<P>
Lai arī es atzīstu, ka Īrijas krimināltiesības diezgan visaptveroši aizsargā bērnus pret seksuālo vardarbību un izmantošanu, es tomēr aicinu Īrijas valdību pēc iespējas ātrāk atjaunināt tiesību aktus, lai ierobežotu jaunu bērnu seksuālās izmantošanas veidu izplatību.
<SPEAKER ID="039" NAME="Marusya Ivanova Lyubcheva" AFFILIATION="PSE">
(BG) Angelilli kundzes ziņojums ir ļoti savlaicīgs un svarīgs. Mēs dzīvojam pasaulē, kur draudi bērniem un nepilngadīgajiem turpina pieaugt.
<P>
Bērnu izmantošana, tajā skaitā bērnu seksuālā izmantošana, ir viena no mūsdienu sabiedrības lielākajām sērgām. Lai cīnītos pret šo parādību, ir jāpieliek kopīgas pūles un jāizmanto integrēti pasākumi, metodes un resursi. Ļoti svarīgi ir tiesu un soda pasākumi, piemēram, seksuālās izmantošanas kriminalizēšana, kā arī tiesību akti par interneta tehnoloģiju izmantošanu pretēji bērnu interesēm.
<P>
Mēs nevaram ignorēt to, ka šīs parādības novēršana ir daļa no cīņas pret to: izglītot bērnus un vecākus par to, kā izvairīties no saskares ar šo parādību un ar to saistītajiem cilvēkiem; ierobežot reklāmu, kas provocē atklātu un agresīvu seksualitāti, kas arvien vairāk skar bērnus dažādās iestādēs, kuri bieži kļūst par seksuālās vardarbības upuriem; apvienot pūles bērnu nelegālas tirdzniecības novēršanai - viens no galvenajiem nelegālās tirdzniecības iemesliem ir tieši seksuālā izmantošana; izveidot nevalstisko un valsts iestāžu tīklu kā pretpasākumu.
<SPEAKER ID="040" NAME="Marios Matsakis" AFFILIATION="ALDE">
Priekšsēdētājas kundze, tas ir patiesi neiedomājami un apkaunojoši, ka 21. gadsimtā attiecībā uz seksuāliem noziegumiem pret bērniem sadarbības līmenis starp dažādiem dienestiem valstī - un arī sadarbība starp dažādām dalībvalstīm - nav tāds, kādam tam vajadzētu būt. Es apsveicu gan komisāru, gan referenti tādēļ, ka viņi izteicās tik skaidri un uzsvēra nepieciešamību veikt reālus uzlabojumus.
<P>
Es lūdzu viņus nosaukt publiski tās dalībvalstis, kuru tiesību akti ir nepilnīgi šajā ziņā. Viens no pasākumiem, kas, manuprāt, būtu jāapsver, ir Eiropā - vai vēl labāk starptautiskā mērogā - sastādīt publiski pieejamu sarakstu, kurā būtu iekļauti seksuālos noziegumos pret bērniem apsūdzēti noziedznieki. Es ierosinu, lai šāds saraksts būtu pastāvīgs un nevienu vārdu no tā nevarētu izdzēst, kamēr tiesa nav pieņēmusi lēmumu atcelt sākotnējo apsūdzību. Seksuāls noziegums pret bērnu rada ilgstošu kaitējumu upurim, un arī noziedzniekam vajadzētu būt ilgstoši apzīmētam. Tas būtu gan papildu sods, gan profilaktisks pasākums.
<SPEAKER ID="041" NAME="Ewa Tomaszewska" AFFILIATION="UEN">
(PL) Priekšsēdētājas kundze, 20 dalībvalstis ir parakstījušas Eiropa Padomes konvenciju, kas ir pirmais starptautiskais tiesību dokuments, kas klasificē bērnu seksuālo izmantošanu kā noziegumu.
<P>
Zinātnes un tehnoloģiju, kā arī jaunu komunikācijas metožu, īpaši interneta un mobilās telefonijas, attīstība ir atklājusi jaunus veidus, kā pievilināt bērnus seksuālai izmantošanai, kā arī jaunas iespējas pornogrāfijas izplatīšanai. Ļoti svarīga ir sodu ieviešana dalībvalstu krimināltiesībās par šādām darbībām. Tomēr ar kriminālatbildības noteikšanu par šādām darbībām nepietiek. Vēl viens obligāts pasākums ir tādu sistēmu izveide, kas novērstu situācijas, kurās pastāv bērnu seksuālās izmantošanas iespēja, piemēram, izglītojot vecākus un bērnus, kā arī ķerot pedofilu organizācijas, kas darbojas internetā.
<P>
Es pateicos Angelilli kundzei par ļoti svarīgo un labi sagatavoto ziņojumu.
<SPEAKER ID="042" NAME="Miroslav Mikolášik" AFFILIATION="PPE-DE">
(SK) Es piekrītu Eiropas Parlamenta ieteikuma projektam Padomei. Bērnu aizsardzībai vienmēr ir jābūt visu Eiropas Savienības valstu prioritātei, jo bērni ir neaizsargātākā sabiedrības grupa. Tiesību aktu saskaņošana būtu liels ieguldījums šāda veida noziegumu novēršanā, jo palīdzētu vieglāk ierosināt lietas pret šādiem noziedzniekiem visās dalībvalstīs. Turklāt dažādu tiesību aktu līmeņu saskaņošana var aizkavēt Eiropas Savienībā pastāvošo bērnu sekstūrismu.
<P>
Bērnu aizsardzība ir nepieciešama arī attiecībā uz viņu piekļuvi tīmeklim, kur uz bērniem iedarbojas dažāda satura informācija, tajā skaitā bērnu izmantošana un pedofilu uzmākšanās. Bērnu seksuāla izmantošana un bērnu pornogrāfija ir pretrunā ANO pasaules bērnu tiesību kodeksam un arī cilvēka pamattiesībām.
<SPEAKER ID="043" NAME="Rovana Plumb" AFFILIATION="PSE">
(RO) Bērnu seksuālā izmantošana un bērnu pornogrāfija ir ļoti smagi noziegumi, kuru skaits arvien pieaug, taču tās var apkarot, izplatot informāciju par attiecīgajiem tiesību aktiem un organizējot izpratnes veicināšanas kampaņas. Kā mātei un EP deputātei no valsts, kura ir viena no galvenajām vietām pornogrāfiska satura tīmekļa vietņu izvietošanai, man šķiet, ka ES dalībvalstīm ir nepieciešami skaidrāki tiesību akti, kas noteiktu, ka bērnu pornogrāfija internetā ir aizliegta, bet interneta pakalpojumu sniedzējiem ir jābloķē publiska pieeja tīmekļa vietnēm, kurās šādi attēli ir izvietoti.
<P>
Pieņemot, ka piekļuve pornogrāfiskiem materiāliem un to izplatīšana netiek kontrolēta laikā un telpā, es atbalstu savlaicīgo ierosinājumu izveidot Eiropas līmenī atsevišķu vienību bērnu pornogrāfijas un prostitūcijas apkarošanai, un es aicinu dalībvalstis un Komisiju sniegt finansiālu atbalstu informācijas un izpratnes veicināšanas kampaņām.
<SPEAKER ID="044" NAME="Zuzana Roithová" AFFILIATION="PPE-DE">
(CS) Priekšsēdētājas kundze, es atbalstu šo ziņojumu tikai ar diviem iebildumiem. Pirmkārt, es neticu, ka lietu ierosināšana pret vecākiem, kas piespiež savus bērnus stāties laulībā, ir efektīva. Realitātē ģimenē to ir grūti pierādīt, jo pastāv arī izņēmuma tiesības klusēt. Otrkārt, nosacījums par profesionālo konfidencialitāti būtu jāizstrādā sīkāk. Par spīti šiem diviem iebildumiem es aicinu dalībvalstis, Padomi un Komisiju, tajā skaitā Čehijas prezidentūru, steidzami atjaunināt attiecīgos Eiropas un dalībvalstu tiesību aktus un ratificēt starptautiskos nolīgumus, lai efektīvi apkarotu pedofiliju. Pedofilu datubāze Eiropas līmenī ir jāizveido pēc iespējas ātrāk, lai nepieļautu šo cilvēku nodarbināšanu izglītības jomā vai ar bērniem saistītos pakalpojumos dalībvalstīs. Saistībā ar seksuāliem noziegumiem ir jāsaskaņo arī bērnu dzimumpilngadības sasniegšanas vecums. Es arī vēlos uzsvērt, ka dalībvalstīm ir jāfinansē tādu programmu izstrāde un paplašināšana, kas palīdzēs vecākiem aizsargāt bērnus no pedofiliem, kas uzmācas bērniem internetā.
<SPEAKER ID="045" NAME="Jacques Barrot">
Komisijas priekšsēdētāja vietnieks. - (FR) Priekšsēdētājas kundze, man šķiet, ka šīs debates liecina par Eiropas Parlamenta vienprātīgo apņemšanos aizsargāt bērnus.
<P>
Es centīšos izteikties pēc iespējas skaidrāk: es vēlos uzsvērt, ka mēs grasāmies pārskatīt pamatlēmumu par bērnu aizsardzību. Mēs vēlamies uzlabot tā saturu, lai paaugstinātu bērnu aizsardzības līmeni atbilstīgi augstākajiem starptautiskajiem standartiem, īpaši jaunajai Eiropas Padomes 2007. gada konvencijai, un labākajai dalībvalstu praksei.
<P>
Kas attiecas uz kriminālizmeklēšanu jaunā tiesību akta priekšlikumā būs aprakstīti jauni noziedzīgi nodarījumi, lai varētu risināt jaunu veidu vardarbības problēmas, ko veicina jaunās tehnoloģijas. Tādējādi tiks atvieglota izmeklēšana un sodu piespriešana. Neko vairāk es par šo neteikšu. Attiecībā uz palīdzību upuriem, mēs atvieglosim viņiem piekļuvi tiesai.
<P>
Turklāt, un kas ir īpaši svarīgi, mēs veiksim profilaksi, uzraugot noziedzniekus, pamatojoties uz katra individuālo diagnozi un radītā riska novērtējumu. Pie tam mēs mēģināsim novērst un mazināt iespēju veikt noziegumus atkārtoti un ieviesīsim pasākumus, lai veicinātu drošības mehānismu optimālu efektivitāti visā Eiropas Savienībā. Šajā ziņā ECRIS sistēma būs ļoti vērtīga, jo ļaus mums tīklot sodāmības reģistrus.
<P>
Esmu saņēmis arī jautājumus par pārrobežu pasākumiem. Mēs arī izmantosim iespēju piedāvāt ierobežojošākus pasākumus šajā līmenī, lai ierosinātu lietas par seksuālās izmantošanas noziegumiem, ko trešās valstīs ir izdarījuši ES iedzīvotāji, pat tad, ja trešā valsts, kurā ir pastrādāts noziegums, nevar šādu lietu ierosināt.
<P>
Tā mēs pašreiz domājam to darīt. Angelilli kundze, mēs, izstrādājot šo pamatlēmumu, ļoti rūpīgi ņemsim vērā visus jūsu ziņojumā ietvertos ieteikumus.
<P>
Priekšsēdētājas kundze, dāmas un kungi, es arī vēlos pateikt Parlamentam, ka nepietiek tikai ar labu tiesisko regulējumu. Ir vajadzīgi arī rīki. Tāpēc Eiropas līmenī ap Eiropolu mēs mēģinām izveidot platformu, ko varētu izmantot, lai savāktu vienkopus visu dalībvalstu apkopoto informāciju un izplatītu ziņojumus un statistikas datus no dalībvalstu platformām. Vairākās ES valstīs ir šādas platformas, taču tagad Kopienas līmenī ir nepieciešams, lai visi varētu iepazīties ar visu šo informāciju. Šajā ziņā Eiropas Savienība var sniegt pievienoto vērtību ar nosacījumu, ka mēs veiksmīgi izveidojam platformu ap Eiropolu.
<P>
Es vēlos pateikt arī to, ka mums ir vēl viens rīks, kam es ļoti ticu, citiem vārdiem sakot, Komisijas izveidota neoficiāla publiska-privāta grupa, kas ir pieteikusi sevi kā Eiropas finanšu koalīciju pret komerciāliem bērnu pornogrāfiskiem attēliem. Ņemot vērā to, ka tīmekļa vietņu skaits no 2003. līdz 2007. gadam ir četrkāršojies, mums ir jāiesaista privātais sektors, jo tas kontrolē lielu daļu IT infrastruktūras. Īpaši būtu jāmobilizē piekļuves nodrošinātāji. Tas ir būtiski.
<P>
Koalīcijā apvienosies visas iesaistītās puses: nevalstiskās organizācijas, bankas, kredītkaršu sabiedrības, tiešsaistes maksājumu uzņēmumi, interneta pakalpojumu sniedzēji un citi ar internetu saistīti privāti uzņēmēji. Koalīcijas uzdevums būs atklāt un konfiscēt no noziedzīgām darbībām gūtu peļņu. Tas ir nozīmīgs faktors, lai likvidētu daudzas komercdarbības prakses, kas nodarbojas ar bērnu pornogrāfiju.
<P>
Tāda, priekšsēdētājas kundze, ir mana atbilde īsumā, taču mums būs iespēja atgriezties pie šī nozīmīgā jautājuma. Vēlos piebilst, ka pagājušajā nedēļā mums bija ļoti jauka datu aizsardzības diena. Šajā dienā jaunieši izsūtīja citiem jauniešiem vērā ņemamus brīdinājumus par to, ka ir jābūt uzmanīgiem, lietojot internetu.
<P>
Jūs zināt, ka tagad ir pieejami arvien vairāk uzraudzības mehānismu, ko ģimenes var izmantot, lai padarītu internetu drošāku saviem bērniem. Es nesaku, ka viss ir lieliski, taču tiek pieliktas lielas pūles, un, protams, ir nepieciešams mobilizēt visu interneta kopienu.
<P>
Es vēlos uzsvērt jēdzienu "brīdināšana par bērnu nolaupīšanu”, jo tas netika pieminēts daudzās runās. Ir patiesi svarīgi, lai Parlaments mudinātu dalībvalstis, kā tas izdarīja savā 2008. gada 2. septembra deklarācijā, apbruņoties ar brīdināšanas sistēmām un noslēgt sadarbības līgumus, lai ieviestu pārrobežu mehānismus brīdinājuma iedarbināšanai.
<P>
Turklāt jūs esat izveidojuši ļoti dāsnu budžeta pozīciju, lai mudinātu dalībvalstis izveidot šos mehānismus vai vismaz savienojumus starp tām, lai strādātu ar "brīdināšanu par bērnu nolaupīšanu”. Mēs zinām, ka "brīdināšana par bērnu nolaupīšanu” var būt ļoti efektīva, ja to iedarbina ātri. Šeit Eiropas Parlamentā es vēlos īpaši uzsvērt šausmas, ko izraisa bērnu nolaupīšana, kas bieži tiek veikta bērnu pornogrāfijas izgatavošanas nolūkā.
<P>
Es vēlos vēlreiz pateikties Eiropas Parlamentam par tā atbalstu cīņā par bērnu aizsardzību. Es vēlos vēl piebilst, ka es esmu atzīmējis runas par datu aizsardzību tiesu procesos, kuros ir iesaistīti bērni. Es vairs ilgāk nevaru turpināt, taču vēlos uzsvērt, ka martā mēs mēģināsim sniegt Eiropas Savienībai paraugu tiesiskajam regulējumam saskaņā ar visbargākajiem bērnu aizsardzības standartiem.
<SPEAKER ID="046" NAME="Roberta Angelilli" LANGUAGE="IT">
Priekšsēdētājas kundze, dāmas un kungi, es vēlos vēlreiz pateikties deputātiem par viņu viedokļiem un debašu laikā pausto atbalstu, un nobeigumā es vēlos izteikt īpašu pateicību Eiropas Komisijai par tās aktīvo sadarbību. Barrot kungam es esmu parādā īpašu pateicību, jo pat šorīt viņš parādīja ļoti spēcīgu politisko un likumdevēja gribu bērnu aizsardzības ziņā. Viņš deva patiešām daudz vielas pārdomām un galvenokārt praktisku ieguldījumu.
<P>
Es vēlos izmantot šo izdevību, lai pieminētu vēl dažus papildu punktus. Pirmkārt, trūkst datu. Pārāk bieži mums trūkst pietiekami daudz datu, statistikas datu, kas ir nepieciešami labākas uzraudzības, labākas izpratnes un, protams, labākas bērnu izmantošanas apkarošanas darba veikšanai. Šis datu trūkums - kā lai to saka - ir parādība, kas atkārtojas, taču es domāju, ka ir svarīgi to uzsvērt, jo tā ir nepilnība, kas mums ir jānovērš.
<P>
Attiecībā uz datu aizsardzību, daži deputāti jau ierosināja šo tematu, un Komisija jau sniedza viņiem ļoti konkrētu atbildi. Es vēlos uzsvērt, ka es esmu ļoti labi informēta par datu aizsardzību, un es neuzskatu, ka pastāv pretrunas starp privātumu un bērnu tiesībām, ja, protams, iestādes dara savu darbu un ja visi, no pakalpojumu sniedzējiem līdz policijai, ievēro noteikumus.
<P>
Turklāt es vēlos norādīt, ka patiesībā bērni ir tie, kam ir visvairāk vajadzīgs privātums un datu aizsardzība. Arī Barrot kungs to pieminēja: bieži tiesas procesa laikā, kad izceļas skandāls, kurā cietušais diemžēl ir bērns, tieši izmantotais bērns tiek atstāts plašsaziņas līdzekļu varā bez jebkādas aizsardzības, un, es gribētu teikt, arī bez jebkādas līdzjūtības attiecībā uz viņa reputāciju vai privātumu, un tas viss tikai tādēļ, lai paaugstinātu televīzijas reitingus un pārdotu par dažām avīzēm vairāk. Es arī vēlos piebilst, ka neviens bērns nav pasargāts no šādām briesmām, un bērni bez vecāku uzraudzības, kā arī čigānu bērni bieži ir pat vēl neaizsargātāki.
<P>
Nobeigumā, priekšsēdētājas kundze, es vēlos teikt, ka acīmredzot kultūras un politiskā līmenī ir jāpieliek lielas pūles, un šīs pūles ir jāpieliek ģimenēm, skolām un plašsaziņas līdzekļiem. Daudz ko var izdarīt pašregulācija, taču bez saistošiem, svarīgiem tiesību instrumentiem mēs acīmredzot nevaram cīnīties pret izmantošanas gadījumiem, aiz kuriem bieži stāv ne tikai atsevišķas personas, bet pat veselas noziedzīgas organizācijas.
<SPEAKER ID="047" NAME="Priekšsēdētāja">
Debates tiek slēgtas.
<P>
Balsojums notiks rīt.
<P>
Rakstiskas deklarācijas (Reglamenta 142. pants)
<SPEAKER ID="999" NAME="Corina Creţu  " LANGUAGE="RO">
Viena no bērnu seksuālas izmantošanas raksturīgām iezīmēm ir tās straujā izplatība internetā, kas vēl vairāk apgrūtina tās apkarošanu. Piekļuves bloķēšanai tādām tīmekļa vietnēm, kurās tiek izplatīta bērnu pornogrāfija, jākļūst par juridisku pienākumu. Patiesi, uzmākšanās bērniem internetā ir jānosaka par noziegumu.
<P>
Laikā, kad bērni lieto internetu arvien aktīvāk, mums ir labāk jāapzinās jauno tehnoloģiju izmantošanas riski, jo tās izmanto arī pedofili. Mēs nevaram palīdzēt, bet varam rūpēties, mazinot plaisu starp paaudzēm interneta lietošanas ziņā un paplašinot kontroli attiecībā uz bērnu piekļuvi tīmekļa vietnēm, kas rada augsta līmeņa risku.
<P>
Ir ļoti svarīgi izveidot saziņu starp skolu un ģimeni, lai izglītotu bērnus par to, kā noteikt riskantas situācijas un kā reaģēt. Šim nolūkam ir lietderīgas informācijas un izglītības programmas, nemaz nerunājot par Eiropas stratēģiju seksuālās izmantošanas apkarošanai un aktīvāku sadarbību starp dalībvalstīm ar mērķi izveidot starpvalstu policijas tīklu bērnu pornogrāfijas un prostitūcijas apkarošanai, kā arī tīklu, lai pārvaldītu datubāzi, kurā būtu iekļauta detalizēta informācija par cilvēkiem, kas apsūdzēti šādu darbību veikšanā.
<P>
No Eiropas valstu sadarbības viedokļa ir žēl, ka Eiropas Padomes 2007. gada konvencijas ratifikācijas process ir tik lēns.
<SPEAKER ID="998" NAME="Louis Grech  " AFFILIATION="PSE">
rakstiski. - Šajā ziņojumā ir atzīts, ka bērna cieņas aizskaršana ir nopietns cilvēktiesību pārkāpums un nicināma darbība, kas diemžēl netiek vienādi apkarota visā ES. Ir satraucoši, ka dažas dalībvalstis nav ieviesušas visas attiecīgās starptautiskās konvencijas bērnu aizsardzībai. Es aicinu Komisiju izmantot visus tās rīcībā esošos rīkus, lai izdarītu attiecīgu spiedienu uz šīm valstīm.
<P>
Lai apkarotu bērnu pornogrāfiju, ES ir jāievieš bargi tiesību akti, kā arī jāīsteno izglītības projekti, kuros cilvēki tiktu informēti par šo tematu. Vecāki ir jāinformē par pašreizējiem tehniskiem risinājumiem bērnu aizsardzībai, īpaši par programmrīkiem, kas ir viegli lietojami un pieejami bez maksas vai par mazu samaksu.
<P>
Mazi ieejas ierobežojumi un minimāls risks ļoti atvieglo noziedzīgu organizāciju iekļūšanu kibertelpā. Lai stātos pretī šim jaunajam apdraudējumam, mums ir jāsaskaņo tiesību akti, jāveicina tiesību aktu ieviešana un jāpastiprina policijas sadarbība. Turklāt ES tiesību akti tikai daļēji atrisinās problēmu, jo šī ir pasaules mēroga problēma, un tāpēc ir nepieciešams pasaules mēroga sistēma, lai īstenotu tiesību aktus starptautiskā līmenī. Es aicinu ES uzņemties vadību šajā jomā.
<SPEAKER ID="048" NAME="Tunne Kelam  " AFFILIATION="PPE-DE">
rakstiski. - Bērnu izmantošana jebkādā veidā ir nepieņemam. Bērni ir jebkuras sabiedrības nākotne, taču vienlaicīgi arī neaizsargātākā sabiedrības grupa. Tāpēc politiķu primārais pienākums ir aizsargāt bērnus no jebkādas vardarbības un īpaši atbrīvot bērnus no seksuālās izmantošanas riska.
<P>
Es atzinīgi vērtēju vispusīgo ziņojumu, kurā dalībvalstis tiek aicinātas pievērsties apspriežamajai problēmai ļoti nopietni.
<P>
Es atbalstu aicinājumu septiņām dalībvalstīm, kas vēl nav parakstījušas Eiropas Padomes Konvenciju par bērnu aizsardzību pret seksuālo izmantošanu un seksuālo vardarbību, pievērsties šai problēmai. Turklāt es pievienojos aicinājumam visām dalībvalstīm parakstīt, ratificēt un ieviest visas attiecīgās starptautiskās konvencijas, lai aizsargātu mūsu bērnus.
<P>
Tomēr konvenciju parakstīšana un ratificēšana ir tikai pamats uzlabojumiem. Ir nepieciešama praktiska rīcība, jo parādās arvien vairāk pierādījumu par bērnu seksuālo izmantošanu. Bērniem ir jāaug drošā vidē, par ko galvenokārt ir atbildīgi vecāki. Mudinot dalībvalstis saskaņot savu rīcību, es arī atbalstu domu izveidot sistēmu brīdināšanai par bērnu pazušanu, kas varētu uzlabot sadarbību šajā jautājumā Eiropas līmenī.
<SPEAKER ID="049" NAME="Marianne Mikko  " LANGUAGE="ET">
Mums kā likumdevējiem ir jārūpējas par bērniem un jāaizsargā viņi. Ir ļoti svarīgi, lai septiņas dalībvalstis un kaimiņvalstis parakstītu Eiropas Padomes Konvenciju par bērnu aizsardzību pret seksuālo izmantošanu un seksuālo vardarbību. Ir svarīgi īstenot arī Padomes pamatlēmumu.
<P>
Tiem, kas agrā vecumā ir kļuvuši par vardarbības upuriem, ir jāgarantē pilnīga aizsardzība izmeklēšanas laikā, pirms un pēc tiesas procesa. Nekavējoties jāievieš tādi upuru aizsardzības pasākumi kā attiecīgs atbalsts upuru ģimenēm un šādu upuru noteikšana par īpaši neaizsargātiem.
<P>
Mums ir jāpaaugstina aizsardzības līmenis. Internetā notiekošais ir pārkāpis visas robežas. Bērni bieži vien nespēj saprast situācijas nopietnību un sekas. Tas, kas bieži šķiet kā spēle, var pārvērsties par psiholoģisku traumu uz mūžu.
<P>
Tāpēc mums ir jāaizliedz pedofilu tērzētavas un interneta forumi un jānosaka, ka uzmākšanās, izmantojot šādas metodes, ir noziegums. Mums tas patiešām ir jāizdara.
<P>
Tas ir mūsu pienākums aizsargāt bērnus no pasaules, kas var viņus sagraut. Mums ir jātur seksuālie noziedznieki pa gabalu no bērniem, un mums ir jāveic nepieciešamās darbības, lai to panāktu.
<SPEAKER ID="050" NAME="Katrin Saks  " LANGUAGE="ET">
Igaunija ir viena no valstīm, kur pašlaik tiek pastiprināti sodi par noziegumiem, kas izdarīti pret bērniem. Tomēr tā ir cīņa pret sekām.
<P>
Lai novērstu noziegumus, mums ir jāuzlabo "interneta lietotprasme”, tajā skaitā arī cilvēku apmācība par riskiem. Diemžēl tieši datoru pasaule ir vieta, kur vecāki nav varējuši būt padomdevēji saviem bērniem.
<P>
Lai novērstu noziegumus, ir jāpalielina informētība. Eirobarometra 2008. gada pētījums liecina, ka liela daļa vecāku nepievērš uzmanību tam, ko viņu bērni dara internetā. Es, piemēram, pārstāvu valsti, kurā interneta lietotāju skaits ir viens no lielākajiem ES, taču arī vecāku nevērība ir viena no lielākajām ES. Proti, 60 % no viņiem nesatraucas par to, ka viņu bērni var kļūt par uzmākšanās upuriem; 47 % nesatraucas, ka viņu bērni skatās pornogrāfiju vai vardarbīgus materiālus; 62 % nesatraucas, ka viņu bērni var izpaust personas datus.
<P>
Ir ļoti svarīgi, lai vecāki būtu informēti un lai internetā tiktu palaistas izpratnes veicināšanas programmas bērniem, jo tikai 10 % bērnu (Igaunijā) apgalvo, ka viņi ir lūguši vecāku palīdzību saistībā ar nepatīkamiem atgadījumiem internetā.
