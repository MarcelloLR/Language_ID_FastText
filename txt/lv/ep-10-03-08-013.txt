<CHAPTER ID="013">
Starptautiskā sieviešu diena
<SPEAKER ID="023" NAME="Priekšsēdētājs">
Nākamais punkts ir priekšsēdētāja paziņojums saistībā ar Starptautisko sieviešu dienu.
<P>
Šodien Sieviešu diena Eiropā, vismaz Centrāleiropā un Austrumeiropā, vairs nav tāda, kādu to atceramies. Sieviešu diena vairs nav tikai diena, kad pasniedzam ziedus mums pazīstamām sievietēm. Šī diena ir arī iespēja risināt svarīgas debates par dzimumu vienlīdzību, atbalstu daudzbērnu ģimeņu mātēm un vardarbības pret sievietēm izskaušanu. Eiropas Parlaments aktīvi iesaistās šajās debatēs.
<P>
Sieviešu tiesību un dzimumu vienlīdzības komiteja ir ļoti nozīmīga komiteja. Mēs 2009. gada novembrī pieņēmām rezolūciju par vardarbības pret sievietēm izskaušanu, kurā aicinājām Eiropas Komisiju un dalībvalstis izveidot saskaņotas rīcības programmas, kas vērstas pret šāda veida vardarbību. Mūsu mērķis ir panākt, lai Eiropas Savienība šajā jomā spētu rādīt piemēru visai pasaulei.
<P>
Šodienas sievietes ir pelnījušas vairāk, jo mēs taču vēlamies paglābt Eiropu no demogrāfiskā sabrukuma, tomēr to nedrīkst darīt uz sieviešu rēķina. Trīs vai četru bērnu mātēm ir jābūt tādām pašām iespējām strādāt un tikt paaugstinātām amatā kā vīriešiem. Plaši pieejamas mazbērnu novietnes, bērnudārzi un darbavietas ir tikai viens no veidiem, kā sasniegt šo mērķi. Tomēr mātēm, kas vēlas palikt mājās, lai audzinātu bērnus, arī ir jānodrošina šādas iespējas, piemēram, ieviešot atbilstošu nodokļu sistēmu, kurā tiek ņemti vērā visi ģimenes locekļi, nevis tikai abas laulātās personas.
<P>
Mūsu mērķis ir nodrošināt pilnīgu dzimumu vienlīdzību jomās, kur tas ir iespējams un kur tas ir būtiski, proti, pilnīgi visās jomās. Diskriminācijai darbavietā un sabiedrībā ir jākļūst par pagātni. Eiropas Savienībā sievietes un vīrieši ir vienlīdz cienījami, viņiem ir vienlīdzīgas tiesības, un šo tiesību aizsardzība ir viens no mūsu, Eiropas Parlamenta, uzdevumiem.
<P>
Visām Eiropas Parlamenta sievietēm es novēlu, lai katra diena jums ir kā Sieviešu diena, lai jūs nekad nekļūstat par diskriminācijas upuriem un lai Eiropas Parlamentā jūs, mūsu sieviešu dzimuma kolēģes, būtu pārstāvētas arvien kuplākā skaitā!
<SPEAKER ID="024" NAME="Corien Wortmann-Kool" LANGUAGE="NL">
Priekšsēdētāja kungs, jūs jau norādījāt, ka šodien ir Starptautiskā sieviešu diena. Šogad aprit šīs dienas simtā gadskārta. Bet vai ir pamats svinībām? Mēs esam daudz sasnieguši, tomēr vēl ir daudz darāmā, un šos mērķus mēs spēsim sasniegt tikai tad, ja mēs - sievietes un vīrieši - sadarbosimies.
<P>
Šogad Starptautiskajā sieviešu dienā uzmanība tiek pievērsta jautājumam par visas pasaules sieviešu solidaritāti un pārliecību par saviem spēkiem. Šis ir nozīmīgs temats ekonomikas krīzes apstākļos. Tas ir mudinājums vīriešiem un sievietēm sadarboties centienos nodrošināt labāku nākotni mums un mūsu bērniem, jo tikai kopā mēs varam panākt sieviešu un vīriešu līdztiesību ne tikai likuma priekšā, bet arī ikdienas, ekonomiskajā un sabiedriskajā dzīvē. Aptuveni 50 % no pasaules iedzīvotājiem ir sievietes, taču viņu ienākumi veido tikai 10 % no visas pasaules ienākumu apjoma. Tikai 5 % no pasaules iedzīvotājiem, kas strādā vadošā amatā, ir sievietes. Sievietes veido 75 % no pasaules nabadzīgajiem iedzīvotājiem. Šo situāciju var ievērojami uzlabot, un tas noteikti ir jādara.
<P>
Tomēr runa ir ne tikai par nabadzību. Citur pasaulē, īpaši lielā daļā Āzijas, ir arī citas problēmas, piemēram, zēni tiek vērtēti augstāk nekā meitenes, zēni ģimenei ir noderīgāki. Šī iemesla dēļ meitas tiek pamestas un pat tiek veikts aborts gadījumos, kad gaidāma meitene. Diemžēl arī sieviešu tirdzniecība ir ierasta un bieži sastopama parādība. Āfrikā daudzas jaunas sievietes un meitenes kļūst par konfliktu un izvarošanas upuriem. Šīs parādības nosaka daudzi kultūras faktori, kuriem mums jāpiešķir liela nozīme, ja vēlamies uzlabot sieviešu stāvokli. Sievietes un meitenes cieš arī no apspiešanas, it sevišķi musulmaņu valstīs, un šāda rīcība tiek pamatota ar reliģiskiem apsvērumiem.
<P>
Tāpēc ir svarīgi, lai mēs, Eiropas Savienība, zēnu un meiteņu un vīriešu un sieviešu līdztiesības aspektu uzsvērtu mūsu atbalsta programmās un mūsu starptautiskajās attiecībās. Runa ir ne tikai par nabadzības samazināšanu, bet arī par kultūras aizspriedumu izskaušanu. Šis ir nozīmīgs Augstās pārstāves un Komisijas priekšsēdētāja vietnieces Ashton un arī komisāres Georgieva uzdevums.
<P>
Tomēr daudz darāmā jāpaveic arī tepat pie mums, pat mūsu grupā, it sevišķi ar mūsu priekšsēdētāja Daul kunga atbalstu. Nobeigumā vēlos vērst uzmanību uz kādu problēmu, kas skar mūs pašus, Eiropas Savienību. Viss sākas no mazotnes, laikā, kad bērns iegūst izglītību, bet izglītība joprojām nav pieejama visām Eiropas meitenēm. Izglītības pieejamības rādītājam mūsu sabiedrībā ir jābūt 100 %. Šis ir jāizvirza par nozīmīgu jaunās ES stratēģijas 2020. gadam mērķi.
<SPEAKER ID="025" NAME="Martin Schulz" LANGUAGE="DE">
Priekšsēdētāja kungs, dāmas un kungi, sabiedrība, kurā vīrieši un sievietes nav līdztiesīgi darbā un ikdienas dzīvē, nav demokrātiska un humāna sabiedrība. Dzimumu līdztiesības principa ievērošana ir galvenais priekšnosacījums taisnīguma nodrošināšanai sabiedrībā. Mums, vīriešiem, šķiet, ka līdztiesības problēmas nepastāv, bet sievietēm, pat Centrāleiropas valstīs, ir cits viedoklis. To skaidri apliecina viens no lielākajiem skandāliem, kura iemeslus mums pēc iespējas ātrāk ir jānovērš. Parlaments šajā ziņā varētu daudz darīt.
<P>
Kā gan var apgalvot, ka sabiedrībā valda līdztiesība, ja vīrieši un sievietes par to pašu darbu tajā pašā darbavietā saņem dažādu atalgojumu? Tieši darbavietas ir tā joma, kurā sieviešu diskriminācija mūsu sabiedrībā visbiežāk tiek bez ierunām pieņemta. Sievietes, lai gan viņu dzīves apstākļi zināmā mērā ir nelabvēlīgāki, veic to pašu darbu, ko vīrieši, bet saņem aptuveni par 30 % vai 40 % mazāku atalgojumu. Mums ir jārīkojas, lai Eiropas Savienībā novērstu šo kaunpilno netaisnību. Starptautiskajā sieviešu dienā mums šeit, Eiropā, ir jāpauž šāda nostāja - līdzvērtīga samaksa vīriešiem un sievietēm par līdzvērtīgu darbu tajā pašā darbavietā. Tas ir galvenais sociālā taisnīguma priekšnosacījums.
<P>
(Aplausi)
<P>
Mēs esam atzinuši, ka Komisija cenšas risināt šo jautājumu. Patlaban par to liecina Eiropas Sieviešu tiesību harta, kuru jau pavisam drīz sāks īstenot. Tas ir labi, un mēs to atbalstām. Tomēr attiecībā uz dažiem aspektiem mēs esam nedaudz vīlušies, un es lūdzu nodot šo informāciju Reding kundzei un Barroso kungam. Mēs būtu vēlējušies, lai šī procesa sākums neaprobežojas tikai ar oficiālu paziņojumu, tāpat mēs būtu vēlējušies, lai tiek izpildīts sākotnēji dotais solījums, proti, ka tiks iesaistīts Parlaments un pilsoniskās sabiedrības aģentūras. Tas nav noticis. Bet to vēl var labot. Mēs priecātos, ja oficiāls paziņojums nebūtu vienīgais pasākums un iestādes sadarbotos, lai atrisinātu šo problēmu, kuru es tikko minēju. Mana kolēģe Wortmann-Kool kundze minēja vēl arī citas problēmas.
<P>
Starptautiskajā sieviešu dienā mums, visiem eiropiešiem, ir jāatzīst, ka mēs joprojām neesam spējuši panākt līdztiesību savā kontinentā, tomēr par ievērojamo netaisnību, kas pret sievietēm vērsta citās pasaules daļās un kas cita starpā ietver, piemēram, dzimumorgānu kropļošanu un obligātu sejas plīvura nēsāšanu, par visām šīm pamattiesībām, kuras sievietēm un galvenokārt meitenēm visā pasaulē ir liegtas, mums ir jārunā arī citās reizēs, nevis tikai 8. martā.
<P>
Tāpēc es vēlos pateikties Parlamenta cilvēktiesību ekspertiem. Strasbūras sesiju nedēļās mēs katru ceturtdienas pēcpusdienu šeit cita starpā diskutējam par cilvēktiesību pārkāpumiem, kas vērsti pret sievietēm. Starptautiskajā sieviešu dienā vēlamies norādīt, ka šīs ceturtdienas pēcpusdienu debates ir pietiekami nozīmīgas, lai tajās piedalītos vismaz tikpat daudz dalībnieku kā šodienas plenārsēdē.
<SPEAKER ID="026" NAME="Diana Wallis">
ALDE grupas vārdā. - Priekšsēdētāja kungs, vispirms vēlos norādīt, ka tikai pirms neilga brīža uzzināju, ka man būs jāsaka šī runa, bet ir ļoti svarīgi atzīmēt Starptautisko sieviešu dienu, jo īpaši šogad, kad aprit 100 gadi, kopš šie svētki tika iedibināti. Starptautiskajā sieviešu dienā mums ir ne tikai jāpriecājas par to, kas ir sasniegts sieviešu līdztiesības jomā, bet arī jāatgādina, cik daudz mums vēl šajā jomā ir jāpaveic.
<P>
Priekšsēdētāja kungs, jūs teicāt, ka vēlētos, lai Eiropas Parlamentā būtu vairāk sieviešu. Šajā ziņā ir daudz sasniegts, tomēr tas joprojām nav pietiekami. Aprēķināts, ka, piemēram, manas valsts parlamentā, saglabājoties pašreizējam sieviešu skaita pieauguma tempam, dzimumu līdztiesība tiks sasniegta pēc 200 gadiem. Tātad mūsu virzība šajā jomā nav pietiekami ātra, lai mēs patiešām varētu sasniegt mērķi nodrošināt līdztiesību.
<P>
Šonedēļ Eiropas Parlaments risina arī jautājumu par cilvēktirdzniecību un vardarbību pret sievietēm. Pagājušajā nedēļā es apmeklēju izstādi savā vēlēšanu apgabalā. Tajā bija izstādītas gleznas un fotogrāfijas, kas atainoja sievietes, kuras bija kļuvušas par cilvēktirdzniecības upuriem un no mūsu kaimiņvalsts Moldovas bija ievestas Eiropas Savienībā. Aprēķināts, ka sieviešu - un arī vīriešu - tirdzniecības apmēri ir pielīdzināmi Āfrikas vergu tirdzniecībai 350 gadu laikā, tomēr sievietes ir galvenie cilvēktirdzniecības upuri. Līdz šim mēs, Eiropas kopiena, neesam spējuši atrisināt šo problēmu un nepieļaut, ka sievietes kļūst par cilvēktirdzniecības upuriem, un būtu ļoti slikti, ja mēs nespētu neko panākt šīs problēmas risināšanā šajā dienā.
<P>
Mums ir jāpievēršas arī daudzajiem sieviešu veselības aizsardzības jautājumiem, kuri vēl nav atrisināti un kuriem netiek veltīts pietiekami daudz laika un enerģijas. Daudz esam sasnieguši, par daudz ko varam priecāties, bet ļoti daudz vēl ir jāpadara.
<SPEAKER ID="027" NAME="Marije Cornelissen" LANGUAGE="NL">
8. marts ir Starptautiskā sieviešu diena. Esmu atzīmējusi šo dienu, kopš vien sevi atceros. Šo dienu vienmēr atzīmēja arī mana mamma un vecmāmiņa. Mani 8. martā reizēm pārņem bezcerīguma sajūta, jo apzinos, cik daudz vēl ir jāizdara, lai sasniegtu mērķi nodrošināt patiesi vienlīdzīgas iespējas vīriešiem un sievietēm. Pasaulē ir tik daudz sieviešu, kurām vardarbība ir ikdienas realitāte, tik daudz nabadzībā dzīvojošu sieviešu, tik daudz sieviešu, kuras vienas rūpējas par saviem bērniem un vecākiem. Un ir tik maz sieviešu, kas ieņem vadošus amatus uzņēmējdarbības jomā, akadēmiskajā vidē un politikā.
<P>
Es reizēm domāju par savas vecmāmiņas paaudzi. Viņa bija spiesta pārtraukt darba gaitas, tiklīdz apprecējās, un viņai nebija vispār nekādu izglītības iespēju. Arī mana māte ļoti smagi cīnījās par to, lai viņai būtu teikšana pašai par savu ķermeni. Domājot par to visu, es saprotu, cik lielas pārmaiņas ir notikušas viena gadsimta laikā. Es saprotu, ka pārmaiņas patiešām ir iespējamas. Tomēr, ja vēlamies, lai pasaule kļūtu labāka tuvākajā laikā, mums tagad ir jādara viss iespējamais, lai to panāktu.
<P>
Eiropas Savienībai var būt liela nozīme šī mērķa sasniegšanā, bet tikai tādā gadījumā, ja skaistie vārdi tiks pārvērsti darbos. Cīņai par līdztiesību jau pārāk ilgi un pārāk daudz ir veltīti skaisti vārdi, tagad to krājums atkal ir papildināts. Piektdien Komisija nāca klajā ar Sieviešu tiesību hartu, kas ir pārblīvēta ar skaistām frāzēm. Pamatoti esmu diezgan skeptiska attiecībā uz šīs hartas īstenošanu. Manu skepsi vēl vairāk vairo tas, ka netika, kā jau Schulz kungs norādīja, rīkotas apspriedes ar Eiropas Parlamentu un nevalstiskajām organizācijām. Tomēr, tā kā šis ir pirmais dokuments, ko Reding kundze ir sagatavojusi, būdama par vienlīdzīgām iespējām atbildīgās komisāres amatā, esmu pilnīgi gatava paust savu ticību viņas spējām.
<P>
Svarīgas būs tieši iniciatīvas, kas sekos viņas skaistajiem vārdiem. Ja savu pilnvaru laikā viņa nāks klajā ar direktīvu, kuras mērķis ir apkarot vardarbību pret sievietēm, direktīvu par paternitātes atvaļinājumu, stingriem pasākumiem, kuru mērķis ir apkarot diskrimināciju pret sievietēm, stingriem pasākumiem, kuri vērsti uz sieviešu nodarbinātības līmeņa paaugstināšanu, piemēram, sekmējot darba laika un skolu mācību laika atbilstību, un paredzēs kvotas sievietēm vadošos amatos, vismaz savā darba vietā - Komisijā, ja Komisija pārvērtīs šos skaistos vārdus reālos darbos, tad es un mani kolēģi no Zaļo un Eiropas Brīvās apvienības grupas būsim pirmie, kas celsies kājās un paudīs savu atzinību.
<P>
Ja vēlamies pārmaiņas, mums ir jāsadarbojas - Komisijai, Padomei un kreisajiem un labējiem Parlamenta spēkiem. Šodien, 8. martā, ir ne tikai Starptautiskā sieviešu diena, bet arī mana dēla dzimšanas diena. Viņam šodien paliek divi gadi. Es no visas sirds ceru, ka tuvāko 30 gadu laikā Eiropā notiks pārmaiņas un manam dēlam būs iespēja dzīvot Eiropā, kurā viņš un viņa sieva vai vīrs ir vienlīdz atbildīgi par bērnu aprūpi un kurā sievietēm ir tādas pašas iespējas kļūt par profesorēm, vadītājām vai Eiropas komisārēm kā vīriešiem. Turpmāko gadu laikā viņa māmiņa darīs visu, kas viņas spēkos, lai šo mērķi sasniegtu, un, par laimi, es tāda neesmu vienīgā.
<P>
(Aplausi)
<SPEAKER ID="028" NAME="Marina Yannakoudakis">
ECR grupas vārdā. - Priekšsēdētāja kungs, Starptautiskā sieviešu diena ir ne tikai diena, kad varam kopīgi risināt jautājumus un problēmas, kas sievietēm šobrīd ir aktuālas, proti, pievērsties dažāda veida nevienlīdzībai, ar kuru daudzas sievietes saskaras, bet arī diena, kad varam priecāties par visu, ko sievietes gadsimta gaitā ir sasniegušas.
<P>
Mēs, Apvienotās Karalistes iedzīvotāji, ar īpašu lepnumu varam priecāties par personībām, kas palīdzējušas mūsu valstij sasniegt progresu sieviešu tiesību jomā. Mēs varam priecāties par tādām sievietēm kā Lielbritānijas sufražistu kustības līdere Emily Pankhurst, kas izcīnīja sievietēm balsstiesības, Shirin Ebadi, kas 1993. gadā saņēma Nobela prēmiju par centieniem veicināt cilvēktiesību nodrošināšanu, it sevišķi sievietēm, un Margaret Thatcher, kas 1979. gadā kļuva par pirmo sievieti, kura Lielbritānijā ievēlēta premjerministres amatā.
<P>
Jautājums par sieviešu tiesībām ieņemt augstus amatus un tiesībām uz vienlīdzīgām iespējām patlaban ir tikpat aktuāls kā toreiz, kad Apvienotajā Karalistē sieviete pirmo reizi tika ievēlēta premjerministres amatā.
<P>
Mēs spējam nodrošināt izglītības un darba iespējas, bet nespējam novērst atalgojuma atšķirības. Mēs ar tiesību aktiem varam aizliegt diskrimināciju darbavietā, bet nevaram aizliegt apvienot darba, ģimenes dzīves un mājsaimniecības pienākumus.
<P>
Parlamentam ir jācenšas palīdzēt sievietēm, nodrošinot, ka viņām ir iespēja izvēlēties, kurā virzienā darboties. Ja viņas izvēlas attīstīt karjeru, šī izvēle ir jāatbalsta, nodrošinot līdztiesīgus apstākļus. Ja viņas izvēlas palikt mājās un audzināt bērnus, šīs izvēles dēļ viņas nedrīkst būt nepietiekami novērtētas. Ir jāizskauž frāze "tikai mājsaimniece”. Neviena sieviete nav "tikai” kaut kas. Ikviena sieviete ir vērtība tajā jomā, kurā viņa darbojas.
<P>
No ievērojamo sieviešu vidus, manuprāt, īpaši jāizceļ kāda sieviešu kategorija - viņu devumu mēs Apvienotajā Karalistē godinām 14. martā. Es runāju par visas pasaules mātēm - sievietēm, kas labprātīgi atsakās no saviem mērķiem un velta savu dzīvi bērnu audzināšanai. Šo sieviešu devums ir ļoti nozīmīgs, jo, šādi rīkojoties, viņas palīdz sasniegt mūsu kopīgo mērķi - sabiedrību, kurā valda līdztiesība un iecietība un kurā cilvēktiesības tiek ievērotas neatkarīgi no dzimuma.
<SPEAKER ID="029" NAME="Eva-Britt Svensson" LANGUAGE="SV">
Priekšsēdētāja kungs, šodien mēs atzīmējam Starptautisko sieviešu dienu, un šodien aprit arī 15 gadi, kopš tika pieņemta ANO platforma sieviešu tiesību jomā. Patlaban Ņujorkā šī platforma tiek pārskatīta, un pagaidām es, tāpat kā citi Eiropas Parlamenta delegācijas locekļi, varu pateikt vienīgi to, ka sievietēm visā pasaulē nāksies samierināties ar līdzšinējo stāvokli. Neraugoties uz atzinīgi vērtējamajām rezolūcijām, ko nesen pieņēma Parlaments, Tarabella ziņojumu un rezolūciju par Pekinu +15, ANO sanāksme diemžēl pagaidām nav devusi rezultātus.
<P>
Sarunās iesaistīto ES valstu valdību mērķi sieviešu tiesību jomā nav tik vērienīgi kā mērķi, kurus Eiropas Parlaments izklāstīja iepriekš pieminētajās rezolūcijās. Dažkārt man šķiet, ka ES valstu valdības Pekinas platformu galvenokārt izmanto, lai dzimumu līdztiesības jautājumos pamācītu valstis, kuras nav ES. Bieži vien vieglāk ir pamācīt citus, nevis gūt panākumus pašam.
<P>
Pirms ievēlēšanas amatā Komisijas priekšsēdētājs Barroso solīja izstrādāt Sieviešu tiesību hartu. Tagad mums ir iespēja iepazīties ar šo Komisijas dokumentu. Mani un manu grupu, Eiropas Apvienoto kreiso un Ziemeļvalstu Zaļo kreiso spēku konfederālo grupu, ļoti satrauc tas, ka šis dokuments ir saturiski vājš, un tas, kā šī harta tika izstrādāta. Pastāv liela iespēja, ka hartas lietderīgums būs tik niecīgs, ka tās dēļ nebūs bijis vērts šķiest papīru. Parlaments, valstu iestādes un Eiropas brīvprātīgo organizācijas netika iesaistītas šīs hartas izstrādē, protams, arī Eiropas iedzīvotāji nepiedalījās šajā procesā.
<P>
Es vēlētos paskaidrot Barroso kungam, ka nepietiek tikai izstrādāt deklarāciju par kopīgajām vērtībām. Eiropas sievietēm un vīriešiem ir nepieciešams efektīvs dokuments, kas izstrādāts, sadarbojoties visām iesaistītajām pusēm.
<P>
Šis varētu būt Sieviešu tiesību hartas pirmais uzmetums. Izmantojiet laikposmu līdz nākamajai Starptautiskajai sieviešu dienai, lai noorganizētu apspriedes ar Eiropas Parlamentu, valstu iestādēm un Eiropas brīvprātīgo organizācijām. Tad nākamgad, atzīmējot Starptautisko sieviešu dienu, mēs skaidri redzēsim, ka esam guvuši panākumus.
<P>
Par sieviešu tiesību aizsardzību mēs rūpējamies katru dienu, nevis tikai 8. martā. Tieši tas Eiropas sievietēm un vīriešiem ir vajadzīgs.
<SPEAKER ID="030" NAME="Marta Andreasen">
EFD grupas vārdā. - Priekšsēdētāja kungs, šajā dienā es vēlos vērsties pie visiem politiķiem un likumdevējiem ar lūgumu turpmāk vairs neizdot šādus demagoģiskus tiesību aktus par līdztiesību, kuri sarežģī dzīvi tām sievietēm, kas vēlas strādāt. Šo tiesību aktu dēļ organizācijas baidās sievietes nodarbināt. Līdztiesību nevar nodrošināt ar tiesību aktiem, to var izdarīt tikai ar atbilstošu uzvedību.
<P>
Es, būdama strādājoša māmiņa, savos 30 darba dzīves gados ne reizi neesmu pieņemta darbā vai paaugstināta amatā, pamatojoties uz tādiem apsvērumiem, kuri nav saistīti ar manu kvalifikāciju un manām spējām. Es justos aizskarta, ja kādam pret mani būtu īpaša attieksme tikai manu hromosomu dēļ. Tomēr vēlos adresēt Parlamentam dažus konkrētus lūgumus, kuru mērķis ir aizsargāt sievietes no šīs pasaules.
<P>
Es vēlos, lai tiek izskatīta un atrisināta zemes piesavināšanās problēma Spānijā un tādējādi izbeigtas to sieviešu un vīriešu ciešanas, kuriem draud viņu mājokļa nojaukšana un kuri nevar turpināt tajos dzīvot. Vai šī nav vardarbība?
<P>
Es vēlos, lai Parlaments pārtrauc virzīt ES līdzekļus uz reģioniem, kur notiek šie rupjie cilvēktiesību pārkāpumi. Vai šī nav vardarbība?
<P>
Es vēlos, lai Parlaments uzklausa un aizsargā tos, kas grib paust savas bažas par strukturālajiem pārkāpumiem, kuri ietekmē Eiropas budžetu, kā pirms astoņiem gadiem darīju es, un lai Parlaments nodrošina, ka šie cilvēki nepiedzīvo to pašu, ko piedzīvoju es. Vai šī nav vardarbība?
<P>
Es vēlos, lai jūs neatbrīvojat Eiropas Komisiju no atbildības par budžeta izpildi, kamēr revidenti bez iebildumiem nav apstiprinājuši pilnīgi visu budžetu. Es vēlos, lai Parlaments šādā veidā izrāda cieņu pret Eiropas sievietēm un vīriešiem, tiem, kuri, maksājot nodokļus, nodrošina Eiropas Savienības pastāvēšanu.
<SPEAKER ID="031" NAME="Krisztina Morvai" AFFILIATION="NI">
(HU) Vēlos norādīt saviem kolēģiem, ka nav pareizi runāt par Eiropas sievietēm un Eiropas Savienībā dzīvojošo sieviešu tiesībām vispārinātā veidā, neņemot vērā to, ka Centrāleiropas un Austrumeiropas bijušajās komunisma valstīs - jaunajās dalībvalstīs - sieviešu stāvoklis ir sliktāks. Ir pienācis laiks ES pārstāvjiem doties faktu vākšanas misijā, lai izvērtētu, kādas tieši tiesības šīm sievietēm nav nodrošinātas, un, pamatojoties uz iegūtajiem rezultātiem, mazināt šo būtisko diskrimināciju pret sievietēm, kura ir Eiropā pašā.
<P>
Vēlos pieminēt tikai divas jomas. Abas ir saistītas ar globalizāciju, neoliberālo ekonomiku, liberalizētu brīvo tirdzniecību un to trūkumiem. Pirmkārt, daudznacionāli uzņēmumi, tāpat kā lieli, ES reģistrēti Eiropas uzņēmumi, piemēro dažādus darba tiesību un arodveselības standartus. Es runāju par lieliem mazumtirgotājiem, supermārketiem, piemēram, tiem, kas atrodas abpus robežai starp Austriju un Ungāriju. Viens un tas pats uzņēmums piemēro dažādus standartus attiecībā uz pārtraukumiem, pusdienlaiku un darba uzteikumiem. Būtībā Austrumeiropas, šajā gadījumā - Ungārijas, sieviešu dzimuma darbinieces tiek turētas verdzībā.
<P>
Otrkārt, vēlos minēt kādu pilnīgi neizpētītu jomu - sieviešu migrāciju Eiropas Savienībā. Centrāleiropas un Austrumeiropas valstu sievietes, kuras ir sliktākā situācijā, piemēram, Ungārijas sievietes, meklē mājkalpotājas darbu Rietumos, kur viņas ir kalpones, ekonomiskie bēgļi, un bieži vien ir spiestas atstāt savus bērnus novārtā. Ja paraugāmies no tiesību un cieņas aizsardzības viedokļa, tad šo sieviešu stāvoklis vairāk līdzinās trešās pasaules jaunattīstības valstu sieviešu stāvoklim, nevis to viņu māsu stāvoklim, kuras dzīvo Rietumeiropas valstīs un kuras tāpat kā viņas ir Eiropas Savienības iedzīvotājas. Šis jautājums ir steidzami jārisina.
<SPEAKER ID="032" NAME="Priekšsēdētājs">
Tagad dodu vārdu komisāram Dalli kungam. Lūdzu, Dalli kungs. Komisārs teiks runu Komisijas vārdā.
<SPEAKER ID="033" NAME="John Dalli">
Komisijas loceklis. - Priekšsēdētāja kungs, es ļoti priecājos, ka mana pirmā uzstāšanās Eiropas Parlamenta plenārsēdē notiek šajā nozīmīgajā datumā - 8. martā -, kad atzīmējam Starptautisko sieviešu dienu. Man ir liels gods pārstāvēt Komisiju un jo īpaši priekšsēdētāja vietnieci Reding kundzi, kura vadīs Komisijas centienus pamattiesību aizsardzības jomā.
<P>
Šī ir unikāla iespēja kopīgi priecāties par sieviešu sasniegumiem ekonomikā, politikā un sociālajā jomā. Sasniegumiem, kuriem bija nozīme pagātnē, ir nozīme patlaban un būs nozīme nākotnē. 1957. gadā dzimumu līdztiesības princips tika iekļauts Eiropas līgumos. Kopš tā laika ir izstrādāts ievērojams skaits juridisku instrumentu, uz kuriem pamatojoties Eiropas Kopienu Tiesa ir pieņēmusi daudz lēmumu un kuri veido ES tiesisko arsenālu.
<P>
Vēlos atgādināt, ka dzimumu līdztiesība nav tikai līgumos noteikta pamatvērtība, ka valstu dzimumu līdztiesības politika ir arī ekonomikas izaugsmes veicinātāja. Pagājušajā piektdienā Eiropas Komisijas priekšsēdētājs un priekšsēdētāja vietniece Reding kundze, nākdami klajā ar Sieviešu tiesību hartu, no jauna apliecināja Komisijas apņēmību aizsargāt dzimumu līdztiesības vērtības.
<P>
Sieviešu tiesību harta apliecina Komisijas politisko apņemšanos veicināt sieviešu un vīriešu līdztiesību piecās jomās: vienlīdzīga ekonomiskā neatkarība; vienāds atalgojums par tādu pašu vai līdzvērtīgu darbu; līdztiesība lēmumu pieņemšanā; cieņa, integritāte un ar dzimumu saistītas vardarbības izskaušana; dzimumu līdztiesība ārpus Eiropas Savienības.
<P>
Sieviešu tiesību hartu 2010. gada septembrī papildinās jauna vispusīga stratēģija par sieviešu un vīriešu līdztiesību. Šī stratēģija Sieviešu tiesību hartā izklāstītos principus pārvērtīs konkrētās darbībās, kuras paredzēts īstenot turpmāko piecu gadu laikā.
<P>
Šīs vērienīgās ieceres un mērķus Komisija nespēs sasniegt viena. Būs nepieciešama cieša sadarbība ar galvenajiem partneriem ES līmenī un jo īpaši ar jums -Eiropas Parlamentu un Sieviešu tiesību un dzimumu līdztiesības komiteju. Starptautiskā sieviešu diena ir lieliska iespēja atgādināt mums visiem šo apņemšanos.
<SPEAKER ID="034" NAME="Priekšsēdētājs">
Esam noklausījušies visas runas, kas attiecas uz Starptautisko sieviešu dienu un arī uz mūsu pastāvīgajiem centieniem nodrošināt sieviešu līdztiesību un izskaust vardarbību.
