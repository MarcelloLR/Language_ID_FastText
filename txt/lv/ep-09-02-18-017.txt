<CHAPTER ID="017">
Balsojumu skaidrojumi
<P>
Rakstiski balsojumu skaidrojumi
<SPEAKER ID="998" NAME="Nicodim Bulzesc  " LANGUAGE="RO">
Es balsoju par Eiropas Parlamenta rezolūciju par Eiropas Savienības lomu Tuvajos Austrumos, jo es piekrītu, ka mums ir jāatbalsta Gazas joslas atjaunošanas plāni.
<P>
Šīs rezolūcijas mērķis ir sniegt tūlītēju un neierobežotu humāno palīdzību; šis pasākums ir morāls pienākums. Šī palīdzība ir jāsniedz bez jebkādiem nosacījumiem vai ierobežojumiem. Izraēlas iestādēm tiek prasīts atļaut atbilstīgu, pastāvīgu humanitārās palīdzības plūsmu, tostarp visus vajadzīgos materiālus, lai ANO aģentūras, piemēram, UNRWA (ANO Palīdzības un darba aģentūra) un starptautiskās organizācijas varētu veikt savas darbības un apmierināt iedzīvotāju vajadzības.
<SPEAKER ID="997" NAME="Konstantinos Droutsas  " LANGUAGE="EL">
Ar Eiropas Parlamenta rezolūciju par humāno palīdzību Gazai ES, vadoties pēc principa, ka pret asinskārajiem izraēliešiem un palestīniešiem, kas aizsargājas, ir jāizturas vienlīdzīgi, cenšas noslēpt savu milzīgo atbildību par palestīniešu slaktiņu asiņainā Izraēlas iebrukuma laikā Gazas joslā, kā rezultātā gāja bojā vairāk nekā 1300 cilvēki, lielākā daļa no kuriem bija bērni, sievietes un gados veci cilvēki, un tika ievainoti vairāk nekā 5000 cilvēki. Palestīnas iedzīvotāji dzīvo traģiskos un necilvēcīgos apstākļos, jo ir pilnībā iznīcinātas tūkstošiem mājas un visa sociālā infrastruktūra, turklāt Izraēla īsteno pilnīgu ekonomisko izolāciju.
<P>
Izvairīšanās no jebkāda veida atsauces uz Izraēlu un palestīniešu traģisko situāciju un izvairīšanās to nosodīt kārtējo reizi apstiprina ES atbalstu Izraēlas kriminālajai darbībai tās centienos palielināt savu lomu arvien lielākajā iekšējā cīņā starp imperiālistiem Tuvajos Austrumos.
<P>
Varonīgajiem palestīniešiem nav vajadzīgas imperiālistu žēlastības dāvanas. Viņiem ir vajadzīgs neatkarīgas un suverenas Palestīnas valsts pamats ar galvaspilsētu Austrumjeruzalemē, ANO rezolūciju un 1967. gada robežu ievērošana un citu tautu nedalīta solidaritāte ar viņu cīņu.
<SPEAKER ID="062" NAME="Hélène Goudin un Nils Lundgren  " AFFILIATION="IND/DEM">
rakstiski. - (SV) Situācija Gazas joslā ir ārkārtīgi nopietna, jo pašreizējais konflikts liedz civiliedzīvotājiem saņemt pārtiku, medikamentus un degvielu. Situācija ir tik nopietna, ka ir vajadzīga tūlītēja ārējā palīdzība. Tāpēc mēs balsojumā atbalstījām rezolūciju.
<P>
Tomēr mēs uzskatām par ārkārtīgi nožēlojamu to, ka Eiropas Parlaments kārtējo reizi izmanto katastrofu, lai lēnām, bet nekļūdīgi virzītu uz priekšu savu nostāju, kas diemžēl nav īpaši pārsteidzoši.
<SPEAKER ID="996" NAME="Pedro Guerreiro  " LANGUAGE="PT">
18 mēnešu ilgās necilvēcīgās blokādes un 22 dienu ilgās brutālās Izraēlas agresijas pret palestīniešiem Gazas joslā laikā ir gājuši bojā vismaz 1324 cilvēki un ievainoti vairāk nekā 5000, no kuriem lielākā daļa ir bērni. Vairāk nekā 100 000 cilvēku ir pārvietoti, un ir iznīcināti vairāk nekā 15 000 ēku. Ir iznīcināta vai sabojāta galvenā infrastruktūra un galvenie sabiedriskie dienesti, apdraudot Palestīnas iedzīvotāju pamatvajadzību apmierināšanu.
<P>
Redzot šo šokējošo noziegumu, Eiropas Parlamentam nekas nav sakāms, lai nosodītu Izraēlu.
<P>
Nav šaubu, ka palestīniešiem ir steidzami vajadzīga palīdzība. Nav šaubu, ka mums ir jāatzīst palestīniešu ciešanas. Tomēr ir būtiski arī nosodīt agresorus un saukt viņus pie atbildības. Tā vietā rezolūcijā tiek uzstāts uz to, ka jāattaisno Izraēlas agresija pret Gazas joslu, slēpjot to aiz jēdziena "konflikts”. Šī agresija ir daļa no stratēģijas, lai pārvarētu palestīniešu likumīgo pretošanos okupācijai un apdraudētu nosacījumus, kas vajadzīgi Palestīnas valsts izveidei.
<P>
ES, kura vienmēr ir tik naska uz cilvēktiesību piesaukšanu, "aizmirst” tās attiecībā uz Izraēlu, kas vairāk nekā 40 gadus ir kolonizējusi palestīniešu teritorijas Rietumkrastā, Gazas joslā un Austrumjeruzalemē.
<SPEAKER ID="063" NAME="Flaviu Călin Rus  " LANGUAGE="RO">
Es balsoju par Eiropas Parlamenta 2009. gada 18. februāra rezolūciju par humānās palīdzības sniegšanu Gazas joslā, jo civiliedzīvotājiem ir ļoti vajadzīga palīdzība, ņemot vērā šajā apgabalā radīto situāciju.
<P>
Es uzskatu, ka ir jāveic novērtējums par Gazas joslas iedzīvotāju vajadzībām, un ir jāsāk plāni šī apgabala atjaunošanai.
