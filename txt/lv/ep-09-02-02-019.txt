<CHAPTER ID="019">
Programma vispārējas nozīmes un darījumu aviācijas ilgtspējīgai nākotnei (īss izklāsts) 
<SPEAKER ID="191" NAME="Priekšsēdētājs">
- Nākamais punkts ir Luis Queiró ziņojuma īss izklāsts Transporta un tūrisma komitejas vārdā par programmu vispārējas nozīmes un darījumu aviācijas ilgtspējīgai nākotnei.
<SPEAKER ID="192" NAME="Luís Queiró">
referents. - (PT) Priekšsēdētāja kungs, komisāre! Līdz šim vispārējas nozīmes un darījumu aviācija nav bijusi Eiropas līmenī īpaši aplūkota. Šī ziņojuma lielā politiskā nozīme ir izskaidrojama ar to, ka šī ir pirmā reize, kad Komisija un Parlaments izskata aviācijas darbību laikā, kad tā uzrāda paātrinātu izaugsmi gan pēc apjoma, gan ekonomiskās nozīmes.
<P>
Skaitļi runā paši par sevi: vienā pašā darījumu aviācijā mazie un vidējie uzņēmumi, kas strādā šajā nozarē, strauji vairojas, Uzskata, ka nākamajā desmitgadē lidaparātu skaits dubultosies līdz 3500, un ikgadējais apgrozījums ir vairāk nekā 25 miljardi eiro. Tieši vai netieši tas rada 154 000 darbavietas visā Eiropā. Kopā ar vispārējas nozīmes aviāciju, kurā, kā rēķina, ir starp 30 000 un 50 000 lidaparātu, šī nozare pārstāv ap 9 % no visas reģistrētās gaisa satiksmes un uzrāda visstraujāko izaugsmi Eiropā, divreiz straujāku nekā visas pārējās satiksmes izaugsme.
<P>
Darījumu aviācijas segments piedāvā svarīgas sociālas un ekonomiskas priekšrocības, nodrošinot elastīgus lidojumus no punkta uz punktu, tas palielina pilsoņu mobilitāti, uzņēmumu ražīgumu un reģionālo kohēziju.
<P>
Vispārējas nozīmes aviācijas nozare sniedz būtiskus pakalpojumus dažādās jomās no meklēšanas-glābšanas aviācijas līdz ugunsdrošības pasākumiem, satiksmes regulēšanai, kartogrāfijai un izpriecu un sporta aviācijai. Tā ir arī svarīgs profesionālās meistarības avots visai aviācijas nozarei.
<P>
Man ir jāpiemin arī šī rūpniecības nozare Eiropā, kuras tirgus daļa pasaulē piedzīvo nepārtrauktu izaugsmi un pašlaik sastāda 16 % un kura tāpēc ir jāatbalsta.
<P>
Runājot par ziņojumu, es piekrītu nepieciešamībai, ko savā paziņojumā uzsvēra Komisija, izpētīt šīs nozares īpašās vajadzības un noteikt tās galvenās problēmas. Pirmais jautājums ir saistīts ar datu vākšanu un pamatojas uz vajadzību sniegt politisku lēmumu pieņēmējiem pietiekami daudz datu un statistiskas informācijas, lai viņiem rastos labāka izpratne par šo nozari un viņi varētu to pienācīgi regulēt. Otrais jautājums attiecas uz proporcionalitātes principa piemērošanu šīs nozares regulējumā. Galvenais jautājums ir, vai noteikumi, kas ir paredzēti, lai pārvaldītu darījumu aviācijas darbību, būs piemēroti, lai ekspluatētu vienkāršākus un mazākus, bieži vien vienmotora lidaparātus.
<P>
Mēs atbalstām Komisijas ieceri piemērot proporcionalitātes principu, gan izstrādājot noteikumus, gan tos īstenojot, vienmēr paturot prātā vajadzību nebūt nevērīgiem pret drošības apsvērumiem. Tas, piemēram, attiecas uz konkrētu noteikumu par derīgumu lidojumam pielāgošanu, kurus jau pieņēmusi Eiropas Aviācijas drošības aģentūra (EADA), pie darījumu aviācijas nepiederošu lidaparātu ekspluatācijai vai uz īpašu noteikumu piemērošanu vienkāršotām drošības un pasažieru drošības pārbaužu procedūrām darījumu aviācijā.
<P>
Trešais punkts attiecas uz piekļuvi lidostām un gaisa telpai. Diagnoze jau ir noteikta: šiem lidaparātiem parasti ir apgrūtināta piekļuve lielām lidostām, un tiem sāk rasties tādas pašas problēmas arī reģionālās un sekundāras nozīmes lidostās. Risinājumi ir dažādi no pašreizējās jaudas izmantojuma optimizācijas līdz varbūt laika nišu regulu pārskatīšanai. Ir arī jāstimulē ieguldījumi mazās un vidēja lieluma lidostās, lai nodrošinātu lielāku skaitu starpsavienojumu starp dažādiem Eiropas reģioniem un pilsētām.
<P>
Attiecībā uz jautājumu par gaisa telpas caurlaidības spēju mēs uzsveram reformu lielo nozīmi saistībā ar Eiropas vienoto gaisa telpu un SESAR (Eiropas vienotās gaisa telpas gaisa satiksmes pārvaldības pētījumi) kopuzņēmumu, un mēs vēlreiz atgriežamies pie vajadzības neuzspiest pārmērīgas navigācijas aprīkojuma prasības maziem lidaparātiem, bet vienmēr ievērot drošības standartus.
<P>
Ceturtais un pēdējais punkts attiecas uz vides ilgtspējību šajā darbības jomā. Lai gan mazu lidaparātu CO2 emisijas ir zemākas, tomēr ir jāveicina pētniecība, izstrāde un jauninājumi ne tikai saistībā ar kopuzņēmuma Clean Sky un projekta CESAR (Ekonomiskie mazie gaisa kuģi) iniciatīvām, bet arī ar mazāk piesārņojošiem motoriem un tīrāku degvielu.
<P>
Es vēlos beigt, priekšsēdētāja kungs un komisāre, izsakot cerību, ka šis ziņojums dos reālu pamatu turpmākiem likumdošanas un regulēšanas pasākumiem, kurus varētu izstrādāt šai nozarei. Tā ir Transporta un tūrisma komitejas vēlēšanās, aicinot Komisiju ziņot 2009. gada beigās par sasniegto progresu ziņojumā ierosinātajos jautājumos. Attiecībā uz rītdienas balsojumu es sagaidu, ka šo vēlēšanos apliecinās lielais vairākums Parlamenta deputātu.
<SPEAKER ID="193" NAME="Viviane Reding">
Komisijas locekle. - Priekšsēdētāja kungs! Komisija atzinīgi vērtē šo ziņojumu un pateicas referentam un komitejai par lielisko darbu.
<P>
2008. gada janvārī Komisija pirmo reizi publicēja paziņojumu par vispārējo un darījumu aviāciju. Tam 2008. gada aprīlī sekoja ļoti pozitīvs Padomes secinājums un tagad - šis svarīgais Parlamenta ziņojums.
<P>
Vispārējā un darījumu aviācija ir svarīgs ES aeronavigācijas nozares sektors, kura vērtība ir 2,3 miljardi eiro ik gadu. Tas daudz iegulda pētniecībā un izstrādē un strauji attīstās. Vairāk nekā divas trešdaļas no visiem lidaparātiem, kas sertificēti ES, pieder šim sektoram.
<P>
Vispārējā un darījumu aviācija galvenokārt aptver mazus un vidēja lieluma uzņēmumus. Tā ir arī ļoti daudzveidīga nozare. Regula jāpiemēro nozares specifikai, tomēr nepazeminot drošuma vai drošības standartus. Mēs priecājamies, ka Parlaments savā ziņojumā atbalsta proporcionalitātes jēdzienu.
<P>
Tuvākajā nākotnē mums savi centieni jāveltī trim galvenajām jomām: kopīgu ES drošības standartu izstrādei vispārējai aviācijai, nekomerciālās aviācijas integrācijai Eiropas nākamās paaudzes gaisa satiksmes pārvaldības (GSP) sistēmās un nozares negatīvās ietekmes uz vidi mazināšanai.
<P>
Komisija ir iecerējusi nākamajā gadā ierosināt vairākus ES īstenošanas noteikumus, kas nodrošinās vienādu drošības līmeni nekomerciālajā aviācijā. Kā uzsvērts jūsu ziņojumā, mums jāgādā, lai tie ne tikai nodrošina pienācīgu drošības līmeni, bet ir arī proporcionāli un neuzliek nevajadzīgu slogu uzņēmumiem.
<P>
Mēs turpināsim attīstīt arī nākamo Eiropas gaisa satiksmes pārvaldības (GSP) sistēmu, skaidri izprotot, ka gaisa telpa ir kopīgs labums, kam jābūt pieejamam visiem lietotājiem drošā veidā. No vispārējās aviācijas viedokļa .Eiropas vienotajai gaisa telpai un SESAR būs vislielākā nozīme, drošā veidā atvieglojot piekļuvi gaisa telpai un lidlaukiem. Šīs tehnoloģijas pavērs ceļu jauniem, Eiropā vēl neredzētiem pakalpojumiem.
<P>
Un beidzot, kas ir ne mazāk svarīgi, neraugoties uz nepārtraukto tehnoloģisko progresu, vispārējā un darījumu aviācija ietekmē vidi, un tāpat kā visai aviācijas nozarei tai jādod savs ieguldījums šīs ietekmes samazināšanā. Arī šajā jautājumā proporcionalitāte būs svarīgs princips, kas jāievēro.
<P>
Komisija ar prieku gaida sadarbību ar Parlamentu saskaņā ar ziņojumu un sniegs atskaiti par panākto progresu.
<SPEAKER ID="194" NAME="Priekšsēdētājs">
- Jautājums tiek slēgts.
<P>
Balsošana notiks rīt.
<P>
Rakstiskas deklarācijas (Reglamenta 142. punkts)
<SPEAKER ID="195" NAME="Bogdan Golik  " LANGUAGE="PL">
Sākumā es vēlos pateikties Luís Queiró par viņa ziņojumu par tematu, kas ir tik svarīgs transporta nākotnei Eiropā.
<P>
Es vēlos uzsvērt vispārējās un darījumu aviācijas attīstības jautājuma un šī sektora lidaparātu ražošanas nozares nozīmi. Lai gan risinājumi, ko ierosina Komisija neievieš radikālas likumdošanas pārmaiņas un var šķist šodien maznozīmīgi, to ietekmi uz aviācijas nākotni, ņemot vērā tirgus liberalizāciju un gaisa pārvadājumu nozares attīstību Polijā, nevar pārvērtēt.
<P>
Komisijas mērķis ir sekmēt šīs aviācijas nozares attīstību, vienkāršojot pašreizējās regulatīvās procedūras, pielāgojot noteikumus jaunām gaisa satiksmes pārvaldības formām un pārskatot tās, lai nodrošinātu proporcionalitāti.
<P>
Ir acīmredzams, ka šī iniciatīva pelna pilnīgu atbalstu. Tomēr ir jāuzmanās, lai politikas formulēšanas un īstenošanas procesā, plānojot un optimizējot jaudas, tiktu ņemtas vērā visu kategoriju gaisa telpas izmantotāju un aviācijas infrastruktūru vajadzības. Lai sekmētu turpmākās reformas, vispārējās un darījumu aviācijas vajadzībām ir jāizveido Eiropas mēroga datu vākšanas pamatsistēma. Galu galā tā būs vajadzīga arī, lai atvieglotu šīs nozares piekļuvi ārzemju tirgiem, atbalstot jaunu, konkurētspējīgu tehnoloģiju izstrādi, tajā pašā laikā gādājot, lai dabīgās vides aizsardzības principi tiktu ievēroti.
<SPEAKER ID="993" NAME="Louis Grech  " AFFILIATION="PSE">
rakstiski. - Es šo ziņojumu vērtēju atzinīgi, jo tas tiecas saskaņot un ieviest lielāku skaidrību vispārējās un darījumu aviācijas noteikumos Kopienas līmenī. Šis ir civilās aviācijas visātrāk augošais segments Eiropā, un tas dalībvalstīm dod daudzus sociālus un ekonomiskus labumus. Tomēr, lai to izmantotu pēc iespējas labāk, mums jāievieš pienācīgs regulējums. Pašlaik, piemēram, trūkst ticamu datu par šo nozari, un šis trūkums ir steidzami jānovērš pārvaldības, drošuma un drošības dēļ.
<P>
Komisijai skaidri jānodala lielu komerciālu lidaparātu ekspluatācija no privātu lidmašīnu ekspluatācijas.. Tiesību aktiem jābūt proporcionāliem riskam, ko rada dažāda veida aviācija, un jāņem vērā izmaksu slogs, ko šie akti tiem uzliek.
<P>
Turpmākajam regulējumam jābūt stimulējošam un nozari veicinošam, nevis ierobežojošam.
<P>
Bažas varētu radīt tas, ka uz lielāko daļu vispārējās un darījumu aviācijas neattiecas Komisijas direktīva, kas iekļauj aviāciju siltumnīcas efektu izraisošo gāzu emisijas kvotu tirdzniecības shēmā. Ņemot vērā nozares straujo izaugsmi, manuprāt, ir kaut kādā veidā jākompensē tās ietekme uz vidi.
<SPEAKER ID="196" NAME="Mieczysław Edmund Janowski  " LANGUAGE="PL">
Laikā, kad mēs nepārtraukti dzirdam vārdu "krīze”, nav viegli runāt par vispārējās un darījumu aviācijas stabilo nākotni. Tāpēc es pateicos Luís Queiró par pūlēm sagatavot ziņojumu par šo tematu. Apsveicu. Esmu pārliecināts, ka gaisa transports var būt dzinulis, kas iedarbinās pasaules un Eiropas ekonomiku. Mēs atceramies, ka tikai pirms 106 gadiem brāļi Raiti veica pasaulē pirmo lidojumu ar vadāmu lidaparātu, kas aprīkots ar dzinēju (lai gan tas nolidoja tikai 40 metrus). Tas bija īstas aviācijas sākums.
<P>
Šodien aviācija ir augsti attīstīta nozare, kas izgatavo lidaparātus, kuri ir aprīkoti ar daudziem arvien labākiem instrumentiem. Aviācija ietver arī visu sarežģīto navigācijas jomu un lidojumu vadību, uz zemes izvietotas lidostas infrastruktūru, drošības sistēmu utt. Mums jāzina, ka Eiropā vispārējā un darījumu aviācija ekspluatē aptuveni 50 000 lidaparātu, un gandrīz četras reizes vairāk mazu lidaparātu un planieru tiek lietoti sportam un atpūtai. Šie skaitļi runā paši par sevi.
<P>
Šo iemeslu dēļ pienācīgas jaudas nodrošināšana Eiropas gaisa telpai un lidostām ir ļoti svarīgs jautājums. Es vēlos pievērst jūsu uzmanību reģionālo lidostu nozīmei ES satiksmes kohēzijas nodrošināšanā. Protams, runājot par gaisa transporta attīstību, mēs nedrīkstam aizmirst problēmas, kas saistītas ar dabīgo vidi,
<SPEAKER ID="992" NAME="Eija-Riitta Korhola  " LANGUAGE="FI">
Priekšsēdētāja kungs! Debates par aviācijas nozari ir bieži izkropļotas. Aizspriedumainā veidā galvenā uzmanība tiek pievērsta emisijas problēmām, kas rodas no gaisa satiksmes, bet cilvēki nav gatavi saskatīt tās iespējas. Acīmredzot aviācija un gaisa satiksme rada emisijas, bet ir tikpat acīmredzami, ka tām pieder nākotne. Tas attiecas uz komerciālo gaisa transportu un darījumu un vispārējo aviāciju.
<P>
Lai gan ES iekšējā tirgus tiesību akti galvenokārt attiecas uz komerciālo gaisa transportu, ir vērts norādīt, ka vispārējās un darījumu aviācijas jautājumi parādās arvien biežāk saistībā ar tādām jomām kā klimata politika, vides aizsardzība un aviācijas drošība. Ja ņemam vērā pieaugošo darījumu aviācijas nozīmi, mums noteikti jāpievērš uzmanība šīm nozarēm un jāgarantē to konkurētspēja.
<P>
Es vēlos izteikt bažas attiecībā uz uzņēmējdarbības apstākļiem aviācijā. Mazas un vidēja lieluma lidostas ir būtiskas gan vispārējai, gan darījumu aviācijai. To celtniecība un modernizācija ir jāveicina, un dalībvalstis jāmudina ieguldīt līdzekļus tajās. Nepārtrauktā darījumu aviācijas izaugsme tomēr arvien vairāk pārslogo pašreizējās lidostas.
<P>
No klimata aizsardzības viedokļa mēs varam teikt, ka nozare brīvprātīgi izstrādā oglekļa kompensācijas mehānismu, lai gan mazāki lidaparāti nav iekļauti emisiju kvotu tirdzniecības sistēmā. Tas ir visas gaisa satiksmes attīstības potenciāla pierādījums. Kopienai jādara viss iespējamais, lai veicinātu novatoriskāku un energoefektīvāku, un videi nekaitīgāku lidaparātu pētniecību. Mērķis nedrīkst būt nekas cits kā gaisa satiksme, kas nerada emisijas..
