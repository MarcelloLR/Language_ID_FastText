<CHAPTER ID="022">
Vispārējo tarifa preferenču sistēma (debates)
<SPEAKER ID="288" NAME="Priekšsēdētājs">
Nākamais darba kārtības punkts ir ziņojums, ko Starptautiskās tirdzniecības komitejas vārdā izstrādāja Scholz kungs, par priekšlikumu Eiropas Parlamenta un Padomes regulai, ar kuru groza Padomes Regulu (EK) Nr. 732/2008 par vispārējo tarifa preferenču sistēmas piemērošanu laikposmā no 2009. gada 1. janvāra līdz 2011. gada 31. decembrim - C7-0135/2010 - 2010/140(COD)).
<SPEAKER ID="289" NAME="Helmut Scholz" LANGUAGE="DE">
Priekšsēdētāja kungs, Győri kundze, De Gucht kungs, dāmas un kungi! Svarīgu starptautiskās tirdzniecības politikas aspektu mēs apspriežam vēlā vakara stundā. Ņemot vērā šī jautājuma svarīgumu, es būtu vēlējies, lai šī zāle ir pilna un visas vietas tajā aizņemtas. Eiropas Savienības vispārējo preferenču sistēma (VPS) ir būtisks Eiropas tirdzniecības politikas sasniegums. Tā nodrošina pasaules nabadzīgākajām valstīm iespēju laist mūsu tirgū visa veida preces, izņemot ieročus. Tā arī piešķir tirdzniecības koncesijas visam jaunattīstības valstu ražojumu klāstam. VPS+ ir vērtīga veicināšanas sistēma, kas piedāvā jaunattīstības valstīm papildu koncesijas, ja tās paraksta un īsteno svarīgus starptautiskos nolīgumus par cilvēktiesībām, nodarbinātības standartiem un vides aizsardzību. Tomēr šai sistēmai ir arī trūkumi, un tā ir regulāri jāatjaunina.
<P>
Gadu gaitā Eiropas Parlaments, partnervalstis, uzņēmumi un nevalstiskās organizācijas ir izstrādājuši svarīgus ieteikumus, kā šo sistēmu uzlabot. Visa pasaule patlaban gaida, kad Komisija nāks klajā ar savu priekšlikumu par tik nepieciešamo sistēmas pārskatīšanu. Šī priekšlikuma iesniegšanas termiņš bija 2010. gada 1. jūnijs. Komisija nav sagatavojusi dokumentu laikā, un šīs saistību neizpildes dēļ iesaistītās valstis un uzņēmumi ES un ārpus tās ir nonākuši bīstamajā neskaidrības situācijā. Spēkā esošā regula ir jāpārskata.
<P>
Jūs cenšaties glābt situāciju ar pārejas regulas piemērošanu, un rīt, proti, ceturtdien, mēs par šo priekšlikumu balsosim. Pārejas regula nozīmē tikai spēkā esošās regulas darbības pagarināšanu. Ar to netiek ieviestas izmaiņas vai uzlabojumi un netiek īstenotas jaunās prasības, kas izriet no Lisabonas līguma. Tas ir radījis ne tikai pārsteigumu, bet arī neapmierinātību Eiropas Parlamentā un arī manī kā referentā. Šī Parlamenta deputātiem ir jānodrošina, lai tiktu ievērotas tiesības, pienākumi un arī pilnvaras, ko vēlētiem Eiropas iedzīvotāju pārstāvjiem nosaka Lisabonas līgums. Mūsu pienākums ir arī raudzīties, lai tarifu samazinājums patiesi uzlabo situāciju jaunattīstības valstīs. Lai pasargātu ES partnerus no sekām, ko rada pārmērīgi ilga procedūra, es Starptautiskās tirdzniecības komitejai sākotnēji ierosināju grozīt tikai tos regulas noteikumus, kuri ir jāgroza, lai Parlaments varētu veikt savus jaunos uzdevumus.
<P>
Es vēlētos uzsvērt arī to, ka, manuprāt, ir nepieciešama VPS un VPS+ sistēmas vispārēja pārstrādāšana. Intensīvi tiekoties ar Padomi un Komisiju saistībā ar juridiskajiem jautājumiem, kuri izriet no Lisabonas līguma un kuri ietekmē pārejas regulu, Parlaments galu galā nolēma paust savu uzticību. Šajā brīdī es vēlos vēlreiz teikt sirsnīgu paldies Starptautiskās tirdzniecības komitejas priekšsēdētājam profesoram Moreira par to, ka viņš nenogurstoši veica vidutāja pienākumus, un arī jums, De Gucht kungs, par Komisijas apliecinājumu, ka svarīgākie grozījumi, jo īpaši saistībā ar Parlamenta informēšanu un iesaistīšanu, tiks īstenoti praksē. Lai nodrošinātu, ka pārejas regula pēc iespējas ātrāk stājas spēkā, mēs pieņēmām lēmumu atsaukt visus savus grozījumus. Mēs to darījām galvenokārt savu partneru un iesaistīto uzņēmumu interesēs.
<P>
Komisijas apliecinājumā tika pausts solījums turpmāk pilnībā, nekavējoties un vienlaikus ar Padomi informēt Eiropas Parlamentu par darbu, kas saistīts ar būtiskiem VPS aspektiem, un par visām norisēm un dalīties ar visiem dokumentiem, kas attiecas uz VPS. Komisija arī garantē, ka Eiropas Parlaments tiks informēts par preferenču režīma piemērošanas apturēšanu saskaņā ar 16. panta 3. punktu, par šī režīma pagaidu atcelšanu, tostarp Komisijai sniedzot atbilstošus izmeklēšanas ziņojumus, saskaņā ar 17. pantu un par lēmumiem piemērot aizsardzības pasākumus saskaņā ar 20. un 21. pantu, pirms tie stājas spēkā.
<P>
Mēs atzinīgi vērtējam "Omnibus 1” regulas iesniegšanu un šajā dokumentā pausto Komisijas gatavību iesaistīties visaptverošā priekšlikumu apspriešanā. Mēs arī vēlamies atgādināt Komisijai, ka steidzami ir jāiesniedz "Omnibus 2” regula.
<P>
Visbeidzot es vēlos vēlreiz uzsvērt, ka Parlaments ir piekāpies attiecībā uz pārejas regulu. Mēs nedrīkstam piemirst, ka mums ir jācīnās par to, lai Parlamenta tiesības tiktu īstenotas pastāvīgi un atbilstīgi to īstenošanas pamatprincipiem.
<SPEAKER ID="290" NAME="Enikő Győri">
Padomes priekšsēdētāja. - (HU) Priekšsēdētāja kungs, komisāra kungs, Scholz kungs, dāmas un kungi!
<P>
Priekšsēdētāja kungs, ar jūsu atļauju turpināšu angļu valodā. Terminoloģijas dēļ, manuprāt, piemērotāka ir angļu valoda. Kopš Komisija nāca klajā ar priekšlikumu uz noteiktu laika posmu pagarināt spēkā esošās VPS regulas piemērošanu - ar tā dēvēto pagarinājuma priekšlikumu -, Padome ir neatlaidīgi norādījusi Parlamentam, cik svarīgi ir pieņemt šo priekšlikumu laikus. Šādi jaunattīstības un mazāk attīstītajām valstīm tiks nodrošināta iespēja arī turpmāk izmantot ES vispārējo preferenču sistēmu, kura ir būtiska sastāvdaļa tirdzniecības politikā, ko ES īsteno attiecībā pret jaunattīstības valstīm.
<P>
Padomei ir prieks, ka pirmais solis ceļā uz šī priekšlikuma pieņemšanu pirmajā lasījumā šodien tiek sperts šeit, Eiropas Parlamentā. Mēs pēc iespējas ātrāk veiksim nepieciešamos pasākumus, lai, pamatojoties uz nostāju, ko jūs šodien pieņēmāt, apstiprinātu šo vienošanos mūsu iestādēs. Padome arī ar nepacietību gaida, kad Komisija iepazīstinās ar savu priekšlikumu par Eiropas Savienības VPS visaptverošu pārskatīšanu.
<P>
Mums jāpielāgo šī sistēma tā, lai uzlabotu palīdzību tām jaunattīstības valstīm, kurām preferenču piemērošana nepieciešama visvairāk, un, īstenojot labas pārvaldības veicināšanas pasākumus, jāpanāk, ka tā kļūst par vēl efektīvāku attīstības un ārpolitikas instrumentu. Ņemot vērā šos apsvērumus, Padome pauž gatavību īstenot labu sadarbību ar Parlamentu, lai ieviestu mūsdienīgu, visaptverošu un pilnībā funkcionējošu tiesisko regulējumu, kas atbilstu jaunattīstības valstu vajadzībām.
<P>
Nobeigumā vēlos izmantot iespēju prezidentūras vārdā paust atzinību INTA komitejas priekšsēdētāja, Moreira kunga un šī dokumenta referenta Scholz kunga lietderīgajiem un konstruktīvajiem centieniem panākt vienošanos par šo priekšlikumu.
<SPEAKER ID="292" NAME="Karel De Gucht">
Komisijas loceklis. - Priekšsēdētāja kungs! Es atzinīgi vērtēju Starptautiskās tirdzniecības komitejas atbalstu priekšlikumam par regulas, ar ko piemēro vispārējo tarifu preferenču sistēmu, darbības pagarināšanu. Īpaši pateicamies referentam Scholz kungam un INTA komitejas priekšsēdētājam Moreira kungam par viņu vēlmi rast pragmatisku risinājumu Parlamenta bažām, kas saistītas ar jauno noteikumu par deleģētajiem un īstenošanas tiesību aktiem attiecināšanu uz spēkā esošo VPS regulu.
<P>
Jūs nebūsiet piemirsuši, ka priekšlikums par regulas darbības pagarināšanu tika ierosināts ar mērķi aptvert laikposmu, kas nepieciešams, lai pielāgotos situācijai, ko rada Lisabonas līguma stāšanās spēkā, un iesniegtu jaunu regulu par nākotnes Eiropas Savienības VPS sistēmu. Eiropas Parlamenta atbalsts, kas tika pausts INTA komitejas balsojumā 3. martā, paver iespēju sekmīgi nodrošināt spēkā esošās sistēmas nepārtrauktību jaunattīstības valstu un ES interesēs. Tas arī stiprina ES nozīmi un apņemšanos sasniegt ES attīstības politikas mērķus.
<P>
Komisija ir sadzirdējusi Parlamenta apņēmīgi un skaidri paustās bažas par VPS regulas lēmumu pieņemšanas aspektiem. Šajā sakarā mēs varam vēlreiz apliecināt, ka pilnībā un aktīvi atbalstām to Eiropas Parlamenta pilnvaru īstenošanu, kas attiecībā uz tirdzniecības politiku tam noteiktas Lisabonas līgumā. Šī iemesla dēļ Komisija ir apņēmusies konstruktīvā veidā apspriest šīs bažas, ko Parlaments ir paudis dažās pēdējās nedēļās. Šīs apspriedes turpināsies saistībā ar diviem Komisijas priekšlikumiem regulai, ar ko lēmumu pieņemšanu tirdzniecības politikas jomā pielāgo Lisabonas līguma prasībām, - saistībā ar "Omnibus I” un "Omnibus II”.
<P>
Vienlaikus Komisija darīs visu iespējamo, lai izpildītu Parlamenta lūgumu to pilnībā informēt par darbu, kas saistīts ar VPS būtiskajiem aspektiem. Tas ir ļoti svarīgi, lai Parlaments varētu efektīvi veikt savus uzdevumus tirdzniecības politikas jomā. Tāpēc Komisija, ņemot vērā pastāvošās prasības, nekavējoties informēs Parlamentu un Padomi par visām svarīgajām norisēm un dalīsies ar visiem dokumentiem, kas attiecas uz VPS.
<P>
Visbeidzot jānorāda, ka mēs ar nepacietību gaidām, kad varēsim turpināt apspriest ar jums nākotnes vispārējo preferenču sistēmu pēc tam, kad maijā tiks pieņemts jaunas regulas priekšlikums. Esmu gatavs apspriest priekšlikuma galvenos aspektus, tiklīdz pēc tā pieņemšanas Komisijā radīsies tāda izdevība.
<SPEAKER ID="293" NAME="Béla Glattfelder">
PPE grupas vārdā. - (HU) Priekšsēdētāja kungs! Man liels prieks, ka referenta vēlme iziet uz kompromisiem ļāva nodrošināt laicīgu tarifu preferenču sistēmas darbības pagarināšanu. Ungārijas prezidentūrai Eiropas Padomē šajā procesā bija ļoti liela nozīme. Tarifu preferenču sistēmas darbības nepagarināšana ļoti negatīvi ietekmētu pasaules visnabadzīgākās valstis. Tomēr žēl, ka Eiropas Komisija iesniedza šo priekšlikumu Parlamentam tik vēlu un mēs nevarējām risināt Parlamentā padziļinātas debates, lai gan grozījumi VPS regulā būtu nepieciešami. Grozījumi nepieciešami tādēļ, ka tarifu preferences, ko mēs piešķiram pasaules bagātākajām naftas eksportētājvalstīm, piemēram, Apvienotajiem Arābu Emirātiem vai Saūda Arābijai, nav attaisnojamas. Ir vērts apsvērt, vai tirdzniecības preferences būtu jāpiešķir Krievijai, kura nav PTO dalībvalsts tāpēc, ka nevēlējās tai pievienoties, un kura ļoti bieži izmanto tirdzniecības politiku, lai izdarītu ārpolitisku spiedienu.
<P>
Ir vērts apsvērt arī iespējas iekļaut tarifu preferenču sistēmā ilgtspējas kritērijus. Galu galā patlaban tirdzniecības preferences tiek piešķirtas arī valstīm, kuras citādi kavē klimata aizsardzības nolīgumu pieņemšanu starptautiskajā arēnā vai eksportē uz Eiropas Savienību preces, kas ražotas veidā, kas nav ilgtspējīgs un kas bieži vien ir saistīts ar tropu mežu iznīcināšanu vai būtiskām CO2 emisijām. Manuprāt, nākamajā tarifu preferenču sistēmā ir jāpievērš uzmanība arī šiem jautājumiem.
<SPEAKER ID="294" NAME="Vital Moreira" LANGUAGE="PT">
Priekšsēdētāja kungs! Mēs diskutējam par to, cik ilgi būs spēkā pašreizējā vispārējo tarifu preferenču (VPS) sistēma, tikai tāpēc, ka Komisija nav izpildījusi savu pienākumu noteiktajā termiņā iesniegt priekšlikumu par šīs sistēmas saturisko pārskatīšanu.
<P>
Patlaban spēkā esošajai regulai ir paredzēts noteikt pagarinājuma periodu, lai saglabātu starptautiskās tirdzniecības ieguvumus, ko jaunattīstības valstis, tostarp visnabadzīgākās valstis, gūst, ienākot Eiropas tirgū. Ir svarīgi pieņemt šo priekšlikumu bez turpmākas vilcināšanās, lai valstis, kuras gūst labumu no VPS, to varētu gūt arī turpmāk un lai ekonomikas dalībnieki ar vajadzīgo paredzamību un tiesisko drošību šādi varētu attīstīt savas tirdzniecības attiecības.
<P>
Tāpēc es kā Starptautiskās tirdzniecības komitejas priekšsēdētājs un ēnu referents esmu aizstāvējis viedokli, ka darbības pagarinājums nedrīkst būt nekas vairāk kā tikai darbības pagarinājums, un pat Eiropas Parlaments ir atteicies no domas par šīs regulas ad hoc pielāgošanu Komisijas īstenošanas aktiem un devis mums cerību, ka tuvākajā nākotnē tiks nodrošināta tās atbilstība, izmantojot tā dēvētās "omnibus” regulas.
<P>
Es vēlētos uzsvērt, ka, ņemot vērā šo vienošanos, referenta, ēnu referentu un citu komitejas locekļu pieņemtais lēmums ietekmēja Eiropas Komisijas apņemšanos, kuru šodien pieminēja De Gucht kungs (un es sirsnīgi pateicos viņam par rūpēm) un kurš paredz turpmāk nodrošināt, ka Eiropas Parlamentam tiek sniegta savlaicīga un pilnīga informācija par visiem būtiskajiem tiesību aktiem, kas attiecas uz patlaban spēkā esošās regulas piemērošanu, atbilstīgi Lisabonas līguma noteikumiem par kopējo tirdzniecības politiku.
<P>
Nobeigumā vēlos pateikties referentam, Komisijai un arī Padomei par panākto kompromisu, kas dos Parlamentam iespēju pienācīgi rūpēties par Eiropas un visu to iedzīvotāju interesēm, kuri uz mums paļaujas.
<SPEAKER ID="295" NAME="Niccolò Rinaldi">
ALDE grupas vārdā. - (IT) Priekšsēdētāja kungs, komisāra kungs, dāmas un kungi! Vispārējo preferenču sistēma ir viena no nedaudzajām diferencēšanas metodēm, kuras starptautiskās tirdzniecības jomā nāk par labu jaunattīstības valstīm. Tas ir delikāts instruments, kas jāizmanto vislabākajā veidā.
<P>
Šodien mēs runājam par šīs sistēmas darbības pagarināšanu. Tas nozīmē, ka Komisijai noteiktais termiņš tiks pagarināts līdz brīdim, kad tiks iesniegts jauns galīgais priekšlikums. Tomēr mēs uzskatām, ka šis ir instruments, pret kuru jāizturas piesardzīgi, un tas attiecas arī uz iestāžu savstarpējām attiecībām. Līdz šim, pat pamatojoties uz līgumu, kas bija spēkā pirms Lisabonas līguma, Eiropas Parlaments ne vienmēr ir ticis pilnībā iesaistīts lēmumu pieņemšanā, piemēram, laikā, kad risinājās diskusijas par Kolumbiju un Šrilanku, kuras iedvesa entuziasmu šajā Parlamentā.
<P>
Mums ir jāapsver arī tas, cik lietderīgi ir retrospektīvi novērtēt lēmumu īstenot regulu. Kāda ir tarifu samazināšanas radīto seku ietekme, kā tiek īstenota preferenču režīma apturēšana, kādi ir tās mehānismi un procedūra? Reizēm šo aspektu analīze uz vietas var atklāt dažādus pārsteigumus un norādīt, kuri kritēriji ir visatbilstošākie, lai panāktu pēc iespējas efektīvāku regulas ietekmi.
<P>
Attiecībā uz nosacījumiem jānorāda, ka pasaule mainās un instrumentam ir lielākā mērā jāatbilst to valstu situācijai, kurām tarifu koncesijas ir piešķirtas. Galvenā koncepcija, kura paredz cilvēktiesību ievērošanu, ir jāpapildina ar plašāku redzējumu, kurā (kā norādīja referents Scholz kungs, kuram es pateicos par lieliski paveikto darbu, izstrādājot šo ziņojumu) tiek ņemti vērā dažādi rādītāji - pēckonfliktu rehabilitācija, sieviešu stāvoklis, arodbiedrības, atgūšanās pēc dabas katastrofām, vides ilgtspēja un atbilstība starptautiskajiem sociālajiem nolīgumiem.
<P>
Es nebūtu pārsteigts, ja, pieņemot šo kritēriju kopumu un atbilstīgi tam izveidojot saņēmējvalstu sarakstu, tas atšķirtos no pašreizējā saraksta un tajā, iespējams, būtu iekļautas valstis, kurām šīs priekšrocības visvairāk nepieciešamas, bet par šo aspektu mēs atkal varēsim runāt tad, kad būs izstrādāts galīgais regulas priekšlikums.
<SPEAKER ID="296" NAME="Ilda Figueiredo" AFFILIATION="GUE/NGL">
(PT) Priekšsēdētāja kungs! Tā kā spēkā esošā vispārējo tarifu preferenču sistēma beigs darboties šī gada beigās, ir svarīgi, kā jau tika nodarīts, lai Komisija laicīgi nāktu klajā ar jaunu projektu par sistēmas visaptverošu pārskatīšanu.
<P>
Patlaban mēs apspriežam tikai sistēmas darbības pagarināšanu, kura nepieciešama, lai nodrošinātu tiesisko noteiktību un savstarpējo interešu ievērošanu. Tomēr tas, ka šis jautājums ir ļoti būtisks gan jaunattīstības valstīm, gan arī ES dalībvalstīm, un jo īpaši valstīm, kuru ekonomika nav tik spēcīga un kuru rūpnieciskās, lauksaimniecības vai sociālās intereses ne vienmēr tiek ņemtas vērā Komisijas atbalstītajos starptautiskajos tirdzniecības nolīgumos, nosaka nepieciešamību pēc visaptverošām apspriedēm, kuras nodrošinātu, ka jaunajā regulā, kuras projektam pēc iespējas ātrāk ir jānonāk Parlamenta rīcībā, tiek ņemti vērā visi iespējamie ar šo sistēmu saistītie aspekti, sekas un ietekme.
<SPEAKER ID="297" NAME="Oreste Rossi" AFFILIATION="EFD">
(IT) Priekšsēdētāja kungs, dāmas un kungi! Šis dokuments attiecas uz vispārējo preferenču sistēmu, proti, uz ievedmuitas maksājumu samazināšanu trešām valstīm, kuras uzņemas noteiktas saistības, parakstot starptautiskos līgumus vai nolīgumus par delikātiem jautājumiem, piemēram, nodarbinātības tiesības un vide. Šīs prasības būtu periodiski jāpārskata un jāatjaunina, pamatojoties uz Komisijas priekšlikumu, bet šodien diemžēl mēs esam sapulcējušies, lai balsotu par veco noteikumu darbības pagarināšanu, nevis par to pārskatīšanu.
<P>
Šajā nestabilajā laikā, kad ir vērojama ne tikai ekonomikas, bet arī starptautiska mēroga politiskā krīze, lēmums nepārskatīt un neatjaunināt nosacījumus iekļaušanai sarakstā vai izslēgšanai no tā neatbilst Eiropas Savienības interesēm. Neraugoties uz Eiropas Komisijas nelineāro pieeju, mēs tomēr balsosim par, jo mēs ticam šim instrumentam, kas nāk par labu trešām valstīm, kuras jo īpaši atšķiras no citām valstīm stratēģisko jautājumu jomā.
<SPEAKER ID="298" NAME="Karel De Gucht">
Komisijas loceklis. - Priekšsēdētāja kungs! Es uzklausīju deputātu teikto. Noprotu, ka politiskās grupas atbalsta domu pagarināt spēkā esošās sistēmas darbību, tomēr vienlaikus tās cer, ka pēc iespējas ātrāk viņu rīcībā nonāks jaunā sistēma. To mēs arī darīsim. Mēs ar to strādājam. Kā jūs zināt, lai varētu nākt klajā ar tiesību akta priekšlikumu, ir vajadzīga sabiedriskā apspriešana, kuras īstenošana prasa laiku. Ir vajadzīgs ietekmes novērtējums, kura veikšana arī prasa laiku. Pēc tam attiecībā uz šo ļoti svarīgo jautājumu, protams, ir jāīsteno iekšējais lēmumu pieņemšanas process Eiropas Komisijā.
<P>
Ir runa par finanšu sistēmu, ko piemēros diezgan ilgu laika posmu. Mēs vēlamies, lai sistēma būtu daudz selektīvāka nekā līdz šim un lai tādējādi mēs varētu palīdzēt tiem, kam palīdzība patiešām vajadzīga. Patlaban šīs sistēmas piedāvātās iespējas izmanto vairāk nekā 150 valstis. Tā nepavisam nav selektīva. Pat varētu rasties šaubas par šīs sistēmas lietderību. Mēs šo sistēmu rūpīgi pārskatām.
<P>
Ar saviem priekšlikumiem mēs nāksim klajā dažu mēnešu laikā. Parlamentam pēc tam būs iespēja tos ar mums izsmeļoši apspriest. Es arī vēlētos vēlreiz atgādināt mūsu apņemšanos par visu informēt Parlamentu.
<SPEAKER ID="299" NAME="Enikő Győri">
Padomes priekšsēdētāja. - Priekšsēdētāja kungs! VPS reforma būs Padomes un prezidentūras galvenā prioritāte. Pašreizējās sistēmas pārskatīšana, kas tiks sākta mūsu prezidentūras pilnvaru laikā, dos Parlamentam un Padomei vienreizēju iespēju atspoguļot tajā būtiskās izmaiņas, kas ir notikušas pasaules ekonomikā, jo īpaši jauno partneru ievērojami lielāko konkurētspēju.
<P>
Prezidentūra rūpīgi ņēma vērā pamatotās bažas par VPS efektīvu īstenošanu, kuras akcentēja Rinaldi kungs. Padome ar nepacietību gaida, kad, pamatojoties uz gaidāmo Komisijas priekšlikumu jaunajai VPS, varēs izskatīt šo un daudzus citus jautājumus.
<P>
Vēlos vēlreiz uzsvērt, ka esmu ļoti pateicīga referentam un komitejas priekšsēdētājam Moreira kungam par sadarbību. Manuprāt, esam panākuši saprātīgu rezultātu, jo viņi saprata, ka šis ir steidzami risināms un svarīgs jautājums. Mēs patiešām nevēlējāmies radīt nekādas juridiskas problēmas. Manuprāt, šī ir sava veida paraugprakse, un es ļoti ceru, ka mēs ņemsim vērā šo lielisko piemēru labām attiecībām starp Padomi un Parlamentu, risinot citus jautājumus, attiecībā uz kuriem mums ir šādi tiesiskie strīdi.
<SPEAKER ID="300" NAME="Helmut Scholz" LANGUAGE="DE">
Priekšsēdētāja kungs, Győri kundze, De Gucht kungs! Vispirms es vēlos teikt ļoti lielu paldies ēnu referentiem par tik konstruktīvu sadarbību. Tagad, kad beidzot esam vienojušies par pārejas regulas formālajiem aspektiem, es vēlētos izmantot iespēju šajās debatēs īsumā paskaidrot dažas jaunās regulas prasības.
<P>
Regulas jaunajā redakcijā ir jāiekļauj šādi pamatmērķi: 1) palielināt šīs sistēmas efektivitāti; 2) izstrādāt noteikumus, kas nodrošina labāk regulētu reformu procesu, kurā saņēmējvalstu iesaistīšana ir obligāts nosacījums; 3) nodrošināt, ka regula piešķir pienācīgu nozīmi demokrātiskās kontroles uzdevumam, kura veikšana ir Parlamenta pienākums. Šeit ietilpst arī Attīstības komitejas priekšlikumi.
<P>
Jaunajai vispārējai preferenču sistēmai (VPS) ir jābūt skaidrākai un pārredzamākai. Šajā sakarā es vēlos izteikties par trim aspektiem. Pirmais ir saistīts ar izcelsmes noteikumiem. Izcelsmes noteikumi un ar tiem saistītās administratīvās procedūras ir viens no iemesliem, kāpēc VPS paredzētās tirdzniecības preferences netiek pietiekami izmantotas, jo īpaši vismazāk attīstītajās valstīs. Pašreizējā sistēmā izcelsmes noteikumu dēļ pieejamās preferences bieži vien nedod labvēlīgu rezultātu. Es tikko atgriezos no parlamentārās konferences par Pasaules Tirdzniecības organizāciju (PTO), kas notika Ženēvā, un šī problēma šajā konferencē bija viens no svarīgākajiem apspriestajiem jautājumiem. Manuprāt, ES, ņemot vērā tās darbu izcelsmes noteikumu saskaņošanas jomā, Pasaules Tirdzniecības organizācijā būtu jāpauž aicinājums noteikt preferenču sistēmu par prioritāti.
<P>
Otrs aspekts ir saistīts ar partnervalstīm. Manuprāt, šajā ziņā jo īpaši svarīgi ir izstrādāt vieglāk saprotamus kritērijus. Džini koeficients ir labs šāda veida kritēriju piemērs. Kā jau tika minēts, mums ir jābūt elastīgākiem, lai mēs spētu efektīvāk reaģēt.
<P>
Trešais aspekts ir saistīts ar tehnisko palīdzību. Ar preferencēm vien nepietiek. Mums ir jāpalielina šīs sistēmas ietekme un jāuzlabo VPS izmantošanas rādītāji, nodrošinot tehnisko palīdzību.
<P>
Tas ir viss, ko vēlējos pateikt par preferenču sistēmas vispārējo uzlabošanu. Vēlreiz vēlos pateikties visām iesaistītajām personām par konstruktīvo pieeju. Es labprāt turpināšu sadarbību ar Komisiju atbilstīgi solījumiem, ko tā šodien pauda.
<SPEAKER ID="301" NAME="Priekšsēdētājs">
Debates tiek slēgtas.
<P>
Balsojums notiks rīt plkst. 11.30.
<P>
Rakstiskas deklarācijas (Reglamenta 149. pants)
<SPEAKER ID="302" NAME="George Sabin Cutaş" LANGUAGE="RO">
Es vēlos uzsvērt, ka Eiropas Komisijas iesniegtais priekšlikums neattiecas uz "vispārējo preferenču sistēmas” reformu, ko Eiropas Parlaments pieprasīja 2008. gada 5. jūnija rezolūcijā, bet paredz tikai spēka esošo noteikumu darbības pagarināšanu. Tāpēc es piekrītu referenta viedoklim, ka 2008. gadā izstrādātā regula ir nekavējoties jāpārskata un jāpielāgo Lisabonas līguma noteikumiem, kuri stājās spēkā vēlāk. Šis līgums piešķir Eiropas Parlamentam jaunas pilnvaras tirdzniecības jomā un tiesības paust savu viedokli par atbilstības kritērijiem, saņēmējvalstu sarakstu un VPS režīma pagaidu atcelšanu. Nākotnē mums būs jāveic regulas vispārēja pārskatīšana, kurai jābūt vērstai uz saņēmējvalstu līdzdalības palielināšanu tās ietekmējošajos reformu procesos, tehniskās palīdzības nodrošināšanu, lai palīdzētu šīm valstīm attīstīt institucionālās spējas, kā arī uz izcelsmes noteikumu pārskatīšanu un saskaņošanu.
<SPEAKER ID="302" NAME="Elisabeth Köstinger" LANGUAGE="DE">
Vispārējo preferenču sistēma 176 jaunattīstības valstīm nodrošina preferenciālu piekļuvi ES tirgum. Tarifu samazinājumi vai beznodokļu piekļuve iekšējam tirgum dod iespēju ar tirdzniecību veicināt nabadzības mazināšanu šajās valstīs. Tāpēc es atbalstu pārejas regulu, kas nodrošina VPS tiesisko nepārtrauktību un tādējādi ļauj jaunattīstības valstīm arī turpmāk izmantot šo iespēju. Tirdzniecība ir arī svarīgs un efektīvs līdzeklis, kas dod attiecīgajām valstīm iespēju virzīties tiesiskuma un demokrātijas virzienā un izveidot labi funkcionējošu ekonomiku. Šis ir svarīgs un steidzams jautājums, tāpēc es atbalstu regulas darbības pagarināšanu un strauju virzību uz priekšu saistībā ar to.
