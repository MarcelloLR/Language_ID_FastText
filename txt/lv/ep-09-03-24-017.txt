<CHAPTER ID="017">
Vielas, kas noārda ozona slāni (pārstrādāta redakcija) (debates) 
<SPEAKER ID="512" NAME="Priekšsēdētājs">
Nākamais jautājums ir Blokland kunga ziņojums Vides, sabiedrības veselības un pārtikas drošības komitejas vārdā par priekšlikumu Eiropas Parlamenta un Padomes regulai par vielām, kas noārda ozona slāni (pārstrādāta) - C6-0297/2008 -.
<SPEAKER ID="513" NAME="Johannes Blokland">
referents. - (NL) Priekšsēdētājas kundze, cauruma slēgšana ozona slānī ir svarīgs jautājums videi un visas pasaules iedzīvotāju sabiedrības veselībai. Mūsu atmosfēra ir veidota tā, ka pastāv divi dažādi slāņi, kas mūs aizsargā. CO2 troposfēras slānī aiztur siltumu, tāpēc mēs nevaram nosalt. Ozons stratosfēras slānī aizsargā mūs no saules ultravioleto staru kaitīgās radiācijas. Regula par vielām, kas noārda ozona slāni, pirmām kārtām ir vērsta uz stratosfēras ozona slāņa aizsardzību, bet arī uz klimata pārmaiņu novēršanu. Tādējādi tās vielas, kas tiek aizliegtas, darbojas gan, lai noārdītu ozonu, gan palielinātu globālo sasilšanu. Dominējošās vielas, kas noārda ozona slāni, tiek atrastas aerosolu baloniņos, ledusskapjos, izolācijas materiālos un noteiktos specifiskos šķīdinātājos un tīrīšanas līdzekļos. Hlorofluoroogleklis (CFC) un halons, kam ir visspēcīgākā ozona noārdīšanas spēja, ir pilnībā likvidēti, izņemot dažus atsevišķus gadījumus. Ir jau aizliegts ražot HCFC un tā izmantošana tiks aizliegta, sākot no 2020. gada. Jaunās regulas preambula nosaka, ka ozonu noārdošo vielu lietošana ir jāpārtrauc vai jāsamazina līdz minimumam. Tas ir svarīgs politisks pamats.
<P>
Vides, sabiedrības veselības un pārtikas drošības komitejā tika pieņemti sešdesmit četri grozījumi. Notika arī trīspusējas sarunas, kuru rezultātā tika noslēgta vienošanās starp Padomi un Parlamentu. Tas nozīmē, ka 64 grozījumus aizvietoja ar vienu, konsolidētu dokumentu. Es vēlētos īsi minēt šīs vienošanās rezultātu deviņus svarīgus jautājumus.
<P>
Pirmkārt, regulas tiesiskais pamats tika mainīts, tagad tas ir vide. Tas dod dalībvalstīm iespēju pieņemt tālejošākus pasākumus vides aizsardzībai. Otrkārt, pesticīda metilbromīda lietošana tiks aizliegta no 2010. gada 18. marta. Tas attiecas arī uz konteineru pildīšanu ar gāzi kaitēkļu apkarošanai. Vienīgais saglabātais izņēmums attieksies uz ārkārtas gadījumiem, piemēram, ja rodas plaša mēroga epidēmija. Treškārt, pakāpeniski īstenojot HCFC likvidācijas programmu, pēdējiem gadiem procents salīdzinājumā ar 1997. gadu tiek samazināts uz 7%. Ceturtkārt, HCFC var izmantot vienīgi valdības paredzētā uzņēmējdarbībā. Piektkārt, to vielu sarakstā, uz kurām attiecas ierobežojoši pasākumi, ir pievienotas dažas jaunas vielas. Eiropas Komisija ir uzņēmusies turpmāk izpētīt šīs vielas. Sestais punkts nosaka, ka vajadzīgajiem izņēmumiem, piemēram, reaģentu lietošanā un laboratorijas vajadzībām kā obligāta prasība tiek noteikta marķēšana. Šajā sakarībā vienojās arī, ka netiks palielināta izmantošana laboratorijās. Septītais punkts nosaka, ka ozonu noārdošu vielu atkārtota izmantošana un pārstrāde esošajos aparātos var notikt tikai vienlaicīgi vienā uzņēmējdarbībā. Turklāt jāreģistrē izmantotie daudzumi, lai nepieļautu krāpniecību un nelegālu tirdzniecību. Astotais punkts nosaka, ka tiek pievērsta uzmanība noteiktā īstenošanai, veicot pārbaudes. Šādā veidā dalībvalstīm jādarbojas kopīgi, lai novērstu nelegālu tirdzniecību. Pēdējais punkts nosaka, ka, lai nepieļautu ozonu noārdošu vielu noplūdi, jāievieš stingrāka uzraudzības un ieviešanas sistēma.
<P>
Tomēr vēl ir daudz darāmā, lai risinātu problēmu saistībā ar uzglabātajām ozonu noārdošajām vielām. Šeit Komisijai ir jāveic svarīgs darbs. Es vēlreiz vēlētos mudināt iztrādāt direktīvu par būvniecības un ēku nojaukšanas atkritumiem saskaņā ar vadlīnijām, par ko mēs vienojāmies pirms septiņiem gadiem Sestajā vides rīcības programmā.
<P>
Galu galā mēs esam panākuši apmierinošu rezultātu. Ozona slānim būs lielākas iespējas atjaunoties, lai samazinātu kaitīgo iedarbību, piemēram, ādas vēža rašanos un kaitējumu augiem un kokiem.
<SPEAKER ID="514" NAME="Stavros Dimas">
Komisijas loceklis. - (EL) Priekšsēdētājas kundze, es vispirms vēlētos pateikties un apsveikt referentu Blokland kungu un visus ēnu referentus par viņu izcilo darbu pie šā priekšlikuma pārstrādāt regulu par ozona slāņa aizsardzību.
<P>
Es esmu jo īpaši iepriecināts, ka vienošanās tika panākta pirmajā lasījumā, lielā mērā pateicoties Parlamenta pozitīvajam un konstruktīvajam ieguldījumam.
<P>
Politika attiecībā uz ozoņa slāņa aizsardzību stratosfērā tika atzīta par ļoti lielu panākumu un šeit izšķiroša loma bija Eiropas Savienībai. Pateicoties inovatīvajiem pasākumiem, kas tika pieņemti Eiropas Savienībā, mums izdevās konstatēt 99% vielu, kas noārda ozona slāni.
<P>
Līdztekus ozona slāņa aizsardzībai šo vielu ierobežošana ārkārtīgi pozitīvi ietekmēs klimatu. Tas ir tāpēc, ka šīm vielām globālais sildīšanas potenciāls ir līdz pat 14 000 reižu lielāks nekā CO2. Ja nebūtu Monreālas protokola un pat vēl mērķtiecīgākās Kopienas regulas, siltumnīcefekta gāzu emisiju līmenis pasaulē, iespējams, būtu līdz pat 50% augstāks nekā patlaban.
<P>
Pateicoties šiem starptautiskajiem centieniem, zinātnieki šodien paredz, ka ozona slānis varētu pilnībā atjaunoties starp 2050 un 2075. gadu. Tomēr, lai tas būtu iespējams, ir jāpārvar vairākas pastāvīgas problāmas. Komisijas priekšlikums ir izstrādāts, lai gan vienkāršotu Kopienas regulu un samazinātu birokrātijas šķēršļus, gan lai regula būtu saskaņā ar jaunākajiem zinātnes sasniegumiem un nākotnes uzdevumiem garantēt ozoņa slāņa atjaunošanu.
<P>
Panāktā kompromisa vienošanās saglabā Komisijas priekšlikuma pamatprincipus, bet tajā pašā laikā tajā ir iekļauti konkrēti pasākumi, kas nepieciešami, lai risinātu vēl neatrisinātus jautājumus attiecībā uz tādu vielu, kas noārda ozona slāni, pilnīgu likvidāciju vai ierobežošanu.
<P>
Vissvarīgākais ir, ka tajā ir stingrāki noteikumi vielām, kas tiek "uzglabātas” precēs, piemēram, ledusskapju iekārtas vai plastmasas izolācijas putas. Tas nostiprina komerciālus pasākumus pret vielu, kas noārda ozona slāni, nelegālu lietošanu un nelegālu tirdzniecību Eiropas Savienībā un palīdzēs nepieļaut vides piesārņošanu jaunattīstības valstīs. Visbeidzot, tas aizliedz metilbromīda visa veida lietošanu, izņemot īpašos gadījumos, lai risinātu ārkārtas situācijas. Tas izvirzīs Kopienas tiesību aktus par metilbromīda lietošanu priekšplānā pasaules līmenī.
<P>
Ieguvums būs ievērojams, gan ozoņa slāņa atjaunošanas ziņā, gan siltumnīcefekta gāzu samazināšanas ziņā. Eiropas Komisijas nostāja ir pilnībā apstiprināt grozījumu kompromisa paketi.
<P>
Es vēlētos vēlreiz pateikties Eiropas Parlamentam par tā nozīmīgo ieguldījumu, saglabājot neskartu priekšlikuma vides mērķi un panākot vienošanos pirmajā lasījumā.
<SPEAKER ID="515" NAME="Eija-Riitta Korhola">
PPE-DE grupas vārdā. - (FI) Priekšsēdētājas kundze, šī regula ir dabisks turpinājums Monreālas protokolam un nozīmīga tā daļa, kas uzliek par pienākumu 191 valstij, kas to ir parakstījušas, aktīvi pārtraukt to vielu izmantošanu, kas noārda ozona slāni.
<P>
Monreālas protokols tiek uzskatīts par vienu veiksmīgāko no visiem starptautiskajiem vides nolīgumiem. Rezultāti runā paši par sevi. ODS patēriņš ir samazinājies par 95% salīdzinājumā ar uzstādītajām bāzlīnijām. Turklāt 20 gadus netiks pieļautas siltumnīcefekta gāzu emisijas, kas ir vairāk nekā 100 miljardi tonnu CO2. Tāpēc šī regula, ko mēs pašlaik apsveram, ne tikai veicinās ozona slāņa atjaunošanos, tā ir arī svarīga sastāvdaļa cīņā pret klimata pārmaiņām.
<P>
Iepriekšējā regula, kas izstrādāta pirms deviņiem gadiem, bija bezcerīgi atpalikusi un bija nepieciešams to pilnveidot. Pašreizējās regulas struktūras vienkāršošana, novecojušo noteikumu dzēšana, saistību paplašināšana attiecībā uz ziņojumu dokumentēšanu, lai iekļautu jaunas vielas, ir reformas, kas bija ļoti nepieciešamas. Es vēlētos ļoti silti apsveikt savu kolēģi Blokland kungu par viņa darbu kā Parlamenta referentam. Kompromiss pirmajā lasījumā, lai gan ir demokrātisks izacinājums, ir jutīgs risinājums tādiem uzlabojumiem kā šis, un to panākt jau pats par sevi ir sasniegums.
<P>
Pašlaik pieņemamā regula palīdzēs pienācīgāk saskaņot pašreizējo Kopienas regulējumu ar Monreālas protokola oriģinālajiem noteikumiem. Piemēram, galīgā termiņa pagarināšana HCFC produktu likvidācijai par pieciem gadiem uz 2020. gadu ir jutīga un attaisnojama, tāpat arī atvieglojumu skaita samazināšana eksporta tirdzniecības aizliegumam. Tā kā šīs regulas mērķi mūsu Kopienā nevar tikt pienācīgi sasniegti, darbojoties dalībvalstīm vienām pašām, mums šī problēma jārisina globāli pasaules ekonomikas kontekstā. Ja eksporta aizliegumam būtu pārāk daudz izņēmumu, būtu pārāk grūti parādīt, ka tie ir attaisnojami.
<P>
Monreālas protokols pats tika papildināts ne mazāk kā četras reizes. Tādā veidā 20 gadu vecais līgums tika grozīts Londonā, Kopenhāgenā, Monreālā un Pekinā. Tas nav tikai veiksmes stāsts: tas ir arī stāsts par nepieciešamību labot kļūdainas tendences, pieaugot sapratnei. Tagad mums ir nepieciešama tāda pat gudrība Kioto protokola gadījumā.
<P>
Sākotnējais Monreālas protokols koncentrējās uz ozona slāņa aizsardzību, galvenokārt, ierobežojot CFC, un rezultāti šī mērķa sasniegšanā drīz vien sašaurinājās līdz nullei. Tāpēc CFC sāka aizvietot, piemēram, ar HCFC, kas bija daudz nekaitīgāki ozona slānim. Tomēr, kā tas bieži notiek, risinot vides problēmas, radās jauns problēmas aspekts. Pierādījās, ka HCFC vai fluora gāzes ir jo īpaši kaitīgas, ņemot vērā to milzīgo globālo sasilšanas potenciālu vai GWP. Dažas no tām kā globālie sildītāji ir vairāk nekā tūkstoš reižu intensīvākas nekā oglekļa dioksīds. Tādējādi kļuva nepieciešams grozīt līguma vājos punktus.
<P>
Tādā pašā veidā mums jāgūst mācība Kioto līguma gadījumā. Jāatzīmē, ka tāds, kā tas ir tagad, viņš vispār nav efektīvs. Ar tā palīdzību netiks apturēti globālie izmeši un pat nesamazināsies oglekļa intensitāte. Iespējams, ka problēma ir tajā apstāklī, ka tie, kas bija atbildīgi par Kioto līguma izstrādi, pieņēma, ka oglekļa dioksīda problēma varētu tikt atrisināta tādā pat veidā kā attiecībā uz freona gāzēm.
<P>
Klimata pārmaiņas ir vides problēma ar pilnīgi atšķirīgu mērogu nekā iepriekšējās problēmas. Ja ozona noārdīšana ir saistīta ar problēmām, ko rada rūpnieciskās vai enerģijas ražošanas līdzprodukti, klimata pārmaiņu cēlonis ir tāds, kas stiprina visu pasaules ekonomiku un globālo ražošanu. Pasaule joprojām ir atkarīga no oglekļa. Tāpēc klimata pārmaiņas jāskata galvenokārt kā rūpnieciskās ražošanas problēma. Lēmumi jākoncentrē nevis uz izmešu ierobežošanu, bet uz enerģijas un materiālu ražošanas sistēmu visaptverošu reorganizāciju. Gūsim mācību no Monreālas.
<SPEAKER ID="516" NAME="Leopold Józef Rutowicz">
UEN grupas vārdā. - (PL) Priekšsēdētājas kundze, Blokland kunga ziņojums par Eiropas Parlamenta un Padomes regulu par vielām, kas noārda ozona slāni, ir svarīgs dokuments turpmākai rīcībai, lai aizsargātu ozona slāni. Es vēlētos uzsvērt, ka viens no Eiropas Parlamenta un Padomes panākumiem ir novērst gāzu, kas satur CFC, halonus, bromīdus un metilus, kas noārda ozona slāni un rada siltumnīcefektu, ražošanu un tirdzniecību.
<P>
Labs piemērs, kā darboties turpmāk, būtu uzsākt darbu valstī, kas atrodas zem ozona slāņa cauruma - Jaunzēlandē. Tur līdztekus darbībai, ko uzsākusi Eiropas Savienība, ir sākts darbs metāna izmešu samazināšanā, kura viens kubikmetrs rada siltumnīcefektu slānī, kādu rada 30 kubikmetri CO2 un kurš noārda ozona slāni. Metāns ir gāze, kas rodas dzīvnieku atlieku trūdēšanas rezultātā, apakšzemes raktuvēs un dažādu ķīmisku procesu rezultātā. Atmosfērā nonākušā metāna apjoma dēļ tas arī jāiekļauj turpmākajā darbā.
<P>
UEN atbalsta šo regulu. Es pateicos Blokland kungam par viņa darbietilpīgo un svarīgo ziņojumu.
<SPEAKER ID="517" NAME="Satu Hassi">
Verts/ALE grupas vārdā. - (FI) Priekšsēdētājas kundze, dāmas un kungi, es apsveicu Blokland kungu par izcilo rezultātu. Parlaments ir spējis pārcelt uz priekšu galīgo termiņu metilbromīdu izmantošanas likvidēšanai par četriem gadiem un turklāt HCFCs samazināšanas grafiks ir stingrāks.
<P>
Ir svarīgi, ka ES joprojām ir pirmā, kas atceļ tādu vielu izmantošanu, kas noārda ozona slāni, neskatoties uz to, ka šis temats vairs neizraisa sensāciju. Daudzas no šīm gāzēm ir spēcīgas, siltumnīcefektu izraisošas gāzes, bet, neskatoties uz to, tās nav izslēgtas no Kioto līguma. Tas ir tāpēc, ka tika paredzēts, ka tās regulēs Monreālas protokols. Ir svarīgi, lai mēs atcerētos pievērsties arī šim jautājumam un turpinātu atcelt spēcīgu, siltumnīcefektu izraisošu gāzu lietošanu arī turpmāk. Ir arī svarīgi, lai mēs rādītu piemēru citām valstīm šajā jautājumā, tostarp, jaunattīstības valstīm.
<P>
Kas attiecas uz vielām, kuru lietošana ir aizliegta ES, mana grupa būtu vēlējusies ierobežot to eksportu skaidrākā veidā, nekā tādā, par ko tagad ir panākta vienošanās. Es ceru, ka šis princips tiks iekļauts likumdošanā nākamajos posmos.
<SPEAKER ID="518" NAME="Avril Doyle" AFFILIATION="PPE-DE">
Priekšsēdētājas kundze, pirms es sāku, mazliet par procedūras kārtību, tā kā šķiet, ka neviens nepieprasa uzstāties "brīvajā mikrofonā” - jūs varat mani labot, bet es palūkojos apkārt un novērtēju situāciju - vai es, lūdzu, varētu pievienot vienu minūti un runāt "brīvajā mikrofonā” papildus manam runas laikam atvēlētajai minūtei?
<SPEAKER ID="519" NAME="Priekšsēdētājs">
Jā, Doyle kundze, lūdzu, dariet tā.
<SPEAKER ID="520" NAME="Avril Doyle" AFFILIATION="PPE-DE">
Priekšsēdētājas kundze, puses savā Pušu konferencē (COP) 2007. gada septembra sanāksmē apstiprināja papildu pasākumus ozona slāņa aizsardzībai Monreālas protokolā. Tie tagad tiks iekļauti šajā pārstrādātajā regulā, lai paātrinātu ozonu noārdošu vielu (ONV) pakāpenisku likvidēšanu un turpmāk ierobežotu šo vielu izņēmuma lietošanu. Šī pārstrādātā regula pamatā attiecas uz šo ozonu noārdošo vielu ražošanas, importa, eksporta, laišanas tirgū, izmantošanas, otrreizējas izmantošanas, pārstrādes, reklamācijas un iznīcināšanas aizliegumiem un ierobežojumiem.
<P>
Līdz šim brīdim Monreālas protokols ir bijis viena no visveiksmīgākajām starptautiskajām vides iniciatīvām, kā rezultātā ozona slāņa noārdīšanās 1980. gada līmenis ir ievērojami samazinājies. Šo ozonu noārdošo gāzu - CFC, HCFC, halonu, metilbromīdu, ar ļoti nedaudzām atkāpēm uz laiku, lai izmantotu noteiktās "kritiskās situācijās”, piemēram, halonus lidmašīnu ugunsdzēsības iekārtās - pakāpeniskas likvidēšanas dēļ ONV patēriņš ir samazinājies par 95% salīdzinājumā ar 1980. gadu.
<P>
Mums sev jāatgādina, ka šīm vielām ir globālās sasilšanas potenciāls. Ozona slānis ir viens no diviem atmosfēras slāņiem, kas aizsargā dzīvību uz zemes. Konkrēti, ozona slānis nodrošina aizsardzību pret kaitīgo saules ultravioleto staru radiāciju, kas izraisa daudzas slimības un rada problēmas, tostarp ādas vēzi un kataraktu.
<SPEAKER ID="521" NAME="Priekšsēdētājs">
Doyle kundze, jūsu uzstāšanās bija lieliska, paldies.
<SPEAKER ID="522" NAME="Stavros Dimas">
Komisijas loceklis. - (EL) Priekšsēdētājas kundze, žēl, ka šodien Parlamentā nav vairāk cilvēku, jo mēs apspriežam būtībā ļoti, ļoti veiksmīgu protokolu, kas dos ļoti pozitīvus rezultātus gan videi un veselībai, gan ozona slāņa, kas pašlaik ir sasniedzis savu 1980. gada līmeni, atgūšanas attīstībai.
<P>
Es vēlētos pateikties visiem, kas piedalījās šīvakara debatēs, par ļoti konstruktīvajiem komentāriem un atzīmēt, ka Komisija ir apņēmusies izmantot tai piešķirtās pilnvaras un pārbaudīt, vai tiek ievēroti priekšnoteikumi nākamo triju vielu iekļaušanai līdz 2010. gada vidum. Paziņojums par to tiks iesniegts Eiropas Parlamenta sekretariātam iekļaušanai šīsdienas debašu protokolā.
<P>
Es vēlētos arī atzīmēt, ka es uzskatu, ka mēs panāksim vienošanos par klimata pārmaiņu apkarošanu Kopenhāgenā šā gada beigās, kas ir vismaz tikpat mērķtiecīgs un sekmīgs pasākums kā Monreālas protokols. Es ticu, ka tas būs pat vēl efektīvāks un mums visiem jāstrādā šajā virzienā.
<P>
Nobeigumā es vēlētos pateikt, ka Komisija ir sevišķi apmierināta ar sarunu rezultātiem un tās nostāja ir pilnībā apstiprināt ierosinātos kompromisa grozījumus.
<P>
Blokland ziņojums
<P>
Komisija apstiprina savu nodomu līdz 2010. gada 30. jūnijam apsvērt papildu vielu iekļaušanu Regulas II Pielikuma B daļā, jo īpaši izvērtējot, vai ir ievēroti 24. panta 3. punktā noteiktie apstākļi to iekļaušanai. Šī paātrinātā pārbaude koncentrēsies uz šādām vielām:
<P>
heksahlorobutadiēns,
<P>
2-bromopropāns (izopropilbromīds),
<P>
jodometāns (metiljodīds).
<SPEAKER ID="524" NAME="Johannes Blokland">
referents. - (NL) Priekšsēdētājas kundze, es vēlētos sirsnīgi pateikties komisāram Dimas par apņemšanos apstiprināt Hassi kundzes izvirzīto ideju, proti, ka turpmāk vielas jāizpēta pēc to iedarbības. Šajā sakarībā es tikai vēlētos pievērst komisāra uzmanību metilbromīdam. Mēs joprojām maz zinām par šo vielu un tās ražošanu. Par laimi, tagad ir nolemts aicināt piegādātājus apspriešanās laikā ziņot, kā šī viela tiek ražota. Šādā veidā mēs iegūsim precīzu informāciju par šo vielu.
<P>
Es vēlētos arī nodot sirsnīgus sveicienus saviem kolēģiem deputātiem, jo īpaši ēnu referentiem un tiem, kas šovakar runāja, par saņemto atbalstu. Mūsu savstarpējā sadarbība gan komitejā, gan sarunās bija lieliska. Es vēlētos pateikties arī Čehijas prezidentūrai par spēju panākt stingru vienošanos gan pirms sarunām, gan to laikā. Visos gadījumos rezultāti bija apmierinoši. Es ļoti atzinīgi vērtēju arī no Komisijas un Vides, sabiedrības veselības un pārtikas drošības komitejas ierēdņiem, kā arī no sava personāla saņemto atbalstu. Mēs patiesi spējām strādāt kā viena komanda, tāpēc arī bija iespējams īstenot šo tālejošo likumu grozījumu sešos mēnešos.
<P>
Nobeigumā es gribētu izteikt vēl vienu komentāru. Es neesmu visai apmierināts ar pārstrādāšanas sistēmu. Nav īsti skaidrs, uz kāda pamata var vai nevar veikt grozījumus. Par laimi, juristi mani informēja, ka pārstrādāšanas laikā tiesiskais pamats ir mainīts, tāpēc mēs varējām veikt izmaiņas uz šā pamata, citādi mēs gandrīz nespētu to pārbaudīt. Par laimi, Padomes uzskats bija tāds pats un pēdējā brīdī mēs varējām iesniegt savu grozījumu tieši Vides, sabiedrības veselības un pārtikas drošības komitejā. Pārstrādāšana joprojām ir sarežģīts jautājums šā Parlamenta darbā.
<SPEAKER ID="525" NAME="Priekšsēdētājs">
Debates ir slēgtas.
<P>
Balsošana notiks trešdien.
<P>
Rakstiski paziņojumi (Reglamenta 142. punkts)
<SPEAKER ID="526" NAME="Rovana Plumb  " LANGUAGE="RO">
Šis priekšlikums atbilst Regulas (EC) Nr. 2037/2000 struktūrai, bet ierosina pievienot jaunu nodaļu par atkāpēm aizliegumiem minēto vielu ražošanai, laišanai tirgū un izmantošanai, kas sākotnēji bija iekļauti vairākos noteikumos attiecībā uz regulēto vielu un produktu likvidācijas posmiem.
<P>
Galvenās problēmas ir šādas:
<P>
ir nepieciešams samazināt "uzkrāto” ozonu noārdošo vielu (ONV)/siltumnīcefekta gāzu emisijas atmosfērā, tā kā saskaņā ar prognozēm līdz 2015. gadam šie globālie uzkrājumi pievienos, iespējams, līdz pat 2 miljoniem tonnu ozonu noārdošu vielu vai 13,4 miljardus tonnu CO2eq.;
<P>
joprojām ir pieejama ONV izņēmuma lietošana gadījumos, kur nav tehniski vai ekonomiski iespējamas alternatīvas, piemēram, metilbromīds tiek izmantots karantīnas vai pirmsnosūtīšanas lietojumos;
<P>
jaunas ozonu noārdošas vielas: jauni zinātniski pierādījumi rāda, ka noteiktu ķīmisku vielu, ko Protokols pašlaik nekontrolē, potenciāls ir ievērojami augstāks, bet šo vielu tirgvedība strauji pieaug.
<P>
Grozījums padara tekstu skaidrāku un vienkāršo normatīvo sistēmu, tajā pašā laikā arī samazinot administratīvo slogu, tādējādi veicinot tiesību aktu piemērošanu, lai nodrošinātu ozona slāņa atjaunošanu līdz 2050. gadam un nepieļautu kaitīgu iedarbību uz cilvēku veselību un ekosistēmām.
<SPEAKER ID="527" NAME="Flaviu Călin Rus  " LANGUAGE="RO">
Pēc manām domām, mums visiem jārūpējas gan par pašreizējās, gan nākamās paaudzes veselību. Mūsu veselību nodrošina tīra vide un atmosfēra ap mums. Visi zinātniskie pētījumi uzsver to, ka ozona slānis ir ārkārtīgi svarīgs ne tikai iedzīvotāju veselībai, bet arī dzīvības ilgtspējai uz zemes.
<P>
Diemžēl ir vairākas vielas, kas, nonākot atmosfērā, iznīcina ozona slāni, tādējādi veicinot siltumnīcefekta palielināšanos. Lai gan veikto pasākumu rezultātā ir novērota ozona slāņa atjaunošanās, tiek uzskatīts, ka tādu ozona līmeni, kāds bija līdz 1980. gadam, varēs sasniegt tikai 21. gadsimta otrajā pusē.
<P>
Tāpēc es pilnībā piekrītu pieņemtajiem papildu pasākumiem, lai ierobežotu vai pat aizliegtu ozonu noārdošās vielas. Es uzskatu, ka ar šādu rīcību mēs pildām savu pienākumu ne tikai pret pašreizējo paaudzi, bet arī pret nākamajām paaudzēm.
