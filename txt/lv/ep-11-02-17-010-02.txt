<CHAPTER ID="010-02">
2.  Jemena - mazgadīgiem likumpārkāpējiem piemērotais nāvessods, it īpaši Muhammed Taher Thabet Samoum lieta
<SPEAKER ID="421" NAME="Priekšsēdētājs">
Nākamais darba kārtības punkts ir debates par sešiem rezolūcijas priekšlikumiem par Jemenu - mazgadīgiem likumpārkāpējiem piemēroto nāvessodu, it īpaši Muhammed Taher Thabet Samoum lietu.
<SPEAKER ID="422" NAME="Marietje Schaake">
autore. - Priekšsēdētāja kungs! Es ar lielu apbrīnu vēroju to iedzīvotāju drosmi, kuri nepakļaujas savu valdību represijām un vardarbībai. Mēs to esam piedzīvojuši, tautai saceļoties Tunisijā, Ēģiptē, Irānā, Alžīrijā, Bahreinā un arī Jemenā. Jaunā paaudze vēlas, lai cinismu aizstāj cerība, lai nabadzības vietā rodas iespējas, lai nesodāmības vietā valda taisnīgums, savukārt represiju un cenzūras vietā iestājas interneta brīvība.
<P>
Mūs ļoti satrauc notikumi Jemenā, kas saistīti ar demokrātiju, cilvēktiesībām un tiesu varas neatkarību, kā arī žurnālistu, memuārrakstītāju un cilvēktiesību aizstāvju vajāšanu. Mūs īpaši satrauc baiļu gaisotne, ko rada mazgadīgo sodīšana ar nāvi, neraugoties uz Jemenas apņemšanos starptautiskās sabiedrības priekšā nepiespriest nāves sodu mazgadīgajiem likumpārkāpējiem un neraugoties uz šīs apņemšanās atspoguļojumu valsts krimināllikumā.
<P>
Trūkst piemērotu līdzekļu, ar kuriem noteikt apsūdzēto personu vecumu, kā dēļ cilvēkiem ir grūti sevi aizstāvēt. Mēs aicinām Jemenas prezidentu un varas iestādes respektēt vismaz pašas Jemenas likumus un apņemšanos starptautiskās sabiedrības priekšā un apturēt mazgadīgo sodīšanu ar nāvi. Tāpat mēs uzsveram to, ka Jemenā ir nepieciešamas reformas, kā uz to mudina arī daudzie demonstranti ielās, un mēs vēlamies, lai tiktu uzlaboti viņu dzīves apstākļi un tiesības.
<SPEAKER ID="423" NAME="Marie-Christine Vergiat" LANGUAGE="FR">
Priekšsēdētāja kungs! Arābu valstis satricina tautu sacelšanās vilnis, kas izplešas pa visām šīm valstīm, vienā pēc otras, un es ceru, ka tā būs arī turpmāk.
<P>
Uz priekšu virzās bezprecedenta protesta vilnis pret pie varas esošajām diktatūrām šajās valstīs. Aizvien biežāk šīs diktatūras ir pie varas rietumu režīmu atbalsta vai vismaz klusas piekrišanas dēļ. Neviena valsts nav pasargāta no tautas sacelšanās, un tas ir labi. Mums vajadzēja pārāk ilgu laiku - jums vajadzēja pārāk ilgu laiku - lai saprastu, kas notiek šajās valstīs, un jūs joprojām kavējaties. Vajadzēja nogaidīt līdz 2. februārim, lai Eiropas Parlaments pieņemtu rezolūciju par Tunisiju, un tikai tagad šajā sesijā mēs pieņēmām rezolūciju par Ēģipti.
<P>
Saistībā ar šīm ārkārtējām situācijām mēs lūdzām rezolūciju par Alžīriju. Mūsu lūgumu atkal noraidīja, gluži tāpat kā mēnešiem ilgi jūs - vai vismaz lielākā daļa no jums - atteicās saskatīt to, kas notiek Tunisijā.
<P>
Pašlaik protesta kustības tiek veidotas Irānā un Lībijā, kuras partnerattiecību nolīgumam jūs nupat paudāt savu atbalstu, lai arī ar nosacījumiem, kā arī protesta kustības tiek veidotas Bahreinā un Jemenā; tās ir valstis, par kurām mēs zinām visvairāk. Jā, tieši tā, Jemenā, kur prezidents Ali Abdullah Saleh ir bijis pie varas ne mazāk kā 33 gadus. Lūk, jums demokrātiska pārvaldība! Protams, tur situācija ir daudz labāka nekā Lībijā, jo Gaddafi kungs pie varas ir jau 42 gadus!
<P>
Mēs bijām starp tiem retajiem, kuri apgalvoja, ka nespēj šodien balsot par rezolūciju par Jemenu, neņemot vērā to, kas šajā valstī notiek. Tur vīrieši un sievietes cīnās par savu brīvību. Starp režīma atbalstītājiem un pretiniekiem pieaug vardarbība.
<P>
Kopš brīža, kad janvāra beigās sākās manifestācijas, simtiem cilvēku ir tikuši ievainoti. Vakar Adenā notika sadursmes ar policiju, kas atklāja uguni, lai izgaiņātu cilvēkus, un šajā sadursmē tika nošauts jauns demonstrants. Patlaban Sādā studenti ir iebarikādēti universitātes pilsētiņā, kuru joprojām aplenc policija; bet mēs tikai klusējam.
<P>
Attiecībā uz Jemenu mēs domājam tikai par mazgadīgo nāvessoda problēmu. Es nekādā gadījumā neierosinu pārstāt pieprasīt nāvessoda atcelšanu - es vienmēr esmu nelokāmi atbalstījusi tā atcelšanu, un es uzskatu, ka jebkura šķietami demokrātiska valsts, kas nespēj atcelt šādu sodu, ir noziedzīga un tai nevajadzētu mācītu citus par demokrātijas un cilvēktiesību jautājumiem, pat tad ne, ja šī valsts ir vadošā lielvara pasaulē.
<P>
Taisnība, nāvessods ir vēl nepieņemamāks, ja to piemēro mazgadīgajiem, īpaši valstī, kur nevar pilnīgi droši noskaidrot personas dzimšanas datumu, un tas tiek izmantots kā attaisnojums cilvēku sodīšanai ar nāvi, es atļaušos teikt, jo nav iespējams pierādīt personu dzimšanas datumu un to, vai nozieguma brīdī attiecīgā persona ir bijusi nepilngadīga.
<P>
Savukārt jūs vēlaties, lai mēs pieņemam rezolūciju, kurā galvenā uzmanība ir pievērsta tikai vienam aspektam; rezolūciju, kuras 7. punktā ir uzsvērta tik vien kā vajadzība pēc reformām, ko izdarīt aicina, es citēju: "daudzie demonstranti ielās”? Tas ir vāji.
<P>
Tāpēc es un mani kolēģi no Zaļo un Eiropas Brīvās apvienības grupas esam iesnieguši trīs grozījumus šai rezolūcijai, un es ceru, ka kopīgiem spēkiem mēs varēsim pieņemt rezolūciju, kas būs šā nosaukuma cienīga.
<SPEAKER ID="424" NAME="Cristian Dan Preda">
autors. - (RO) Priekšsēdētāja kungs! Es vēlos apliecināt Vergiat kundzei, ka, kā ikviens var redzēt, mēs debatējam ne tikai par nāvessodu, bet arī par notikumiem, kas nesen piedzīvoti Jemenas ielās. Es uzskatu, ka tad, kad pienāks laiks balsošanai, arī viņa spēs saskatīt mūsu grupas nostāju šajos jautājumos.
<P>
Tomēr mēs nedrīkstam aizmirst to, ka ārkārtas rezolūcijas temats, par kuru mums šodien jārunā, ir mazgadīgo likumpārkāpēju vajāšana un šajā gadījumā nāvessoda piemērošana. Kā jūs zināt, mēs, eiropieši, uzskatām, ka nāvessods ir nepieņemams un barbarisks, tāpēc tas ir vēl jo briesmīgāks un šausmīgāks, ja to piemēro mazgadīgajiem. Būtiskākais ir tas, ka nāvessoda piemērošana par noziegumiem, ko izdarījušas personas, kas ir jaunākas par 18 gadiem, ir pretrunā Jemenas tiesību aktiem, lai gan šīs valsts varas iestādes turpina piespriest šo sodu.
<SPEAKER ID="425" NAME="Raül Romeva i Rueda">
autors. - Priekšsēdētāja kungs! Steidzamās rezolūcijas temats ir svarīgs pats par sevi. Arī es vēlos aicināt Jemenas prezidentu apturēt nāvessoda izpildi Thabet Samoum, kā arī aicinu prezidentu un varas iestādes mīkstināt viņam un citiem mazgadīgajiem, piemēram, Ali Abdulla, piespriesto nāves sodu.
<P>
Tomēr, kā jau tika iepriekš teikts, būtu skumji, ja mēs neizmantotu šo iespēju un nepievērstos dažiem pamata un svarīgākiem jautājumiem, kas šobrīd tiek skarti šajā valstī.
<P>
Tāpēc es vēlētos, lai tās rezolūcijas beigās, par kuru mēs šodien balsosim, Parlaments piebilst, ka tas ņem vērā to, ka Jemenā, līdzīgi kā citās Arābu valstīs un īpaši Tunisijā un Ēģiptē, pēdējās nedēļās demonstranti ir devušies ielās, lai pieprasītu palielināt demokrātiju un veikt valsts reformas.
<P>
"Tā kā daudzi protesta akciju dalībnieki piedzīvoja drošības spēku uzbrukumus vai tika aizturēti”: tas ir mūsu pirmais grozījums. Otrais: "pauž dziļas raizes par ilgstoši pastāvošām politiskām un sociāli ekonomiskām problēmām Jemenā un aicina starptautisko sabiedrību aktīvi rūpēties par to, lai netiktu pieļauta pašreizējās krīzes padziļināšanās”. Visbeidzot, mūsu trešais grozījums: "pauž atbalstu demonstrantiem, kuri prasa demokrātiskas reformas un labākus dzīves apstākļus; šajā sakarā atzinīgi vērtē prezidenta A. A. Saleh paziņojumu par to, ka viņš atkāpsies 2013. gadā, un aicina varas iestādes pārtraukt vardarbību pret miermīlīgajiem protestētājiem un atbrīvot visus demonstrantus, kas pauž protestu miermīlīgā veidā”.
<P>
Ja rezolūcijā tiks iekļauti visi trīs grozījumi, tā patiešām būs ļoti laba.
<SPEAKER ID="426" NAME="Corina Creţu">
autore. - (RO) Priekšsēdētāja kungs! Nāvessods patiesi ir visnecilvēcīgākais sods, kāds vien ir iespējams, un es jau neskaitāmas reizes esmu pret to iebildusi. Patiesi, Eiropas Parlaments ir aicinājis atcelt šo sodu valstīs, kurās šī barbariskā prakse joprojām ir saglabājusies.
<P>
Tomēr mūsu rezolūcijā minētie nāvessodu piemērošanas gadījumi Jemenā ir īpaši necilvēcīgi, jo tie saistīti ar mazgadīgajiem. Pat pirms nozieguma izdarīšanas, šie upuri ir bērni. Tāpēc šeit novērojama pamattiesību uz dzīvību neievērošana, kā arī to starptautisko konvenciju pārkāpšana, kuras parakstījusi arī Jemena, un vēl te novērojams šīs valsts krimināllikuma pārkāpums, ar ko nepārprotami aizliedz piemērot nāvessodu mazgadīgiem likumpārkāpējiem. Tas, ka dzimšanas apliecību trūkuma dēļ ir grūti noteikt apsūdzēto personu precīzu vecumu, tikai palielina šāda soda veida diskrecionāro būtību.
<P>
Mēs nevaram pārrunāt šo īpašo jautājumu, neņemot vērā pašreizējo stāvokli Jemenā. Jemenas varas iestādes pārkāpj cilvēktiesības. Žurnālistus un aktīvistus nelegāli iesloga cietumos. Sievietes diskriminē, liedzot viņām līdzdalību sabiedriskajā dzīvē un piekļuvi izglītībai, turklāt tiesu sistēma pilnīgi noteikti nav neatkarīga. Nesenās sacelšanās izraisīja ne tikai ekonomiskas un sociālas bažas, bet tās liecina arī par spēcīgo vēlmi padarīt Jemenas sabiedrību demokrātiskāku.
<SPEAKER ID="427" NAME="Charles Tannock">
autors. - Priekšsēdētāja kungs! Jemena ir parakstījusi Konvenciju par bērna tiesībām un Starptautisko paktu par pilsoniskajām un politiskajām tiesībām, un abos šajos dokumentos ir nepārprotami pateikts, ka ir aizliegta mazgadīgo likumpārkāpēju sodīšana ar nāvi, proti, tāda likumpārkāpēja, kurš apsūdzēts noziegumos, kas izdarīti laikā, kad pārkāpējs bijis jaunāks par 18 gadiem.
<P>
Gaidāmā Muhammed Samoum sodīšana ar nāvi, kā arī vairāku citu mazgadīgo likumpārkāpēju turēšana apcietinājumā, gaidot nāves soda izpildi, ir apvainojums starptautiskajām tiesībām. Īstenojot šādu politiku un par savādu ieganstu izmantojot to, ka apsūdzētajiem neesot pareizu dzimšanas apliecību vai nav iespējams pilnīgi droši noteikt šo personu vecumu, Jemena pievienojas brutālajai teokrātijai, kas valda Irānā. Tomēr šo valstu atšķirība ir tā, ka Jemena saņem ievērojamu atbalstu no rietumiem, tostarp ES, ar mērķi iznīdēt al-Qaeda teroristus, turpretī Irāna ir izstumta no starptautiskās sabiedrības.
<P>
Tāpēc mēs šeit, Eiropā, varam izvirzīt prasības prezidentam Ali Adbullah Saleh. Es mudinu Augsto pārstāvi veikt visus nepieciešamos pasākumus, lai pārliecinātu prezidentu izrādīt žēlsirdību šajā lietā. Pēc paziņojuma, ka viņš drīz vien atteiksies no sava amata, prezidentam A. A. Saleh ir patiesa iespēja atstāt pozitīvismu un apgaismību savā valstī, kuru ilgu laiku plosījuši konflikti un terorisms un kura patlaban cer uz demokrātisku nākotni.
<SPEAKER ID="428" NAME="Filip Kaczmarek" LANGUAGE="PL">
Priekšsēdētāja kungs! Nāvessoda piemērošanu mazgadīgajiem, kas ir jaunāki par 15 gadiem, Jemenā aizliedza 1991. gadā. Kopš 1994. gada šis aizliegums ir attiecināms uz personām, kas ir jaunākas par 18 gadiem. Diemžēl praksē šo aizliegumu ne vienmēr ņem vērā, piemēram, ja lieta saistīta ar personām, kurām nav dokumentu, kas apliecinātu šo personu vecumu, kā jau tas šajā plenārsēžu zālē tika minēts. Jemenā notiek arī citas bīstamas lietas. Šajā valstī ieroču skaits jau sen pārsniedz iedzīvotāju skaitu, tur katru dienu notiek brutālas cilšu sadursmes, un pusaudži ar ieročiem rokās vairs nav nekāda sensācija. Jemenā pat ir teiciens: "Ja esi pietiekami vecs, lai rīkotos ar nazi, tad esi pietiekami vecs, lai cīnītos par savu cilti”. Turklāt ikviens, kurš ir bijis Jemenā, zina, ka tur gandrīz ikvienam ikdienā līdzi ir nazis, arī pusaudzis ar Kalašņikova tipa šaujamieroci nav nekas īpašs. Jemenas sabiedrība ir ļoti jauna - gandrīz puse jemeniešu ir jaunāki par 14 gadiem. Dažādas milicijas savervē gados jaunus karavīrus, un mums vajadzētu cīnīties arī pret to.
<SPEAKER ID="429" NAME="Anneli Jäätteenmäki">
ALDE grupas vārdā. - Priekšsēdētāja kungs! Nāvessods joprojām tiek piemērots 58 valstīs, un Jemena ir viena no tām. Mana grupa nosoda nāvessodu vispār, kā arī īpaši plānoto Muhammed Taher Thabet Samoum sodīšanu ar nāvi.
<P>
Mēs vēlamies atgādināt Jemenas valdībai par tās starptautiskajām saistībām, ko nosaka Konvencija par bērna tiesībām un Starptautiskais pakts par pilsoniskajām un politiskajām tiesībām. Abi šie dokumenti aizliedz nāvessoda piemērošana personām, kas ir jaunākas par 18 gadiem.
<P>
Pirmdien organizācija Amnesty International ziņoja par Jemenas drošības spēku darbību. Atsaucoties uz šīs organizācijas sniegto informāciju, drošības spēki mierīgo protesta akciju laikā Sānā ir situši protestētājus ar stekiem un lietojuši elektriskā šoka stekus. Mana grupa nosoda šādu vardarbīgu rīcību un mudina Jemenas valdību pārtraukt vardarbību pret tās cilvēkiem.
<SPEAKER ID="430" NAME="Ryszard Czarnecki" LANGUAGE="PL">
Priekšsēdētāja kungs! Es apsolu nelasīt ātri, jo es runāšu lēni. Man ir liels gods uzstāties kā nākamajam pēc bijušās Somijas ārlietu ministres. Vēlos teikt, ka Jemenai izteiktais aicinājums nepiemērot nāvessodu mazgadīgajiem ir piemērs minimālisma pieejai, kas raksturīga Eiropas Savienībai. Es iebilstu pret nāvessodu, lai gan zinu, ka šajā plenārsēžu zālē atrodas cilvēki, kas to atbalsta, kaut arī publiski to nesaka. Es iebilstu pret nāvessodu neatkarīgi no tā, vai to piemēro mazgadīgai personai vai pieaugušajam. Tomēr šajā konkrētajā jautājumā es ceru, ka mēs spēsim pārvarēt savas nacionālās un politiskās atšķirības un nepārprotami pieprasīt Jemenas varas iestādēm to, ka šajā jautājumā galu galā Jemenas prezidentam vajadzētu izmantot savas tiesības apžēlot. Šis patiešām ir jautājums par patiesi vienotu cīņu.
<SPEAKER ID="431" NAME="Jaroslav Paška" LANGUAGE="SK">
Priekšsēdētāja kungs! Jemenas administrācija ir apņēmusies īstenot gan ANO Konvenciju par bērna tiesībām, gan Starptautisko paktu par pilsoniskajām un politiskajām tiesībām. Abas lietas, kas saistītas ar apsūdzētiem mazgadīgiem likumpārkāpējiem, ir pakļautas šajos dokumentos teiktajam, tāpēc Jemenas tiesu iestāde nevar izsniegt tiesisku lēmumu, kas liedz tiesības un aizsardzību, ko paredz šie dokumenti.
<P>
Sods, kura piemērošana pārkāpj valsts spēkā esošās saistības un tādējādi arī piemērojamo likumu, nav pieņemams. Ja Jemenas valdība apgalvo, ka tās pilnvaras ir balstītas uz civilizētiem demokrātiskiem principiem, tad tā nevar izmantot barbariskas pārvaldības formas, kuru pamatā ir patvaļība un netaisnība. Manuprāt, tas mums Jemenas valdībai šodien skaidri jāpasaka.
<SPEAKER ID="432" NAME="Csanád Szegedi" AFFILIATION="NI">
(HU) Priekšsēdētāja kungs, dāmas un kungi! Protams, es uzskatu, ka mums, Eiropas Parlamentam, ir jānosoda diktatoriski līdzekļi, diktatori un diktatūras, tomēr es uzskatu, ka ir svarīgi arī mudināt Jemenu vispārīgi virzīties uz demokrātiskām struktūrām. Tomēr, manuprāt, lai gan šis Jemenas jautājums ir skarts Eiropas Parlamentā, Eiropas Savienības uzdevums nav pieņemt nostāju šajā jautājumā. Šī lieta ir pavisam neskaidra. Tajā ir pilnīgi nenoskaidroti apstākļi. Pat precīzas ziņas par pašu noziegumu netiek sniegtas apmierinošā veidā. Mēs pat nezinām to, cik veca bija apsūdzētā un notiesātā persona nozieguma izdarīšanas brīdī. Iespējams, tā nemaz nebija nepilngadīga. Mēs to šajā lietā skaidri nezinām. Nekas neliecina par Jemenas apbrīnojamo atpalicību labāk kā tas, ka pat Mohammed Taher Thabet Samoum dzimšanas apliecība nav pieejama. Tāpat līdz šim brīdim nav pierādīts, vai viņa advokāta uzrādītie skolas dokumenti ir patiesi vai viltoti. Turklāt vēlos norādīt, ka šajā lietā runa nav par vistas nozagšanu, bet gan par slepkavību, tāpēc es labprātāk ievērošu savaldību un būšu nosvērtāks nekā runātāji pirms manis.
<P>
Eiropas Savienībai, gluži tāpat kā citām demokrātiskām valstīm pasaulē, piemēram, Amerikas Savienotajām Valstīm, ir jāapsver iespēja piemērot nāvessodu atsevišķos īpaši nopietnos noziegumos, kas ir neapšaubāmi pierādāmi.
<SPEAKER ID="433" NAME="Sari Essayah" AFFILIATION="PPE">
(FI) Priekšsēdētāja kungs! M. Samoum lieta nav unikāls notikums Jemenā. Nāves soda izpildi gaida vēl vismaz astoņi citi mazgadīgie likumpārkāpēji. Šī problēma ir jo sevišķi nopietna tāpēc, ka šajā valstī nepastāv ierakstu par dzimšanu, tāpēc nevar pilnīgi droši noteikt, vai nozieguma izdarīšanas brīdī persona bijusi mazgadīga.
<P>
Tomēr jāatceras, ka Jemena ir parakstījusi Konvenciju par bērna tiesībām un Starptautisko paktu par pilsoniskajām un politiskajām tiesībām, un abi šie dokumenti nepārprotami aizliedz piemērot nāvessodu mazgadīgiem likumpārkāpējiem, kā arī vispār bargus sodus šādām personām. Turklāt mazgadīgo likumpārkāpēju sodīšanu ar nāvi aizliedz arī Jemenas krimināllikums.
<P>
Pretēji iepriekšējam runātājam es vēlos teikt, ka nāvessods vienmēr ir cietsirdīgs un necilvēcīgs sods, kas laupa cilvēkam cieņu. Tāpēc ES cīnīsies pret nāvessoda piemērošanu jebkurā situācijā, un arī mēs šajā Parlamentā atbalstīsim šo cīņu.
<SPEAKER ID="434" NAME="Elena Băsescu" AFFILIATION="PPE">
(RO) Priekšsēdētāja kungs! Šajā pasaulē, kurā mēs dzīvojam, ir nepieņemami piespriest bērnam nāvi. Padarīt šo praksi par ierastu lietu jau pats par sevi ir noziegums. Tāpēc es nepiekrītu Jemenas varas iestāžu lēmumam turpināt rīkoties šādā veidā. Valdība pārkāpj gan starptautiskos līgumus šajā jomā, gan arī valsts krimināllikumu, kas aizliedz nāvessoda piemērošanu mazgadīgajiem. Turklāt joprojām nav izprotams veids, kādā tiesu sistēma cenšas noskaidrot apsūdzēto personu vecumu. Šī lieta ir skumjš piemērs tam, kas notiek Jemenā.
<P>
Kā Eiropas Parlamenta deputāte un ES pilsone es ticu tam, ka personas tiesības uz dzīvību ir fundamentāli svarīgas un bērnu aizsardzībai ir jābūt primārai. Es aicinu ES Augsto pārstāvi pārtraukt šādu asiņainu nāvessodu turpināšanu.
<SPEAKER ID="435" NAME="Monica Luisa Macovei" AFFILIATION="PPE">
(RO) Priekšsēdētāja kungs! Iespējams, ka laikā, kad Thabet Samoum un Fuad Ahmed Ali Abdulla izdarīja noziegumus, par kuriem šobrīd viņiem ir piespriests nāvessods, viņi bija nepilngadīgi, kā paši apgalvo. Sods tika piespriests jau sen un to jebkurā laikā var izpildīt. Viņi ir pakļauti milzīgai psiholoģiskai spriedzei, un šāda attieksme pati par sevi ir necilvēcīga un degradējoša. Mēs aicinām varas iestādes izbeigt izpildīt šādus sodus.
<P>
Turklāt, tā kā nevienam no likumpārkāpējiem nav dzimšanas apliecības, viņi nevar pierādīt to, ka ir bijuši jaunāki par 18 gadiem. Dzimšanas apliecības iegūšana Jemenā ir patiešām problemātiska, jo saskaņā ar UNICEF datiem tikai 22 % dzimušo tiek oficiāli reģistrēti. Iespējams, ka šo problēmu atrisinās daži fondi, ar kuru starpniecību mēs sniedzam palīdzību šai valstij. Publiskajām diskusiju par šīm lietām ir jānoved pie nāvessoda atcelšanas Jemenā un soda mēra mīkstināšanas simtiem cilvēku, kuriem ir piespriests nāves sods. Es aicinu Eiropas Komisiju un Padomi dialogā ar šo valdību pieprasīt, lai tiek īstenots izvirzītais mērķis.
<SPEAKER ID="436" NAME="Róża, Gräfin von Thun und Hohenstein" AFFILIATION="PPE">
(PL) Priekšsēdētāja kungs! Pieaugušais vai mazgadīgais - nāvessods ir jautājums, kura apspriešanai mums vajadzētu atvēlēt daudz laika. Pēc murgiem, kas skāra Eiropu, mums izdevās izstrādāt savu ētikas kodeksu, un mums to vajadzētu veicināt arī citās valstīs - tajās valstīs, ar kurām mums ir jebkāda veida ekonomiskie kontakti, un te es domāju arī valstis Eiropā. Baltkrievijā joprojām tiek piespriests nāvessods un joprojām tiek izmantota sodīšana ar nāvi.
<P>
Jemenā notikušajam ir jāpiesaista mūsu uzmanība, un mums ir skaļi jāaicina Jemenas valdība nekavējoties pārtraukt šo briesmīgo praksi, un tāpat mums ir jāņem vērā tas, kā nupat teica mana kolēģe, ka cietumā nāvessodu joprojām gaida vairāki mazgadīgie. Arī es vēršos pie ikviena no mums - mums vajadzētu ciešāk sadarboties ar tādām organizācijām kā Amnesty International un Helsinku Cilvēktiesību fonds, lai mūsu balsi sadzird labāk un lai tā visā pasaulē izskan spēcīgāk.
<SPEAKER ID="437" NAME="Franz Obermayr" AFFILIATION="NI">
(DE) Priekšsēdētāja kungs! Jemenā piespriestais lēmums piemērot nāvessodu personai, kas nozieguma izdarīšanas brīdī bijusi mazgadīga, ir šokējošs. Jemenas rīcība šajā lietā ir bijusi acīmredzami nelikumīga, jo gluži tāpat kā gandrīz ikviena pasaules valsts arī Jemena ir parakstījusi ANO Konvenciju par bērna tiesībām. Saskaņā ar konvencijas 37. pantu ne nāves sodu, ne mūža ieslodzījumu cietumā nevar piespriest par noziegumiem, ko izdarījušas personas, kas jaunākas par 18 gadiem. Šo lēmumu pamato ar to, ka notiesātās personas vecums nav skaidri zināms.
<P>
Tomēr nāvessods tiek piespriests mazgadīgajiem arī citās islāmiskās pasaules daļās. Piemēram, šariata tiesas piespriež nāvessodu jauniešiem Somālijā. Kopā ar ANO Eiropas Savienībai ir jārīkojas apņēmīgāk un ātrāk, lai novērstu starptautisko tiesību pārkāpumus, kas rada nopietnas sekas. Ir labi uzturēt dialogu, tomēr reālpolitika un ekonomiskais spiediens nodrošina labākus veidus mūsu argumentu virzīšanai uz priekšu. Katrā ziņā tie mēdz panākt to, ka jautājumi tiek risināti daudz ātrāk.
<SPEAKER ID="438" NAME="Sergio Paolo Francesco Silvestris" AFFILIATION="PPE">
(IT) Priekšsēdētāja kungs, dāmas un kungi! Kamēr mēs runājam, simtiem ieslodzīto ir iesprostoti Jemenas cietumos un gaida nāves sprieduma izpildi. Manuprāt, šīm debatēm ir jāmudina Eiropas iestādes pievērst lielāku uzmanību un izrādīt spējāku apņemšanos.
<P>
Starptautiskās Konvencijas par cilvēktiesībām nepārtrauktā pārkāpšana ir temats, par kuru Eiropa nedrīkst klusēt vai no tā izvairīties, jo īpaši attiecībā uz tādu valsti kā Jemena, ar kuru mums ir ekonomiskas attiecības. Tāpēc mums neapšaubāmi ir jāpievērš lielāka uzmanība šādiem jautājumiem.
<P>
Eiropā un rietumu pasaulē rehabilitācija neapšaubāmi ir svarīgs sprieduma pamata aspekts. Nāves spriedumam nav pilnīgi nekāda rehabilitācijas nolūka, tieši tāpēc mums maksimāli stingri un apņēmīgi ir jāiejaucas un jāliek citiem sadzirdēt mūsu balsi šajā sakarā.
<SPEAKER ID="439" NAME="Siim Kallas">
Komisijas priekšsēdētāja vietnieks. - Priekšsēdētāja kungs! Ieviešot vispāratzītās pamatnostādnes par nāves sodu, Eiropas Savienība jau sen aktīvi cīnās pret nāvessodu Jemenā gan vispārīgi, gan pievēršoties atsevišķām lietām.
<P>
Jemenā mazgadīgiem likumpārkāpējiem vienmēr ir ticis piemērots nāvessods. Agrāk par šīm lietām galvenokārt nezināja, un pilsoniskā sabiedrība nebija tik aktīva. ES finansētā un UNICEF ieviestā Nepilngadīgo tiesu programma ir ievērojami palīdzējusi vairot izpratni par šo jautājumu gan Jemenā, gan arī starptautiskajā sabiedrībā. Šī programma tika īstenota, sadarbojoties ar pilsoniskās sabiedrības organizāciju koalīciju un Augstāko padomi mātēm un bērniem (Higher Council for Motherhood and Childhood).
<P>
Tomēr ar izpratnes veicināšanu vien nepietiek. Mums ir arī jārīkojas. Kā pēdējo līdzekli ES delegācijas aktīvi veic demaršus nolūkā apturēt nāvessodu izpildi. Divas nesenākās lietas bija 2010. gada decembrī Fuad Ahmed Ali Abdulla lieta un 2011. gada janvārī Muhammed Taher Thabet Samoum lieta. Abās nāvessoda izpilde tika apturēta - pēc ES iejaukšanās - ar mērķi rast pierādījumus par personu vecumu. Pagājušajā nedēļā Muhammed Taher Thabet Samoum jautājumam uzmanība tika pievērsta atkārtoti. Patlaban šķiet, ka prezidenta apžēlošana ir vienīgā cerība formāli atcelt šo spriedumu. ES un UNICEF no jauna ir sazinājušās ar prezidentu A. Saleh un patlaban saskaņā ar mūsu ziņām no Sānas nāvessoda izpilde ir atkal atlikta.
<P>
Saskaņā ar starptautiskajām saistībām un Jemenas mazgadīgo tiesas likumdošanu un krimināllikumu Jemena nedrīkst piemērot nāvessodu nepilngadīgajiem. Patlaban mazgadīgas personas gaida nāvessoda izpildi galvenokārt tāpēc, ka trūkst iespēju noteikt šo personu vecumu. Šā iemesla dēļ kopīgi ar UNICEF mēs meklējam iespēju palīdzēt Jemenā radīt šādas zināšanas, lai jau pašā saknē atrisinātu šo problēmu. Tuvākajā laikā ES mudinās izveidot neatkarīgu iestādi, kas atkārtoti pārbaudīs mazgadīgo likumpārkāpēju vecumu. Tāpat mēs centīsimies palīdzēt advokātiem sniegt tiesisko palīdzību nepilngadīgajiem. Vidējā termiņā mēs plānojam izveidot ES atbalsta sistēmu efektīvai pilsoņu reģistrācijas iestādei.
<P>
Tādējādi mēs šo ārkārtīgi svarīgo problēmu uztveram ļoti nopietni un izmantojam visus iespējamos līdzekļus, lai to atrisinātu. Jemenas valdība ir izrādījusi atvērtību mūsu demaršiem. ES joprojām ir gatava tai palīdzēt tagad un arī turpmāk, lai tiktu sasniegts mūsu mērķis, proti, nāvessods tiktu pilnībā likvidēts.
<SPEAKER ID="440" NAME="Priekšsēdētājs">
Debates tiek slēgtas.
<P>
Balsošana notiks pēc pēdējām debatēm.
<P>
Rakstiskas deklarācijas (Reglamenta 149. pants)
<SPEAKER ID="441" NAME="Eija-Riitta Korhola" AFFILIATION="PPE">
rakstiski. - (FI) Savās rezolūcijās mēs bieži vien esam pievērsušies jautājumam par nāvessodu. Nāvessods mazgadīgajiem tiek piespriests reti, tomēr Jemena ir viena no tām valstīm, kurās tas ir noticis. Lai gan Jemena ir progresējusi attiecībā uz nāvessoda piemērošanas aizliegumu mazgadīgajiem, tiesas joprojām turpina piespriest šādu sodu. Muhammed Taher Thabet Samoum lieta nav vienīgā.
<P>
Vispārīgi runājot un darot to saistībā ar starpkultūru dialogu, ir vērts nopietni padomāt par to, kas padara jauniešus radikālus, mudinot izdarīt noziegumus, pat slepkavības, kā arī padomāt, kā vislabāk novērst viņu pievēršanos noziedzībai. Ir labi zināms, ka nāvessods nemazina noziedzību.
<P>
Vietējie jaunieši plaši atbalstīja prodemokrātiskās demonstrācijas, kas sākās Tunisijā un Ēģiptē. Nākotnes izredžu un iespēju trūkums un vēlme pēc demokrātijas ir veicinājusi pretošanos. Pagājušajā nedēļā šis pretošanās vilnis sasniedza arī Jemenu.
<P>
Tāpat kā maniem kolēģiem arī man ir bažas par to, kas notiek saistībā ar M. Samoum un citiem, kuriem ir piespriests nāvessods. Lai gan patlaban mēs ar interesi un cerībām gaidām to, kādas politiskās izmaiņas nesīs demonstrācijas arābu valstīs, mēs ne uz mirkli nedrīkstam pievērt acis un neredzēt tādus pārkāpumus, kas ir pretrunā starptautiskajiem nolīgumiem par cilvēktiesībām, kā, piemēram, nāvessoda piemērošana mazgadīgajiem.
