<CHAPTER ID="016">
Rotaļlietu direktīva (debates) 
<SPEAKER ID="145" NAME="Priekšsēdētājs">
Nākamais punkts ir ziņojums, ko Iekšējā tirgus un patērētāju aizsardzības komitejas vārdā sagatavoja Marianne Thyssen, par priekšlikumu Eiropas Parlamenta un Padomes direktīvai par rotaļlietu drošumu - C6-0039/2008 -.
<SPEAKER ID="146" NAME="Marianne Thyssen">
referente. - (NL) Priekšsēdētāja kungs, komisār, Padomes priekšsēdētāj, dāmas un kungi! Mēs vairakkārt esam pierādījuši, ka iekšējā tirgū mēs nepārprotami izvēlamies augstu patērētāju aizsardzības līmeni. Gan patērētāju aizsardzības daudzgadu programmā, gan arī rezolūcijā un tālāk arī debatēs par nedrošu, galvenokārt Ķīnā ražotu, rotaļlietu izņemšanu no tirgus mēs dedzīgi esam lūguši, lai mazāko un neaizsargātāko patērētāju, proti, bērnu, aizsardzību iekļautu darba kārtības augšgalā.
<P>
Tādēļ, būdama referente par jauno tiesību aktu attiecībā uz Rotaļlietu drošumu, es priecājos paziņot, ka tuvākajās dienās mums, iespējams, izdosies iegūt jaunu un stingru direktīvu par rotaļlietu drošumu. Ja viss notiks saskaņā ar plānu, tā arī būs.
<P>
Es gribētu pateikties Komisijai, ka tā reaģēja uz mūsu aicinājumu ierosināt jaunas direktīvas priekšlikumu. Es gribētu arī pateikties atzinumu sagatavotājiem, ēnu referentiem, Iekšējā tirgus un patērētāju aizsardzības komitejas priekšsēdētājam un locekļiem par teicamo sadarbību, kas 6. novembrī ļāva vienbalsīgi apstiprināt manu ziņojumu. Turklāt es esmu pateicīga Padomei, Komisijai un visiem mūsu darbiniekiem par nelokāmo uzticību un lietišķo attieksmi, kas ļāva mums desmit mēnešu laikā pabeigt šo svarīgo tiesību aktu patērētāju aizsardzības jomā.
<P>
Dāmas un kungi, mums ir vairāki iemesli lepoties ar savu darbu. Neapšaubāmi ir uzlabotas un pastiprinātas prasības attiecībā uz rotaļlietu drošumu, tieši to sabiedrība no mums arī sagaida. Atļautajās rotaļlietu sastāvdaļās principā būs aizliegts izmantot kancerogēnas, mutagēnas vai reproduktīvajai funkcijai toksiskas vielas. Stingrāki noteikumi tiks ieviesti arī attiecībā uz smago metālu atlikumiem, no kuriem tehniski nav iespējams izvairīties. To ir panāks, ne vien vairākām vielām ieviešot maksimāli pieļaujamo līmeni, bet nosakot arī daudz stingrākas svina, kadmija, dzīvsudraba, hroma (VI) un organiskā cinka atlikumu robežvērtības.
<P>
Vēl pavisam jauns aspekts ir noteikumi, kas attiecas uz alergēnām smaržvielām, jo mēs, protams, nevēlamies, lai bērni ar tām saskartos. Šis aspekts būs daudz stingrāks, nekā tas bija paredzēts Komisijas priekšlikumā: galu galā būs aizliegtas aptuveni 55 alergēnas smaržvielas un vēl 11 būs atļauts izmantot, pievienojot brīdinājuma marķējumu. Attiecībā uz marķējumu un saderību ar citiem atbilstīgajiem tiesību aktiem mēs mazliet iecietīgāk izturamies pret izglītojošām aromātiskām un garšas spēlēm.
<P>
Vēl svarīgi ir tas, ka ir uzlaboti noteikumi, lai novērstu nosmakšanas risku, ir precīzi noteiktas būtiskākās drošības prasības, kā arī ir ieviesti pilnīgi jauni noteikumi attiecībā uz rotaļlietām, kas ir ievietotas saldumos. Tiks paplašināta un pastiprināta arī brīdinājumu sistēma, un tai jābūt ne vien skaidri formulētai patērētājam saprotamā valodā, bet jābūt arī redzamai tirdzniecības vietā; visbeidzot, mēs piesardzības principam piešķiram pienācīgu vietu tiesību aktā.
<P>
Protams, ja noteikumi nav spēkā, tad tiem nav nekādas vērtības. To nodrošinās šīs jaunās politikas iekļaušana jaunajā tiesību aktu kopumā par precēm, kā arī ieviešot stingrākas dokumentācijas prasības un prasības attiecībā uz izsekojamību. Taču ir vajadzīga arī uzraudzība. Tādēļ es jums, komisār, Parlamenta vārdā gribētu lūgt, uzraugot direktīvas ievērošanu, pievērst nopietnu uzmanību tam, kā dalībvalstis savus uzraudzības pienākumus veic ne vien valstī, bet arī ārpus tās robežām. Dvēseles mieram mēs gribētu arī dzirdēt jūsu apstiprinājumu, ka tiks izstrādāti jauni, stingrāki kritēriji attiecībā uz rotaļlietu trokšņu līmeni - ne vien augstāko trokšņu līmeni, bet arī attiecībā uz ilgstošu troksni - un to pašu mēs gribētu jums lūgt attiecībā uz grāmatām, kas ir gatavotas tikai no papīra un kartona, jo šobrīd šajā jomā trūkst tiesiskas noteiktības.
<P>
Visbeidzot, mēs esam pieņēmuši skaidru lēmumu attiecībā uz rotaļlietu atbilstības standartiem novērtējumu, ko veic trešās personas. Par šo tēmu mums bija ilgstošas diskusijas, taču vairākums bija pret to. Arī šajā sakarā mēs gribētu, lai komisārs apstiprina, ka uzraudzības procesā šim aspektam tiks veltīta īpaša uzmanība. Tādēļ mēs varam sagaidīt, ka atbilstības novērtēšanas procedūras kādā posmā nokļūs pie mums.
<SPEAKER ID="147" NAME="Janez Lenarčič">
Padomes priekšsēdētājs. - (FR) Priekšsēdētāja kungs, komisār, Thyssen kundze, dāmas un kungi! Prezidentūra, it īpaši šajā svētku laikā, atzinīgi vērtē nozīmi, ko Eiropas Parlaments piešķir rotaļlietu drošuma jautājumam. Mums ir jābūt pārliecinātiem, ka varam paļauties uz rotaļlietu drošumu, jo tās ir radītas bērniem.
<P>
Tādēļ Padome ir piešķīrusi īpašu prioritāti 2008. gada janvāra beigās iesniegtajam Komisijas priekšlikumam. Šā priekšlikuma mērķis ir palielināt rotaļlietu drošumu, vienlaikus saglabājot to brīvu apriti iekšējā tirgū. Rotaļlietu tirgus sava dzīvesprieka, inovāciju iespēju un struktūras dēļ ir īpaši jutīgs un sarežģīts, un tiem, kas piedalās likumdošanas procesā ir jāatrod līdzsvarota pieeja, kas nodrošinātu rotaļlietu drošumu, nepaaugstinot to cenu, kā arī neuzspiežot uzticamiem rotaļlietu ražotājiem un importētajiem pārāk smagus noteikumus.
<P>
Pēdējā laikā patērētāji līdztekus cenai un jauninājumiem ļoti svarīgu nozīmi piešķir citām īpašībām. Sabiedrībā diskusijas ir izraisījuši tādi jautājumi kā saudzīga attieksme pret vidi un toksisku vai alergēnu vielu klātbūtne. Šīs tendences daudz skaidrāk kļuva redzamas, kad atsevišķi uzņēmumi nolēma izņemt no tirgus vai atsaukt produktus, kas varētu nebūt pilnīgi droši.
<P>
Šajā sakarā kopš pagājušā gadsimta astoņdesmitajiem gadiem Eiropas Savienība ir ieviesusi pieeju tehniskai saskaņošanai, kuras mērķis ir nodrošināt preču brīvu apriti iekšējā tirgū un vienlaikus izstrādāt nepieciešamos drošības standartus, kas nodrošinātu tikai tiem atbilstīgu preču apriti šajā tirgū. Šādu atbilstību nodrošina CE marķējums.
<P>
Tāpat kā 80 % preču, kas atrodas apritē Eiropas Savienības robežās, rotaļlietas ir pakļautas šai tehniskās saskaņošanas pieejai, kas notiek, ievērojot labi zināmu struktūru. Eiropas tiesību akti - šajā gadījumā jauno direktīvu priekšlikums - nosaka būtiskas drošības prasības, ko tad tehniski pārveido un uzlabo, izveidojot standartus. Komisija kopā ar dalībvalstīm arī izdod dokumentus, ar ko nosaka Kopienas tiesību aktu īstenošanas pamatnostādnes.
<P>
Tāda kopumā ir šī struktūra, ko vajadzētu uzlabot, pieņemot likumdevēju grozītos priekšlikumus. Rotaļlietu drošuma pārvērtēšana saskaņā ar šiem jaunajiem tiesību aktu izstrādes standartiem simbolizē likumdevēju saistības atzīt šo jomu par prioritāti, jo pirmo reizi šie horizontālie noteikumi tiek piemēroti kādai nozarei.
<P>
Protams, dokumenta tekstā, par ko vienojās iestādes - un ko apstiprināja lielākais vairākums dalībvalstu, un tāpēc Padome to var pieņemt - ir uzlaboti ne vien tirgus uzraudzības noteikumi, bet arī vairākas būtiskas drošības prasības, tostarp priekšlikumi, kuru mērķis ir rotaļlietās samazināt iespējamo ķīmisko vielu radīto risku.
<P>
Sarunu gaitā likumdevēji tālāk uzlaboja noteikumus attiecībā uz kancerogēnām un toksiskām vielām, lai šo vielu klātbūtni, it īpaši visās bērniem pieejamās rotaļlietu vietās, samazinātu līdz minimumam vai pavisam izslēgtu, kā arī lai uzlabotu piesardzības pasākumus saistībā ar iespējamo risku, rotaļlietu ievietojot mutē, ko nenovēršami dara šo preču patērētāji.
<P>
Turklāt ir precizēti un uzlaboti noteikumi, kas paredz novērst rotaļlietu un to daļu radītos nosmakšanas vai nožņaugšanās riskus.
<P>
Tāpat, lai nodrošinātu, ka patērētāju vecāki izvēlas piemērotas rotaļlietas, ir uzlaboti arī brīdinājumi par rotaļlietu radīto iespējamo risku un patērētāju attiecīgo vecuma grupu. Šiem brīdinājumiem ir jābūt pieejamiem patērētājiem jau pirms pirkuma izdarīšanas, arī tiešsaistē.
<P>
Attiecībā uz preču atbilstību būtiskākajām drošības prasībām ir saglabāta Kopienas sistēmas struktūra; pastāvot Eiropas standartiem, paši ražotāji ar CE marķējumu varētu paziņot, ka viņu ražotās rotaļlietas atbilst standartiem. Protams, ja ražotājs ir pieļāvis kļūdu, tad visiem uzņēmējiem attiecīgajā piegādes posmā ir jāpilda savi pienākumi, un par dalībvalstu tirgu uzraudzību atbildīgajām iestādēm būs jānodrošina atbilstība standartiem vai neatbilstības gadījumā jāpiemēro sods.
<P>
Ja nav Eiropas standartu, kas nodrošinātu augstu drošības līmeni, novērtējumu veic trešā persona. Šī mūsu struktūra nav pasargāta no CE marķējuma ļaunprātīgas izmantošanas riska, bet, pateicoties tirgus uzraudzības iestāžu modrībai un veiksmīgākai sadarbībai Eiropas līmenī, šis risks samazināsies.
<P>
Visbeidzot, direktīvā ir noteikts piesardzības princips un spēja pielāgoties jauniem riskiem, ja tādus konstatē. Tāpēc Francijas prezidentūra priecājas par lietišķo sadarbību ar Eiropas Parlamentu sarunās par šo svarīgo jautājumu un Padomes vārdā pateicas arī visiem šo trīs iestāžu darbiniekiem, kas piedalījās šā pozitīvā rezultāta sasniegšanā, kam, pateicoties mums, ir jāpanāk vienošanās pirmajā lasījumā.
<SPEAKER ID="148" NAME="Günter Verheugen">
Komisijas priekšsēdētāja vietnieks. - (DE) Priekšsēdētāja kungs, Padomes priekšsēdētājas kundze, dāmas un kungi! 2007. gada otrajā pusē mēs saskārāmies ar gadījumu, kad liels rotaļlietu ražošanas uzņēmums brīvprātīgi atsauca no tirgus produktus ar trūkumiem. Tomēr tas radīja nedrošību.
<P>
Pat, ja mēs visi zinām, ka neviens nevar garantēt pilnīgu to ražojumu drošumu, ko mēs lietojam ikdienā, pilsoņi pamatoti sagaida, ka viņu bērni ne vien mierīgi varēs spēlēties, bet spēlēsies ar drošām rotaļlietām.
<P>
Eiropas Parlaments 2007. gada 26. septembra rezolūcijā par rotaļlietu drošumu aicināja Komisiju nekavējoties sākt darbu pie Rotaļlietu direktīvas pārstrādātās redakcijas, kas ietvertu iedarbīgākas, efektīvākas un konkrētākas prasības attiecībā uz ražojumu drošumu.
<P>
2008. gada janvārī Komisija iepazīstināja ar savu priekšlikumu, un es ārkārtīgi priecājos, ka šodien - tikai vienpadsmit mēnešus vēlāk un patiesībā tieši savlaicīgi pirms Ziemassvētkiem - mums ir jauns ES tiesību akts, kas pamatīgi uzlabo rotaļlietu drošumu. Es gribētu ļoti sirsnīgi pateikties referentei Thyssen kundzei par viņas veiksmīgo darbu. Es gribētu arī pateikties McCarthy kundzei par viņas milzīgo ieguldījumu apspriedēs ar prezidentūru un Komisiju. Es paticos Francijas prezidentūrai par milzīgo enerģiju, ar kādu tā šos dokumentus izvirzīja Padomē.
<P>
Jaunā Eiropas Rotaļlietu direktīva padarīs Eiropas rotaļlietas drošākas. Tā pamatojas uz domu, ka rotaļlietu drošums ir visu iesaistīto dalībnieku kopēja atbildība, taču katram savā posmā.
<P>
Vispirms jau atbildīgi ir uzņēmēji, proti, ražotāji, importētāji un tirgotāji. Taču vienlaikus šis priekšlikums ietver arī visaptverošus noteikumus attiecībā uz uzraudzības iestādēm ne vien pie ES ārējām robežām, bet arī dalībvalstu tirgos. Protams, šī direktīva nekādā gadījumā neatbrīvo no atbildības bērnu aizbildņus. Arī viņi ir atbildīgi par to, lai bērni varētu spēlēties droši.
<P>
Jaunās rotaļlietu drošuma prasības ir stingras. It īpaši tas attiecas uz rotaļlietās izmantotajām ķīmiskajām vielām, kam direktīvā ir noteikti pilnīgi jauni standarti. Šī direktīva ir vienīgais tiesību akts, kas skaidri aizliedz izmantot kancerogēnas vielas vai vielas, kas var bojāt reproduktīvo sistēmu vai izraisīt ģenētiskas pārmaiņas. Šīs vielas drīkst izmantot tikai tādā gadījumā, ja ir pārliecinoši zinātniski pierādīts, ka tās ir drošas.
<P>
Jaunajā direktīvā ir noteiktas arī zemākās robežvērtības tādām toksiskām vielām kā svins un dzīvsudrabs, ko piemēro visā pasaulē. Faktiski ir aizliegts izmantot arī alergēnas smaržvielas. Šajā sakarībā šī direktīva tālu pārsniedz pat noteikumus attiecībā uz kosmētiku.
<P>
Papildus nodaļai par ķīmiskajām vielām šī direktīva ietver arī vairākas stingrākas papildu drošības prasības attiecībā uz rotaļlietu veidu un ražošanu. It īpaši tas attiecas uz noteikumiem, lai izvairītos no nosmakšanas riska, aizrijoties ar sīkām detaļām, jo tās nopietni apdraud bērnus, un tagad šādas parādības varēs novērst daudz efektīvāk. Pirmo reizi direktīvā ir iekļauti arī noteikumi attiecībā uz pārtikas sastāvdaļām rotaļlietās.
<P>
Turpmāk rotaļlietu ražotājiem būs lielāka atbildība attiecībā uz atbilstības novērtēšanu. Viņiem būs jāveic jebkuras rotaļlietas slēpto risku visaptverošs novērtējums, neatkarīgi no tā, kur šī rotaļlieta ir ražota. Šī analīze ir pienācīgi jādokumentē un pēc pieprasījuma jāuzrāda tirgus uzraudzības iestādei. Stingrāki noteikumi būs jāievēro rotaļlietu importētājiem. It īpaši svarīgi tas ir tajos gadījumos, kad Eiropas Savienībā ieved lielāku daudzumu rotaļlietu. Importētājiem ir jāpārbauda, vai ražotāji pareizi ir veikuši atbilstības novērtēšanas procedūru un nepieciešamības gadījumā pašiem jāveic izlases veida pārbaudes. Direktīva paredz, ka trešā persona pārbaudi obligāti veic tikai tādā gadījumā, ja nav saskaņotu Eiropas standartu. Mēs rūpīgi esam diskutējuši par pārbaudi, ko veic trešās personas, un apsvēruši gan tās priekšrocības, gan trūkumus.
<P>
Nevar pārbaudīt katru rotaļlietu, kas nonāk Eiropas tirgū. Protams, ir iespējams veikt izlases veida pārbaudes, taču tās maksā dārgi. Komisija uzskata, ka privātas iestādes veikta pārbaude radītu izdevumus, kas neattaisnotu iegūto augsto drošības pakāpi. It īpaši tas attiecas uz maziem un vidējiem uzņēmumiem. Pārbaudot direktīvas piemērošanu, Komisija īpašu uzmanību veltīs atbilstības pārbaudei. Šajā saistībā tā ņems vērā dalībvalstu pieredzi tirgus uzraudzības jomā un iesniegs ziņojumu Parlamentam. Tā iesniegs arī atbilstošu paziņojumu Padomes protokolam.
<P>
Papildus uzņēmēju pienākumu palielināšanai direktīvā ir ietverti arī ļoti konkrēti noteikumi attiecībā uz veidu, kā dalībvalstīm ir jāveic tirgus uzraudzība saskaņā ar šā gada jūlijā pieņemto tiesību aktu kopumu par iekšējo tirgu. Šie noteikumi attiecas gan uz pareizu muitas kontroli uz ārējām robežām, gan arī uz pārbaudēm dalībvalstīs. Tirgus uzraudzības pareiza darbība ir ļoti svarīga šīs direktīvas sastāvdaļa. Tikai tad, ja stingrās prasības attiecībā uz rotaļlietu veidu un ražošanu atbilstīgi uzraudzīs neatkarīgas valsts iestādes, varēs īstenot Eiropas rotaļlietu drošuma vispārējo koncepciju.
<P>
Šis dokumenta teksts ir piemērs tam, ka Eiropas iestādes īsā laika posmā spēj veiksmīgi radīt visaptverošu, pasaulē vienreizēju Eiropas tiesību aktu. Es uzskatu, ka ar šīs direktīvas palīdzību mēs esam radījuši labu pamatu, lai Eiropā būtu drošas rotaļlietas.
<SPEAKER ID="149" NAME="Anne Ferreira">
Vides, sabiedrības veselības un pārtikas nekaitīguma komitejas atzinuma sagatavotāja. - (FR) Priekšsēdētāja kungs, komisār, ministr! Divi būtiski apstākļi lika Eiropas Parlamentam pārskatīt tiesību aktu par rotaļlietu drošumu: ievērojamais skaits rotaļlietu, kas radīja drošības problēmas un kas pirms diviem gadiem tika atsauktas no tirgus, un pētījumi, kas pierādīja ķīmisko vielu kaitīgo ietekmi uz bērnu veselību.
<P>
Diemžēl tiesību akts, ko mums šodien jāpieņem, neatrisina visas problēmas, tāpēc es nepiekrītu iepriekšējo runātāju sajūsmai.
<P>
Jā, man žēl, ka mēs nepastāvējām uz savām prasībām vairākos jautājumos un vispirms jau attiecībā uz ķīmisko vielu un alergēno smaržvielu klātbūtni. Es atkārtoju: bērni ir visneaizsargātākie sabiedrības locekļi un to ātri augošie organismi ir viegli ievainojami.
<P>
Dažādajos ķīmisko vielu standartos nav ņemts vērā šis apstāklis. Kāpēc kancerogēnas, mutagēnas vai reproduktīvajai sistēmai toksiskas vielas (CMR) ir tikai daļēji aizliegtas? Kāpēc nav aizliegtas endokrīno sistēmu bojājošas vielas? Kāpēc ir pieņemtas tik daudzas atkāpes?
<P>
Man žēl, ka atkal ir atļauts izmantot smagos metālus. Es nesaprotu, kā kadmijs un svins var būt aizliegts atsevišķos produktos, bet atļauts rotaļlietās, kad mēs labi zinām, kā bērni tās lieto.
<P>
Mans otrais jautājums attiecas uz tirgus uzraudzību. Piesardzības princips, kā tas ir ieviests direktīvā, attiecas uz dalībvalstīm, taču cik lielā mērā tas patiesībā attiecas uz ražotājiem?
<P>
Vēl problēmu rada arī apstāklis, ka informācija patērētājiem jāsniedz valodā vai valodās, ko viņi viegli var saprast, taču mēs nezinām, vai viņi spēs saprast informāciju savā dzimtajā valodā vai savas dzīvesvietas valsts valodā. Kāpēc ir saglabājusies tāda nenoteiktība noteikumos attiecībā uz izstrādājuma saņemšanas atpakaļ vai atsaukšanas pasākumiem, jo patiesībā tie nav piemēroti ārkārtas situācijās? Kāpēc ir noraidīts ierosinājums par ražotāju novērtējumu, ko veic neatkarīgas trešās personas?
<P>
Vides, sabiedrības veselības un pārtikas nekaitīguma komiteja balsoja par grozījumiem, kas paredzēja lielāku uzmanību veltīt bērnu veselībai un drošībai. Man žēl, ka tie neguva lielāku atbalstu.
<SPEAKER ID="150" NAME="David Hammerstein" LANGUAGE="ES">
Tā ir taisnība, ka ir sperti daži soļi, lai rotaļlietas padarītu drošākas. Tomēr mēs uzskatām, ka šie soļi varēja būt daudz platāki. Mēs nesaprotam, kā tādas vielas kā svins, dzīvsudrabs vai kadmijs vēl aizvien drīkst atrasties rotaļlietās. Mēs esam palaiduši garām iespēju aizliegt šīs vielas, kas turpinās uzkrāties Eiropas bērnu mazajos ķermenīšos un radīs neskaitāmas veselības problēmas.
<P>
Turklāt mēs gribētu uzsvērt arī vēl kādu ar šo direktīvu saistītu problēmu - nav noteikta rotaļlietu radītā trokšņa decibelu robeža. Troksnis ir ievērojams piesārņotājs, kas ietekmē ne vien bērnus, bet arī pieaugušos, un daudzas rotaļlietas rada pārāk skaļu troksni.
<P>
Es aicinu Komisiju un Padomi paust savu nostāju šajā jautājumā un iespējami drīzāk vienoties ar pašreizējo Parlamentu par trokšņa līmeni, jo arī troksnis kaitīgi ietekmē mūsu bērnu organismu.
<SPEAKER ID="151" NAME="Andreas Schwab">
PPE-DE grupas vārdā. - (DE) Priekšsēdētāja kungs, Padomes priekšsēdētājas kundze, komisār Verheugen, dāmas un kungi! Vispirms es gribētu teikt milzīgu un sirsnīgu paldies mūsu referentei no Eiropas Tautas partijas (Kristīgo demokrātu) un Eiropas Demokrātu grupas - Thyssen kundzei. Iepriekšējo mēnešu laikā viņa ļoti enerģiski iesaistījās ārkārtīgi sarežģītā un arī politiski strīdīgā lietā un ar milzīgiem panākumiem atbalstīja Eiropas Parlamenta nostāju sarunās ar Komisiju un Padomi.
<P>
Komisār Verheugen, mēs tikai varam apstiprināt jūsu - un arī Thyssen kundzes - raksturoto Rotaļlietu direktīvas būtību. Ieviešot šo jauno Rotaļlietu direktīvu, rotaļlietas Eiropā kļūs drošākas. Taču neviena direktīva nekad nevar būt tik droša, lai izslēgtu jebkādu ļaunprātīgas izmantošanas iespēju. Mums ir jāsaprot, ka tikai 14 % lietu, ar ko mūsdienās spēlējas bērni, ir rotaļlietas; pārējie 86 % aptver lietas, ko bērni lieto tādā pašā veidā kā rotaļlietas, taču tās nav iekļautas Rotaļlietu direktīvas noteikumu darbības jomā. Tādēļ mums ir jābrīdina par pārprastu drošību un ļoti rūpīgi jāapsver, vai, piemēram, baterijām turpmāk būtu jāatrodas rotaļlietās un vai noteikti rotaļlietu izglītības mērķiem kalpo vienīgi tādi priekšmeti, kas atbilst noteiktām prasībām. Neapšaubāmi arī PPE-DE grupai rotaļlietu drošums ir vissvarīgākais.
<P>
Tā kā jau ir runāts par vairākiem jautājumiem, es gribētu runāt par vienu īpašu jautājumu. Daudzās Eiropas Savienības dalībvalstīs grāmatām ir ļoti ievērojama loma bērnu audzināšanā. Ja šī direktīva stāsies spēkā tās pašreizējā redakcijā - ne pašas direktīvas dēļ, bet gan tai pamatā esošo tehnisko standartu dēļ - šīs grāmatas, sevišķi mazākiem bērniem domātās grāmatas, piedzīvos zināmas grūtības. Tādēļ, komisār, es būtu jums ļoti pateicīgs, ja jūs lūgtu Eiropas Standartizācijas komiteju (CEN) vai attiecīgo nozari iespējami drīzāk noteikt standartus dažādām bērnu grāmatu pārbaudēm, kā arī bērnu grāmatu kartona izturības standartus, lai arī turpmāk saglabātu pašreizējos bērnu grāmatu krājumus.
<P>
Es gribētu pateikties referentei un ar prieku gaidu turpmākās diskusijas.
<SPEAKER ID="153" NAME="Anna Hedh">
PSE grupas vārdā. - (SV) Es gribētu pateikties Thyssen kundzei, maniem kolēģiem, Padomei un Komisijai par ārkārtīgi lietišķo sadarbību. Kā jau Thyssen kundze un vairāki citi šajā zālē sacīja, mēs esam uzlabojuši direktīvu vairākās jomās. Mums, sociāldemokrātiem, galvenais mērķis bija vienādi augstais drošības līmenis. Manuprāt, mēs esam panākuši augstu drošības līmeni, neapgrūtinot rūpniecību ar nesaprātīgām prasībām. Protams, mēs būtu gribējuši lielāku attīstību dažās jomās, taču es uzskatu, ka kompromisa rezultātā ir radies lielā mērā konstruktīvs dokumenta teksts.
<P>
Mūsu grupa gribēja trešo personu pārbaudi zināmām rotaļlietām, taču mēs nesaņēmām nekādu atbalstu ne no citu partiju grupām komitejā, ne arī no Padomes un Komisijas. Tas mums, protams, sagādāja vilšanos, taču, tā kā mēs jūtam, ka citādā ziņā šī direktīva uzlabo pašreizējo, mēs plenārsēdē to atbalstīsim. Es jo īpaši priecājos par to, ka mums ir stingrāki noteikumi attiecībā uz kancerogēnu, mutagēnu vai reproduktīvajai sistēmai toksisku vielu izmantošanu, jo Sociāldemokrātu grupa Eiropas Parlamentā nebija gatava piekrist kompromisam šajā jautājumā.
<P>
Salīdzinot ar Komisijas priekšlikumu, tagad mums ir daudz labāks pamats novērtējumam, un mēs esam svītrojuši aizstāšanas principa izņēmumus, kas ļautu šīs vielas lietot ierobežotā apjomā. Visbīstamākajiem smagajiem metāliem mēs uz pusi samazinājām migrācijas robežvērtības un aizliedzām tās izmantot jebkādās detaļās, kur tās varētu nonākt saskarē ar bērna ķermeni.
<P>
Piesardzības princips arī ir viens no svarīgākajiem uzlabojumiem. Šis princips ir formulēts pantā, un tas nozīmē, ka tirgus uzraudzības iestādes tagad varēs atsaukties uz šo principu, ja būs iemesls uzskatīt, ka rotaļlieta ir bīstama, bet tam nav pietiekamu zinātnisku pierādījumu.
<P>
Mēs esam labāk definējuši rotaļlietu veidu, lai tās nevarētu izraisīt nosmakšanu. Nosmakšana ir viens no izplatītākajiem rotaļlietu izraisītajiem nāves cēloņiem, un mēs uzskatām, ka tas ir ievērojams panākums, ka mums ir skaidri noteikumi šajā jomā. Mēs atzinīgi vērtējam apstākli, ka jaunajā direktīvā ir prasība, ka rotaļlietas nedrīkst bojāt dzirdi. Komisija ir apsolījusi izstrādāt jaunus standartus, un es ceru, ka tā savu vārdu turēs. Mēs gribējām redzēt stingrāku regulējumu attiecībā uz alergēnām smaržvielām, kad aizliegti būtu visi alergēni, izņemot ļoti īpašus gadījumus. Parlaments tomēr ierobežoja to izmantošanu daudz plašākā mērogā, nekā bija paredzēts Komisijas priekšlikumā, un mēs ceram, ka šo sarakstu atjauninās, ja rotaļlietās tiks izmantotas citas alergēnas smaržvielas.
<P>
Mēs atzinīgi vērtējam arī apstākli, ka noteikumi attiecībā uz brīdinājumiem ir padarīti skaidrāki un ka vairākiem rotaļlietu veidiem būs jāsatur brīdinājuma teksts uz pašas rotaļlietas, jo citādi, tiklīdz ir izmests iesaiņojums, ļoti viegli var aizmirst par brīdinājumu. Brīdinājumi ir svarīgi, pieņemot lēmumu par rotaļlietas iegādi, tiem jābūt patērētājam redzamā vietā, neatkarīgi no tā, vai šo rotaļlietu pērk veikalā vai internetā.
<P>
Es ceru, ka pēc šīs nedēļas balsojuma mēs varēsim ierobežot rīcības brīvību un būt pārliecināti par to, ka turpmāk zem Ziemassvētku eglītes mēs atradīsim tikai drošas rotaļlietas. Paldies!
<SPEAKER ID="154" NAME="Karin Riis-Jørgensen" LANGUAGE="DA">
Priekšsēdētāja kungs, vispirms es gribētu sirsnīgi pateikties mūsu referentei par Rotaļlietu direktīvu Thyssen kundzei. Marianne, jūs esat radījusi ārkārtīgi iedarbīgu, profesionālu un efektīvu darbu. Es gribētu arī pateikties Padomei un mūsu Francijas prezidentūras meitenei: labi pastrādāts! Es pateicos arī Komisijai par tās elastību, ļoti ātri atrodot kopēju pamatu tekstam, kas šodien atrodas mūs rokās.
<P>
Viss šis Rotaļlietu direktīvas sagatavošanas process bija pamācošs gan man, gan arī maniem kolēģiem, kas šajā pēcpusdienā atrodas zālē. Runājot par nostāju aizliegt visas ķīmiskās vielas un smaržvielas: mēs noteikti esam apguvuši, ka nekas nav tikai melns vai balts. Es daudz labāk apzinos, kas ir iespējams un kas, tieši pretēji, padara rotaļlietu ražošanu neiespējamu. Tāpēc es darbu pie šīs direktīvas sāku ar domu, ka mums jārīkojas stingri un vienlaikus arī taisnīgi. Manuprāt, priekšlikums, kas ir mūsu rokās, ir ārkārtīgi saprātīgs. Tas ievērojami uzlabo pašreizējos noteikumus attiecībā uz rotaļlietām, lai gan šie noteikumi tika pieņemti 1988. gadā. Manuprāt, mēs esam panākuši kompromisus ar Padomi un Komisiju, kas nozīmē to, ka mēs varam būt apmierināti un, vissvarīgāk, ka bērni var turpināt spēlēties un ražotāji var turpināt ražot rotaļlietas, taču tām jābūt drošām rotaļlietām.
<P>
Jaunajā priekšlikumā ietverto ievērojamo uzlabojumu starpā es gribētu izcelt apstākli, ka tagad mums ir skaidri ķīmisko vielu un smaržvielu izmantošanas noteikumi. Tas, ka mēs esam precizējuši, kādas vielas var izmantot, ir svarīgi, jo tās varētu būt vielas, kas bojā endokrīno sistēmu, kancerogēnas vai alergēnas vielas. Tomēr mums nav jāizliedz visas vielas, ja tas nav nepieciešams no veselības viedokļa, jo tā rīkojoties, mēs novērstu, piemēram, bērnu velosipēdu ražošanu. Jā, jūs pareizi dzirdējāt. Ja mēs aizliegtu visas ķīmiskās vielas, mēs vairs nevarētu bērnu velosipēdiem uzlikt riepas, un, par spīti visam, mēs to noteikti nevēlamies. Tāpēc es atkārtoju: mums jārīkojas stingri, bet taisnīgi.
<P>
Es gribētu arī pieminēt mūsu trīspusējās sarunas, kur mēs nespējām panākt vienošanos par juridisko pamatu attiecībā uz troksni, grāmatām un trešo personu veiktām pārbaudēm. Tādēļ es, komisār, ļoti ceru, ka tiks sagatavots ļoti skaidrs Komisijas paziņojums par šiem trim jautājumiem, un mēs Parlamentā sekosim šim procesam. Es ceru, ka ceturtdien šajā zālē mēs saņemsim vairākuma atbalstu, un es ar prieku to gaidu.
<SPEAKER ID="155" NAME="Heide Rühle">
Verts/ALE grupas vārdā. - (DE) Priekšsēdētāja kungs, arī es vēlētos pateikties referentei un maniem kolēģiem. Tomēr mūsu grupa nožēlo, ka mums šis darbs bija jāveic ārkārtīgā laika trūkumā. It īpaši mums žēl, ka pirmais lasījums Parlamentā nenotika pareizi, kad arī citām komitejām, kas strādāja pie šīs direktīvas, būtu bijusi iespēja runāt, piemēram, Vides, sabiedrības veselības un pārtikas nekaitīguma komitejai un Rūpniecības, pētniecības un enerģētikas komitejai. Tādējādi tām praktiski tika liegts piedalīties lēmuma pieņemšanā. Es uzskatu, ka šim Parlamentam ir jārisina demokrātijas trūkuma problēma. Mums vajadzīgas konkrētākas pamatnostādnes attiecībā uz vienošanos pirmajā lasījumā, nekā šobrīd esošās.
<P>
Jā mēs palūkojamies uz pozitīvajiem sasniegumiem, man ir jāsaka, ka kopumā mēs esam panākuši ievērojamus uzlabojumus. Mēs vēlreiz esam uzlabojuši Komisijas ziņojumu, un pirmajā lasījumā panāktie rezultāti daudzos jautājumos ir labi. Tomēr tieši šā iemesla dēļ vajadzēja veikt pareizu procedūru.
<P>
Ir trūkumi, it īpaši attiecībā uz trim jomām, un es tos gribētu paskaidrot. Pirmais trūkums ir jautājumā par neatkarīga vērtētāja vērtējumu. Mēs būtu bijuši pilnīgi gatavi šajā jomā panākt daudz nopietnākus kompromisus, piemēram, pieprasīt, ka uzņēmumi, par kuriem vairākkārt ir ziņots bīstamo patēriņa produktu ātrās reaģēšanas sistēmai (RAPEX), ir jāpakļauj īpašai novērtēšanai. Mēs būtu bijuši gatavi šajā saistībā daudz vairāk iedziļināties un apsvērt, un panākt kompromisus, taču šajā jautājumā nebija vispār nekādu diskusiju ar Komisiju un Padomi. Man ārkārtīgi žēl, ka tas nebija iespējams, jo es uzskatu, ka rotaļlietu drošums tikai iegūtu no tā, ja mēs būtu panākuši šo trešo personu novērtējumu, vismaz attiecībā uz noteiktām rotaļlietām.
<P>
Vēl kāda problēma - par to jau tikko runāja Schwab kungs - citās jomās turpretim mēs esam bijuši pārāk piesardzīgi. Man nav zināms neviens gadījums, kad kartona bilžu grāmatas dēļ kāds bērns būtu nosmacis vai kā citādi cietis. Tāpēc man nav skaidrs, kāpēc kartona bilžu grāmatas ir uzskatāmas par rotaļlietām, un kāpēc tām Eiropas Standartizācijas komitejā (CEN) ir paredzētas īpašas procedūras. Tas ir neizprotami! Būtu labi, ja mēs būtu nolēmuši kartona bilžu grāmatas svītrot no šīs direktīvas darbības jomas; to, starp citu, atbalstīja visa komiteja. Tas būtu bijis pareizais lēmums.
<P>
Es uzskatu arī, ka laika trūkuma dēļ CMR vielu jomā, kas ietver kancerogēnas vielas, dažās vietās nav pietiekami skaidra formulējuma. Arī šajā gadījumā mēs iesniegsim grozījumu, lai vēlreiz precizētu, kādā virzienā mums jādodas.
<P>
Atkārtošu: mēs būtu varējuši radīt labāku darbu, ja mums būtu bijis vairāk laika un ja citas komitejas būtu bijušas iesaistītas.
<SPEAKER ID="156" NAME="Seán Ó Neachtain">
UEN grupas vārdā. - (GA) Priekšsēdētāja kungs, Ziemassvētku periods ir noslogotākais laiks rotaļlietu tirdzniecībā un rotaļlietu ražotājiem. Ir dīvaini, ka tieši mūsu bērni, kopienas visneaizsargātākie locekļi, bieži tiek pakļauti standartam neatbilstošu produktu radītajām briesmām. Šie produkti ir ievesti no tālienes, un bieži mēs nezinām, kā tie tika izgatavoti vai no kā tie sastāv.
<P>
Pēdējos piecos gados visā pasaulē tika atgriezti vairāk nekā 22 miljoni rotaļlietu. Manā valstī Īrijā šajā periodā tika atgriezti 120 000 rotaļlietu.
<P>
Tas, ka Īrijā pārdotās rotaļlietas ir ievestas no tālienes un nav nekādas pārliecības par to kvalitāti, ir pamats bažām. Tas ir jāpārtrauc. Šī direktīva ir uzlabojums, taču tā ir tikai sākums. Mums it jāturpina un jāgarantē šo produktu drošība.
<SPEAKER ID="157" NAME="Eva-Britt Svensson" LANGUAGE="SV">
Ik pa laikam mēs dzirdam par produktiem, kuri ir izņemti no apgrozības, jo tie ir bīstami mūsu bērniem. Lai noskaidrotu, kāda ir situācija Zviedrijas rotaļlietu tirgū, mans kolēģis no Zviedru kreisās partijas un es Stokholmā iegādājāmies 17 dažādas nejauši izvēlētas rotaļlietas un pēc tam lūdzām laboratorijai tās pārbaudīt. Viena saturēja neatļauti daudz svina, bet vēl piecās citās bija broma liesmas slāpētāji. Tas, protams, ir pilnīgi nepieņemami. Tas liecina, ka ir jāuzlabo tiesību akti, kā arī jāpastiprina uzraudzība. Jaunas rotaļlietas ir jāpakļauj obligātām neatkarīgām pārbaudēm.
<P>
Bērniem, kā mēs visi zinām, ir bagāta iztēle, un viņi ir ļoti atjautīgi, un viņi neizmanto rotaļlietas tikai tādos nolūkos, kādus ir paredzējis ražotājs. Ir grūti, ja ne neiespējami, paredzēt, kā tieši bērns izmantos konkrēto rotaļlietu. Tāpēc tiesību aktiem būtu jāattiecas arī uz salauztām rotaļlietām, jo no tām izplūst dažādas bīstamas vielas. Bērnu drošība un aizsardzība nav apspriežama. Kompromiss nav izvēles iespēja. Es atzinīgi vērtēju direktīvu, taču Eiropas Apvienotā kreiso un Ziemeļvalstu Zaļo kreiso spēku konfederālā grupa būtu vēlējusies iet tālāk, proti, pilnībā aizliegt alerģiju izraisošas vielas, koncerogēnas, mutagēnas un reprodukcijai toksiskas vielas. Bērnu drošība ir svarīgāka par īstermiņa ekonomiskiem labumiem. Paldies!
<SPEAKER ID="158" NAME="Hélène Goudin" LANGUAGE="SV">
Man un daudziem citiem šovakar šeit klātesošajiem ir skaidrs, ka rotaļlietām ir jābūt drošām, jo mazi bērni paši nevar izlasīt brīdinājumu tekstus vai novērtēt iespējamos riskus. Produkti arī nedrīkst saturēt ķimikālijas, kuras varētu būt kaitīgas veselībai. Tāpēc Jūnija saraksts uzskata, ka pašreizējo tiesību aktu atjaunināšana ir vērtējama atzinīgi, taču es arī gribētu brīdināt par slēptu protekcionismu. Ir jāvar importēt un pārdot ES drošības prasībām atbilstošas rotaļlietas neatkarīgi no tā, vai tās ir ražotas ES vai Āzijā. Paldies!
<SPEAKER ID="159" NAME="Zita Pleštinská" AFFILIATION="PPE-DE">
- (SK) Dāmas un kungi, šīs debates notiek pirms Ziemassvētku laikā, kad rotaļlietas ieņem godpilnu vietu starp visām Ziemassvētku dāvanām.
<P>
Vēcākiem un pedagogiem ir jāpārliecinās, ka ES tirgū pārdošanā esošās rotaļlietas atbilst stingriem drošības pasākumiem, un bērniem kā neaizsargātākajiem patērētājiem ir jābūt vislabāk pasargātiem. Lielākā rotaļlietu ražotāja MATTEL problēmas ir pievērsušas sabiedrības uzmanību Iekšējā tirgus un patērētāju aizsardzības komitejas darba kārtībai. Ir pagājis vairāk nekā gads, kopš Eiropas Parlaments pieņēma deklarāciju par izstrādājumu, it sevišķi rotaļlietu, drošumu, ar ko tika sākts darbs ar produktu drošības tiesību aktu kopumu, kas tika apstiprināts 2008. gada martā.
<P>
Es esmu pateicīga, ka referente ir ņēmusi vērā panākto kompromisu saistībā ar produktu drošības tiesību aktu kopumu par produktu laišanu tirgū, ar ko es strādāju kā viena no Eiropas Tautas partijas (Kristīgo demokrātu) un Eiropas Demokrātu grupas referentiem. Šī direktīva ataino pēdējo 20 gadu zinātniskos sasniegumus un aizliedz bīstamu materiālu izmantošanu rotaļlietās. Ražotājiem arī būs skaidri jānorāda alergēnās vielas, kuras varētu būt kaitīgas bērniem līdz trīs gadu vecumam. Viņiem būs jāizvieto uz rotaļlietām redzamus un atbisltošus brīdinājumus patērētājam saprotamā valodā. Direktīva ietver CE marķējuma uzlikšanas noteikumus, kas ir visa atbilstības novērtējumu iekļaušanas procesa, šā jēdziena plašākajā nozīmē, acīmredzams rezultāts.
<P>
Uzliekot CE marķējumu uz rotaļlietas, ražotājs apstiprina, ka produkts atbilst visām spēkā esošajām prasībām un ka ražotājs uzņemas pilnu atbildību par šo rotaļlietu. Šis pienākums attiecas uz visu piegādes ķēdi, kur tirgus uzraudzības iestādes veiks kvalitātes pārbaudes un nodrošinās, ka tirdzniecībā esošie produkti pilnībā atbilst augstām drošības prasībām.
<P>
Es vēlos uzsvērt Marianne Thyssen darbu, kura ir spējusi nostiprināt vienošanos pirmajā lasījumā. Es esmu stingri pārliecināta, ka mūsu panāktais kompromiss garantēs augstāku rotaļlietu drošības līmeni un arī neierobežos galvenokārt mazu un vidēju rotaļlietu ražotāju darbību.
<SPEAKER ID="160" NAME="Evelyne Gebhardt" AFFILIATION="PSE">
(DE) Priekšsēdētāja kungs, kancerogēnas ķimikālijas bērnu grabuļos? Svins rotaļu automašīnās? Mīkstās rotaļlietas, kuras izraisa alerģiju? Vecākiem ir vairāki iemesli bažām par viņu bērnu rotaļlietu drošību.
<P>
Tāpēc bija svarīgi iepriekšējo, vairāk nekā 20 gadus veco direktīvu aizstāt ar mūsdienīgu tiesību aktu, kas atainotu jaunākos atklājumus. Tas bija nepieciešams mūsu bērnu veselības un drošības labad. Mēs esam panākuši noteiktu apmēru, un es ļoti priecājos par to, jo mēs esam panākuši lielāku aizsardzību. Tādējādi ir ieviesti stingrāki noteikumi attiecībā uz vielām, kas var būt kancerogēnas, mutagēnas vai toksiskas reprodukcijai. Skaidri saredzami un nepārprotami noformulēti brīdinājumi informē vecākus par apstākļiem, kādos rotaļlieta var būt bīstama. Turklāt mēs veiksmīgi atrisinājām problēmu saistībā ar daudzu tādu smaržvielu izmantošanu rotaļlietās, kas ir vainojamas alerģiju izplatīšanā. Tie visi ir veiksmes stāsti, kurus mēs kā Eiropas Parlaments esam veikuši kopā ar citām iestādēm - Padomi un Komisiju.
<P>
Tomēr ir viens darvas piliens medus podā: mēs gribējām neatkarīgu pārbaužu iestāžu apstiprinājumu, lai mēs varētu būt patiešām pārliecināti. Nepietiek ar to, ka rotaļlieta ir veikalā un tiek pakļauta tur veiktām nejaušām pārbaudēm. Nē, šajā gadījumā ir jārīkojas konsekventāk. Patiesībā mums būtu jādara tas, ko mēs darām ar automašīnām. Mēs paši neapliecinām to, ka mūsu automašīnas ir braukšanas kārtībā. Mums ir nepieciešams rotaļlietu TÜV - un tam ir jābūt pašsaprotamam kā automašīnu TÜV.
<P>
Eiropas Komisija to nevēlējās, Ministru padome to nevēlējās, vairums konservatīvo un liberāļu to nevēlējās. Man tas šķiet ārkārtīgi nožēlojami, ka līdz šim mēs to neesam ieviesuši, taču ir grozījums, par kuru mēs ceturtdien balsosim. Iespējams, mēs tomēr kaut ko panāksim šeit.
<SPEAKER ID="161" NAME="Zuzana Roithová" AFFILIATION="PPE-DE">
- (CS) Pagājušā gada septembrī es brīdināju YouTube un citviet par tādu negadījumu skaita pieaugumu, kas saistīti ar bīstamām rotaļlietām, un es apsolīju, ka mēs šeit varētu veikt pasākumus, lai panāktu, ka līdz Ziemassvētkiem tirgus kļūtu drošāks. Daudzi žurnālisti par to smējās, taču citi saprata problēmu. Pārbaužu vilnis bija tik spēcīgs, ka līdz Ziemassvētkiem miljoniem bīstamo rotaļlietu tika izņemtas no tirgus. Pat pirms Ziemassvētkiem. Es augstu vērtēju to, ka Eiropas Komisija ātri noreaģēja uz mūsu pieprasījumu un iesniedza jaunu, stingrāku direktīvu. Es arī augstu vērtēju Thyssen kundzes produktīvo darbu. Protams, nevar nepieminēt Francijas prezidentūras elastību.
<P>
Direktīva ataino jaunākos sasniegumus mākslīgo materiālu jomā un arī konstatējumus saistībā ar fizisko kaitējumu bērniem u.c. Tāpēc tā ir stingrāka attiecībā uz ražotājiem, iedodot uzraugošajām iestādēm rokās lielāku žagaru. Es uzskatu, ka ir ārkārtīgi svarīgi, ka direktīva arī palielina vai drīzāk uzliek tiesisko atbildību importētājiem. Galu galā galvenā problēma ir saistīta nevis ar ražotājiem Eiropā, bet gan ar importu. 80 % gadījumu ir saistīti ar rotaļlietām no Ķīnas. Es arī esmu stingri pārliecināta, ka līdz nākamajam gadam, tas ir pat līdz brīdim, kad direktīva stāsies spēkā, importētāji sāks ļoti uzmanīgi izvēlēties rūpnīcas - Ķīnas vai kādas citas -, no kurām importēt rotaļlietas Eiropā. Un tie izvēlēsies tikai tādus ražotājus, kuri atbilst Eiropas standartiem. Ja vien to varētu panākt arī saistībā ar citiem produktiem.
<P>
Šajā pēcpusdienā man bija vēl viena tikšanās ar rotaļlietu ražotājiem no Čehijas, un man ir jāsaka, ka viņi ļoti atzinīgi vērtēja šo direktīvu un standartu saskaņošanu. Protams, viņi vēlētos, lai mēs pastiprinām oficiāli atzīto pārbaudes iestāžu atbildību. Tas ir tāpēc, ka dažkārt par spīti samaksai par pārbaudēm, inspektori agrāk vai vēlāk atklāj sevišķas nepilnības. Maziem ražotājiem šīs niecīgās izmaksas var izrādīties pilnīga naudas izšķiešana.
<P>
Es arī vēlos pievērst jūsu uzmanību tam, kā direktīva tiek apieta, ne tikai esošā, bet, iespējams, arī jaunā, kuru mēs virzām šonedēļ. Lai arī patiesi nebūs iespējams pateikt, ka "tā nav rotaļlieta” uz produktiem, kuri izskatās kā rotaļlietas, ražotāji diemžēl marķēs savas rotaļlietas kā "dekorācijas”. Tāpēc šī direktīva ir tikai pirmais solis, un vēl ir daudz darāmā.
<SPEAKER ID="162" NAME="Arlene McCarthy" AFFILIATION="PSE">
Priekšsēdētāja kungs, ir skaidrs, ka pēc pagājušā gada bailēm par rotaļlietu drošību un to izņemšanas no apgrozības Ziemassvētku priekšvakarā mūsu pašreizējais 1988. gada tiesību akts par rotaļlietu drošību nevar novērst jaunos riskus un bērnu drošības apdraudējumu. Ir pagājuši divdesmit gadi, 80 % rotaļlietu ES un 95 % manā valstī ir importēti no trešām valstīm, pārsvarā no Ķīnas. Ir pagājuši divdesmit gadi, mēs esam labāk informēti par dažādu ķīmikāliju un vielu radītajiem riskiem un apdraudējumu. Ir pagājuši divdesmit gadi, ir mainījies rotaļlietu dizains, tagad rotaļlietas satur spēcīgus magnētus un citas elektriskas sastāvdaļas, tajās tiek izmantoti lāzeri, un tās rada lielāku troksni. Tāpēc bailes par rotaļlietu drošību un to izņemšana no apgrozības bija trauksmes zvans Eiropai, lai krasi pārskatītu, atjauninātu un stiprinātu mūsu rotaļlietu drošības tiesību akta standartus.
<P>
Jaunais tiesību akts vairāk pārliecinās vecākus, ka rotaļlietas mūsu plauktos ir drošākas: nevis drošas, bet drošākas. Importētāji - ne tikai ražotāji - būs atbildīgi par to, lai rotaļlietas, ko viņi ieved Eiropā, atbilstu mūsu stingrajiem, jaunajiem standartiem. Patiesība ir tāda, ka ražotājiem ir aizliegts izmantot rotaļlietās tādas kaitīgas vielas kā svins, CMR vielas, kā arī smaržvielas, kas var izsaukt vai izraisīt alerģijas bērniem.
<P>
Mēs esam pastiprinājuši noteikumus par žņaugšanas un smacēšanas riskiem. Mēs esam ieviesuši skaidrus un efektīvākus brīdinājumus uz rotaļlietām. Tomēr tiesību akts darbosies tikai tad, ja tas tiks ieviests, un tāpēc šis ir piemērots laiks, lai mēs šajā tiesību aktā piešķirtu lielākas tiesības dalībvalstu tiesībsargājošajām iestādēm pieprasīt visu nepieciešamo informāciju par jebkuru piegādātāju piegādes ķēdē un, ja nepieciešams, veikt reidus viņu telpās. Turklāt visām ES tiesībsargājošajām iestādēm ir likumīgs pienākums sadarboties un dalīties informācijā, lai apkarotu nedrošu rotaļlietu radīto risku.
<P>
Tāpēc es apsveicu Thyssen kundzi. Pateicoties labajai sadarbībai ar Komisiju un Francijas prezidentūru, mēs esam paveikuši trīs lietas. Mēs esam ievērojuši pagājušā gada EP rezolūcijā noteikto termiņu balsošanai par jaunu rotaļlietu drošības tiesību aktu līdz 2008. gada Ziemassvētkiem. Es uzskatu, ka, ja mēs gaidīsim vēl ilgāk, tiesību akts vairs nebūs labāks. Mēs varam sniegt vecākiem pārliecību, ka tirdzniecībā esošās rotaļlietas ES nākotnē būs drošākas, un šodien mēs arī sūtām skaļu ziņu ražotājiem, zīmolu īpašniekiem un importētājiem, kas viņiem ir jāatbilst mūsu augstajiem drošības standartiem, vai arī viņu produktiem nebūs vietas mūsu plauktos.
<P>
Balsojot par šo tiesību aktu, mēs skaidri pasakām, ka neesam gatavi paciest toksiskas un bīstamas rotaļlietas Eiropā.
<SPEAKER ID="163" NAME="Emmanouil Angelakas" AFFILIATION="PPE-DE">
(EL) Priekšsēdētāja kungs, komisār, es vispirms vēlos apsveikt referenti ar viņas izcilo darbu tādā svarīgā un jutīgā jautājumā kā rotaļlietu drošība. Diskusijās ar Padomi un Francijas prezidentūru, kā arī mūsu Iekšējā tirgus un patērētāju aizsardzības komiteju Thyssen kundze strādāja ļoti metodoloģiski. Viņa piekrita daudziem kompromisiem, lai iegūtu galīgo tekstu, kas veicinātu rotaļlietu drošību, vienlaikus panākot līdzsvaru starp patērētāju aizsardzību un rotaļlietu ražotāju dzīvotspēju. Divdesmit gadus 1988. gada direktīva ir atbildusi cerībām un garantējusi augstu rotaļlietu drošības līmeni, taču tā ir steidzami jāpārskata un jāatjaunina, ņemot vērā to, ka tagad ir jauni rotaļlietu veidi un jauni materiāli tirgū un rūpnīcās, kas izveidotas ārpus Eiropas Savienības.
<P>
Pamatmērķis bija sniegt pēc iespējas labāku bērnu aizsardzību, lielākas garantijas vecākiem, ka viņu iegādātās bērnu rotaļlietas atbilst augstiem drošības standartiem, kā arī ieviest bargākus sodus ražotājiem, kuri neatbilst minētajām prasībām. Es uzskatu, ka mēs esam guvuši panākumus dažos jautājumos, tādos kā aizliegums izmantot kancerogēnas ķimikālijas rotaļlietās, kuras izraisa lielas bažas par bērnu veselību, pakāpenisks rotaļlietās izmantoto smago metālu, tādu kā kadmijs un svins, samazinājums, smaržvielu un alergēnu saraksta saīsināšana, atsevišķs marķējums rotaļlietām pārtikā un stingrākas drošības prasības visiem rotaļlietu ražotājiem.
<P>
Nobeigumā es vēlos uzsvērt to, ka atbildībai rotaļlietu drošības nozarē ir daudz formu, tāpēc importētājiem un izplatītājiem ir jānodrošina atbilstība prasībām. Es uzskatu, ka visas iesaistītās puses, sevišķi patērētāju asociācijas, izmantos to rīcībā esošos kontroles mehānismus, lai cieši uzraudzītu jaunās direktīvas piemērošanu. Šodien mēs veicam lielu soli uz priekšu, un es esmu pārliecināts, ka nākotnē citi mums sekos.
<SPEAKER ID="164" NAME="Christel Schaldemose" AFFILIATION="PSE">
(DA) Priekšsēdētāja kungs, pašreizējā redakcijā rotaļlietu tiesību akta priekšlikums nozīmēs to, ka pēc diviem līdz četriem gadiem bērni Eiropā varēs spēlēties ar drošākām rotaļlietām nekā tagad. Tā ir laba lieta, taču tā ir arī nepieciešamība, un tāpēc es pilnībā atbalstu priekšlikumu. Ir nepieciešams, un ir labi, ka mēs esam uzlabojuši drošību salīdzinājumā ar pašreizējo līmeni. Es arī uzskatu, ka patiesībā mēs neizmantojam iespēju nevis vienkārši uzlabot lietas, bet patiesi uzlabot mūsu bērnu lietas. Daudzi minēja priekšlikumā ietvertās problēmas, tāpēc es pievērsīšos tikai vienai, un tās ir smaržvielas.
<P>
Es domāju, ka aromāti vai smaržvielas rotaļlietās ir problēma. Es labi zinu, ka padarītā darba rezultātā mēs esam pagarinājuši aizliegto smaržvielu sarakstu, taču es nedomāju, ka pietiek vienkārši pagarināt sarakstu. Es domāju, ka mums ir jāievieš pilnīgs aizliegums. Ja jums ir alerģija pret riekstiem, jūs varat izvairīties no riekstu ēšanas. Ja jums ir alerģija pret niķeli, jūs varat izvairīties no niķeli saturošu produktu lietošanas, taču, ja jums ir alerģija pret aromātiem vai smaržvielām, jūsu atrašanās sabiedriskās vietās ir apgrūtināta, jo jūs nevarat atturēt citus cilvēkus no to lietošanas. Tāpēc es domāju, ka mums diez gan vienkārši ir jārīkojas stingrāk un pilnībā jāaizliedz smaržvielas mūsu bērnu labā. Smaržvielas nedara neko labu nedz bērniem, nedz rotaļlietām. Lai iemācītos, kā smaržo puķes vai augļi, vislabāk ir iegādāties dabiskas lietas.
<P>
Tāpēc, protams, priekšlikums ir skaidrs pašreizējās situācijas uzlabojums, un ir ļoti labi, ka mēs esam arī pastiprinājuši noteikumus par tirgus uzraudzību un dalībvalstu atbildību. Tāpēc es uzskatu, ka šodien mums ir jāsūta dalībvalstīm ļoti skaidrs signāls. Nevar par daudz uzsvērt to, ka tieši dalībvalstis ir atbildīgas un ka tieši dalībvalstīm ir jāuzrauga tirgus labāk, nekā tas notiek pašlaik. Mums ir jāuzstāj, lai tās izmanto vairāk naudas un resursus, lai nodrošinātu, ka tirgus tiek uzraudzīts, kas arī ļaus jaunajiem, bargajiem noteikumiem darboties pilnā apmērā.
<SPEAKER ID="165" NAME="Colm Burke" AFFILIATION="PPE-DE">
Priekšsēdētāja kungs, es atzinīgi vērtēju trialoga sarunu iznākumu un uzskatu, ka teksts, par kuru notiks balsošana, ir līdzsvarots un pozitīvs iznākums visiem.
<P>
Rotaļlietu drošība ir ārkārtīgi svarīga tagad un visu gadu, runa ir par mūsu bērnu veselību un drošību. Es aplaudēju pašreizējā priekšlikumā ietverto jauno pasākumu stingrībai, piemēram, CMR vielu, kā arī smaržvielu aizliegumam.
<P>
Es arī atzinīgi vērtēju priekšlikuma līdzsvaroto būtību. ES ir vairāk nekā 2000 rotaļlietu ražotāju. Vairums no tiem ārkārtīgi rūpējas, lai produkti, kurus viņi laiž tirgū, būtu droši. Viņi nedrīkst ciest dēļ mazākuma pieņemtajiem zemajiem standartiem vai dažu importētāju un izplatītāju zemajiem standartiem.
<P>
Nesenie briesmu stāsti mums ir iemācījuši to, ka nedrīkst izdarīt par daudz un pilnībā aizliegt dažas rotaļlietas, bet ir jāpastiprina jau esošie noteikumi. Es uzskatu, ka šajā tekstā ir šis līdzsvars, un tāpēc es vēlos uzslavēt savu kolēģi Thyssen kundzi un visus, kuri strādāja, lai sagatavotu šo veiksmīgo direktīvu.
<SPEAKER ID="166" NAME="Hiltrud Breyer" AFFILIATION="Verts/ALE">
(DE) Priekšsēdētāja kungs, toksiskas rotaļlietas neiederas bērnu rokās, un neviens no mums nevēlas likt toksiskas rotaļlietas zem Ziemassvētku eglītes. Tomēr Komisija ir negribīgi sākusi darbu saistībā ar ES Rotaļlietu direktīvu, un diemžēl šis kompromiss nav uzlabojis situāciju.
<P>
Nodoms nav maldināt mūs par bīstamo ķimikāliju drošību, tomēr šajā kompromisā ir palikušas nepilnības, pirmkārt, nav noteikts skaidrs toksisko smago metālu aizliegums. Ir nesaprotami, kāpēc bērnu rotaļlietās vēl arvien ir atļauts izmantot kadmiju un svinu. Tas pats attiecas uz hromu, dzīvsudrabu un organisko cinku. Tie neiederas bērnu rokās, pat ne vismazākajā daudzumā. Tāpēc, Verheugen kungs, jūs pārspīlējāt, kad, atsaucoties uz pēdējo izņemšanas no apgrozības gadījumu, sacījāt, ka svins bērnu rotaļlietās ir aizliegts.
<P>
Kompromiss paredz papildu robežvērtības augsta riska vielām, lai arī tās ir tikai uz pusi tik augstas kā Komisijas iecerētās. Tikai skaidrs aizliegums radīs drošību. Diemžēl ES ir izvairījusies no atbildības par šo skaidro bērnu aizsardzību.
<P>
Tas pats attiecas uz alerģiskām smaržvielām. Šajā gadījumā mēs neesam spējuši aizliegt visas alerģiskās smaržvielas, kā mēs ierosinājām Vides, sabiedrības veselības un pārtikas nekaitīguma komitejā. Arī trokšņu robežvērtības ir neapmierinošas, jo netika panākta vienošanās par skaidru mērķi.
<SPEAKER ID="167" NAME="Jacques Toubon" AFFILIATION="PPE-DE">
(FR) Priekšsēdētāja kungs, dāmas un kungi, šajā jautājumā es tikai vēlos uzsvērt, cik spējīgas reaģēt ir Kopienas iestādes, lai efektīvi risinātu mūsu iedzīvotāju problēmas.
<P>
2007. gada vasarā parādījās vairāki skandāli. Parlaments aicināja veikt pasākumus. Komisija papūlējās, un šodien mēs esam gatavi pieņemt direktīvu par rotaļlietu drošību, kas ir vērā ņemams solis uz priekšu.
<P>
Protams, mēs to esam parādā, pirmkārt un galvenokārt - tas ir jāuzsver -, mūsu referentei un darbam kas tika paveikts, lai saskaņotu sākotnēji pretrunīgās nostājas. Šodien mums ir efektīvs un līdzsvarots teksts, kas, piemēram, ļaus - un Komisija nupat ir apņēmusies to izdarīt - pārskatīt bērnu grāmatām piemērojamo standartu, un kas ļoti līdzsvarotā veidā risina jautājumu par smaržvielām rotaļlietās.
<P>
Šis ir teicams piemērs eiropiešu izstrādātam tiesību aktam eiropiešiem, un ir jāsaka, ka šim Parlamentam tajā bija ārkārtīgi liela nozīme.
<SPEAKER ID="168" NAME="Günter Verheugen">
Komisijas priekšsēdētāja vietnieks. - (DE) Priekšsēdētāja kungs, dāmas un kungi, es vēlos atkārtot dažas šajās debatēs pieminētās problēmas.
<P>
Pirmkārt, par ķimikāliju jautājumu - šeit ieviestie noteikumi nevar būs stingrāki par to, kādi tie ir pašlaik. Nav iespējams pilnībā aizliegt ķimikālijas, jo tās nelielos daudzumos ir dabā. Breyer kundze, es nevaru jūs atturēt no dabas likumu neievērošanas, taču tas, ko jūs esat izdarījusi, ir bezatbildīga iebiedēšana: man tas ir jāpasaka skaidri. Jūs radāt iespaidu, ka likumdevēji Eiropā dod bērniem saindētas rotaļlietas, kaut patiesība ir pilnīgi pretēja. Es kategorisku noraidu jūsu netiešos mājienus.
<P>
Šeit paveiktais nav darīts nekad iepriekš. Parasti šajā Parlamentā un citviet noteikums ir tāds, ka viela tiek aizliegta, ja ir pierādīts tās kaitīgums. Šajā gadījumā ir otrādi: vielas tiek aizliegtas, un tikai pēc tam tiek apstiprināts, vai tiešām tiek pierādīta to drošība. Es vēlos zināt, kāda rīcība vēl no mums tiek sagaidīta. Mēs nevaram izdarīt vairāk par šeit paveikto, un ikviens, kurš rada iespaidu, ka šeit paveiktais negarantē pietiekamu bērnu aizsardzību, - man ir žēl to teikt - tīši maldina Eiropas sabiedrību. Es nevaru iedomāties, kāpēc lai jūs tā darītu.
<P>
Jūsu komentāri par troksni - par to, ka rotaļlietas, protams, nedrīkst kaitēt dzirdei, - ir diezgan pareizi: tāpēc direktīvā ir noteikumi par to. Ierobežojumi, citiem vārdiem sakot, decibelu līmeņi, ir noteikti normāli, kā to paredz Eiropas tiesību akti: Rotaļlietu direktīva šajā ziņā nav nekas sevišķs. Kā daļa no standartizācijas procesa tika izstrādāti tehniskie noteikumi, uz kuriem ir attiecināma tā pati patiesība. Tāpēc decibelu līmeņi tiks noteikti standartizācijas procesā, un direktīva ir tiesisks pamats, lai to izdarītu.
<P>
Attiecībā uz grāmatu jautājumu - es biju ļoti pārsteigts, kad pēdējās dienās parādījās šis jautājums. Vārds "grāmatas” nevienu reizi neparādās mūsu priekšā esošajā tekstā. Nekas nemainās pašreizējā situācijā. Šķiet, ka viens no vācu ražotājiem ir sācis preses kampaņu un centīgi to lobē Eiropas Parlamentā. Neviens vārds tajā nav patiesība: pilnīgi nekas nemainās pašreizējā situācijā. Tomēr Komisija vēlas apliecināt - jo tā darīt ir pareizi, ja Parlaments vēlas -, ka piemērojamie standarti ir uzlaboti un modernizēti. Komisija plāno publiskot norādes saistībā ar šo.
<P>
Attiecībā uz trešo pušu apstiprinājumu - un es to saku TÜV grupai šajā Parlamentā - uzskats, ka rotaļlieta vai jebkurš cits produkts Eiropā kļūs drošāks, ja to apstiprinās trešās puses iestāde, diemžēl ir nepamatots. Komisijai patiesi daudzus gadus ir bijuši reāli rezultāti saistībā ar produktu drošību. Nekas - pilnīgi nekas - neliecina, ka trešās puses apstiprinājums padara produktus drošākus. Mēs pieprasām šādu trešās puses apstiprinājumu gadījumos, kad - un tas ir Eiropas likumdošanas princips, kuru šis Parlaments ir ievērojis daudzus gadus - attiecīgais produkts ir ārkārtīgi sarežģīts.
<P>
Mana dārgā Gebhardt kundze, es atkārtošu vēlreiz: ir zināma atšķirība sarežģītībā starp tādu progresīvās tehnoloģijas produktu kā moderna automašīna un rotaļlācītis. Es domāju, ka ir diez gan dīvaini salīdzināt šādas lietas.
<P>
Kā parasti šī direktīva arī pieprasa trešās puses apstiprinājumu gadījumos, kad nav standartu. Es jūs ļoti mudinu neticēt tam, ka viss, kas jums ir nepieciešams, lai rotaļlieta būtu droša, ir trešās puses iestādes apstiprinājums. Apdraudējumu, kas rodas praksē, nepavisam nevar apkarot ar apstiprinājumu. Tikai palūkojoties uz šeit pieminētajiem gadījumiem: problēmas bija nevis ar trešās puses iestādei iesniegto produkta prototipu, bet gan piegādes ķēdē - ražotāji nebija uzticami. Tikai produkta ražotājs var pilnībā garantēt savas piegādes ķēdes uzticamību un drošību. Es jūs ļoti aicinu atteikties no šā principa un uzlikt ražotājiem visu atbildību par viņu produktu drošību. Nav tiesa, ka ražotājiem ir tikai jāpasaka "mans produkts ir drošs” vai "mana rotaļlieta ir droša”; viņiem ir jāspēj pēc tirgus uzraudzības iestāžu pieprasījuma dokumentāri pilnībā pierādīt šo faktu bez jebkādiem izņēmumiem. Tas tiek pārbaudīts, un tas ir jāpārbauda, un tas pats attiecas uz importētājiem.
<P>
Šie ir noteikumi, kurus, manuprāt, vairs nevar pastiprināt, jo tie jau sniedz lielāko iespējamo efektivitāti. Tomēr es piekrītu visiem tiem, kuri sacīja, ka tas ir ļoti lielā mērā atkarīgs no dalībvalstīm, kuras uztver šīs pārbaudes patiesi nopietni un paplašina tirgus uzraudzības iespējas.
<P>
Arī jautājumā par smaržvielām es pilnībā nesaskatu argumentu loģiku. Es patiesi nesaprotu, kāda ir jēga aizliegt rotaļlietās smaržvielas, kuras ir atļautas bērnu kosmētikā, kas tiek uzklāta tieši uz bērna ādas. Smaržvielu atļaušanai šajos produktos un aizliegšanai rotaļlietās, tikai tāpēc, lai tās pārāk briesmīgi nesmaržotu, vienkārši nav nekādas jēgas. Tomēr patiesībā šī direktīva iet tālāk par Kosmētikas direktīvu, ka ar to tiek aizliegtas smaržvielas, kuras Kosmētikas direktīvā ir vienkārši pakļautas marķēšanas prasībai. Tāpēc arī šajā jautājumā es neredzu, ko vēl mēs varētu darīt
<P>
Nobeigumā es vēlos pateikt, lūk, ko: šeit ir ierosināti grozījumi, un Eiropas Parlaments, protams, var tos brīvi pieņemt, taču ir jāuzsver, ka šis dokuments kopumā ir kompromiss starp Padomi, Parlamentu un Komisiju un ka, piemēram, Gebhardt kundzes ierosinātais grozījums par trešās puses apstiprinājumu nepieļaus šo kompromisu. Citiem vārdiem sakot, ja Eiropas Parlaments pieņems šo grozījumu, šī direktīva cietīs neveiksmi un mums tās nebūs.
<P>
Jūs nevarat vienmēr iegūt visu, ko vēlaties. Tas ir - es vēlreiz atkārtošu - vispārīgs kompromiss. Tas ir līdzsvarots kompromiss, un tas nosaka sasniedzamu un nepieciešamu rotaļlietu drošības līmeni. Es jūs ļoti mudinu piekrist šim vispārīgajam kompromisam.
<P>
Komisijas priekšsēdētāja vietnieks. -
<P>
Eiropas Komisijas deklarācijas par Eiropas Parlamenta un Padomes direktīvas par rotaļlietu drošumu pieņemšanu (M. Thyssen ziņojums)
<P>
Eiropas Komisijas paziņojums par drošuma aspektu uzraudzību (47. pants)
<P>
Kad būs stājusies spēkā pārstrādātā direktīva par rotaļlietu drošumu, Komisija rūpīgi uzraudzīs to, kā notiek tās īstenošana, lai novērtētu, vai tā nodrošina pienācīgu rotaļlietu drošuma līmeni, īpaši saistībā ar IV nodaļā izklāstītajām atbilstības novērtēšanas procedūrām.
<P>
Pārstrādātā direktīva par rotaļlietu drošumu dalībvalstīm nosaka ziņošanas pienākumu par rotaļlietu drošuma stāvokli, direktīvas efektivitāti un dalībvalstu īstenoto tirgus uzraudzību.
<P>
Komisija novērtējumu pamatos, inter alia, ar dalībvalstu ziņojumiem, kas tiks iesniegti trīs gadus pēc direktīvas piemērošanas datuma, un īpašu uzmanību pievērsīs tirgus uzraudzībai Eiropas Savienībā un pie tās ārējām robežām.
<P>
Vēlākais gadu pēc tam, kad dalībvalstis būs iesniegušas ziņojumus, Komisija sniegs ziņojumu Eiropas Parlamentam.
<P>
Eiropas Komisijas deklarācija par prasībām saistībā ar rotaļlietām, kas paredzētas skaņas radīšanai (II pielikums I.10 punkts)
<P>
Komisija pilnvaros Eiropas Standartizācijas komiteju mainīt atbilstīgi pārstrādātajai direktīvai par rotaļlietu drošumu standartu, kas nosaka rotaļlietu radīto impulstrokšņu un ilgstošo trokšņu maksimālo pieļaujamo stiprumu, lai adekvāti aizsargātu bērnus pret dzirdes bojājumiem
<P>
Eiropas Komisijas paskaidrojums par grāmatu klasifikāciju (I pielikuma 17. punkts)
<P>
Ņemot vērā, grūtības saistībā ar attiecīgajām pārbaudēm, kas ir pieprasītas harmonizētajos rotaļlietu drošuma standartos EN 71:1 saistībā ar grāmatām, kas izgatavotas no kartona un papīra, Komisija pilnvaros Eiropas Standartizācijas komiteju mainīt standartu par bērnu grāmatu adekvātu testēšanu.
<SPEAKER ID="170" NAME="Marianne Thyssen">
referente. - (NL) Priekšsēdētāja kungs, Komisijas priekšsēdētāja kungs, Padomes priekšsēdētājas kundze, dāmas un kungi, es vēlos pateikties visiem par ieguldījumu, un es vēlos paust apmierinātību ar to, kā ir rīkojušās citas politiskās iestādes.
<P>
Tomēr es vēlos uzsvērt, ka tas nav viegli kompromisā, kurā Eiropas Parlamentam bija jāsniedz plašs pamatojums; patiesībā tieši pretēji. Mēs īstenībā atbrīvojāmies no visiem pamatelementiem. Mēs spējām panākt labas vienošanās ar Komisiju un Padomi. Mēs spējām pārliecināt citas iestādes daudzās jomās pieņemt mūsu stingros priekšlikumus un iet par vienu soli tālāk, nekā sākotnēji tika noteikts Komisijas priekšlikumā. Tāpēc es esmu ļoti laimīga referente, zinot, ka mēs esam panākuši šo nolīgumu.
<P>
Es arī klausījos jūsu paziņojumos, komisār. Es dzirdēju jūs sakām, ka jūs liekat lielas cerības uz tirgus uzraudzību, un pieņemu, ka uzraudzības procesā Komisija pievērsīs sevišķu uzmanību tam, kā dalībvalstis veiks savus tirgus uzraudzības uzdevumus. Es arī vēlreiz dzirdēju jūsu nostāju jautājumā par atbilstības novērtēšanas procedūrām. Lieki sacīt, mēs varam iekļaut uzraudzības procesā to, kas ir jāiekļauj. Tomēr šis patiesi ir gadījums, kad trešās puses apstiprinājums nekādā veidā nesniedz stipri lielāku drošību un kad problēmas ir jāmeklē nevis ražošanas ķēdes pamatā esošā modeļa veidā, bet citur.
<P>
Es arī dzirdēju, komisār, ka jūs vēlaties vēl vairāk regulēt trokšņa standartus un uzlabot tos standartizējot - tas pats attiecas uz grāmatām, ko regulē standarti - un ka mums ir jānoskaidro veids, kādā šajā jomā varētu nodrošināt lielāku tiesisko pārliecību. Es domāju, ka mums kā Parlamentam būtu jāuzskata sevi par laimīgiem, jo mums bija tāda laba saziņa ar citām iestādēm, un, iespējams, tas pārvētīsies par lielisku Ziemassvētku dāvanu Eiropas ģimenēm, proti, drošām - vai man būtu jāsaka vēl drošākām - rotaļlietām turpmāk.
<SPEAKER ID="171" NAME="Priekšsēdētājs">
Debates ir slēgtas.
<P>
Balsojums notiks ceturtdien, 2008. gada 18. decembrī.
<P>
Rakstiskas deklarācijas (Reglamenta 142. pants)
<SPEAKER ID="995" NAME="Adam Bielan  " LANGUAGE="PL">
Priekšsēdētāja kungs, mēs visi vēlamies garantēt, ka tirgū pieejamās rotaļlietas neapdraud mūsu bērnu drošību. Es pilnībā piekrītu, ka vecākiem, iegādājoties rotaļlietu, ir jābūt pārliecinātiem, ka tā neapdraudēs viņu bērnu drošību. Tomēr es uzskatu, ka no ražotāja pilnīgi neatkarīgas trešās puses papildu apstiprinājuma prasību ieviešana būtiski neuzlabos saražoto rotaļlietu drošības garantijas. Tomēr tas noteikti palielinās ražošanas izmaksas, un tas negatīvi ietekmēs rotaļlietu ražošanas nozari daudzās dalībvalstīs.
<P>
Piemēram, Polijā daudzi uzņēmumi ražo ļoti labas kvalitātes koka vai sintētisko materiālu rotaļlietas. Lielākā daļa šo uzņēmumu ir MVU, kuri nodarbina mazāk kā 10 strādniekus. Stingrāki noteikumi izraisītu vērā ņemamu tādu rotaļlietu cenu pieaugumu, uz kurām attiecas šāda veida apstiprinājumi. Tas izraisītu daudzu MVU slēgšanu un tūkstošiem zaudētu darbavietu.
<P>
Prasība iegūt neatkarīgu produkta novērtējumu negarantētu, ka visi mūsu bērni rotaļātos ar drošākiem produktiem, jo jebkurā gadījumā pircēji dotu priekšroku lētākām precēm. Tāpēc es uzskatu, ka ar Padomi panāktais kompromiss ir labs un ir pelnījis mūsu atbalstu tāds, kādu to iesniedza referente.
<SPEAKER ID="172" NAME="Šarūnas Birutis  " AFFILIATION="ALDE">
rakstiski. - (LT) Būtībā šī direktīva nemaina pašreizējo regulējuma sistēmu, bet uzlabot to un padara to stingrāku. Es pilnīgi piekrītu referentei, ka diskusijā par šo tiesību aktu lielākā uzmanība tika pievērsta:
<P>
jautājumam par kancerogēnu, ķīmikāliju un smaržvielu izmantošanu rotaļlietās,
<P>
rotaļlietu drošības novērtēšanas procedūrām, prasībām par speciāliem brīdinājumiem,
<P>
direktīvas piemērošanas jomai, tās elastībai un saistībai ar citiem Kopienas tiesību aktiem.
<P>
Pilnīgs kancerogēnu, mutagēnu, toksisku vielu, alerģisku vielu un smaržvielu aizliegums būtu jāizvērtē no direktīvas praktiskās piemērošanas viedokļa. Var būt grūti vai ļoti dārgi likvidēt dažu bīstamu vielu dabiskās paliekas, kas atrodamas citos materiālos, tāpēc to būtu grūti īstenot praktiski. No otras puses, sava veida kategorisku noteikumu par visu kancerogēnu, alerģisku un citu vielu aizliegumu būtu grūti īstenot vienkārši tāpēc, ka, ja nav un nevar būt galīgs šādu vielu saraksts, ir ļoti grūti novilkt skaidru robežu starp kaitīgām un nekaitīgām vielām.
<P>
Pilnīgs visu smaržvielu vielu aizliegums būtu nesamērīgs pasākums un negatīvi ietekmētu dažus rotaļlietu ražotājus.
<P>
Es esmu priecīgs, ka balsojumā Rūpniecības, pētniecības un enerģētikas komiteja izrādīja sapratni un neturēja rokā pārāk lielu žagaru, pastiprinot direktīvas prasības, jo ne uzņēmēji, ne patērētāji neiegūtu no tā. Kad ir noteiktas nepamatoti stingras prasības, palielinās kārdinājums tās neievērot, un, ja tās netiek ievērotas, rodas negatīvi blakusefekti. Neaizmirsīsim, ka parasti par visu beigās maksā patērētājs.
<SPEAKER ID="173" NAME="Małgorzata Handzlik  " LANGUAGE="PL">
Šodienas debates sevišķi iederas Ziemassvētku priekšvakarā. Ziemassvētku iepirkšanās steigā mēs ne vienmēr iepērkoties domājam par mūsu mazajiem draugiem un radiem iegādāto rotaļlietu drošības standartiem. Diemžēl Eiropas tirgū vēl aizvien ir pieejamas rotaļlietas, kuras nav pilnībā drošas mūsu bērniem.
<P>
Ierosināto direktīvas grozījumu mērķis ir uzlabot situāciju. Tie ir paredzēti, lai palielinātu tirgū esošo rotaļlietu drošību un galvenokārt lai novērstu nevajadzīgu apdraudējumu, ko rotaļlietas var radīt bērniem, ar tām spēlējoties. Es sevišķi atzinīgi vērtēju apspriestos nosacījumus par ķīmiskajām vielām un pārejas periodu.
<P>
Direktīva ievieš vērā ņemami augstākus standartus par pašlaik spēkā esošajiem, sevišķi attiecībā uz ķimikālijām rotaļlietās, tajā skaitā CMR vielām, smaržvielām un alergēniem. Es uzskatu, ka referentes panāktā vienošanās šajā jautājumā ir labākā iespējamā. Tā garantēs, ka rotaļlietas, ar kurām galu galā rotaļājas bērni, ir pilnīgi drošas.
<P>
Turklāt direktīva neievieš nepamatotus šķēršļus un izmaksas, sevišķi MVU. MVU ir vairums rotaļlietu nozarē. Diskusijās starp MVU un mums, tie ir vairākkārtīgi uzsvēruši grūtības, kurās varētu nonākt šie uzņēmumi. Īsais periods, kas bija paredzēts, lai piemērotos jaunajām prasībām, bija viena no pieminētajām problēmām. Tagad šis periods ir pagarināts, lai uzņēmumi varētu ieviest nepieciešamās pārmaiņas.
<SPEAKER ID="994" NAME="Katrin Saks  " AFFILIATION="PSE">
rakstiski. - (ET) Es patiesi esmu ļoti priecīga par to, ka mēs pieņemam Rotaļlietu drošības direktīvu. Pašreizējie drošības noteikumi ir steidzami jāatjaunina. Vecā direktīva patiesi atpaliek no mainīgajiem apstākļiem un nesniedz pietiekamu drošību. Es vēlos pateikties referentei un viņas kolēģiem no Sociāldemokrātu frakcijas par smago darbu, lai garantētu drošu vidi mūsu bērniem.
<P>
Ir ārkārtīgi svarīgi, lai pārtika un rotaļlietas būtu pietiekami nodalītas, lai nepieļautu apdraudējumu, ka bērni var netīšām ielikt kaut ko mutē un būt pakļauti nosmakšanas riskam. Mums ir jādara viss iespējamais, lai nepieļautu negadījumus, kurus var novērst, par kuriem tomēr ik pa laikam mēs dzirdam.
<P>
Protams, ir svarīgi, lai rotaļlietas nesaturētu kancerogēnas vielas. Tas ir pats par sevi saprotams. Un es uzskatu, ka mēs esam efektīvi strādājuši, lai novērstu šo apdraudējumu.
<P>
Tā kā rotaļlietas ne vienmēr ir konstruētas atbildīgi un rotaļlietas var būt bīstamas nepareiza ražošanas procesa dēļ, ir svarīgi, lai rūpnīcās tiktu veikta uzraudzība, veicot darbību pārbaudes tirgū un arī muitas punktos, kur nonāk rotaļlietas no Eiropas Savienības tirdzniecības partneriem. Es personīgi ceru, ka pārbaudes tiek pastiprinātas tieši tagad - pirms Ziemassvētkiem.
<P>
Tā kā ES tirgū vairumam rotaļlietu ir Ķīnas izcelsme, ārkārtīgi svarīga ir sadarbība ar trešām valstīm, sevišķi Ķīnu. Saistībā ar šo es atzinīgi vērtēju nesen veiktos pasākumus šajā jomā un starp Eiropas Komisiju un Ķīnas amatpersonām nesen parakstīto saprašanās memorandu. Uzlabojot informācijas apmaiņu un sadarbību, mēs varam padarīt drošākas mūsu veikalos tirgotās rotaļlietas.
<SPEAKER ID="993" NAME="Richard Seeber  " AFFILIATION="PPE-DE">
rakstiski. - (DE) Arvien lielāka globālo tirgu savstarpējā saistība ir izraisījusi ātrus jauninājumus un pārmaiņas produktos, un bērnu rotaļlietas nav izņēmums. Tomēr Eiropas Direktīva par rotaļlietu drošību (88/378/EEK) ir izdota 1988. gadā un tāpēc vairs neatbilst pašreizējiem izaicinājumiem. Tāpēc šo noteikumu pārskatīšana ir ļoti atzīstams solis uz priekšu. Sevišķi pēc jaunākajām zināšanām un atbilstīgi Eiropas Savienības pašreizējiem ķimikāliju tiesību aktiem ir jāizvērtē bērnu rotaļlietu sastāvdaļas. Tas, protams, arī nozīmē, ka bērnu rotaļlietās ir jāaizliedz 1. un 2. kategorijas CMR vielas. Mūsu priekšā esošajā tekstā diezgan pareizi ir ņemtas vērā arī pieaugošās bērnu alerģiju problēmas, pastiprinot noteikumus par rotaļlietās atļautajām smaržvielām. Ļoti svarīgs uzraudzības aspekts būs skaidri brīdinājumi un marķējumi: tas ir sevišķi svarīgi attiecībā uz pārtikā esošajām rotaļlietām. Tāpēc viegli izlasāmiem un saprotamiem brīdinājumiem ir jādod priekšroka salīdzinājumā ar ārkārtīgi lielo sekundārās informācijas apjomu.
<SPEAKER ID="174" NAME="Marian Zlotea  " LANGUAGE="RO">
Mūsu priekšā esošais tiesību akts ir spēkā kopš 1988. gada un vairs nav aktuāls, jo rotaļlietas mūsdienās satur elektroniskas un troksni radošas sastāvdaļas. Mūsu bērnu drošība ir prioritāte numur viens. Šī jaunā direktīva pastiprinās šo domu, jo tā ir vērā ņemams iepriekšējās direktīvas uzlabojums. Mums ir jāaizliedz bīstamās vielas, lai nepakļautu mūsu bērnus nevajadzīgam riskam. Viņi nevar izlasīt marķējumus un nezina par riskiem, kuriem viņi ir pakļauti.
<P>
Es uzskatu, ka pēc sarunām šajā direktīvā veiktie grozījumi nerada pārlieku lielas prasības arī rūpniecībai. Importētājiem ir jāgarantē, ka no trešām valstīm importētās rotaļlietas ir drošas un nepakļauj mūsu bērnu drošību riskam. Viņiem ir jāizvēlas rotaļlietas, kuras atbilst Eiropas standartiem. Iestādēm ir stingri jāpiemēro kontroles tirgum. Mums ir jāatjauno tiesību akts, lai aizsargātu mūsu bērnu labklājību.
