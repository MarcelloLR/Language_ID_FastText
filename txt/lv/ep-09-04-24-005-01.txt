<CHAPTER ID="005-01">
1. Sieviešu tiesības Afganistānā
<SPEAKER ID="048" NAME="Priekšsēdētājs">
Nākamais punkts darba kārtībā ir debates par sešiem rezolūciju priekšlikumiem par sieviešu tiesībām Afganistānā.
<SPEAKER ID="049" NAME="Ana Maria Gomes">
autore. - Priekšsēdētāja kungs! Dzimumu līdztiesības atbalstīšana ir labas pārvaldības rādītājs jebkurā vietā pasaulē, bet pat vēl vairāk Afganistānā pēc sieviešu gadu desmitiem ilgajām ciešanām šajā valstī. Afganistānā nav iespējams patiess miers un atgūšanās, ja prioritāte netiek piešķirta sieviešu cilvēktiesību ievērošanai.
<P>
Ar šo Šiītu ģimenes likumu atļauj izvarošanu laulībā, atbalsta bērnu precības un sievām aizliedz iziet ārpus mājas bez viņu vīru atļaujas. Sieviešu cilvēktiesības un cieņa nevar tikt upurētas pirmsvēlēšanu sarunām ar islama fundamentālistiem. Starptautiskajai sabiedrībai, kas ir pārstāvēta Afganistānā, ir jāizdara daudz lielāks spiediens uz prezidentu H. Karzai un Afganistānas iestādēm, lai sagatavotu atbilstošus tiesību aktus, ar kuriem tiek ievērotas sieviešu cilvēktiesības, un izstrādātu politiku, ar kuru apņemas īstenot šīs tiesības un ievērot šo sieviešu cieņu.
<P>
Tāpat kā Šiītu ģimenes likums Afganistānas plašsaziņas līdzekļu likuma aizkavēšana, kuru pirms vairākiem mēnešiem pieņēma Afganistānas parlaments ar divām trešdaļām balsu, ir prezidenta Karzai instruments, lai turpinātu valsts plašsaziņas līdzekļu kontroli, izšķiroši svarīgo propagandu pirms prezidenta vēlēšanām.
<P>
Starptautiskā sabiedrība nevar ļaut tam turpināties. Šis likums ir būtisks, lai nodrošinātu, ka Afganistānā ir vārda un plašsaziņas līdzekļu brīvība. Bez šīs brīvības viss, ko mēs darām Afganistānā, nav tā vērts. Ir svarīgi, lai tiktu veikti pasākumi attiecībā uz šiem diviem likumiem un lai starptautiskā sabiedrība nodrošinātu, ka iestādes Afganistānā pilda savas saistības, savus solījumus attiecībā uz cilvēktiesībām un jo īpaši ievēro sieviešu tiesības.
<SPEAKER ID="050" NAME="Nickolay Mladenov">
autors. - Priekšsēdētāja kungs! Starptautiskā sabiedrība ir pilnīgi satriekta par to informāciju, kuru mēs visi esam dzirdējuši par likumu, kas tiek sagatavots Afganistānā, par šiītu sieviešu statusu. Ir šausmīgi noticēt tam, ka 21. gadsimta sākumā valsts, kas vēlas būt demokrātiska valsts un vēlas izpildīt savas starptautiskās saistības, var noteikt likumu, ar kuru tiek ierobežotas sieviešu tiesības.
<P>
Tomēr es uzskatu, ka mūsu debatēs un visā, ko mēs darām saistībā ar Afganistānu, mums ir jābūt ļoti uzmanīgiem attiecībā uz to, kāda ir mūsu pieeja lietām, jo Afganistāna ir valsts, kura ir izturējusi varmācīgu, represīvu reliģisko diktatūru, tā ir pārcietusi gadiem un gadu desmitiem ilgu pilsoņu karu, tā ir sabiedrība, kurā cilvēki vairāk nekā celtnes ir ievainoti un iznīcināti.
<P>
Mums ir jābūt ļoti konsekventiem mūsu vēstījumos, bet mums ir arī jābūt ļoti uzmanīgiem attiecībā uz to, kā mēs formulējam šos vēstījumus. Mums ir jāaicina Afganistānas iestādes pievērsties šim likumam, pārskatīt to un pārliecināties, ka tas pilnībā atbilst šīs valsts starptautiskajām saistībām, kā arī tās konstitūcijai.
<P>
Mēs to nedrīkstam izmantot kā vēlēšanu iespēju mums šeit, Eiropā, bet kā kaut ko, ko mēs varam nodot tālāk mūsu kolēģiem un draugiem Afganistānā, lai nodrošinātu, ka viņi var izpildīt tās saistības, kuras viņi paši ir brīvprātīgi uzņēmušies.
<P>
Šajā gadījumā mums ir jāpalīdz prezidentam Karzai un Afganistānas valdībai šā likuma pārskatīšanā un nodrošināšanā, ka tas atbilst starptautiskajām saistībām un konstitūcijai. Tā ir daļa no mūsu dialoga un mums ir jābūt pilnīgi nelokāmiem par to, ka nedrīkst tikt pieņemti nekādi tiesību akti, ar kuriem ierobežo sieviešu tiesības.
<P>
Es pilnībā piekrītu tam, ko nupat teica Ana Maria Gomes. Bet būsim ļoti uzmanīgi, jo, kad mēs strādājam ar sabiedrību, kas ir tik traumēta, daudz svarīgāk ir tas, kā mūsu vēstījumi tiek sadzirdēti šajā valstī, nekā tas, kā mūsu vēstījumi tiek saprasti šeit. Būsim ļoti konsekventi tajā un aicināsim Komisiju un Padomi nodot šo vēstījumu ar visām mūsu palīdzības programmām valdībai un iestādēm Afganistānā.
<SPEAKER ID="051" NAME="Hélène Flautre" LANGUAGE="FR">
Priekšsēdētāja kungs! Durbānas II pārskatīšanas konferences, kurā piedalās Afganistāna, nobeiguma deklarācijā tikai šodien nolemts, ka obligāti jānosaka visas iespējamās vardarbības izpausmes pret sievietēm par noziedzīgiem nodarījumiem, kas sodāmi ar likumu, un ka jānosoda jebkuri tiesiskie instrumenti, kuru pamatā ir diskriminācija, tostarp arī reliģiska rakstura diskriminācija.
<P>
Tajā pašā laikā Afganistāna atbalsta tiesību aktus, kuri attiecas tikai uz šiītu iedzīvotājiem un ar kuriem nepārprotami tiek diskriminētas sievietes laulību, šķiršanās, aizbildnības pār bērnu, mantošanas un piekļuves izglītībai jomā.
<P>
Tas ir pilnīgi šizofrēniski. Afganistāna Kabulā nevar noraidīt to, ko tā atzīst Ženēvā. Piedaloties Durbānas II konferencē, Afganistāna ir uzņēmusies noteiktas saistības izskaust daudzējādu diskrimināciju. Tās uzticamībai tai tagad obligāti jāsāk rīkoties.
<P>
Atsakoties apstiprināt šo likumu, tieslietu ministrs un prezidents parādītu vēlmi savas valsts vārdā apņemties izpildīt tās saistības cilvēktiesību jomā.
<P>
Vīriešu un sieviešu līdztiesība ir skaidri noteikta Afganistānas konstitūcijā un starptautiskajās konvencijās, kuru dalībvalsts ir Afganistāna. Iestādēm ir pienākums neļauties jebkāda veida ekstrēmismam un nepiekāpties. Tā galu galā ir sabiedrības nākotne, kas tiek izlemta ar šo likumprojektu, un Afganistānas sabiedrība jau ir paudusi savu vēlmi nepalikt malā šajās debatēs.
<P>
Sievietes cīnās un ir pelnījušas visu iespējamo atbalstu un visu iespējamo savas valsts aizsardzību. Iestāžu ziņā ir izpildīt savas saistības un parādīt savu spēju pildīt savas saistības un Eiropas civilo spēku šajā valstī ziņā ir tās atbalstīt šajā tālejošajā pārveidē un rādīt piemēru.
<P>
Neaizmirsīsim, ka vardarbības akti, kurus izdarījušas mūsu armijas, un fakts, ka karš iegrūž Afganistānu nabadzībā, tikai palielina ekstrēmistu rindas.
<SPEAKER ID="052" NAME="Erik Meijer">
autors. - (NL) Priekšsēdētāja kungs! Tiek izvirzīti divi argumenti par ārvalstu militāro spēku klātbūtni Afganistānā.
<P>
Pirmais arguments ir tās pasaules, kas atrodas ārpus Afganistānas, pašaizsardzība. Kopš 2001. gada Amerikas Savienotās Valstis ir dzīvojušas bailēs no jaunām nelaimēm, ja al-Qaeda gribētu izmantot Afganistānas teritoriju, lai vēlreiz sagatavotu uzbrukumus. Tāpēc šeit runa ir par citu valstu individuālajām interesēm. Šis mērķis lielā mērā ir sasniegts.
<P>
Taču otrais arguments attiecas uz Afganistānas iedzīvotāju stāvokli. Tas bija nodoms atbrīvot viņus no spaidiem un palīdzēt izkļūt no atpalicības. Šis arguments attiecas uz preses brīvību, reliģisko minoritāšu tiesībām, personu brīvību un jo īpaši uz sieviešu vienlīdzīgo tiesību aizsardzību. Gadiem ilgi starptautiskajās ziņās par Afganistānu ir dominējuši stāsti par to, kā meitenes atkal apmeklē skolas, sievietēm vairs nav jānēsā sejas aizsegs, par to, kā viņas tagad var dzīvot kā vienlīdzīgi pilsoņi, neatkarīgas no saviem vīriem, un kā arvien vairāk sieviešu iesaistās politiskajās norisēs. Šī invāzija atgādināja feministu projektu.
<P>
Tajā pašā laikā mēs varam redzēt to, ka notikumi Afganistānā vairāk vai mazāk atspoguļo notikumus Čečenijā. Abas valstis vadīja fundamentālās islama grupas, kaut kas, ko ārējie spēki gribēja izbeigt abos gadījumos. Abos gadījumos tika izveidota nedabiska savienība, no kurām vienu izveidoja amerikāņi, otru - krievi, kas nozīmē, ka, lai kontrolētu konkrēto islama fundamentālistu grupu, vienošanās ir noslēgtas ar citiem islama fundamentālistiem. Iznākums ir, ka brīvības centieni, kas bija būtisks pamatojums šai invāzijai, ir upurēti šajā procesā.
<P>
Afganistānā sievietēm arvien vairāk tiek uzspiests tas stāvoklis, kurā viņas atradās talibu režīma laikā. Meitenes vairs neapmeklē skolas un sievietes pazūd no politiskās skatuves. Tagad ir pat likums, kurš aizsargā vīriešu tiesības uz seksuālu apmierinājumu bez jebkādām tiesībām iesaistītajām sievietēm kaut ko noteikt. Tas ir līdzvērtīgi izvarošanai. Tikmēr šī valsts tagad arī žurnālistiem draud ar nāves sodu. Tas ir ceļš, kas neved nekur. Eiropai ir jāatsakās turpināt atbalstīt šo situāciju.
<SPEAKER ID="053" NAME="Marco Cappato">
autors. - (IT) Priekšsēdētāja kungs, dāmas un kungi! Starptautiskajā sabiedrībā mēs bez šaubām lielā mērā riskējam ar savu uzticamību saistībā ar notikumiem Afganistānā. Talibi arestēja Emma Bonino, manas politiskās partijas līderi, tikai viņas kā Eiropas Savienības komisāres klātbūtnes dēļ un viņa tika aizturēta uz dažām stundām tieši viņas līdzdalības sieviešu tiesību aizstāvēšanā dēļ.
<P>
Neraugoties uz vienprātības trūkumu un atšķirīgajiem viedokļiem par bruņotās armijas ienākšanu un neskatoties uz tām nostājām, kuras ir ieņemtas, mēs nevaram pieļaut situācijas pasliktināšanos šādā veidā attiecībā uz sieviešu tiesībām.
<P>
Pirms sešiem gadiem mēs, Nevardarbīgā radikālā partija, organizējām satyagraha: nevardarbīgu pasaules mēroga rīcību, ar kuru atbalstīja sieviešu pārstāvniecību starp Afganistānas valdības ministriem. Pašlaik ir nepieciešama jauna starptautiskās sabiedrības mobilizēšana, lai nodrošinātu to, ka sieviešu tiesības ne vien tiek aizsargātas, bet arī to, ka sievietēm ir pilnvērtīga loma politiskās un institucionālās dzīves augstākajos līmeņos.
<P>
Mums noteikti ir jānodrošina, lai jebkurā sadarbībā, kas mums ir ar Afganistānas valdību, tiktu ievērota apdomība un piesardzība, kas tika prasīts jebkurā gadījumā, bet arī lielākā iespējamā noteiktība saistībā ar mērķi, jo patiešām būtu maldīgi uzskatīt, ka reālpolitikas attiecībā uz fundamentālistu partijām rezultātā Afganistānā, kā arī mūsu pašu pilsētās un valstīs varētu tikt radīts miers ilgtermiņā.
<SPEAKER ID="054" NAME="Bernd Posselt" LANGUAGE="DE">
Priekšsēdētāja kungs! Pirms 30 gadiem 1979. gada rudenī šis Parlaments pieņēma pirmo steidzamo rezolūciju attiecībā uz Afganistānu, kuras autors bija Otto von Habsburg, ar kuru es strādāju tajā laikā. Tas bija saistībā ar brīdinājumu par gaidāmo Padomju iebrukumu Afganistānā, kas pēc tam pāris mēnešus vēlāk patiešām notika.
<P>
Kopš tā laika šai valstij ir bijusi briesmīga ciešanu vēsture un mums ir jāuzdod sev jautājums: kas ir Afganistāna? Pirmkārt, tā daudzējādā ziņā ir ļoti sena cilšu sabiedrība, kuru mēs nevaram vienā rāvienā katapultēt 21. gadsimtā. Otrkārt, tā ir valsts, kas ļoti lielu nozīmi piešķir savai neatkarībai, kuru tā ar milzīgu piepūli sargāja pret britu un krievu imperiālismu. Treškārt, tā ir valsts, kas daudz cietusi 20. gadsimtā un diezgan apšaubāmas rietumu varu iejaukšanās rezultātā - es to saku pavisam atklāti - pašlaik atrodas situācijā, kurā tai ir prezidents, kuru daudzi turienes cilvēki neuzskata par savu prezidentu.
<P>
Tā ir ļoti sarežģīta, neskaidra situācija. Lai nodrošinātu, ka nav nekādu pārpratumu, Cappato kungs zina, ka es neesmu viens no tā sauktajiem "politiķiem reālistiem”, es, ciktāl tas attiecas uz cilvēktiesībām, neesmu atvērts kompromisiem. Mums ir kategoriski jāiebilst pret šo likumu un sieviešu apspiešanu. Tomēr mums ir jārīkojas tā, lai gūtu sekmes un lai neradītu iespaidu, ka tas ir ārējās kontroles veids. Tāpēc mums ir jāatrod partneri šajā etniski daudzveidīgajā Afganistānas sabiedrībā un pakāpeniski tur jārada moderna sabiedrība.
<P>
Tas nozīmē, ka mums ir jāatbalsta politiskā koncepcija attiecībā uz Afganistānu, nevis tikai militārs risinājums, kā tas ir bijis līdz šim. Tāpēc šis likums ir jāpārskata. Par šo lietu mēs pilnīgi noteikti negribam ielaisties kompromisā, tā kā mēs šai valstij, kurā ir mūsu militāro spēku klātbūtne, maksājam ļoti daudz. Tomēr mums tas ir jāpaveic tā, lai iesaistītu afgāņus un ievērotu viņu cieņu, un kā galveno prioritāti tas, protams, ietver - vai dažiem cilvēkiem tas patīk vai ne - sieviešu cieņu.
<SPEAKER ID="055" NAME="Lissy Gröner">
PSE grupas vārdā. - (DE) Priekšsēdētāja kungs! Ņemot vērā Šiītu ģimenes likuma parakstīšanu, ar kuru tiek izrādīta necieņa pret sievietēm Afganistānā, es mudinu Komisiju vēlreiz noteikt sieviešu tiesības par tās Afganistānas stratēģijas galveno daļu.
<P>
2002. gada novembrī Sociāldemokrātu grupa Eiropas Parlamentā nosūtīja delegāciju manā vadībā uz Afganistānu, lai pārliecinātos, ka sievietes tiek iesaistītas šīs valsts pārveidē. Mums bija pārrunas ar prezidentu Karzai, vairākiem valdības pārstāvjiem, sieviešu un cilvēktiesību aizsardzības organizācijām un tas mums deva ļoti pozitīvu ierosmi. Lielākas virzības panākšana uz drošību, stabilitāti un labklājību sievietēm, arī bez burkas, šķita iespējama. Pēc talibu valdīšanas beigām sievietēm bija piekļuve veselības aprūpes sistēmai, izglītībai, apmācībai un bija iespēja nopelnīt iztiku. Šķita, ka situācija, kas saistīta ar pasaulē augstāko bērnu mirstības līmeni, uzlabojas. Ar mūsu starpniecību pirmā parlamenta, kas bija jāievēl, jaunajā reglamentā tika iekļauta 25 % kvota sievietēm un aptuveni četri miljoni bēgļu atgriezās savā kara izpostītajā valstī.
<P>
Tomēr diemžēl ļoti maz kas ir noticis pēdējos piecos gados. Brīdinājumi no sieviešu tiesību aizsardzības organizācijām, piemēram, medica mondiale, par to, ka vardarbība ir jāpārtrauc, šķita, ka palika pilnīgi bez jebkādas ievērības un aprīļa sākumā radikālie islama talibi Kandaharā noslepkavoja Vācijas un Afganistānas pilsoni, sieviešu tiesību aizstāvi Sitara Achikzai. Mēs bijām spiesti atklāt to, ka citas sievietes ir nošautas, piemēram, augstākā ranga policijas virsniece. Mēs nedrīkstam sēdēt un noraudzīties, kā tas notiek, un neko nedarīt šajā saistībā. Pilsoniskā atmoda ir nopietni apdraudēta. Mums ir jāaptur šis jaunais Šiītu ģimenes likums.
<P>
Eiropas Parlamenta rezolūcijā ir skaļi un skaidri jāpasaka, ka šis likums ir jāanulē. Ja tas neizdodas, ir apdraudēts arī starptautiskais atbalsts Afganistānai, ja netiek ievērotas sieviešu tiesības. Ir sagaidāma vai nu atmoda starptautiskajā sabiedrībā, kura ievēro cilvēktiesības, vai atgriešanās pie talibu jūga. Tas ir skaļi un skaidri jāpasaka Karzai kungam.
<SPEAKER ID="056" NAME="Ewa Tomaszewska" LANGUAGE="PL">
Priekšsēdētāja kungs! Tas, kas mani satrauc visvairāk saistībā ar grozījumiem tiesību aktos, kuri pieņemti Afganistānā, ir, ka sievietēm ir atņemtas viņu tiesības uz medicīnisko aprūpi. Tas ir rezultāts aizliegumam iziet no mājas bez vīra atļaujas un arī aizliegumam veikt medicīnisko apskati.
<P>
Afganistāna ir valsts, kurā pilsoņu kara daudzu gadu rezultātā slimnīcu un to aprīkojuma stāvoklis ir katastrofāls. Piekļuve ūdenim ir apgrūtināta sauszemes mīnu izvietošanas dēļ. Ar higiēnu saistītās prasmes un zināšanas par to, kā ārstēt vieglas kaites bez medicīniskas palīdzības, vairs netiek nodotas no vienas paaudzes nākamajai, kā tas parasti ir bijis. Mātes jaunajām sievietēm nepasaka to, ka, vannojot mazuli, var izmantot kumelītes to dezinficējošo īpašību dēļ. Pārāk bieži mātes vienkārši ir nogalinātas. Papildus šai dramatiskajai situācijai piekļuves ārstam vai veselības aprūpes iestādei apgrūtināšanai varētu būt katastrofālas sekas visai paaudzei. Mums ir jācenšas atrisināt šo problēmu, neraugoties uz kultūras atšķirībām.
<SPEAKER ID="057" NAME="Bastiaan Belder">
IND/DEM grupas vārdā. - (NL) Manā valstī ir teiciens, ka "papīri var pagaidīt”, kas parāda neatbilstību starp ļoti augstiem ideāliem un noteikumiem, no vienas puses, un ikdienas realitāti, no otras puses. Kad mēs attiecinām šo teicienu uz sieviešu tiesībām Afganistānā, mēs redzam šokējošu situāciju.
<P>
Kopīgajā rezolūcijā pamatoti atsaucas uz Afganistānas konstitūciju un Kabulas ratificētajām starptautiskajām konvencijām, kurās visās prasa vienlīdzīgas tiesības vīriešiem un sievietēm un dzimumu līdztiesību likuma priekšā. Tomēr Afganistānas sieviešu reālais stāvoklis liecina par kaut ko citu. Rezumējot, Afganistānas sieviešu stāvokli, vispārējos vilcienos runājot, var aprakstīt 12 īsos punktos, proti, vidējais dzīves ilgums, kas ir 44 gadi; augstais mirstības līmenis dzemdības (1 600 nāves gadījumi uz 100 000 dzemdībām); tikai 14 % no visām sievietēm, kas vecākas par 15 gadiem, prot lasīt; zemais statuss, jo sievietes ir vīriešu īpašums; pastāvīga un arvien biežāka draudu izteikšana sievietēm publiskos amatos un viņu iebiedēšana, tostarp arī slepkavība; gandrīz nekādas Afganistānas sieviešu organizāciju aizsardzības, ko nodrošinātu vietējās iestādes vai ārvalstu karaspēks, pret mērķtiecīgiem uzbrukumiem; tā ir ģimene, kas lielākoties izlemj, vai meitenes var iegūt izglītību; pastāvīgi uzbrukumi meiteņu skolām - tā, piemēram, 2008. gada novembrī Kandaharas pilsētā talibi izkropļoja astoņas skolnieces un četras pasniedzējas, iešļācot viņu sejās skābi, nepārtrauktie seksuālās vardarbības draudi laulībā un ārpus tās; aptuveni 57 % no visām meitenēm tiek aprecinātas pirms viņu 16. dzimšanas dienas; par pret sievietēm pastrādātajiem noziegumiem gandrīz nemaz neziņo, baidoties no ģimenes, cilts, noziegumu izdarītāju vai pat policijas atbildes rīcības; un Afganistānas sieviešu pašsakropļošanās vai pat pašnāvības viņu bezcerīgā stāvokļa dēļ.
<P>
Šis nomācošais Afganistānas sieviešu stāvokļa attēlojums, ar kuru sniedz tikai nelielu ieskatu, izceļ absolūto nepieciešamību noteikt Afganistānas sieviešu juridiskā statusa realitāti "uz papīra” par valstu, starptautisko, bet arī Eiropas politisko prioritāti.
<SPEAKER ID="058" NAME="Charles Tannock" AFFILIATION="PPE-DE">
Priekšsēdētāja kungs! Afganistānas jaunais likums, ar kuru faktiski tiek legalizēta izvarošana laulībā un arī bērnu precības šiītu sievietēm, draud izraisīt to, ka šajā valstī atkal sāktos talibu valdīšanas viduslaiki. Ar šo likumu noteikti ir grūtāk noteikt atšķirību mūsdienīguma ziņā un attiecībā uz sieviešu tiesību ievērošanu starp ievēlēto Afganistānas valdību un talibu teroristiem, pret kuriem tā cīnās.
<P>
Šis likums arī sarežģī starptautiskās sabiedrības milzīgās militārās un finansiālās palīdzības Afganistānai pamatošanu. Es jūtos ļoti satraukts par karavīriem no manas valsts, Apvienotās Karalistes, kuri mirst, lai aizstāvētu valdību, kas izturas pārāk iecietīgi pret ekstrēmistu un tumsoņu uzskatiem.
<P>
Par godu prezidentam Karzai jāsaka, ka viņš ir teicis, ka šis likums tiks anulēts, bet ir bijis nepieciešams liels starptautiskais spiediens, tostarp arī šī rezolūcija no mūsu Parlamenta, lai mēs nonāktu līdz šim posmam. Arī šā likuma anulēšana nedrīkst novērst uzmanību no tā, ka sievietes Afganistānā joprojām katru dienu cieš no izglītības trūkuma, netaisnības un diskriminācijas. Joprojām ir ļoti tāls ceļš ejams, lai Afganistānu pilnībā integrētu mūsdienu pasaulē un liktu tai ievērot tās saistošās starptautiskās saistības.
<SPEAKER ID="059" NAME="Lidia Joanna Geringer de Oedenberg" AFFILIATION="PSE">
(PL) Priekšsēdētāja kungs! Neraugoties uz to, ka Afganistāna ir parakstījusi Konvenciju par jebkuras sieviešu diskriminācijas izskaušanu un ka prezidenta Karzai valdība ir izdevusi dekrētu par abu dzimumu vienlīdzību no tiesiskā viedokļa un ir nodrošinājusi sievietēm vienu ceturtdaļu no vietām Afganistānas parlamentā, pret Afganistānas sievietēm joprojām izturas kā pret otršķirīgiem pilsoņiem viņu pašu valstī.
<P>
Daudzi afgāņu fundamentālisti uzskata, ka sievietes vieta ir mājās un nevis skolā vai darbā. Tam piemērs ir Afganistānas parlamenta abu palātu nesen atbalstītais un prezidenta parakstītais likums, ar kuru nosaka, ka tikai ar viņu vīra vai tēva piekrišanu sievietēm ir tiesības iziet no mājām, studēt, pietiekties darbā vai saņemt medicīnisko aprūpi. Turklāt ar šo likumu likumīgo aizbildnību pār bērnu piešķir tikai tēviem un vectēviem. Par laimi šis likums vēl nav stājies spēkā. Daudzo protestu gan Afganistānā, gan ārzemēs dēļ likumprojekts tika nosūtīts Afganistānas Tieslietu ministrijai, lai varētu pārbaudīt šā tiesību akta teksta atbilstību attiecīgajai konstitūcijai un starptautiskajiem līgumiem.
<P>
Eiropas Parlamentam ir stingri jāpieprasa, lai Afganistānas iestādes atceļ šo likumu, kas neapšaubāmi ir pretrunā ar Konvenciju par jebkuras sieviešu diskriminācijas izskaušanu. Turklāt mums ir jāizsaka nepārprotams aicinājums Afganistānas Tieslietu ministrijai atcelt visus pārējos likumus, ar kuriem diskriminē sievietes. Eiropas Savienībai kā kopienai ir jāpauž atbalsts visiem tiem, kuri cīnās par sieviešu tiesībām Afganistānā, lai mēs nepieļautu visa tā sagraušanu, kas līdz šim ir sasniegts šajā jomā.
<SPEAKER ID="060" NAME="Anna Záborská" AFFILIATION="PPE-DE">
- (SK) Es vēlētos sirsnīgi pateikties priekšsēdētājam Hans-Gert Pöttering par to, ka viņš piekrita manam lūgumam un iekļāva šo punktu starp šīs sesijas steidzamajām rezolūcijām.
<P>
Sievietes cieņa ir neatņemama viņas personības daļa. Tā ir jāievēro partnerattiecībās un ģimenē un visām sabiedrībām ir jāveicina izpratne par to. Jaunām sievietēm ir jāvar brīvi un patstāvīgi pieņemt lēmumus. Mēs nevaram pieņemt pašreizējo situāciju Afganistānā. Sieviešu diskriminācija ir cilvēka pamattiesību pārkāpums, sieviešu pazemošana un viņu personību sagraušana.
<P>
Mūsu politikai ir jābūt konceptuālai, bet arī skaidrai. Mēs nevaram, no vienas puses, atļaut prezidentam Hamid Karzai uzstāties Eiropas Parlamentā un, no otras puses, pieļaut, ka viņa valstī tiek pieņemti likumi, ar kuriem pārkāpj cilvēku pamattiesības.
<SPEAKER ID="061" NAME="Corina Creţu" AFFILIATION="PSE">
(RO) Tas, protams, rada bažas mums visiem, ka Afganistānā drīzumā varētu stāties spēkā likums, ar kuru atļauj diskriminējošu un pazemojošu izturēšanos pret sievietēm ģimenē un sabiedrībā. Šis likums acīmredzami ir pretrunā ar to programmu, kuru mēs atbalstām Afganistānā, vēl jo vairāk tāpēc, ka lielākā daļa no NATO valstīm ir paziņojušas, ka tās gatavojas vairāk iesaistīties centienos radīt stabilitāti Afganistānā. Starptautisko dalībnieku klātbūtnes šajā valstī militārais aspekts noteikti ir ļoti svarīgs, iespējams, pat izšķirošs, bet šī līdzdalība nozīmē ne tikai miera nodrošināšanu un ieguldījumus infrastruktūrā, bet arī daudz sarežģītāku projektu: Afganistānas sabiedrības modernizēšanu.
<P>
Kam mēs ceļam skolas, ja Afganistānas meitenes tiek diskriminētas un viņām netiek atļauts iegūt izglītību? Neviens, protams, nedomā, ka jaunajai Afganistānas sabiedrībai ir jābūt rietumvalstu sabiedrības kopijai, bet mēs nevaram ļaut sev pievērt acis uz nelikumībām un cilvēktiesību pārkāpumiem vietējo kultūras identitāšu ievērošanas vārdā. Tāpēc es uzskatu, ka tas ir Eiropas Savienības iestāžu pienākums nodot spēcīgu vēstījumu prezidentam...
<P>
(Priekšsēdētājs pārtrauca runātāju)
<SPEAKER ID="062" NAME="Paul Rübig" AFFILIATION="PPE-DE">
(DE) Priekšsēdētāja kungs, komisār, dāmas un kungi! Afganistānai ir bijusi sarežģīta vēsture. Es domāju, ka ģimenes šajā valstī jo īpaši turas ļoti cieši kopā un ka ģimenes sievietei ir svarīga loma. Tāpēc ir ļoti svarīgi vispirms veicināt ekonomisko attīstību un jo īpaši atbalstīt mazos un vidējos uzņēmumus.
<P>
Protams, ir nepieciešama arī moderna infrastruktūra, lai šī valsts varētu veiksmīgāk attīstīties. Es uzskatu, ka tieši ar infrastruktūras projektiem varētu palīdzēt radīt lielāku savstarpējo izpratni šajā valstī un ka arī ar informācijas un komunikāciju tehnoloģiju palīdzību šajā valstī lēnām varētu veidoties citāds pasaules redzējums, pilnībā saglabājot šīs valsts identitāti.
<SPEAKER ID="063" NAME="Antonio Tajani" LANGUAGE="FR">
Priekšsēdētāja kungs, dāmas un kungi! Tiesību akti cilvēktiesību jomā šiītu kopienai Afganistānā pamatoti ir piesaistījuši lielu uzmanību.
<P>
Mēs cieši sekojam politiskajiem notikumiem šajā valstī ar mūsu delegācijas starpniecību un ar Eiropas Savienības īpašā pārstāvja un dalībvalstu pārstāvju palīdzību.
<P>
Mēs, protams, respektējam likumdošanas procesa neatkarību Afganistānā, jo īpaši attiecībā uz konstitūciju, kurā saskaņā ar 131. pantu patiešām ir paredzēta iespēja par tiesību aktiem pieņemšanu, kuri attiektos tikai uz šiītu kopienu. Tomēr kopā ar mūsu partneriem mēs esam atbalstījuši pieeju, kas ir vērsta uz atsevišķiem šā likuma pantiem, kuri gandrīz nemaz neatbilst Afganistānas konstitūcijai vai starptautiskajiem tiesību aktiem, kuriem ir pievienojusies Afganistānas valdība.
<P>
Tāpēc Eiropas Savienība 12. aprīlī iesniedza protestu Afganistānas valdībai. Savā protestā mēs šai valdībai īpaši atgādinājām par tās pienākumiem attiecībā uz starptautiskajām konvencijām par pilsoņu un politiskajām tiesībām, sieviešu diskrimināciju un bērnu tiesībām.
<P>
Mēs norādījām, ka ierosinātie tiesību akti lielā mērā kavētu sievietes pilnībā izmantot viņu tiesības un pienācīgi piedalīties Afganistānas sabiedrības saimnieciskajā, sociālajā, kultūras, pilsoniskajā un politiskajā dzīvē.
<P>
Iespējams, ka starptautiskā reakcija un Afganistānas pilsoniskās sabiedrības reakcija veicināja to, ka Afganistānas valdība pieņēma lēmumu nosūtīt šo tiesību aktu atpakaļ tieslietu ministram vispārējai pārskatīšanai, pēdējam jo īpaši pievēršoties Afganistānas saistībām attiecībā uz starptautiskajiem tiesību aktiem. Pats par sevi saprotams, ka šo pārskatīšanu pilnībā veiks Afganistānas valdības pārraudzībā. Ņemot vērā šīs valsts politisko situāciju, ir būtiski, lai tās valdība pilnībā uzņemtos savus pienākumus saistībā ar likumdošanas un institucionālo procesu.
<P>
Mēs ar mūsu starptautiskajiem partneriem ļoti cieši sekosim šai pārskatīšanai un arī saistībā ar mūsu atbalstu tiesu nozares institucionālajai reformai.
<SPEAKER ID="064" NAME="Priekšsēdētājs">
Debates tiek slēgtas.
<P>
Balsojums notiks šodien plkst. 12.00.
<P>
Rakstiskas deklarācijas (Reglamenta 142. pants)
<SPEAKER ID="065" NAME="Toomas Savi  " AFFILIATION="ALDE">
rakstiski. - Priekšsēdētāja kungs, ikvienai cilvēciskai būtnei ir tiesības uz cilvēka cienīgu dzīvi, ar to domājot, ka nevienu nedrīkst diskriminēt ne pēc kādiem kritērijiem, ieskaitot dzimumu. Diemžēl cilvēktiesības, kas mums, eiropiešiem, ir tik dabiskas, daudzās pasaules valstīs tiek klaji ignorētas.
<P>
Kopš Taliban gāšanas situācija Afganistānā ir uzlabojusies, tomēr reālajā dzīvē cilvēktiesību jautājumos nav daudz pozitīvu uzlabojumu. Joprojām pastāvošā vardarbība pret sievietēm ir pilnībā nepieņemama, un ir ārkārtīgi svarīgi, lai Eiropas Savienība izdara spiedienu uz Afganistānas valdību ar mērķi panākt situācijas kontroli. Vēl briesmīgāk par vairākām pretrunīgām tiesību normām jautājumos par vīriešu un sieviešu vienlīdzību ir fakts, ka afgāņu sabiedrībā vīriešu pārākums pār sievietēm joprojām tiek plaši atzīts. Tādēļ Eiropas Savienībai jāatbalsta izpratnes veicināšanas kampaņas par dzimumu vienlīdzību un cilvēktiesībām.
