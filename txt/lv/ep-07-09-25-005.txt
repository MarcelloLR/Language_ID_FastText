<CHAPTER ID="005">
Ķīnā ražotās bīstamās rotaļlietas (debates)
<SPEAKER ID="045" NAME="Priekšsēdētāja">
Nākamais darba kārtības jautājums ir Komisijas paziņojums par Ķīnā ražotajām bīstamajām rotaļlietām.
<P>
Runās divi komisāri.
<SPEAKER ID="046" NAME="Günter Verheugen">
Komisijas priekšsēdētāja vietnieks. - (DE) Priekšsēdētājas kundze, dāmas un kungi. Rotaļlietas nelīdzinās nevienam citam produktam. Tās ir paredzētas vismazāk aizsargātajai patērētāju grupai no visām, un tādēļ ir pilnīgi skaidrs, ka ir nepieciešami visaugstākie standarti attiecībā uz rotaļlietām, kad runa ir par bērnu drošību. Šeit pamatoti ir izvirzīta vesela virkne ļoti nopietnu jautājumu saistībā ar pēdējām Amerikas ražotāja veiktajām atsaukšanas kampaņām, kas pats pēc savas iniciatīvas izņēma no apgrozības tirgū produktus ar trūkumiem.
<P>
Pirmkārt, es vēlos pateikt, ka abos gadījumos, par kuriem šeit ir runa, ir iesaistīti produkti, kas nav licencēti Eiropas tirgum saskaņā ar Eiropas tiesību aktiem. Rotaļlietas ar svina krāsām, protams, Eiropā jau sen ir aizliegtas, atšķirībā no Amerikas Savienotajām Valstīm. Eiropā, protams, jau sen ir aizliegtas arī rotaļlietas ar magnētiskām daļām vai citām bīstamām daļām, kas varētu atdalīties. Tādēļ šobrīd problēma nav piemērojams tiesību akts (lai gan vēlāk es pievērsīšos piemērojamam tiesību aktam - jomai, kurā kaut kas būtu jāmaina), bet gan šī piemērojamā tiesību akta īstenošana un ievērošana.
<P>
Produkti, ko mēs lietojam katru dienu, nevar būt par simts procentiem droši. Vislabākais likumdevējs pasaulē nevar garantēt, ka ražošanā neradīsies neviens defekts. Vislabākais likumdevējs pasaulē nevar garantēt, ka piegādes ķēdes, kas tagad ir organizētas pasaules mērogā, nevienā jautājumā nesaskarsies ar kādu problēmu. Tāpat vislabākais likumdevējs pasaulē nevar novērst tirdzniecību ar noziedzīgu vai krāpniecisku nolūku.
<P>
Es gribu jums atgādināt gadījumu, kad Grieķijā pēc bojāta tvaika gludekļa lietošanas nomira trīs cilvēki. Šim gludeklim bija ne tikai Eiropas "CE” marķējums, bet arī īpašs Vācijas drošības simbols. Neraugoties uz to, ierīce nebija droša, iespējams, tādēļ, ka tā bija viltojums. Neviens likumdevējs pasaulē neko nevar darīt, lai to apturētu. Tā ir ražotāja atbildība un to iestāžu atbildība, kam jānodrošina, lai ražotāji ievērotu spēkā esošos noteikumus. Tās ir dalībvalstu tirgus uzraudzības iestādes. Nepastāv Eiropas tirgus uzraudzības sistēma. Tā ir vienīgi dalībvalstu atbildība.
<P>
Es gribētu jums norādīt to, ka patiesībā mums šeit ir jārisina problēma, kas ir ļoti cieši saistīta ar ekonomisko globalizāciju. Šodien tas nozīmē to, ka mums ir jāpievēršas pasaules mēroga piegādes ķēdēm. Mums ir jāpievēršas uzņēmumiem, kas darbojas zem izmaksu spiediena, un tas nozīmē, ka tie pastāvīgi izdara izmaksu spiedienu uz saviem piegādātājiem, tādējādi veicinot to, ka cenas tiek pastāvīgi samazinātas. Pastāv ļoti liels risks, ka kādā brīdī tas notiks uz drošības rēķina.
<P>
Šī iemesla dēļ mēs pastāvīgi sakām, ka, jo vairāk starptautiska un jo plašāka kļūst piegādes ķēde, jo lielāka ir uzņēmumu atbildība nodrošināt, lai katrā atsevišķā piegādes ķēdes posmā tiktu ievēroti pastāvošie noteikumi. Tas tā nebija, piemēram, gadījumā ar svina krāsām uz Amerikas ražotāja izgatavotajām rotaļlietām. Ķīnas piegādātājs šajā gadījumā piegādāja krāsu, kuru tam nebūtu vajadzējis piegādāt. Tāda ir patiesība attiecībā uz šo lietu.
<P>
Vissvarīgākā ir korporatīvā atbildība. Uzņēmumi ir atbildīgi par to, lai to produkti atbilstu pastāvošajiem Eiropas noteikumiem. Tad seko dalībvalstu atbildība. Tām ir jānodrošina, lai darbojas tirgus uzraudzība. Un tālākais ir mūsu kā Eiropas likumdevēju ziņā. Mums ir jānodrošina, lai mūsu tiesību akti tiktu atjaunināti, kā arī, lai savlaikus tiktu noteikti iespējamie riski un lai tie tiktu iekļauti tiesību aktos.
<P>
Tādēļ pirms vairāk nekā diviem gadiem Komisija uzsāka vispusīgu pašreizējās direktīvas par rotaļlietu drošumu pārskatu. Direktīva par rotaļlietu drošumu ir viena no vecākajām direktīvām, kas izstrādāta "jaunās pieejas” rezultātā. Ir skaidrs, ka pēdējo 20 gadu laikā rotaļlietu tirgus ir dramatiski mainījies, un tādēļ jaunā direktīva ietvers veselu virkni nesen atzīto risku un draudu, kā arī nodrošinās, piemērojot ļoti stingrus noteikumus, piemēram, par ķīmisku vielu izmantošanu rotaļlietās, lai briesmas tiktu novērstas. Direktīva tiks iesniegta likumdevējam līdz šī gada beigām.
<P>
Šī gada sākumā mēs jums jau bijām iesnieguši visu pasākumu paketi tirgus uzraudzības stiprināšanai, lai uzlabotu CE marķējuma aizsardzību. Ļaujiet man jums tagad ko pasacīt par CE marķējumu. CE marķējums nozīmē, ka ražotājs (vai nu ražotājs Eiropā, vai ārpus tās, kurš vēlas savu preci pārdot Eiropā) sniedz absolūtu garantiju, ka tā izstrādājums pilnībā atbilst Eiropā spēkā esošajiem noteikumiem. Ražotājs to garantē ar CE marķējumu. Tāda ir CE marķējuma nozīme.
<P>
Ražotājam neļauj izmantot CE simbolu, pamatojoties uz viņa paša deklarāciju un pierādījumiem, bet izstrādājumu ir jāsertificē kādai trešajai organizācijai, proti, kad vien pastāv risks lietotājiem, ka izstrādājums atbilstoši nedarbojas. Tagad visos šādos gadījumos sertificēšana, ko veic kāda trešā organizācija, ir obligāta. Šo organizāciju, kuras mēs saucam par Atbilstības novērtēšanas iestādēm, darbību var būtiski uzlabot. Mēs esam izvirzījuši atbilstošus priekšlikumus, un tie jums kā Eiropas likumdevējiem ir pieejami.
<P>
Attiecībā uz rotaļlietām Komisijai un jums kā likumdevējiem ir jāpieņem lēmums par ļoti sarežģītu jautājumu: vai mēs vēlamies, lai katru atsevišķo rotaļlietu, kas ienāk tirgū, sertificē kāda trešā iestāde, vai arī mēs vēlamies palikt pie tā, ka ražotāji nodrošina garantiju, izmantojot CE marķējumu un tādējādi arī uzņemoties atbildību - kuru, piebildīšu, ražotājiem ir jāspēj pierādīt jebkurā laikā un ar pilnu dokumentu klāstu saskaņā ar šodien spēkā esošajiem likumiem - ka viņi CE marķējumu ir izmantojuši likumīgi? Vai arī mēs, iespējams, gribam izvēlēties kādu trešo ceļu, nosakot jaunajā Rotaļlietu drošības direktīvā konkrētus rotaļlietu veidus, attiecībā uz kuriem mēs atrunājam trešo iestāžu veikto sertificēšanu?
<P>
Es negribu slēpt faktu, ka man ļoti simpātisks ir šis pēdējais risinājums. Es vēlētos minēt piemēru: ko mēs darīsim ar visām rotaļlietām, kas satur mikroshēmas? Mikroshēmas kļūst par bīstamu priekšmetu, ja bērni tās ieliek mutē. Tāpēc ir jābūt garantijai, ka šīs rotaļlietu daļas nekādā gadījumā nedrīkst radīt draudus bērniem. Ja mēs nevēlamies bērniem atņemt Game Boys - es nedomāju, ka kāds grasās to darīt - vienīgā iespēja tad būtu, ka kāda trešā iestāde veic obligātu sertificēšanu. Komisijas uzskati ir līdzīgi, un es ceru arī iegūt no šīm debatēm priekšstatu par Parlamenta viedokli šajā jautājumā.
<P>
Pēdējā lieta, ko es gribētu pieminēt, ir lūgums ražotājiem un patērētāju organizācijām. Ražotājiem ir jāapzinās fakts, ka izmaksu spiediens, lai cik liels tas šobrīd arī būtu, neatbrīvo viņus no atbildības pārbaudīt katru savu izstrādājumu procesa daļu, kā arī savas piegādes ķēdes. Jo vairāk starptautiskas kļūst ražošanas un piegādes ķēdes, jo lielāka ir aktīvo tirgus uzņēmumu atbildība.
<P>
Turklāt patērētāju organizācijas veiktu lielu varoņdarbu, ja tās radītu sapratni, ka lētums ne vienmēr ir tas pats, kas labums. Tas nav tikai drošības, bet arī kvalitātes jautājums, jo cik bieži jūs esat redzējuši - pat ar rotaļlietām, ko bērns saņem pie Ziemassvētku eglītes - kā bērns ar to spēlējas tikai vienu reizi, pirms tā tiek salauzta. Iespējams, ka tā bija lēta, bet nebija laba! Lētums ne vienmēr nozīmē labumu, nedz arī lētums vienmēr nozīmē drošību. Tas nozīmē, ka patērētājam ir jāapzinās, ka izstrādājuma cenai ir tieša saistība ar preces kvalitāti un drošību. Attiecībā uz zemo cenu ideoloģiju, kas izplatās vismaz dažās dalībvalstīs, tā ir tēma, kas man rada aizvien lielākas bažas.
<P>
Noslēgumā es varu teikt, ka Eiropas likumi šodien jebkurā gadījumā ir labāki par tiem, kurus mēs redzam citās pasaules daļās. Tos var uzlabot, un tie tiek uzlaboti, un, kad vien tie attiecas uz rotaļlietām, tiek piemēroti un ir jāpiemēro visstingrākie standarti.
<SPEAKER ID="047" NAME="Meglena Kuneva">
Komisijas locekle. - Priekšsēdētājas kundze, man patiešām ir gods un prieks šeit stāvēt ar viceprezidentu Verheugen kungu, lai uzrunātu Parlamentu par kritisko jautājumu attiecībā uz bīstamajiem izstrādājumiem un preču drošību. Kā jūs redzat, Komisija ir vienota, risinot šo jautājumu, un ir gandarīta sniegt jums savu nostāju no diviem viens otru papildinošiem viedokļiem.
<P>
Mūsu atvērtā sabiedrība un ekonomika pilsoņiem piedāvā izvēles, kuras nebija pieejamas un/vai nebija iedomājamas tikai vienu paaudzi iepriekš. Tas ir milzīgs progress, taču tas nāk ar savām grūtībām, kā mēs to pēdējos mēnešos esam redzējuši. Es, protams, atsaucos uz bažām par izstrādājumu drošību un sevišķi par bērnu rotaļlietām. Pilsoņiem ir jāzina, ka viņu drošības pamatā ir saprātīgi noteikumi, efektīvas un spēcīgas iestādes un atbildīga uzņēmējdarbība.
<P>
Es sākšu šo īso izklāstu ar dažiem vārdiem par likumiem un to ieviešanu, jo tas ir izšķiroši. Es uzskatu, ka pašreizējais tiesiskais regulējums patērētāju izstrādājumu drošībai ES ir fundamentāli pamatots, un tas tiks pastiprināts ar vēl izskatāmajiem Komisijas priekšlikumiem par Jaunās pieejas direktīvām. Es jo īpaši atsaucos uz produktu vispārējās drošības direktīvu ar tās RAPEX sistēmu, kas attiecas uz fundamentāli pamatotu struktūru. Mums jau ir tiesiskais regulējums, lai risinātu Ķīnā vai kur citur ražoto bīstamo izstrādājumu jautājumu. Uzdevums nodrošināt drošu preču iekšējo tirgu pirmkārt ir risināms, efektīvi īstenojot pašreizējo tiesisko regulējumu, un, ja mēs vēlreiz uzmanīgi izlasām direktīvu, šī īstenošanas vara pieder dalībvalstīm. Dalībvalstu tirgus uzraudzības iestādēm un muitas kontrolei ir pienākums nodrošināt, lai bīstamie izstrādājumi nenonāktu tirgū vai lai tos izņemtu, vai atsauktu. Dalībvalstu rīcībā ir jābūt efektīvam, samērīgam un preventīvam sodam par likuma pārkāpšanu, un produktu vispārējās drošības direktīvas 7. pantā ir teikts, ka tā patiešām ir dalībvalstu atbildība.
<P>
Protams, valsts iestāžu spiediens ir tikai papildu līdzeklis tirdzniecības uzņēmumiem savu juridisko un ētisko saistību ievērošanā, kā komisārs Verheugen kungs to izklāstīja pirms dažām minūtēm. Ražotāju, importētāju un izplatītāju atbildība ir pārbaudīt, vai viņi laiž tirgū vienīgi drošus produktus un veic nepieciešamos pasākumus, apzinoties risku patērētāju drošībai.
<P>
Tikai dažus vārdus par nesenajiem produktu atsaukumiem, kas, protams, ir mūsu lielākās bažas. Par šo neseno bīstamo izstrādājumu atsaukumu jautājumu Komisiju vairāk uztrauktu klusums nekā aktivitāte, jo pārredzamība veido uzticību. Šī iemesla dēļ es varu tikai mudināt valsts iestādes pastiprināt to veikto uzraudzību un informēt Komisiju par bīstamajām precēm, nevis viena vai otra iemesla dēļ ciest klusu, piemēram, negribot satraukt cilvēkus pirms Ziemassvētkiem vai mēģinot risināt problēmu klusībā.
<P>
Protams, jautājumi paliek. Vai operatori paziņo par problēmām pietiekami ātri, un vai viņu iekšējās pārbaudes tiek veiktas līdz pašam pirmsākumam? Kā mēs varam nodrošināt agrāku un efektīvāku tirgus uzraudzības iestāžu iejaukšanos un labāku izstrādājumu atsaukšanas uzraudzību? Neraugoties uz to, nesenie atsaukumi ir parādījuši, ka uzlabojumus var veikt un tie ir jāveic visā izstrādājumu piegādes ķēdē, ietverot, citu lietu starpā, produktu izstrādi, darbuzņēmēju piegādātājrūpnīcu uzraudzību, ražošanas procesu kontroli un gatavās produkcijas pārbaudi.
<P>
Es gribētu kādu brīdi parunāt par attiecībām ar Ķīnu un Amerikas Savienotajām Valstīm. Komisija arī apšauba, vai Ķīna dara visu iespējamo. Savā nesenajā vizītē Ķīnā mana galvenā vēsts bija tāda, ka Eiropa nepieļauj un nepieļaus kompromisus attiecībā uz patērētāju drošību. Es to uzsvēru un panācu Ķīnas iestāžu apņemšanos īstenot konkrētus progresa mērķus. Nav argumentu no tirgus puses, kas varētu konkurēt ar produktu drošību un cilvēku dzīvības drošību. Es esmu sagatavojusies novest viņus pie uzdevuma, ko viņi īstenos vai nē. Oktobrī es gaidu ziņojumu no Ķīnas iestādēm, un es patiešām daru visu iespējamo, lai tās pārliecinātu, ka es nevilcināšos veikt pasākumus, ja viņi šo uzdevumu neizpildīs.
<P>
Konstruktīva sadarbība ar Ķīnu jau ir devusi rezultātus - ir anulētas eksporta licences konkrētiem produktiem, kas neatbilst standartiem. Man ir jāsaka, ka es pavadīju četras dienas Ķīnā, un šo četru dienu laikā notika divu lielāko rotaļlietu ražotāju licenču atsaukšana. Tas izvirza Eiropu krietni priekšā citām attīstītajām valstīm, kas saskaras ar līdzīgiem jautājumiem. Kā jūs zināt, 16. septembrī darba grupa, ko nodibināja ASV prezidents, izdeva ziņojumu ar diezgan līdzīgiem pasākumiem tiem, ko Eiropa ir jau pieņēmusi, lai nodrošinātu preču drošību. Mēs arī uzturam kontaktu ar ASV patēriņa produktu drošības iestādēm un politikas veidotājiem, lai savstarpēji pastiprinātu mūsu vēsti Ķīnas valdībai. Es jau esmu runājusi ar Iekšējā tirgus un patērētāju aizsardzības komitejas (ITPAK) priekšsēdētāju McCarthy kundzi par šīs komitejas vizītes Amerikas Savienotajās Valstīs rezultātiem. Nākamajā nedēļā, kad būšu ASV, es pārbaudīšu, kā mēs varētu sadarboties. Mērķis ir dot kristālskaidru signālu Ķīnai. Atbilstošas drošības garantijas nedarbosies kā sarunu shēma attiecībā uz vienu vai otru ekonomisko bloku; tās ir obligāts priekšnoteikums, lai piekļūtu abiem.
<P>
Es gribētu noslēgt ar nākamajiem soļiem, ko mēs esam paredzējuši. Komisija ir apņēmusies pielikt visas pūles, lai nodrošinātu to, ka rotaļlietas, kas tiek pārdotas Ziemassvētku laikā, neradīs nepatīkamus pārsteigumus, un šī apņemšanās ir ļoti skaidra. Varbūt, ka mums ir nepieciešams kaut kāda veida Ziemassvētku pakts ar procedūrām, ar importētājiem, ar visām dalībvalstu iestādēm, kurām būtu jānodrošina enerģiska īstenošana, un ar patērētāju organizācijām. Komisija regulāri informēs Parlamentu par panākumiem, jo īpaši par novērtēšanas noslēgumu, kas novembra vidū parādīs pašreizējā patēriņa produktu drošības mehānisma stiprās un vājās puses un kam sekos gaidāmā ES -Ķīnas augstākā līmeņa sanāksme novembra beigās. Nākamā mēneša sākumā, trešajā datumā, Briselē notiks visu valstu iestāžu sanāksme, kurā mēs salīdzināsim savus viedokļus par to, kā visur tiek īstenotas direktīvas par drošību. Mums jau ir bijušas plašas sarunas ar visiem rotaļlietu izgatavotājiem, ieskaitot Mattel, ietverot prakses apmaiņu. Kā es nesen informēju ITPA komiteju, šis nav īstais laiks automātiskām reakcijām. Kopā ar priekšsēdētāja vietnieku Verheugen kungu un vairākiem komisāriem mēs nodrošināsim nepieciešamo, saskaņoto un atbilstošo atbildi jautājumam, kas ir radies attiecībā uz sabiedrības uzticēšanos globālās izstrādājumu drošības vadībai.
<P>
Lai gan komisārs Verheugen kungs bija patiešām diezgan izsmeļošs savā izklāstā, ļaujiet man pateikt, ka attiecībā uz tā dēvētās Jaunās pieejas paketes pārskatu, īpašu uzmanību veltot Eiropas pilsoņu veselībai un drošībai, mums ir jāsaglabā īpašā un veiksmīgā sistēma, kas ir izveidota ar produktu vispārējas drošības direktīvu. Līdz šī gada beigām mēs sagatavosim pirmo no ziņojumiem, kas mums saskaņā ar šo direktīvu obligāti ir jāsagatavo ik pēc trīs gadiem, un jūs redzēsiet, ka šis mehānisms patiešām ir efektīvs, pamatots uz kopienu, solidaritāti un proporcionalitāti. Es esmu arī pārliecināta par jūsu viedokli attiecībā uz to, lai prasītu drošības izvirzīšanu pāri "vienas mērauklas” racionalizēšanai un par labvēlīgu tā regulas projekta izskatīšanu, ko sākotnēji ir ierosinājusi Komisija.
<P>
Mums ir arī jāapzinās, ka tas nenotiek pirmo reizi. Ja jūs salīdzināsiet, kā mēs esam gājuši cauri visiem nepatīkamajiem gadījumiem, kas notika tirgū attiecībā uz pārtikas drošību, mēs patiešām varam paplašināt savu iestāžu salīdzinājumu un darīt visu iespējamo attiecībā uz produktu drošību, jo mēs nevaram būt kā sala šajā globalizētajā pasaulē. Mums ir jāīsteno sava kontrole un jāpārliecina Eiropas pilsoņi, ka uzmanība no Kopienas iestādēm ir vienāda visur un papildina dalībvalstu centienus.
<SPEAKER ID="048" NAME="Malcolm Harbour">
PPE-DE grupas vārdā. Priekšsēdētājas kundze, ir kāds japāņu teiciens (un es uzsveru "japāņu”, nevis "ķīniešu” šī jautājuma kontekstā): "Problēma ir dārgumu kalns”.
<P>
Es domāju, ka Mattel problēma patiešām ir pievērsusi uzmanību svarīgajam darbam, ko mēs darām šajā Parlamentā, jo īpaši mani kolēģi Iekšējā tirgus un patērētāju aizsardzības komitejā - tam, ko tradicionāli uzskata par diezgan sausu tēmu un kas skar noteikumus par produktiem, tirgus uzraudzību un atbilstības novērtēšanu. Sabiedrība zina, kāpēc tas tagad ir svarīgi, un es ceru, ka viņi turpinās tam pievērt uzmanību.
<P>
Es gribu pateikties abiem komisāriem par to, ka viņi šodien šeit ir atnākuši, bet, iespējams, gribu viņiem atgādināt, ka, pirmkārt, apspriešanai tika iesniegts mutisks jautājums, kuru, manuprāt, viņi bija jau paredzējuši un ir aptvēruši lielāko daļu mūsu jautājumu, taču es arī domāju, ka mēs esam viņiem mazliet priekšā. Rītdien jūs redzēsiet rezolūciju, par kuru mēs balsosim, kas aptver plašu viedokli par produktu un jo īpaši rotaļlietu drošību globālā kontekstā.
<P>
Vairāki jautājumi ir domāti abiem komisāriem. Mani iepriecina, ka komisārs Verheugen kungs mums ir apstiprinājis, ka Rotaļlietu direktīva būs izstrādāta līdz gada beigām, kā mēs to bijām prasījuši. Mani iepriecina, ka viņš ir izcēlis gaismā dažus skatījumus, taču mēs viņu aicinām, iespējams, pastāstīt mums par to ko vairāk. Mums nav bijusi pilnīga skaidrība, kurā virzienā viņš dodas. Viņš runā, iespējams, par dažiem diferencētiem standartiem konkrētās jomās. Es viņu tikai brīdinu par to. Es, piemēram, neesmu pilnībā pārliecināta, ka rotaļlieta, kas satur mikroshēmu, ir bīstamāka par velosipēdu, taču es ļaušu viņam pašam to apdomāt.
<P>
Ļaujiet man uzsvērt tikai dažus jautājumus, ko mēs vēlamies apskatīt. Pirmkārt, liela vilšanās šorīt ir tas, ka šeit nav ieradies neviens Padomes pārstāvis. Un viņiem ir izšķirošā loma, kā mēs zinām, izstrādājumu atbilstībā un novērtēšanā.
<P>
Otrkārt, es piekrītu abu komisāru novērtējumam, ka ražotājiem un izgatavotājiem ir jāuzņemas atbildība par piegādes ķēdes vadību attiecībā uz kvalitātes pārbaudēm, un viņiem ir jānodrošina tas, lai pastāvīgi tiktu ražoti augstas kvalitātes produkti.
<P>
Visbeidzot, es domāju, ka patērētājiem ir tiesības saņemt vairāk un labāku informāciju. Es nevaru saprast, kāpēc mēs tik ļoti negribam pateikt patērētājiem to, kur produkti ir izgatavoti. Padome pašlaik izskata priekšlikumus izraudzītajās jomās. Es domāju, ka rotaļlietu rūpniecībai patiešām ir nopietni jāizturas pret pienācīgu drošības zīmi, ko tā izstrādā un pati vada tā, lai patērētājiem patiešām būtu garantija, ka, pērkot šajos Ziemassvētkos rotaļlietas, viņi nopirks drošus, labas kvalitātes izstrādājumus.
<SPEAKER ID="049" NAME="Evelyne Gebhardt" LANGUAGE="DE">
Priekšsēdētājas kundze, es domāju, ka mēs Eiropas Savienībā esam sasnieguši visādā ziņā ļoti augstus produktu drošības standartus. Es piekrītu Verheugen kunga teiktajam, ka mēs nekad nesasniegsim 100 % drošību, taču mūsu mērķim Eiropā ir jābūt tādam, lai iegūtu visaugstāko iespējamo drošības līmeni, un mēs vēl šo mērķi neesam sasnieguši. Mums joprojām ir daudz darāmā, lai šis mērķis kļūtu par realitāti. Šīs atsaukumu kampaņas (tas nav tikai Mattel, pēdējos mēnešos ir bijušas arī citas) ir parādījušas, ka ir ļoti liela nepieciešamība pēc rīcības Eiropas Savienībā, lai garantētu, ka produktu drošība ir visaugstākajā iespējamajā līmenī.
<P>
Trīs mēnešus pirms Ziemassvētkiem mēs, protams, stingri uzraugām rotaļlietas, kurām ir jābūt īpaši drošām. Mūsu bērni ir mūsu nākotne; tāpēc mums ir jāpievērš īpaša uzmanība viņu drošībai. Tādēļ mēs esam jau ļoti aizkaitināti, ka Eiropas Komisijai bija vajadzīgs tik ļoti ilgs laiks, lai pārskatītu Rotaļlietu direktīvu. Es ceru, ka tā ir patiesība, ka šī direktīva tiks pārskatīta līdz šī gada beigām vai pat pirms gada beigām, lai mēs to varētu pilnībā modernizēt. Es esmu arī ļoti noraizējusies par to, kādi priekšlikumi ir sagaidāmi, jo līdz šim tas vienmēr ir bijis ļoti neskaidrs.
<P>
Ir vēl nākamais jautājums, kas ir diezgan svarīgs, proti, šī likuma ieviešana. Komisāri to arī ir skāruši, un tā arī ir problēma. Pirmdien man bija iespēja doties uz sertificēšanas institūtu palūkoties un apjautāties par pašreizējām problēmām. Viena ļoti skaidra problēma, kas tika uzsvērta, ir tāda, ka CE marķējums nesatur to, ko tas patiesībā sola. Mums pie tā ir jāstrādā, un tādējādi mēs prasām, lai būtu arī papildu drošības marķējums, jo īpaši rotaļlietām, lai drošību varētu arī garantēt.
<P>
Nepietiek ar to, ka tiek veiktas pārbaudes, kad produkti jau ir veikalos; tās ir jāveic pirms tam. Mums šīs pārbaudes ir nepieciešamas iepriekš, un tām ir jābūt arī obligātām, kad vien tas ir nepieciešams, un tas jo īpaši attiecas uz rotaļlietām.
<P>
Trešais un beidzamais punkts: ir jāuzlabo RAPEX sistēma. Aplūkojot rādītājus, mēs redzam, ka aktivitāte šajā sfērā dalībvalstu vidū ievērojami atšķiras. Es domāju, ka mums ir jāaicina dalībvalstis šo sistēmu uzlabot un veicināt, lai mēs varētu faktiski īstenot nepieciešamos produktu atsaukumus, kā arī aizliegt produktus.
<SPEAKER ID="050" NAME="Toine Manders">
ALDE grupas vārdā. - (NL) Priekšsēdētājas kundze, es priecājos, ka šeit faktiski ir divi komisāri. Tas ir dinamiskas pieejas pierādījums nesenajai problēmai, kas attiecas uz Mattel. Šī problēma, protams, ir divkārša, ko tagad arī pierāda fakts, ka tā ir mazāk nopietna attiecībā uz Ķīnu un ka Mattel arī ir pieļāvis kļūdu. Kā jau teicu, šī problēma ir divkārša. Es uzskatu, ka, pirmkārt, - un šeit es gribētu atkārtot Klintona kunga vārdus - ka politiķiem vispirms ir jādomā un pēc tam jārīkojas. Šie bija prezidenta Klintona kunga vārdi vēlēšanu sanāksmē pagājušajā gadā, kuras laikā viņš arī teica, ka mums nevajag uzreiz satraukties, kad tiek iedarbinātas visas sviras, kā tas ir gadījumā ar rotaļlietām. Es arī dažkārt pie tā esmu vainīgs. Kad kaut kas notiek, mēs, politiķi, satraucamies un nekavējoties vēlamies stingrākus pasākumus un bargākus noteikumus. Es uzskatu, ka mums vispirms ir jādomā, pirms mēs rīkojamies. Par laimi, tā mēs izdarījām ar savu rezolūciju.
<P>
Līdz ar to es nonāku pie otra jautājuma, tas ir, kāpēc Mattel problēmai ir arī pozitīvas sekas; jo īpaši mēs apsvērsim CE marķējuma nozīmi, kvalitātes zīmi, kas apzīmē drošību, un to, kādā veidā mēs šo zīmi varam uzlabot.
<P>
Es pilnībā piekrītu komisāra Verheugen kunga teiktajam, ka nekad nevarēsim sasniegt 100 % drošību un garantiju; taču - tagad turpinot Gebhardt kundzes teikto - neraugoties uz to, mums ir jācenšas sasniegt 100 % drošību. Ja uz izstrādājuma ir CE marķējums, tas izvirza jautājumu par 100 % atbildību, kas, protams, patērētājiem ir ļoti svarīgi. Ja uz preces ir CE marķējums, tad patērētājs zina, ka gadījumā, ja ar izstrādājumu, ko viņš ir iegādājies, atgadīsies kaut kas slikts, viņš vienmēr varēs griezties pēc palīdzības pie ražotāja vai importētāja.
<P>
Rezolūcija, par ko mēs rītdien balsosim, priekšsēdētājas kundze, jo īpaši attiecas uz šo jautājumu. Man šķiet, ka mēs esam sagatavojuši izcilu rezolūciju; uzraudzība - un šeit es esmu pilnīgi vienisprātis ar komisāri Kuneva kundzi, kura saka, ka mums nevajag vairāk tiesību aktu, bet drīzāk mums ir efektīvāk un iedarbīgāk jāregulē pašreizējie tiesību akti - ir atvērta uzlabojumiem. Mēs nevaram atstāt atsevišķu dalībvalstu ziņā kontroles veikšanu trešajās valstīs. Es uzskatu, ka saskaņota Eiropas pieeja sadarbībā ar dalībvalstīm ir būtiska, lai to sasniegtu, un es ceru, ka Komisija pieliks pūles, lai to izveidotu.
<P>
Pēc tam, priekšsēdētājas kundze, patērētājiem ir arī jābūt skaidram, kādas zīmes pastāv. Mums ir CE marķējums, un rezolūcijā mēs arī pieprasām rotaļlietu drošības marķējumu vismaz kā aizstāšanu visiem pašreizējiem valsts marķējumiem. Mērķis nav izveidot marķējumu izlasi, kā rezultātā patērētājs vairs neredzēs mežu aiz kokiem un tādējādi vairs nevarēs izdarīt skaidru izvēli; manuprāt, tā darot, mēs aizšausim garām mērķim. Lietām jātop skaidrākām ar nedaudziem, bet uzlabotiem noteikumiem. Es uzskatu, ka tas ir vissvarīgākais. Līdz ar to es ceru, ka mēs varēsim ieviest šos marķējumus pēc brīvprātības principa, kā tirgus to piespiedīs. Ja mēs grasāmies izstrādāt pienākumus, mums kā iestādei ir jāveic uzraudzība, un es domāju, ka tirgus un patērētājs pāri visam izvēlēsies drošību un skaidru marķējumu. Ja tā notiktu, es un mana grupa būtu pilnībā apmierināti ar šo lēmumu. Mēs gaidām Rotaļlietu direktīvas pārskatīšanu, ko jūs jau esat pieminējuši.
<SPEAKER ID="051" NAME="Hiltrud Breyer">
Verts/ALE grupas vārdā. - (DE) Priekšsēdētājas kundze, pārbaudes un gūzma ar jauniem simboliem - tas pilnībā neskar problēmas būtību! Pārbaudes ir labas, likumi ir vēl labāki! Mums nevajag vairāk pseido drošības vai vairāk pseido politisko darbību pašas darbības dēļ, bet gan labākus likumus un labākus standartus. CMR vielas, kancerogēnās, mutagēnās vai reprotoksiskās vielas joprojām vēl nav izņemtas no bērnu rotaļlietām. Rotaļlietām nevajadzētu kļūt par toksiskām bērnu lamatām. Indei nav vietas bērnu rokās, pat ne sekundes ilgumā.
<P>
Verheugen kungs, manuprāt, tas ir nepanesami, kā jūs attaisnojat savu paša neveiksmi, norājot ražotājus un patērētājus. Mēs zinām, ka tiesiskais pamats, Rotaļlietu direktīva, nav devusi bērniem aizsardzību pret toksiskajām rotaļlietām gadiem ilgi. Komisija to zina. Saskaņā ar jūsu paša 2004. gada ziņojumu jūs saņemat skanīgu pļauku sejā. Tajā melns uz balta ir rakstīts, ka Rotaļlietu direktīva ir cietusi neveiksmi. Mēs esam sūtījuši atgādinājumus par direktīvas pārskatīšanu kopš 2001. gada, un tie atkārtoti ir atlikti. Nav taisnība, ka svins rotaļlietās ir aizliegts. Svins pats par sevi nav aizliegts saskaņā ar Rotaļlietu direktīvu! Vai arī Komisija var mums izskaidrot, iespējams, kāpēc tā nav uzsākusi jebkādu likumīgu produktu atsaukšanas kampaņu, un kāpēc tā bija brīvprātīga izstrādājuma atsaukšanas kampaņa, ko veica rotaļlietu ražotājs?
<P>
Tādēļ mums vairs nevajadzētu vedināt patērētāju domāt, ka mēs esam atrisinājuši šo problēmu. Mums ir vajadzīga labāka aizsardzība. Tam diezgan skaidri ir jānozīmē, ka mums ir jāmaina pamats un jāaizstāj trūkstošie standarti ar skaidriem likumiem un aizliegumiem. Tas ir pilnīgs absurds, ka mēs ļaujam bērnu rokās nonākt kancerogēnām vielām. Labāka kontrole mums neko te nelīdzēs. Tieši tagad mums ir jāizstrādā stingrāki likumi, un tad jāveic labāka kontrole. Mēs nedrīkstam indēt savus bērnus, kamēr viņi spēlējas!
<SPEAKER ID="052" NAME="Eva-Britt Svensson">
GUE/NGL grupas vārdā. - (SV) Priekšsēdētājas kundze, debatēs par attiecīgo rotaļlietu atsaukšanu bieži ir teikts, ka atbildība par faktu, ka bīstamās rotaļlietas ir tirgū, gulstas uz ražotājvalsti, šajā gadījumā uz Ķīnu. Man žēl, ka diskusijas nav vairāk pievērsušās tai atbildībai, kas ir uzņēmumiem, kuri ir izvietojuši ražošanu tādās valstīs kā Ķīna, šajā gadījumā Mattel. Es negribu izcelt šo konkrēto uzņēmumu ar kritiku, jo tāpat dara daudzas citas firmas. Šīs firmas tā rīkojas, jo grib saglabāt pēc iespējas zemākas cenas. Tās grib palielināt savu peļņu.
<P>
Bet mums ir jāvelta daudz vairāk diskusiju atbildībai, kas ir saistoša šādiem uzņēmumiem. Tie cenšas noturēt pēc iespējas zemākas cenas, tajā pat laikā neuzņemoties atbildību ne par patērētāju drošību, ne par darba ņēmējiem, kas strādā ar šiem bīstamajiem produktiem. Mums ir jāizdara spiediens uz uzņēmumiem, lai tie saprastu, ka mēs kā patērētāji pieprasām drošus produktus, kuriem mēs varam uzticēties. Mēs arī pieprasām, lai preces tiktu ražotas pienācīgos darba apstākļos bez riska darbinieku veselībai un drošībai.
<P>
Protams, īpaši traģiski ir tie gadījumi, kad no bīstamajiem produktiem cieš bērni. Skaidrs, ka mums ir jāapvienojas, lai nodrošinātu to, ka tas tiek pārtraukts.
<SPEAKER ID="053" NAME="Bastiaan Belder" LANGUAGE="NL">
Priekšsēdētājas kundze, Eiropas Savienība un Ķīna ir svarīgas savstarpējās tirdzniecības partneres. Tas nozīmē, ka Ķīnu var aicināt atskaitīties par piegādāto produktu kvalitāti. Eiropas Savienība nevar samierināties ar nedrošu apģērbu vai nedrošām rotaļlietām. Eiropas Savienība nekad nedrīkst pieļaut tās ekonomisko interešu dominēšanu pār Eiropas patērētāja interesēm. Šīs debates vēlreiz parāda, ka Eiropas patērētāju apmierina ne tikai zemas cenas, bet vēl jo vairāk kvalitāte un drošība, kā norādīja arī komisārs Verheugen kungs. Tas īpaši attiecas uz gadījumiem attiecībā uz bērnu drošību.
<P>
Šajās debatēs es gribu aplūkot jautājumu ne tikai par importētājiem, bet noteikti arī par Ķīnas ražotājiem. Drošība nekļūst par diskutējamu jautājumu tikai tad, kad produkti sasniedz Eiropu. Drošības ievērošanai jākļūst par vadošo principu ražošanas ķēdē pēc iespējas agrākā fāzē. Galu galā drošība nav luksuss vai jauka ekstra ne šeit, ne arī Ķīnā. Es aicinu Padomi un Komisiju nogādāt šo ziņojumu mūsu ķīniešu tirdzniecības partneriem skaidri un enerģiski, un komisāres Kuneva kundzes vārdi it īpaši dod man pilnīgu pārliecību, ka tas tiks faktiski izdarīts; es novēlu viņai daudz neatlaidības šī grūtā uzdevuma veikšanā.
<SPEAKER ID="054" NAME="Luca Romagnoli">
ITS grupas vārdā. - (IT) Priekšsēdētājas kundze, dāmas un kungi, Ķīna zināja un joprojām zina par daudzu savu produktu apdraudējumu, ne tikai saistībā ar rotaļlietām. Daudzos gadījumos Ķīna mums apgalvoja, ka vairums tās eksporta preču atbilst Eiropas standartiem, bet patērētājiem ir maza uzticība Ķīnas produktiem.
<P>
2006. gada Komisijas ziņojums par bīstamiem produktiem izgaismo bīstamu pārkāpumu pieaugumu, ko dod rotaļlietas, matu žāvējamie aparāti un šķiltavas. Faktiski rotaļlietas ir produkti ar lielāko pārkāpumu skaitu, un Ķīna ir izcelsmes zeme vislielākajam pārkāpumu apjomam. Komisāre Kuneva kundze brīdināja Ķīnu, ja tā neievēros ES prasības, nākamais solis būs dažu Ķīnas produktu importa aizliegums.
<P>
Es domāju, ka mums vajadzētu stiprināt muitas barjeras, jo ES ir jāaizsargā ne tikai patērētāji, ne tikai tās rūpniecība, tai ne tikai jāatbalsta brīva konkurence, tirgus pieejamības iespēju vienlīdzība, bet arī jādarbojas, ņemot vērā sociālo un vides aizsardzības aspektu attiecībā uz lielā mērā spekulatīvo Ķīnas rūpniecības produkciju.
<P>
Mums ir jākontrolē ne tikai produkta beigu kvalitāte, bet arī skaidra izcelsmes zīme, jāveic pārbaudes pirms Ķīnas produktu laišanas iekšējā tirgū, kā arī jāpārbauda drošības standarti un apstākļi, kādos produktus izgatavo to ražošanas vietās, citādi iestādes būs līdzdalīgas Ķīnas rūpniecības ietekmē uz vides katastrofām, sociālo ekspluatāciju un negodīgu konkurenci.
<SPEAKER ID="055" NAME="Jim Allister" AFFILIATION="NI">
Priekšsēdētājas kundze, ir neapšaubāmi pareizi, ka kompānijai Mattel ir jāizņem šīs bīstamās rotaļlietas no apgrozības. Taču rodas vairākas ar to saistītas problēmas.
<P>
Pirmkārt, neskatoties uz mūsu patērētāju aizsardzības likumiem, tā nebija ES vai kāda ES aģentūra, kas atklāja bīstamību, bet gan ASV mātes uzņēmums. Vai tas mums nepasaka kaut ko svarīgu par mūsu aizsardzības pasākumu efektivitāti un drošumu?
<P>
Otrkārt, mēs piemērojam mūsu pašu vietējai rūpniecībai stingrus standartus un prasības visās sfērās, sākot no veselības un drošības līdz CO2 emisijai. Taču mēs atstājam savas durvis vaļā ķīniešu precēm, kas ir nožēlojamu ražošanas apstākļu produkts, kas ļoti atpaliek no tiem apstākļiem, ko mēs prasām no savām fabrikām, un tas nāk no rūpnīcām, kas izplata emisijas tā, it kā nebūtu rītdienas. Jābrīnās, ka mēs esam novirzījuši tik daudz ražošanas uz Tālajiem Austrumiem! Bet es jautāju - kāda ir tīrā globālā mēroga peļņa? Lai būtu godīgi pret strādniekiem un Eiropas patērētājiem, mums ir laiks savā pieejā ieviest kādu jēgu un kārtību. Ja mēs nebūtu masveidā iznīcinājuši savu rūpniecību ar soda likumiem, tad varbūt tagad mēs nebūtu atkarīgi no Ķīnas un tās zemas kvalitātes precēm.
<SPEAKER ID="056" NAME="Marianne Thyssen" AFFILIATION="PPE-DE">
Priekšsēdētājas kundze, komisāri, nesenā kampaņa, ko veica rotaļlietu ražotājs, izņemot preces no apgrozības, darbojās kā brīdinājuma signāls, un labi, ka tā tas notika. Tagad mūsu pienākums ir nodarboties ar šo problēmu saprātīgi un pārdomāti. Ja pēc daudzu gadu pūlēm, sasniedzot augsta līmeņa patērētāju aizsardzību, arī attiecībā uz produktu drošību, mēs joprojām dažreiz nonākam situācijā, kad tiek ražotas, importētas un ieviestas tirgū neatbilstīgas preces, protams, ka tā nav ideāla situācija. Šķiet, ka tomēr nav iespējams pilnībā no tā izvairīties. Tomēr, neraugoties uz to, Eiropas iedzīvotāji un Eiropas patērētāji var cerēt, ka mēs turpināsim pielikt maksimāli daudz pūļu, lai to kontrolētu.
<P>
Gadījumā, kas devis tūlītēju iemeslu šīm debatēm, apspriežamie produkti ir rotaļlietas no Ķīnas. Neraugoties uz to, es vēlētos aicināt ievērot, ka mēs sevi neierobežojam ar faktu, ka tās nāk no Ķīnas, jo nedrošas preces ienāk tirgū arī no citām valstīm. Atsevišķos gadījumos tās ražojam arī mēs. Labāk nonākt līdz spēkā esošiem līgumiem, nekā uzsākt aizsardzības kampaņas. Tāpat mēs nedrīkstam koncentrēties tikai uz rotaļlietām, lai gan viens produkts no četriem, kuros ir atrasts defekts, faktiski ir rotaļlieta. Mums jāpanāk tas, ka produkta drošību garantē vispārējā līmenī. Mums nav jāizstrādā jauna pieeja, bet drīzāk gan jānovērš atšķirības pašreizējā sistēmā. Mēs strādājam, lai to sasniegtu ar priekšlikumiem no Iekšējā tirgus preču paketes. Es vēlētos, lai visiem būtu skaidrs, ka šos priekšlikumus izstrādāja ar mērķi, lai iekšējais tirgus varētu darboties efektīvāk. Mēs vienmēr šajos priekšlikumos kā mērķi iekļaujam augsta līmeņa patērētāju aizsardzību, un pašlaik kļūst redzams, ka faktiski šis ir tas gadījums. Iekšējais tirgus un patērētāju aizsardzība nav konfliktējoši, bet drīzāk ir pilnībā saskaņojami jautājumi, un šis ir ceļš, pa kuru mums jāturpina virzīties uz priekšu.
<P>
Man ir tikai viens jautājums Komisijai, priekšsēdētājas kundze: mūsu kopīgajā rezolūcijā mēs aicinām veikt novērtējumu, lai pārbaudītu, vai papildus CE marķējumam ir pieejams brīvprātīgs drošības marķējums. Es vēlētos pajautāt komisāriem, kāda ir viņu atbilde uz šo jautājumu.
<SPEAKER ID="057" NAME="Erika Mann" AFFILIATION="PSE">
(DE) Priekšsēdētājas kundze, komisāri, dāmas un kungi, es izklaidējos, ievietojot Google 'rotaļlietas' un 'Ķīna'. Es jums visiem arī iesaku to izdarīt. Tad jūs iegūsiet pilnīgus piegādātāju sarakstus, ķīniešu piegādājošo rūpniecību un ražotājus un redzēsiet visu, ko jūs tur varat nopirkt. 80 % rotaļlietu no Ķīnas parādās Komisijas tīmekļa vietā un otrādi. Eiropas tirgus importē 80 % tā rotaļlietu no Ķīnas. Ja jūs aplūkojat abus šos ciparus kopā, jūs varat iedomāties darbības lauku, kurā mēs darbojamies.
<P>
Protams, jums jāsaprot, ka, no vienas puses, mēs tagad atrodamies starptautiskā kontekstā, kurā pasaules ekonomika kļūst savstarpēji saistīta un Eiropas rūpniecība un darba iespējas ir, protams, atkarīgas no Ķīnas piegādēm. No otras puses, ir arī jāatzīmē, ka šāda veida pasaules mēroga sakaru tīkla veidošana darbojas tikai tad, ja ir uzticība. Šī uzticība pamatojas uz konkrētiem aspektiem, kuri arī ir jāsaglabā.
<P>
Uzticība pieaug, kad ir godīga konkurence. Godīgu konkurenci panāk, ja ir garantija no Ķīnas un arī no ražotājiem un piegādājošās rūpniecības, ka viņi faktiski spēj un viņiem ir tehnoloģiskā kompetence veikt visas nepieciešamās pārbaudes, lai eksportētu savus produktus uz Eiropu saskaņā ar Eiropas tirgus kritērijiem.
<P>
Taču, protams, uzticība pieaug un godīga konkurence veidojas tikai tad, ja ražotāji - un šajā gadījumā konkrēti Ķīnas valdība - garantē, ka mūsu vides aizsardzības, sociālos un strādnieku standartus tādā pašā mērā pakāpeniski ieviesīs arī ķīnieši, jo citādi mums būs negodīgi konkurences apstākļi.
<P>
Negodīgai konkurencei vienmēr ir ietekme uz šīs valsts spēju veikt pārbaudes. Mēs to varam redzēt, jo visi dati rāda, ka vairums problēmu, kas mums rodas saistībā ar bīstamām rotaļlietām no Ķīnas, noteikti nenāk no vadošo zīmolu ražotājfirmām, bet no tām, kuras ir iesaistītas nedrošās piegādes ķēdēs. Tāpēc Ķīnai ievērojami jāattīsta monitoringa darbība.
<P>
Godājamie komisāri, protams, ka arī mums ir jāsakārto sava māja, un es domāju, ka Eiropā joprojām daudzas lietas nav sakārtotas. Es nevēlos atkārtot to, ko mani kolēģi deputāti ir jau pateikuši, bet tā vietā minēt dažus punktus attiecībā uz Starptautiskās tirdzniecības komiteju un konkrēti Eiropas importētāju pienākumu ieviest robežu kontroles un vajadzību ierosināt likumīgas kampaņas produktu izņemšanai no apgrozības un jautājumu, kad ķerties pie importa aizliegumiem un importa ierobežojumiem kopumā un kādos apstākļos. Mēs drīz nonāksim grūtībās - vismaz konkrētās nozarēs, tādās kā tekstila nozare, - jo mūsu pašreizējie aizsargpasākumi beidzas. Tad mums būs papildu problēmas, vismaz šajā nozarē.
<SPEAKER ID="058" NAME="Frédérique Ries" AFFILIATION="ALDE">
(FR) Priekšsēdētājas kundze, kas mums būtu jāmācās no Mattel lietas? Man jāsniedz sākotnējs apsvērums, protams, atkāpe, bet tas ir svarīgi, kā teikts iepriekš. Ja šai tirdzniecības sāgai ir laimīgas beigas, tas ir daļēji šīs firmas direktoru atbildības sajūtas dēļ, kuri pieņēma vajadzīgos lēmumus: par masveida produktu izņemšanu no apgrozības un efektīvu komunikāciju.
<P>
Otrkārt, es vēlētos apsveikt komisāri Kuneva kundzi, kas ir attaisnojusi mūsu cerības, aicinot efektīvi izmantot RAPEX sistēmu, kuru, protams, vēl varētu attīstīt tālāk, un sūtot stingrus ziņojumus Ķīnas varas iestādēm.
<P>
Treškārt, es vēlētos izteikt savu neapmierinātību. Patiesībā Mattel lieta ir gandrīz paredzamas neveiksmes stāsts: CE marķējuma produktu uzraudzības lieta Eiropas Savienībā, šajā gadījumā rotaļlietu, bet tās nav vienīgie ietekmētie produkti, lieta. 2004. gadā debašu laikā par produktu ekodizaina direktīvu es un citi šorīt šeit klātesošie - es redzu Karin Scheele kundzi, Peter Liese kungu, Claude Turmes kungu - kritizējām citu bīstamu produktu ar CE uzlīmi klātbūtni Eiropas Savienībā.
<P>
Mūsu kopējā rezolūcija noteikti satur interesantas iespējas: pašreizējo direktīvu pārskatīšanu, uzlabotu sadarbību - šajā gadījumā ar Ķīnu - lielāku resursu piešķiršanu muitas iestādēm un valstu uzraudzības iestādēm. Abi šodien šeit esošie komisāri uzsvēra šo būtisko punktu. Es gribētu, lai šorīt te būtu kāds no Padomes: mums bija vajadzīgs, lai viņi te būtu.
<P>
Nobeidzot, ja Eiropa grib aizsargāt patērētāju veselību un drošību, tai ir jāizseko un jāatzīst par vainīgiem krāpnieki, kā tā ir darījusi, bet ir arī jāaizliedz tādu plaša patēriņa preču tirdzniecība, kas satur bīstamas vielas, tādas kā CMR vielas un endokrīnie grāvēji.
<SPEAKER ID="060" NAME="Heide Rühle" AFFILIATION="Verts/ALE">
(DE) Priekšsēdētāja kungs, es atzinīgi vērtēju svarīgumu, ko Komisija šodien ir piešķīrusi šai tēmai. Fakts, ka ir runājuši divi komisāri, skaidri parāda, ka beidzot pat Komisija saprot, ka mums ir jārīkojas šajā sakarībā. Tomēr paliek šaubas par tiem apgalvojumiem, kad notiek atsaukšanās, pirmkārt, uz dalībvalstu un ražotāju atbildību. Protams, dalībvalstis nes lielu daļu atbildības, un tirgus uzraudzība pēdējos gados daudzās dalībvalstīs ir samazināta. Tā ir nepareizā reakcija uz globalizācijas radīto izaicinājumu. Tomēr ar to vien nepietiek.
<P>
Steidzami ir vajadzīga Rotaļlietu drošības direktīvas pārskatīšana. Kad mēs apzināmies, ka tagad šī atsaukšanas kampaņa ir ceturtā kopš 2006. gada novembra, tas izraisa jautājumus, piemēram: kurš faktiski uzrauga šīs atsaukšanas kampaņas? Ko panāk sankcijas dalībvalstīs un likums par importētāja un ražotāja atbildību? Mums steidzami ir vajadzīgs Rotaļlietu drošības direktīvas pārskats, kas arī reāli novērtētu jaunos izaicinājumus. Šī direktīva nav atbilde uz šiem izaicinājumiem.
<P>
Mums jārisina tādi jautājumi kā likums par kolektīvu darbību. Verheugen kungs, jūs esat pareizi pievērsis uzmanību faktam, ka mums ir jāpanāk, lai patērētājiem būtu skaidrs, ka svarīga ir arī kvalitāte un ka cenām un kvalitātei tas ir jāatspoguļo. Bet tad es, protams, jautāju arī pats sev, kādēļ patērētājiem vairs nav iespējas pēc savas saprašanas saskaņā ar Eiropas tiesību aktiem par kolektīvo darbību, piemēram, uzstāt, lai kaut kas tiktu mainīts arī saistībā ar izmaksām?
<P>
Es gribētu vairāk iedziļināties jautājumā par CE marķējumu. Mēs to esam sīki un visaptveroši apsprieduši, un esam iepazinušies ar šī CE marķējuma trūkumiem un ierobežojumiem. Es domāju, ka ir nepareizi vedināt patērētājus uz domām, ka CE marķējums ir skaidrs signāls par to, ka produkts ir drošs. CE marķējums pirmkārt ir paziņojums, ka šī etiķete atbilst Eiropas direktīvām. Tas var attiekties uz konkrētām produkta daļām, tas var attiekties uz visu produktu, taču tas neatklāj neko kopumā par šī produkta drošību. Šis ir trūkums, kas steidzamā kārtā ir jāizņem no jaunās Rotaļlietu drošības direktīvas.
<SPEAKER ID="061" NAME="Kyriacos Triantaphyllides" AFFILIATION="GUE/NGL">
(EL) Priekšsēdētāja kungs, 65 % Eiropas Savienībā importēto rotaļlietu ir izgatavotas Ķīnā. Augustā viens konkrēts ASV rotaļlietu uzņēmums visā pasaulē atsauca aptuveni 18 miljonus Ķīnā izgatavotu rotaļlietu.
<P>
Problēma ir augstais svina saturs krāsās, kas izmantotas šajās rotaļlietās. Tas izraisa nopietnu jautājumu par to, kādu nākotni mēs gribam saviem bērniem. Savos izmisīgajos centienos samazināt ražošanas izmaksas starpvalstu uzņēmumi ignorē tās izmaksas, kas tiek radītas sabiedrības veselībai.
<P>
Kuneva kundze, komisāre, ir paziņojusi, ka viņa gatavojas pārskatīt tiesību aktus par rotaļlietām. Es viņu apsveicu ar šo iniciatīvu, bet vienlaikus nožēloju faktu, ka Komisija atkal tiek aicināta aizvērt durvis, kad zirgs jau ir izbēdzis, tā vietā, lai novērstu šādus neveiksmīgus starpgadījumus.
<SPEAKER ID="062" NAME="Andreas Mölzer" AFFILIATION="ITS">
(DE) Priekšsēdētāja kungs, kad mēs dzirdam par toksiskām vielām zīdaiņu kombinezonos, bērnu apģērbos un rotaļlietās, vai pat pašaizdedzes baterijās, ir skaidrs, ka mūsu kontroles sistēma nedarbojas pienācīgi. Gandrīz visu Eiropas ražotāju vismaz daļa produktu tiek ražota Ķīnā vai citās zemu izmaksu valstīs, kur tiek izmantoti lētāki produkti, lai iegūtu lielāku peļņu, neraugoties uz augstākām izejmateriālu cenām un algām. Tā, protams, ir importētāju atbildība - nodrošināt atbilstību tiesiskajām prasībām, un tādēļ tas ir atkarīgs no šo importētāju standartiem un kontroles.
<P>
Mums ir bīstama mentalitātes problēma, kad atbildība ar dažiem vārdiem tiek pārlikta uz ražotājiem, un ražotāji drīzāk maksā soda naudu, nekā uzsāk atsaukšanas kampaņas. Šī ir vieta, kur, pēc manām domām, ES vajadzētu sākt, iespējams, palielinot soda naudu tādā apmērā, lai tā kļūtu iedarbīgāka, ja informācija netiek nekavējoties nodota tālāk un produkti netiek atsaukti. Turklāt, pēc manām domām, CE marķējumam ir jākļūst par kaut ko vairāk nekā tikai rūpniecības pašregulējumu.
<SPEAKER ID="063" NAME="Robert Sturdy" AFFILIATION="PPE-DE">
Priekšsēdētāja kungs, mēs dzīvojam un strādājam globālā tirgus ekonomikā, un mēs nevaram iedomāties ieviest tiesību aktus, kas to kavē. Komisāre Kuneva kundze, man nav nekā sakāma attiecībā uz to, ko jūs teicāt. Es pilnīgi piekrītu visam, ko jūs sacījāt - visu cieņu; tikai pārliecinieties, ka tas viss tiek īstenots.
<P>
Kas attiecas uz komisāru Verheugen kungu, tad man ar nožēlu jāsaka, ka atbildība kaut kur apstājas, un Komisijai ir ļoti ērti turpināt nodot atbildību dalībvalstīm vai kādam citam, bet faktiski jums ir jāīsteno tie tiesību akti, ko ir pieņēmis šis Parlaments. Tādēļ es uzskatu, ka jūsu nodaļas atbildība ir nodrošināt, lai tie produkti, kas tiek ievesti Eiropas Savienībā, ir vismaz tikpat droši kā tie produkti, ko mēs ražojam Eiropas Savienībā. Es tagad vēršos pie Breyer kundzes, Vides, sabiedrības veselības un pārtikas nekaitīguma komitejas locekles, kura diezgan pareizi runā par tiesību aktiem: ir samērā maz jēgas ieviest tiesību aktus Eiropas Savienībā, ja viss, ko mēs darām, ir tādu produktu importēšana, kas neatbilst tiem pašiem standartiem, ko mēs izvirzām Eiropas Savienībā. Mēs esam ieviesuši, piemēram, tiesību aktus par barometriem. Cik daudz bērnu ēd barometrus? Un tomēr mēs pārtraucām barometru ražošanu. Pirms 10 minūtēm mēs apturējām cukura ražošanu Eiropas Savienībā un sakām, ka mums ir jāatbalsta Tate & Lyle, kas to importē. Mums Eiropas Savienībā ienāk tādas lietas kā mutes un nagu sērga un infekciozais katarālais drudzis, jo mēs dzīvojam globālā tirgū, un tomēr mēs importa ostā neīstenojam tiesību aktus pietiekami, lai nodrošinātu produktu drošību.
<P>
Mēs dzīvojam globālā tirgū, un pēdējā lieta, ko es gribu, ir redzēt tiesību aktus, kas aizsargā tirdzniecību. Mums ir jāpieņem fakts, ka produkti pie mums ienāks no visas pārējās pasaules, bet tiem ir jāatbilst vienam un tam pašam standartam. Es gribu nodrošināt savu vēlētāju drošību - to cilvēku, kas ir ievēlējuši mani, bērnu un mazbērnu drošību: kad viņi dosies iegādāties Ziemassvētku rotaļlietas, lai būtu droša garantija, ka viņi nemirs no kādas svina krāsas.
<P>
Es atstāšu jūs ar vienu pēdējo domu. Būdams lauksaimnieks, es esmu redzējis svina krāsas, kas tur bija atradusies gadiem ilgi, iedarbību: liellopi to bija nolaizījuši, un tā viņus nogalināja ļoti lēnā un mokošā veidā. Nodrošiniet un garantējiet, komisāra kungs, ka mani bērni, mani mazbērni, kā arī manu vēlētāju bērni un mazbērni ir drošībā.
<SPEAKER ID="064" NAME="Anna Hedh" AFFILIATION="PSE">
(SV) Priekšsēdētāja kungs, kā mazu bērnu māte es uzskatu šo lietu par ļoti būtisku. Godīgi sakot, pērkot rotaļlietas saviem bērniem, es ne vienmēr domāju par to, kādas ķīmiskas vielas ir šo rotaļlietu sastāvā vai kādiem drošības standartiem tās atbilst. Man šķiet pats par sevi saprotams, ka rotaļlietas, kuras es pērku Zviedrijā, Briselē vai Strasbūrā, ir drošas. Iespējams, jūs domājat, ka es esmu naiva, taču es neesmu tāda vienīgā. Kad es pirms trīs nedēļām pārmeklēju savas meitas rotaļlietu kasti un izvilku no tās vairākas lietas, es pajautāju saviem kaimiņiem, ko viņi domā šajā sakarībā, pērkot rotaļlietas. Viņi visi teica, ka līdz tam laikam, kamēr šos priekšmetus pārdos rotaļlietu veikalos un uz tiem būs CE etiķete, viņi jutīšoties diezgan pārliecināti.
<P>
Tā mūsu patērētāji ir iemidzināti maldinošā drošības izjūtā. Tagad mūsu atbildība ir nodrošināt, lai šī drošības izjūta vairs nebūtu maldinoša. Tādēļ es aicinu Komisiju pēc iespējas ātrāk pārskatīt Rotaļlietu drošības direktīvu. Kam var būt lielāka prioritāte nekā mūsu bērniem? Citu lietu starpā mums jānodrošina, lai rotaļlietas nesatur kancerogēnas vielas. Mums ir jāievieš aizliegums uz visām kancerogēnām un citām toksiskām vielām. Daudz šādu vielu uzkrājas ķermenī. Bērni, kas ir pakļauti to iedarbībai, saglabās tās savā ķermenī visu atlikušo mūžu. Šo atbildību nevar atstāt vecāku ziņā. Mums nav eksperta slēdziena. Kurš pirktu rotaļlietu, zinot, ka tā satur kancerogēnas vielas?
<P>
Mums ir jāpārveido un jāstiprina CE marķēšanas sistēma. Šodien patērētāji tic, ka CE zīme nozīmē to, ka produkts ir drošs, bet, lai tas tā būtu, mums ir jābūt labi attīstītai tirgus uzraudzības sistēmai un vienotai testēšanas sistēmai. Mums ir arī jānodrošina, lai nedrošo produktu mazumtirgotāji un piegādātāji nestu pilnīgu atbildību. Es arī atzinīgi vērtēju RAPEX sistēmas pārskatīšanu. Pēc pārrunām ar Zviedrijas patērētāju padomdevējiem es sapratu, ka tas ir ļoti svarīgs instruments un tiek izmantots ikdienā. Tomēr tas nav pilnīgs, kamēr visas ES dalībvalstis to neizmanto un neveicina sistēmas darbību pilnā apjomā.
<P>
Visbeidzot es gribu vēlreiz uzsvērt, ka patērētājiem ir jābūt mūsu prioritātei, jo bez drošiem un pasargātiem patērētājiem mums nebūs plaukstošs iekšējais tirgus.
<SPEAKER ID="065" NAME="DanutBudreikait" AFFILIATION="ALDE">
(LT) Priekšsēdētāja kungs, dāmas un kungi, izveidojot iekšējo tirgu, ES galvenokārt un visefektīvāk īsteno brīvu preču kustību. ES īsteno "jaunās pieejas” direktīvas, lai aizsargātu patērētājus. Rotaļlietu drošības direktīva ir viena no tām. ES ražotāji ir atbildīgi par to preču drošību, ko viņi ražo. Vai importētāji ir atbildīgi par preču drošību?
<P>
Situācija Eiropas un pasaules rotaļlietu tirgos ļoti atšķiras. Tikai pagājušajā gada augustā ASV rotaļlietu ražotājs Mattel atsauca gandrīz 19 miljonus Ķīnā ražotu rotaļlietu. Mattel rotaļlietas tiek pārdotas arī ES. 2006. gadā puse no visiem ES pārdotajiem produktiem, kas tika uzskatīti par bīstamiem veselībai, bija ražoti Ķīnā.
<P>
Tādi paši drošības noteikumi būtu jāpiemēro ne tikai ES ražotājiem, bet arī eksportētājiem ārpus ES valstīm, kas plāno pārdot savu produkciju ES iekšējā tirgū. Es uzskatu, ka ražotāji, kas pārceļ savu ražošanu no ES uz Ķīnu, spēj darīt daudz, lai ietekmētu šo jautājumu, un viņiem ir jāuzņemas pilna atbildība. Viņi nevar vienkārši izmantot lēto Ķīnas darbaspēku, bet viņiem vajadzētu būt godīgiem pret saviem patērētājiem - savas valsts pilsoņiem.
<P>
Es vēlos mudināt Komisiju pārskatīt Rotaļlietu drošības direktīvu, cik ātri vien iespējams, lai ieviestu skaidrus rotaļlietu drošības kritērijus un CE marķējuma kontroli, kā arī, lai aizsargātu mūsu bērnus no bīstamām rotaļlietām, kas laistas ES tirgū.
<P>
Turklāt attiecībā uz iestāžu sertifikāciju es uzskatu, ka ražotājiem un importētājiem obligāti būtu jāzaudē viņu ražotāja sertifikāts, ja viņu produkcija tirgū tiek atzīta par nedrošu, tas ir, ja tiek zaudēta uzticība.
<SPEAKER ID="066" NAME="Carl Schlyter" AFFILIATION="Verts/ALE">
(SV) Priekšsēdētāja kungs, mēs pērkam rotaļlietas saviem bērniem, lai viņiem būtu jautri un tiktu veicināta viņu attīstība. VVecāki no sabiedrības - bez izņēmumiem - gaida bērnu aizsardzību, bet pašreizējie tiesību akti pieļauj mums ielikt toksiskas bumbas savu bērnu rokās. Verheugen kungs saka, ka svins ir aizliegts rotaļlietās, bet patiesība ir tāda, ka likums atļauj uzņemt 0,7 mikrogramus dienā. Tomēr likums atļauj rūpniecībai noteikt savu standartu, kā panākt drošību, un šajā vietā mūsu bērnu aizsardzība beidzas.
<P>
Šis standarts nosaka, ka 1985. gada toksicitātes dati ir pietiekami. Komisijas pašas eksperti grib atjauninājumu. Standarts nosaka, ka visa dienas norma drīkst būt rotaļlietās. Eksperti saka, ka rotaļlietās drīkst būt maksimāli 10 %, kas nozīmētu desmit reižu stingrākas prasības. Šis standarts pieņem, ka bērns nenorij vairāk nekā 8 miligramus no rotaļlietas. Eksperti domā, ka tas ir absurdi. Šis standarts prasa testēt tikai vienu rotaļlietu katrā kategorijā, nevis katru produktu. Eksperti domā, ka tas ir absurdi.
<P>
Komisijas pašas eksperti aizsardzību uzskata par katastrofu, un šis ir tikai sākums. Trīsdesmit četri aromāti, kas ir aizliegti kosmētikā, ir atļauti rotaļlietās. Kancerogēnas vielas, mutagēnas vielas un reprodukcijas toksīni, kas ir aizliegti kosmētikā, ir atļauti rotaļlietās. Arī alergēni ir atļauti rotaļlietās. Komisija ir zinājusi par šo problēmu desmit gadus. Tagad mēs gribam tiesību aktus, likumu, kas aizsargā mūsu bērnus uz papīra un realitātē. Kāpēc rotaļlietu rūpniecība un valdības saņem dokumentus, bet Parlaments ne?
<SPEAKER ID="067" NAME="Françoise Grossetête" AFFILIATION="PPE-DE">
- (FR) Priekšsēdētāja kungs, 65 % no Eiropā izplatītajām un pārdotajām rotaļlietām ir ražoti Ķīnā, un divu mūsu komisāru klātbūtne tikai parāda, cik nopietna ir šī problēma. Tas nav tikai drošības jautājums, bet arī veselības jautājums, ietekmējot konkrētu patērētāju grupu, proti, mūsu bērnus. Kad ir iesaistīti ļoti mazi bērni, problēma ir vēl nopietnāka.
<P>
Mēs nevaram atļauties kompromisus drošības ziņā, īpaši tad, kad attiecīgie produkti ir paredzēti maziem bērniem. Jo īpaši mani satrauc tas, ka dalībvalstis neveic nepieciešamo kontroli.
<P>
Mēs zinām, ka daudzi Ķīnā ražotie produkti ir bīstami, taču tas attiecas ne tikai uz rotaļlietām, bet arī tekstilprecēm un tagad arī transporta līdzekļiem. Līdz ar to tā ir milzīga problēma, un Eiropas Komisijai pienācīgi jārisina šis jautājums.
<P>
Tādēļ es esmu par drošības standartu - slavenās CE drošības zīmes - paaugstināšanu tā, lai mēs varam samazināt risku attiecībā uz bīstamajām vielām tajos produktos, kas nāk no Ķīnas. Galvenokārt es domāju par ķimikālijām, kuras mēs esam plaši apsprieduši.
<P>
Tas ir uzņēmumu atbildības jautājums, lai gan Mattel pierādīja, ka tas uzņemas atbildību. Dalībvalstu atbildība ir vēl svarīgāka: tā ir vēl svarīgāka, jo es esmu nopietni nobažījusies par to, kas notiks ar interneta tirdzniecību. Kā mēs varam būt droši, ka Mattel atsauktās rotaļlietas netiks pārdotas Eiropas patērētājiem, izmantojot internetu? Kāda kontrole ir mūsu rīcībā?
<P>
Patērētāju informēšana ir svarīga: patērētājiem ir jāapzinās risks, pērkot šos produktus, un jāizprot, ka zemas cenas un lētas preces nav savienojamas ar veselību un drošību.
<P>
Svarīgi ir arī tas, lai mēs ieviestu kontroli - kontroli ražošanas vietās, kontroli, ko veic neatkarīgi un autonomi - un tā mēs novērstu šo bojāto produktu krājumu nonākšanu tirgū un kaitējuma nodarīšanu.
<SPEAKER ID="068" NAME="Karin Scheele" AFFILIATION="PSE">
(DE) Priekšsēdētāja kungs, komisārs Verheugen kungs teica, ka tēma, kas mūs šodien nodarbina, galvenokārt ir pašreizējo tiesību aktu neievērošana. Tā daļēji ir taisnība. Mums kā Eiropas Parlamentam nevajadzētu atstāt bez ievērības skaidras ziņas nosūtīšanu dalībvalstīm, ka mēs nevaram pieprasīt aizvien stingrākus Eiropas likumus un tad nedarīt visu iespējamo, lai garantētu to ieviešanu.
<P>
Tas jau ir paziņots, tomēr mums vajadzētu piemērot visstingrākos standartus rotaļlietu nozarei. Šajā aspektā Rotaļlietu drošības direktīva, kas ir spēkā jau ilgu laiku, ir jāpārskata. Kad šī direktīva tiks pārskatīta, es sagaidu skaidru nostāju attiecībā uz to, ka tiks piemēroti stingrākie no visiem standartiem un tās ķimikālijas, kas ir klasificētas kā kancerogēnas, mutagēnas un toksiskas reproduktīvajai funkcijai, tiks aizliegtas. Es ceru, ka šodien mēs Eiropas Parlamentā saglabāsim šo pozīciju lēmumos, ko mēs pieņemsim.
<P>
Ne tikai šī diskusija par rotaļlietām pierāda acīmredzamo, ka CE apzīmējums ir maldinošs, bet to pierāda arī daudzās diskusijas mājās ar mūsu pilsoņiem. Kā es to saskatu, mēs ceram vai nu uz izcelsmes norādi, vai vismaz noteiktu kvalitātes līmeni. Es domāju, ka, veicot šo pārskatu, mums vajadzētu pārdomāt, kā mēs varētu mazāk maldināt savus pilsoņus.
<P>
Tūlīt es vēlētos teikt, ka īsti nevaru saprast arī brīvprātīgo drošības marķējumu. Eiropā un Eiropas Savienībā mums jāuzlabo saskaņošana, bet nav jēgas izstrādāt īpašu marķēšanu kā atlīdzību faktam, ka mēs jau ilgu laiku esam ievērojuši pašreizējos likumus. Es esmu ļoti skeptiska attiecībā uz šo jautājumu un domāju, ka svarīgāk ir koncentrēties uz stingru noteikumu izpildes uzraudzību.
<SPEAKER ID="069" NAME="Dirk Sterckx" AFFILIATION="ALDE">
(NL) Priekšsēdētāja kungs, komisāri, kā delegācijas attiecībām ar Ķīnas Tautas Republiku priekšsēdētājs es gribētu teikt, ka sadarbība starp Eiropas Komisiju un Ķīnu, bez šaubām, ir ārkārtīgi svarīga, un ka mēs, cik cieši vien iespējams, sekojam Komisijas darbībām šajā jomā. Tomēr es gribētu pajautāt par mūsu Ķīnas kolēģu darbībām Ķīnā. Es varu jums pateikt, ka sagadīšanās pēc šonedēļ šeit ir Ķīnas delegācija, jo rīt un parīt notiks mūsu starpparlamentārā sanāksme, un arī to, ka viens no darba kārtības jautājumiem ir tieši produktu drošība un veids, kā mēs varam efektīvāk sadarboties šajā jautājumā. Ja komisāra kungam ir kādi papildu ierosinājumi šīs darba kārtības punktiem - starp citu, mēs jau esam saņēmuši memorandu no Komisijas šajā sakarībā - mēs, protams, atzinīgi novērtētu šos ierosinājumus, jo, bez šaubām, ir skaidrs, ka sadarbība starp Ķīnu un Eiropu ir īpaši svarīga. Es gribētu norādīt, ka komisārs vasaras laikā ir jau pielicis pūles šajā nolūkā, un ka turpmāka pārbaude ir gaidāma oktobrī. Attiecībā uz sadarbību mūsu RAPEX sistēmā, kurā mēs apmaināmies ar informāciju ar Ķīnas un Ķīnas AQSIQ iestādēm, lietām ir jānorisinās, cik gludi vien iespējams. Tomēr tā nevar panākt situāciju, kurā mēs - tas ir, iestādes, valdība - uzņemamies atbildību par produktiem. Ja mums ir jākontrolē katrs produkts, ražotājiem būtu jāvar teikt: "Lai viņi turpina un dara to; mēs redzam, ko mēs ieviešam tirgū". Atbildībai ir jāpaliek ražotāja ziņā. Tas kļuva izteikti skaidrs Mattel lietā. Ražotājiem ir jānodrošina tas, ka viņu produkti ir droši, izmantojot pētniecību un pārbaudes. Turklāt mums ir jānodrošina, lai šīs pārbaudes tiktu iespējami efektīvi īstenotas Eiropā un Ķīnā, un lai mēs varam noteikt, kas notiek, veicot pārbaudes uz vietas.
<SPEAKER ID="070" NAME="Andreas Schwab" AFFILIATION="PPE-DE">
(DE) Priekšsēdētāja kungs, priekšsēdētāja vietnieka kungs, komisār, dāmas un kungi, šorīt šī patiešām ir ļoti mierīga diskusija. Es to ļoti atzinīgi novērtēju, taču šis ir ļoti sarežģīts temats. Mums kopumā ir trīs problēmas ar patēriņa produktiem un jo īpaši ar rotaļlietām, un tās jau ir plaši apspriestas. Pirmkārt, tirgus uzraudzība - un jūs, komisār Verheugen kungs, patiešām esat pievērsis uzmanību faktam, ka gludeklim bija nepareizi piešķirtas divas atšķirīgas drošības etiķetes Eiropas iekšējā tirgū. Tas ir pietiekami slikti, bet vissliktākā lieta ir tas, ka dalībvalsts atklāja šo gludekli un neinformēja pārējās dalībvalstis par to vēl veselu gadu. Attiecībā uz to ir nepieciešamas izmaiņas, jo īpaši Padomē.
<P>
Otrkārt, importētāja atbildība jau ir aplūkota. Es varu tikai atbalstīt to, kas tika teikts šajā sakarībā.
<P>
Tomēr es uzskatu, ka izšķiroša problēma - un tas ir mans trešais punkts - ir fakts, ka mums ir atšķirīgas pieejas Eiropas līmenī. No vienas puses, mums ir produktu vispārējas drošības direktīva (GPSD), kas attiecas uz visām patēriņa precēm, un no otras puses - jaunā pieeja. Šī dažādā pieeja patēriņa produktiem joprojām nav pilnīgi neapstrīdama visos jautājumos. Tādēļ es uzskatu, ka mums ir vajadzīgs CE marķējums, kas tiek piemērots jaunajā pieejā kā pamats drošībai un tiem produktiem, kas ienāk iekšējā tirgū, un ka mums ir vajadzīga papildu sertifikācija visiem ražotājiem Eiropas iekšējā tirgū un ārpus tā, kam ir jābūt brīvprātīgai un kas sniegtu Eiropas ražotājiem iespēju kopumā paaugstināt standartus globālā konkurencē, jo Eiropas iekšējais tirgus ir pasaules lielākais patērētāju iekšējais tirgus, lielāks nekā ASV un lielāks nekā visi pārējie tirgi šajā produktu nozarē. Šis risinājums - brīvprātīga sertifikācija, kuras pamatprincips ir juridiska pārvaldība ar regulu Eiropas līmenī - sniedz patērētājiem drošību, jo viņi zina, ko katrs sertifikāts produktam piešķir. Tādējādi mums ir iekšējam tirgum draudzīgs risinājums, kā arī risinājums, lai risinātu globalizācijas izvirzītos uzdevumus.
<P>
Vēl viena lieta par rotaļlietām. Ir daudz dažādu veidu rotaļlietu. Man ir pilnīgi skaidrs, ka rotaļu lācītim, ko bērni bāž mutē, dabiskā kārtā ir jāatbilst citiem nosacījumiem nekā datora klaviatūrai, un mums ir jāņem vērā šīs atšķirības tiesību aktu ieviešanā. No tā izriet mans aicinājums mūsu deputātiem: tādēļ domāsim par to, lai pieņemtu CE marķējumu par pamatu visām precēm, kas ienāk iekšējā tirgū, un papildus par brīvprātīgu sertifikāciju plaša patēriņa precēm.
<SPEAKER ID="071" NAME="Béatrice Patrie" AFFILIATION="PSE">
(FR) Komisāri, dāmas un kungi, vairāku miljonu Ķīnā izgatavotu rotaļlietu atsaukums, ko veica ASV rotaļlietu ražotājs Mattel, ir nozīmīgs trīs iemeslu dēļ. Pirmkārt, tas apstiprina steidzamo vajadzību pārskatīt 1988. gada Rotaļlietu direktīvu. Otrkārt, šis gadījums parāda vajadzību pēc lielākas kontroles un tirgus uzraudzības, vajadzību padarīt CE marķējumu par obligātu un nodrošināt, lai tas ir pilnīgi uzticams. Visbeidzot, mums ir pamats apsvērt pašreizējā tirdzniecības globalizācijas modeļa trūkumus un uzdot pašiem sev jautājumu, kā pasaules vadošais rotaļlietu ražotājs nevarēja strādāt ar uzticamiem apakšuzņēmējiem.
<P>
Eiropas Savienībai ir jābūt ārkārtīgi modrai gan attiecībā uz veselības un drošības standartiem, gan arī attiecībā uz SDO darba pamatstandartu ievērošanu visās valstīs, ar kurām tā ir noslēgusi partnerības, sadarbības vai brīvas tirdzniecības līgumus.
<SPEAKER ID="072" NAME="Jorgo Chatzimarkakis" AFFILIATION="ALDE">
(DE) Priekšsēdētāja kungs, pirmkārt, paldies priekšsēdētāja vietniekam Verheugen kungam un komisārei Kuneva kundzei par to, ka viņi ir šeit un piedalās šajās debatēs.
<P>
Ja komerciālai un ekonomiskai politikai ir patiesi svarīgs uzdevums, tad tā ir mūsu bērnu drošība. Bērnu rotaļlietas pēdējo desmitgažu laikā ir kļuvušas aizvien lētākas, un, jo lētāka ir rotaļlieta, jo lielāka ir varbūtība, kas tā nav ražota ES. Kā liberālim man pat ir jāsaka, ka pastāv pamatotas šaubas par to, ka vecāki, pērkot rotaļlietas, vienmēr vislabāk zina, kas ir labs viņu bērniem. Amplitūda ir milzīga un nevadāma. Eiropā ražotās augstas kvalitātes rotaļlietas, tādas kā Lego, Playmobil, Märklin, Brio koka vilcieni vai Wader plastmasas rotaļlietas arī ir atbilstoši dārgas.
<P>
Konkurencei ir vajadzīgi cilvēki, kas var un grib uzņemties atbildību. Visi, kas pērk saviem bērniem vislētākās grabažu rotaļlietas, kas nav pārbaudītas, negrib šo atbildību! Mums ir arī jāapsver, vai Komisijai būtu jāuzsāk informācijas kampaņas šādiem vecākiem. Jā, es atbalstu brīvu tirdzniecību, bet ne par katru cenu! Kā eiropiešiem mums ir noteikti standarti, un - tas šeit ir atkārtoti pieminēts - mums tie ir jāīsteno skaidrākā veidā.
<P>
Šajā sakarībā es gribētu vēlreiz uzsvērt "Izgatavots..." kampaņu. Ņemot vērā pašreizējos notikumus, varētu būt laiks ieviest obligātu izcelsmes norādi, vismaz attiecībā uz rotaļlietām. Es zinu komisāres Kuneva kundzes centienus šajā jautājumā un varu tikai mudināt viņu tos turpināt. Etiķetei uz produkta ir jābūt pietiekami lielai. Lai gan mēs nespējam izmainīt ražošanas apstākļus Ķīnā, tas vismaz pietiekami informētu pilsoņus.
<SPEAKER ID="073" NAME="Nickolay Mladenov" LANGUAGE="BG">
Priekšsēdētāja kungs, komisāre Kuneva kundze, komisār Verheugen kungs, kolēģi, es gribētu sākt ar to, ar ko iepriekšējais runātājs beidza.
<P>
Es domāju, ka visi Parlamentā piekristu tam, ka vislabāk aizsargāts patērētājs ir vienīgi informēts patērētājs. Ja tirgū laisto produktu drošība ir prioritāte mums visiem, tad bērnu rotaļlietu drošība ir divkārt svarīga, jo bērni ir vismazāk aizsargātā patērētāju grupa.
<P>
Mēs visi gribētu tirgū redzēt tikai drošas bērnu rotaļlietas, un tādēļ mēs bieži paļaujamies uz CE marķējumu. Vairums ražotāju ārpus Eiropas Savienības ir sapratuši, ka Eiropas importētāji vairs neriskēs piedāvāt tirgū tādus produktus, kas neatbilst šim marķējumam. Vienlaikus mūsu pilsoņi ir stingri pārliecināti par to, ka šis marķējums ir kvalitātes un - jo īpaši - drošības garantija.
<P>
Tādēļ, priekšsēdētāja kungs, mums visiem īpaši svarīga ir CE marķējuma precīzas nozīmes atzīšana. Daudzi pētījumi atklāj, ka diemžēl daudzi patērētāji, jo īpaši jaunajās dalībvalstīs, nezina šī marķējuma faktisko nozīmi. Tādēļ es vēlos aicināt Komisiju:
<P>
organizēt sabiedrības informēšanas kampaņu, kad Eiropas Parlaments būs pieņēmis lēmumu par jauno pieeju, lai informētu Eiropas pilsoņus par CE marķējuma faktisko nozīmi tādēļ, ka viens no labākajiem veidiem, kā aizsargāt Eiropas tirgus 500 miljonu patērētāju tiesības, ir palielināt viņu informētību, un tādēļ, ka tikai informēts patērētājs ir vislabāk aizsargāts patērētājs.
<SPEAKER ID="074" NAME="Joan Calabuig Rull" AFFILIATION="PSE">
(ES) Priekšsēdētāja kungs, bīstamo rotaļlietu atsaukšana augustā un septembrī izraisīja trauksmi sabiedrībā. Tomēr es nedomāju, ka mums būtu jāpievienojas šai trauksmei, jo kopumā tās rotaļlietas, ko pārdod Eiropā, noteikti ir visdrošākās rotaļlietas pasaulē. Taču realitāte mums rāda, ka mums ir jāuzlabo Eiropas drošības standarti, jo īpaši tiem produktiem, ar kuriem patērētājiem ir tiešs kontakts, tādiem kā rotaļlietas vai tekstilpreces.
<P>
Situācijai, kas ir radusies, būtu jāveicina lielāka tirgus uzraudzība, pārbaude un bīstamu produktu aizliegšana vai izņemšana no tirgus. Tomēr dažkārt vienīgā prioritāte ir peļņas palielināšana, radot pieaugošu spiedienu uz uzņēmumiem un palielinot risku. Mums ir jāpieprasa, lai Ķīna palielina drošību, taču ir būtiski ar to sadarboties, lai sasniegtu šo mērķi.
<P>
Periodā pirms Ziemassvētkiem, kad Eiropā tiek nopirktas miljoniem rotaļlietu, visām iesaistītajām iestādēm, no Komisijas līdz vietējām iestādēm, kā arī uzņēmumiem, kas ražo un pārdod rotaļlietas, ir jārīkojas atbildīgi, jāpaplašina profilaktiski pasākumi un jāapņemas garantēt rotaļlietu drošību. Mēs visi esam stingri ieinteresēti sniegt pārredzamību, drošību un uzticību Eiropas patērētājiem.
<SPEAKER ID="075" NAME="Zuzana Roithová" AFFILIATION="PPE-DE">
(CS) Komisāra kungs, mums ir jāatgriež vecākiem viņu uzticība Eiropas tirgum. Tā kā uz spēles ir likta bērnu veselība, mēs gribam rīkoties ātri un tagad apspriežam, kā to darīt.
<P>
Dāmas un kungi, es nedomāju, ka mums ir vajadzīgs jauns likums vai pat jauns marķējums, tikko rodas kāda problēma. Pirmkārt, mums ir jāpārliecina valstis pārbaudīt savus produktu drošības mehānismus. Otrkārt, mums ir jāveic sarunas ar trešām valstīm, lai nodrošinātu to, ka arī tās ievieš drošības standartus tiem produktiem, ko tās eksportē uz Eiropas Savienību.
<P>
Komisijas analīzē, ar ko mēs drīz tiksim iepazīstināti, tiks parādīti produktu drošības kontroles trūkumi dalībvalstīs. Tad, iespējams, mēs noskaidrosim, kādēļ, piemēram, Dānija un Austrija atļauj bīstamāku produktu tirdzniecību nekā Vācija, neraugoties uz to, ka tajās ir vieni un tie paši likumi.
<P>
Komisāres kundze, es priecājos, ka jūs esat sākusi šādas bezkompromisa sarunas ar Ķīnas valdību. Tas beidzot ir pareizais virziens, un es ceru, ka pārējie komisāri sekos šim piemēram.
<P>
Tagad es atgriezīšos atpakaļ pie Eiropas. Es vēlos aicināt Komisiju koncentrēt uzmanību uz to, kā novērst tāda marķējuma ļaunprātīgu izmantošanu, kas pilsoņiem norāda, ka viņi pērk nekaitīgu produktu. Jauns marķējums neatrisinās šo problēmu. Mums vienkārši vajag pietiekamas sankcijas pašreizējā CE marķējuma ļaunprātīgai izmantošanai. Šādā veidā, neradot augstas izmaksas, ražotāji uzlabos savu iekšējo kvalitātes kontroli, un no tirgus ātri tiks izņemti arī citi bīstami produkti, ne tikai rotaļlietas. Piemēram, Slovākijas tiesību aktos ir iekļautas vērā ņemamas soda naudas attiecībā uz rotaļlietām, bet Čehijas Republikā tas tā nav. Jebkurā gadījumā tiek sagaidīts, ka valstis saskaņā ar saviem vispārīgajiem tiesību aktiem piemēros soda naudu par nepatiesas informācijas sniegšanu attiecībā uz rotaļlietām, apaviem un citiem produktiem.
<P>
Tādēļ es prasu Komisijai nodrošināt, lai dalībvalstis reizi par visām reizēm uzņemas atbildību.
<SPEAKER ID="076" NAME="Elisa Ferreira" AFFILIATION="PSE">
(PT) Šodien apspriežamā tēma ir bijusi darba kārtībā visu laiku, kopš ASV gigants Mattel atsauca 21 miljonu rotaļlietu, jo tās bija bīstamas. Šodien es gribētu apsveikt komisāres kundzi sakarā ar viņas stingrību un rīcību. Es vienīgi ceru, ka viņa rīkosies efektīvi, pirms stiprais eiro kombinācijā ar Ziemassvētku periodu pārpludinās Eiropas tirgu ar bīstamām importētām rotaļlietām.
<P>
Tomēr mums joprojām ir vajadzīga skaidra atbilde uz diviem jautājumiem. Pirmkārt, ja šī Mattel lieta nebūtu notikusi, vai Komisija var mums apgalvot, ka Eiropas patērētāju drošība būtu izpelnījusies šo uzmanību? Kādu konkrētu mācību Komisija ir guvusi no šī notikuma attiecībā uz CE marķējuma nozīmi, ražotāju un importētāju atbildību par kontroli un, kopumā, par izpildes mehānismu efektivitāti Eiropas tirgū?
<P>
Otrkārt, šī nav īstermiņa problēma. Tas, kas notiek ar rotaļlietām, notiek arī ar tekstilmateriāliem un daudziem citiem produktiem. Eiropas Savienības augstie standarti attiecībā uz vidi, veselību un kvalitāti praksē tiek pastāvīgi pārkāpti, importējot preces, slēdzot līgumus ar apakšuzņēmējiem un pārvietojot Eiropas uzņēmumus. Kā Komisija plāno pārvarēt šo fundamentālo pretrunu šodienas globālajā tirgū? Paldies.
<SPEAKER ID="077" NAME="Zita Pleštinská" AFFILIATION="PPE-DE">
(SK) Rotaļlietas ir ļoti jūtīgas preces, kas ietekmē cilvēku veselību no agras bērnības.
<P>
Ziņas, ka Amerikas rotaļlietu ražotājs Mattel no tirgus ir izņēmis trīs miljonus Ķīnas rotaļlietu, pamatojoties uz augstu svina saturu un mazu magnētu atdalīšanos, satrauca mani kā patērētāju aizsardzības stingru aizstāvi un vienlaikus pamudināja mani ierosināt tiesību aktu. Mazo magnētu jautājums, kas, man jāpiezīmē, rada jaunu drošības risku un arī nekavējoties jārisina direktīvā par rotaļlietu drošību, bez jebkādas kavēšanās ir jāiesniedz Eiropas Parlamentam.
<P>
Rapex sistēmā ir jāpaskaidro tās mērķis tā, lai visas dalībvalstis to saprastu vienādi. Ir skaidri jānosaka, vai Rapex primārais mērķis ir paziņot par risku, ko rada konkrēts bīstams produkts, vai ziņot par atklātajiem kanāliem, pa kuriem bīstami produkti nonāk Eiropas vienotajā tirgū, kas ir ļoti laikietilpīgi. Pieredze rāda, ka CE atbilstības marķējums nenodrošina pietiekamu noteiktību, ka attiecīgais produkts patiesībā ir drošs. Rotaļlietu gadījumā situāciju vēl vairāk sarežģī fakts, ka ražotājam nav jāizsniedz atbilstības deklarācija. Uzraudzības iestādei CE marķējums ir vienīgā norāde attiecībā uz to, vai atbilstība, tā teikt, de facto drošība, ir novērtēta.
<P>
Debatēs par to, vai ir vēlams atbalstīt vai atcelt CE marķējuma turpmāku izmantošanu, es atbalstu tā saglabāšanu ar nosacījumu, ka piešķiršanu un marķēšanu uzrauga dalībvalstu uzraudzības iestādes. Man būtu jāpiemin, ka patērētāji sāk uztvert šo marķējumu kā tehnisku pasi visiem produktiem, kas ienāk vienotajā Eiropas tirgū. Izstrādājot tiesību aktu paketi saistībā ar jaunās pieejas direktīvu pārskatu, kas zināma kā "Preču pakete", kurā es esmu cieši iesaistīta kā viena no PPE-DE politiskās grupas ēnu referentēm, ir nepieciešams detalizētāk apspriest vajadzību piemērot precēm papildu marķējumu, tādu kā K-markt kvalitātes zīmi, kas jau tiek lietota, vai jaunas zīmes, kas uzliktu milzīgu slogu uzņēmumiem, pirmkārt maziem un vidējiem uzņēmumiem, un varētu būt mulsinoši gala patērētājiem. Es esmu pārliecināta, ka kopīgi mums izdosies radīt efektīvus instrumentus, lai nodrošinātu, ka šogad bērni Ziemassvētkos saņems tikai drošas rotaļlietas.
<SPEAKER ID="078" NAME="Daciana Octavia Sârbu" AFFILIATION="PSE">
(RO) Priekšsēdētāja kungs, pēdējā brīvprātīgā Ķīnā ražoto bīstamo produktu atsaukšana izvirza nopietnus jautājumus attiecībā uz Eiropas tiesību aktu par patērētāju aizsardzību pareizu ieviešanu.
<P>
Šiem produktiem bija EK etiķete, tādējādi veicinot to, ka Ķīnas ražotāji eksportēja šīs rotaļlietas uz Eiropas tirgu. Daudzi patērētāji nepareizi saprot šīs zīmes nozīmi, uzskatot, ka tā ir simbols tam, ka produkti ir ražoti Eiropā. Neraugoties uz to, atteikšanās no EK zīmes nav dzīvotspējīgs risinājums, jo tā nozīmē priekšrocību Eiropas ražotājiem starptautiskā tirdzniecībā. Ir nepieciešams atrast papildu etiķeti paralēli jau esošajai, kas ieviestu obligātas pārbaudes un ievērojamu soda naudu tiem, kas ļaunprātīgi izmanto EK zīmi.
<P>
Lai novērstu jebkādu iespējami bīstamu produktu turpmāku laišanu tirgū, ir svarīgi, lai valstu patērētāju aizsardzības iestādes uzlabo savus pasākumus attiecībā uz ES tiesību aktu uzraudzību un atbilstības šiem tiesību aktiem izmeklēšanu. Turklāt valstu iestādēm ir jāpārliecina patērētāji, ka viņiem ir tiesības saņemt atpakaļ naudu par bīstamajiem produktiem, ko viņi ir nopirkuši.
<SPEAKER ID="079" NAME="Bogusław Sonik" AFFILIATION="PPE-DE">
(PL) Priekšsēdētāja kungs, vairums gadījumu, kas ir saistīti Ķīnas ražojuma rotaļlietu atsaukšanu, ir koncentrēti uz pārmērīgi augstu svina līmeni. Īstermiņa risinājums šai problēmai ir post factum atsaukt visus izstrādājumus, kas rada pamatu bažām. Taču šis ir risinājums, kas ir efektīvs tikai īstermiņā un kam ir daudzas traģiskas sekas, tādas kā viena no uzņēmumiem, kas ražo rotaļlietas, vadītāja pašnāvība.
<P>
Daudz labāks un daudzsološāks risinājums ir izveidot drošu robežu attiecībā uz svina daudzumu rotaļlietu un arī citu izstrādājumu ražošanā. Līdzšinējie pasākumi ir pamatoti uz ieteikumu formulu, kam ir niecīgs spēks, kā to liecina lielās atšķirības starp pieļaujamo svina daudzumu dažādās dalībvalstīs. Mums ir jāievieš patiesi saistošs ierobežojums, kas attiecas uz visām ES valstīm.
<P>
Turklāt tikpat lielā mērā, kā es atbalstu RAPEX sistēmu, es uzskatu, ka vissvarīgākais attiecībā uz importēto rotaļlietu drošību ir koncentrēt uzmanību uz darbību saskaņošanu visas Kopienas līmenī.
<P>
Starp citu, es gribētu norādīt, ka ES būtu jāpiemēro pilna uzraudzība visiem produktiem, ko importē no Ķīnas. Rotaļlietu jautājums ir tikai viens elements plašākā problēmu zonā.
<P>
Es vēlos izmantot šīs debates, lai pievērstu uzmanību kaut kam, kas, šķiet, ir aizmirsts. Es nedzirdu daudz runājam par bērnu drošību Ķīnā. Bērni no šīs valsts bieži tiek nodarbināti necilvēciskos apstākļos. Bērnu, kuri ir jaunāki par desmit gadiem, nodarbināšana ir vispārēja, piemēram, ķieģeļu fabrikās. Šis ir ārkārtīgi aktuāls jautājums, jo īpaši, tuvojoties Olimpiskajām spēlēm. Saskaņā ar Starptautiskās arodbiedrību konfederācijas ziņojumu fabrikas, kas ražo ierīces šīm Olimpiskajām spēlēm, pieļauj nodarbinātības tiesību aktu pārkāpumus, tai skaitā mazu bērnu izmantošanu vergu statusā. Lai gan starptautiskas organizācijas, tādas kā Godīgas spēles alianse, piemēram, ir koncentrējušās uz nosacījumiem suvenīru ražošanai nākamā gada Olimpiskajām spēlēm, es uzskatu, ka Eiropas Parlamentam būtu jāieņem sava nostāja šajā jautājumā.
<SPEAKER ID="080" NAME="Christel Schaldemose" AFFILIATION="PSE">
(DA) Priekšsēdētāja kungs, es vēlētos pateikt abiem komisāriem, ka es piekrītu jūsu viedoklim par to, ka mums ir problēma ar tirgus uzraudzību. Tā šodien ir vājā vieta iekšējā tirgū. Dalībvalstu iniciatīvas attiecībā uz tirgus uzraudzību vienkārši nav pietiekami labas. Piemēram, manā valstī, Dānijā, ir samazināti vispārējās produktu drošības uzraudzībai piešķirtie līdzekļi. Es prasu, lai jūs steidzami izmantotu visus jūsu rīcībā esošos līdzekļus, lai piespiestu dalībvalstis darīt vairāk tirgus uzraudzības jomā. Ir absolūti izšķiroši, lai mēs to nodrošinām un stiprinām.
<P>
Tomēr ar tirgus uzraudzību vien nepietiek. Mums ir vajadzīgi arī labāki noteikumi, un pie tā mēs pašreiz strādājam; tas ietver produktu paketi iekšējam tirgum un līdz ar to arī Rotaļlietu direktīvu. Mums ir vajadzīgi minimālie noteikumi tirgus uzraudzībai. Mums ir jāpiemēro stingrākas prasības ražotājiem un importētājiem, un mums ir jāpastiprina sekas šo prasību gadījumā, izmantojot tirgum piemērojamos noteikumus. Taču mēs pie tā strādājam un ceram, ka drīz tas tiks īstenots.
<SPEAKER ID="081" NAME="Corien Wortmann-Kool" AFFILIATION="PPE-DE">
(NL) Priekšsēdētāja kungs, ir labi, ka mēs kā Parlaments liekam sevi sadzirdēt diskusijās, kas notiek plašsaziņas līdzekļos, jo produktu drošība tieši ietekmē mūsu pilsoņus un mūsu bērnus.
<P>
Priekšsēdētāja kungs, es šeit stāvu ar pozitīvu attieksmi, jo starptautiskā tirdzniecība veicina lielāku labklājību gan šeit, gan arī visur citur pasaulē. Ķīna ir galvenā tirdzniecības partnere. Šī iemesla dēļ mums ir jāiegulda stipros kontaktos un godīgas tirdzniecības attiecībās, no kā labumu gūs Ķīna un arī mūsu pilsoņi Eiropā. Tādēļ mēs nevaram un nedrīkstam pieļaut, ka mūsu tirdzniecības partneru produkti neatbilst tiem drošības standartiem, ko mēs esam noteikuši savos tiesību aktos. Aptuveni puse no brīdinājumiem par bīstamiem importētiem produktiem attiecas uz Ķīnā ražotiem produktiem, un ne tikai uz rotaļlietām, bet arī uz zobu pastu, ķermeņa losjoniem, gultām, krāsām, suņu un kaķu barību un pat sirdsdarbības stimulatoriem.
<P>
Priekšsēdētāja kungs, mums Eiropā ir jāuzlabo kārtība mūsu tiesību aktos un pārbaudēs, un jāvelta atbilstīgas pūles, lai Ķīnā un trešās valstīs tiktu ražoti droši produkti. Tā, bez šaubām, ir viena no ražotāju pašu atbildībām - ražotāji nedrīkst par mērķi izvirzīt vienīgi zemāko cenu, taču tā ir arī mūsu Tirdzniecības komisāra, Mandelson kunga atbildība. Es domāju, tas ir ļoti atzinīgi vērtējams, ka šajā sanāksmē piedalās divi komisāri, bet es gribētu arī lūgt jūs nodrošināt, lai komisārs Mandelson kungs piešķir daudz lielāku prioritāti produktu drošības jautājumam tirdzniecības konferenču darba kārtībā, jo šajās konferencēs mēs varam precizēt pasākumus, un mums ir jāizrāda pretestība. Mums, protams, ir jāpiedāvā arī tehniska palīdzība, taču produktu drošībai ir jābūt galvenajam elementam tirdzniecības nolīgumos ar, piemēram, Ķīnu. Vajadzības gadījumā mūsu rīcībā ir jābūt stimulam - citiem vārdiem, sankcijām.
<P>
Tādēļ, komisāre Kuneva kundze, ieņemiet stingru līniju arī mūsu tirdzniecības attiecībās; iesaistiet komisāru Mandelson kungu, jo līdz šim viņš diemžēl nav pienācīgi novērtējis šo jautājumu.
<SPEAKER ID="082" NAME="David Martin" AFFILIATION="PSE">
Priekšsēdētāja kungs, viena no manām pirmajām runām šajā Parlamentā pirms 23 gadiem bija par priekšlikumu Rotaļlietu drošības direktīvai. Es atzinīgi vērtēju plānus tagad stiprināt šo direktīvu. Taču lai mums būtu skaidrs: Mattel problēma gandrīz noteikti būtu radusies ar pastiprinātu Rotaļlietu drošības direktīvu vai bez tās.
<P>
Es uzskatu, ka mums ir vajadzīgi trīs darbības virzieni, ko citi kolēģi šorīt ir pieminējuši. Pirmkārt, mums ir jāveicina ražotāju lielāka ieinteresētība savā piegādes ķēdē un, ja vajadzīgs, soda naudas piemērošana tiem, kuri neizrāda šo interesi. Otrkārt, mums vajag, lai Komisija tuvina dalībvalstis ar nolūku nodrošināt stingrākas pārbaudes Eiropā, lai nodrošinātu atbilstīgu muitas kontroli un pašreizējo Eiropas Savienības likumu piemērošanu.
<P>
Attiecībā uz Ķīnu mēs zinām, ka tā nereaģē uz bažām veselības un drošības jomā, taču tā reaģē uz ekonomiskiem draudiem. Mums ir jāapsver CE marķējuma izmantošanas aizliegums uz visiem produktiem no Ķīnas, kamēr tā neizveidos pilnīgi neatkarīgu, augstas kvalitātes akreditācijas un testēšanas centru vai centrus Ķīnā. Tikai tad mums varēs būt zināma uzticība precēm, kas nāk no Ķīnas, un tikai uz šādu rīcību Ķīna reaģēs.
<SPEAKER ID="083" NAME="Bernadette Vergnaud" AFFILIATION="PSE">
(FR) Priekšsēdētāja kungs, komisāri, dāmas un kungi, vasarā Mattel no apgrozības izņēma 20 miljonus Ķīnā ražotu rotaļlietu, tādējādi atsākot diskusiju par CE marķējumu un sankcijām pret operatoriem, kuru darbība neatbilst Eiropas standartiem. Kam ir jānotiek, pirms ES reaģēs? Brazīlija jau ir aizliegusi importu. Amerikas Savienotās Valstis un Kanāda sāk izmeklēšanu. Kas attiecas uz mums, mēs diskutējam.
<P>
Komisijai ir jārīkojas. Tas nozīmē: uzlabot ES tiesību aktus par rotaļlietām līdz Ziemassvētkiem, uzskatīt par nepieciešamu veikt maksimālu saskaņošanu; nodrošināt, ka ražotāji ievēro drošības standartus, kā arī sociālos un vides standartus - kāpēc neieviest jaunu Eiropas apzīmējumu, lai pastiprinātu CE marķējumu?; pārskatīt kontroles efektivitāti un, ja nepieciešams, sodīt ražotājus; noskaidrot ražotāju un importētāju atbildību; pastiprināt tirgus uzraudzību, veicot īstu muitu sadarbību starp dalībvalstīm.
<P>
Uz spēles ir likta ES atbildība un ticamība patērētāju acīs. Kā mēs varam veicināt to, lai patērētājiem būtu pozitīvs priekšstats par Eiropu, ja nevaram atjaunot viņu uzticību?
<SPEAKER ID="084" NAME="Anne Ferreira" AFFILIATION="PSE">
(FR) Priekšsēdētāja kungs, komisāri, dāmas un kungi, visā pasaulē ir neskaitāmi negodīgi ražotāji un uzņēmumu direktori, kas tirgo PTO ietvaros. Viņi neuztraucas par vidi vairāk nekā par savu darbinieku un klientu veselību, vai to, ka tie varētu būt bērni.
<P>
Viņiem par katru cenu ir jāgūst peļņa. Tie nav tikai Ķīnas uzņēmumi, un tie nepārdod tikai rotaļlietas. Tiem pretī ir jāstājas iestādēm un tiesību aktiem, kas spēj apturēt to krāpniecisko - pat kriminālo - praksi.
<P>
Mums ir jāatzīst mūsu kontroles sistēmu vājums un jāapšauba CE marķējuma nozīme uz Eiropā tirgotajiem produktiem. Šim marķējumam ir jānozīmē, ka produkti atbilst Eiropas tiesību aktiem, un nevis tas, ka tie varētu būt atbilstoši, kas ir maldinoši attiecībā uz patērētājiem. CE marķējums ir bezjēdzīgs, ja tas nav pamatots uz patiesu produktu drošību. Tas ir tas, ko Eiropas patērētāji pieprasa, tāpat kā viņi pieprasa, lai viņu veselībai tiktu piešķirta lielāka prioritāte nekā tirgus interesēm. Šajā sakarībā Eiropas Savienībai ir jābūt stingrākai sarunās ar PTO.
<SPEAKER ID="085" NAME="Genowefa Grabowska" AFFILIATION="PSE">
(PL) Priekšsēdētāja kungs, tas ko mēs šodien darām, ir reaģēšana uz kritisku situāciju, jo mēs baidāmies par savu bērnu dzīvību un veselību. Ierosinātajā rezolūcijā mēs galvenokārt koncentrējamies uz produktu drošību, produkts ir rotaļlieta. Tas, ko mēs gribam, ir produkts, kas tiek ražots saskaņā ar Eiropas standartiem. Mēs gribam labāku kontroli, mēs gribam drošu produktu, jo Eiropas patērētājiem, vai tie būtu lieli vai mazi, ir jājūtas droši. Taču šī nav vienīgā iespējamā reakcija.
<P>
Kolēģi deputāti, rotaļlieta nav tikai tirgus produkts, un uztvert to tikai no drošības un cenas aspekta nav pietiekami labi. Rotaļlieta ir kaut kas vairāk kā tikai cita veida manta - tā veido bērna domas, palīdz bērnam attīstīties, iespaido bērna izglītību - tieši tāpēc es aicinu Komisiju, pārskatot Rotaļlietu Drošības Direktīvu, paturēt prātā arī šīs lietas.
<P>
Komisār, mēs izmantojam šo pārskatu, lai dotu mūsu bērniem kaut ko vairāk par Ķīnas produktiem, kas atspoguļo amerikāņu popkultūru. Mūsu bērniem jābūt plašākai rotaļlietu izvēlei, ieskaitot rotaļlietas, kam piemīt Eiropas gars. Viņi ir to pelnījuši.
<SPEAKER ID="086" NAME="Mia De Vits" AFFILIATION="PSE">
(NL) Priekšsēdētāja kungs, komisāres kundze, dāmas un kungi, no Ķīnas importēto rotaļlietu partija izrādās nedroša. Tas prasa sadarbību ar Ķīnas iestādēm. Darbs ir jāpadara produktu ķēdes sākumā, kur tas notiek. Starptautiskie uzņēmumi nav bez vainas. Tie iegulda šajā valstī lētā darbaspēka dēļ. Es sagaidu, ka Komisija pieņems visaptverošu, augstas kvalitātes un drošu produktu politiku, kas ir pamatota uz šādiem pasākumiem. Es atbalstu to, ko mani kolēģi deputāti ir teikuši par to tiesību aktu stingru pārskatīšanu, kas ir saistīti ar CE marķējumu, ar atbildības noteikumiem importētājiem un iespējām piemērot sankcijas tiem, kas pārkāpj šos noteikumus. Mattel paziņoja, ka ir pieļāvis kļūdu, un tādēļ es sagaidu, lai Komisija Mattel stingri soda. Saskaņā ar PTO ir jāpanāk vienošanās, lai apkarotu nedrošus produktus no Ķīnas vai citurienes, ieskaitot tos, kas ir paredzēti tālākai eksportēšanai. No tirgus uzraudzības iestāžu un muitas puses ir nepieciešama augstāka līmeņa pārrobežu sadarbība. Tam ir vajadzīga politiska griba un finansiāli resursi. Šādas vienošanās jau pastāv attiecībā uz drošību darbavietā un uz pārtikas drošību, tad kādēļ tādu nav arī attiecībā uz produktu drošību?
<SPEAKER ID="087" NAME="Roberto Musacchio" AFFILIATION="GUE/NGL">
(IT) Priekšsēdētāja kungs, dāmas un kungi, pēdējos gados pieeja "brīvajai” tirdzniecībai ir bijusi pilnīgi ideoloģiska: viena vienīga dogma par brīvā tirgus principa piemērošanu globalizācijai. Tagad mēs konstatējam, ka cīnāmies ar tādām problēmām kā bīstami produkti, kas ir jo īpaši satraucoši, jo ir iesaistītas rotaļlietas.
<P>
Vai pastāv problēma ar Ķīnu? Jā! Tā attiecas uz garantijas noteikumiem, kas ir jāievēro. Taču mēs domājam par efektīvu garantijas zīmi papildus CE marķējumam, un attiecībā uz tiem produktiem, kas nāk no trešām valstīm, pat par pazīšanas zīmes, "Izgatavots....” zīmes iespējamību.
<P>
Taču pastāv arī problēma ar rietumu starptautiskajiem uzņēmumiem, kas ražo produktus Ķīnā vai kur citur, kuriem ir galvenā atbildība par drošību un kontroli, tai skaitā attiecībā uz rotaļlietām; pastāv arī problēma, ka tiem produktiem, kas tiek uzrādīti kā izgatavoti Eiropā, patiešām ir jābūt izgatavotiem Eiropā. Mēs nevaram prasīt Ķīnai ievērot nodarbinātības tiesības un standartus vides jomā, kas tai ir jādara, vienlaikus slēpjot faktu, ka arī mūsu starptautiskie uzņēmumi ir atbildīgi par šāda veida pārkāpumiem.
<SPEAKER ID="088" NAME="Meglena Kuneva">
Komisijas locekle. - Priekšsēdētāja kungs, šī patiešām bija ļoti interesanta un ļoti dziļa diskusija, un es par to jums visiem esmu pateicīga. Šī diskusija izraisīja daudz šaubu un daudz konkrētu pasākumu, ko Komisija savā ziņā jau bija paredzējusi. Es priecājos to teikt, jo, kā mēs varam apstiprināt, šie pasākumi ir labi izstrādāti kopīgi ar Parlamentu.
<P>
Es uzskatu, ka, neatkarīgi no tā, kāda veida signālus mēs varam dot, tādus kā jūsu sagatavoto rezolūciju vai Komisijas priekšlikumus, vai Komisijas mēģinājumu iejaukties ar kritērijiem, lai salīdzinātu, kā dažādas dalībvalstis strādā uz vietas, mēs varam gūt panākumus tikai tad, ja pastāv kopīgs nākotnes redzējums, redzējums, kas ir pamatots uz atvērtām sabiedrībām un brīvu tirgu, un, pirmkārt, tad, ja attiecībā uz pircējiem mēs nepieļausim kompromisus par patērētāju drošību.
<P>
Visbeidzot, es gribētu vēlreiz uzsvērt, ka man tas ir ārkārtīgi svarīgi un es neiesaistīšos nekādos kompromisos šajā jautājumā.
<P>
Vairāki no jums atsaucās uz RAPEX. RAPEX darbojas 24 stundas dienā 7 dienas nedēļā, kas nozīmē to, ka nav nekādas kavēšanās ziņošanā, izmantojot RAPEX. Un es gribētu, lai jūs runājat ar savām vietējām kopienām par RAPEX reklamēšanu, jo ar šo paziņojumu palīdzību mēs daudzējādā ziņā jau esam novērsuši to, ka bīstamas preces tiek laistas tirgū. Ir ļoti svarīgi atkārtoti atgādināt, ka, izņemot preces no apgrozības, ekonomiskie operatori izpilda saistības saskaņā ar Eiropas tiesību aktiem. Tas nav labas gribas jautājums; tas ir tādēļ, ka Eiropas tiesību aktos pastāv vispārīga produktu drošība. Svina krāsa Mattel gadījumā vispirms tika noteikta, veicot testus Eiropas izplatītāja vārdā. Tādēļ mums nekad nevajadzētu par zemu novērtēt mūsu RAPEX efektivitāti. Mēs arī paplašinām RAPEX-Ķīna, kas ir ļoti svarīgi.
<P>
Noslēgumā es gribētu jūs informēt, kas es pavaicāju Mattel, ko tas ir izdarījis ar atsauktajām rotaļlietām. Es galvenokārt domāju par internetu un par to, kā šīm precēm var piekļūt ar interneta starpniecību. Es gribētu jums pateikt, ka visas šīs rotaļlietas ir iznīcinātas, un Mattel to apstiprināja.
<P>
Es domāju, ka mums visiem ir jāuzņemas savas saistības, un tas ir vienīgais veids, kā Kopiena var turpināt savu darbību.
<SPEAKER ID="089" NAME="Günter Verheugen" LANGUAGE="DE">
Priekšsēdētāja kungs, dāmas un kungi, vēl divi faktu paskaidrojumi. Pirmkārt, Eiropas noteikumi par produktu kvalitāti un produktu drošību attiecas uz ikvienu produktu neatkarīgi no tā, kur tas ir ražots. Neatkarīgi no tā, vai produkts ir ražots Ķīnā vai Eiropā, ja tas tiek laists Eiropas tirgū, uz to 100 % attiecas vieni un tie paši noteikumi, jo nav nekādas atšķirības. Tas ir pats par sevi saprotams.
<P>
Otrkārt, es to pateikšu vēlreiz: pat vecajā, pašreizējā Rotaļlietu drošības direktīvā nepārprotami ir aizliegta bīstamu rotaļlietu importēšana. Rotaļlietas, ko Mattel atsauca, neatbilda Eiropas noteikumiem un nevarēja tikt pārdotas Eiropā.
<P>
Tagad es pievērsīšos diviem vissarežģītākajiem jautājumiem, kam debatēs bija izšķiroša loma. Pirmkārt, Rotaļlietu drošības direktīva. Komisija, kuras loceklis es esmu, paziņoja par šīs direktīvas pārskatīšanu 2005. gada sākumā. 2005. gada sākumā! Kopš tā laika tā ir bijusi daļa no Komisijas likumdošanas programmas. Šī likumdošanas programma ir apspriesta šajā Parlamentā. Es neesmu dzirdējis, ka kāds Parlamenta deputāts būtu pieprasījis, ka šai jaunajai Rotaļlietu drošības direktīvai būtu jāstājas spēkā ātrāk. Nedz arī tas būtu bijis iespējams. Šis ir tik sarežģīts un ārkārtīgi milzīgs tirgus, ka jūs nevarat to tik vienkārši izdarīt.
<P>
Es vēlreiz garantēju: šī jaunā Rotaļlietu drošības direktīva tiks ieviesta līdz šī gada beigām. Instrukciju politika amatpersonām, kas strādā šajā jomā, ir šāda: stingrākie iespējamie noteikumi attiecībā uz rotaļlietu drošību, "stingrākie iespējamie”. Tas, piemēram, skaidri ietver - jo vairāki cilvēki šeit to ir teikuši - faktu, ka es devu instrukcijas pirms ilga laika un nevis tieši tagad - par to, ka kancerogēnas, mutagēnas un reprotoksiskas ķīmiskas vielas nedrīkst izmantot rotaļlietās. Joprojām to ir vairāk nekā 900. Tas viss jau ir nolemts.
<P>
Pastāv arī jautājums par tirgus uzraudzību un CE marķēšanu. Man jāsaka, Sturdy kungs, ka patiešām nav pareizi vainot Komisiju par faktu, ka mēs ievērojam likumīgi nosacītu darba sadalījumu starp Eiropas līmeni un dalībvalstīm. Tirgus uzraudzība ir vienīgi dalībvalstu atbildība. Tas, ko mēs varam darīt - un tas, ko mēs darām, - ir stiprināt un uzlabot sadarbību, taču mēs nevaram uzņemties atbildību.
<P>
Šeit tika izteikta virkne prasību attiecībā uz to, kā mēs varētu uzlabot šo sistēmu. Es ļoti priecājos par šīm prasībām, jo tās precīzi norāda to, ko Komisija šī gada sākumā jums piedāvāja attiecībā uz iekšējā tirgus reformu. Tā pieprasīja, lai dalībvalstīm būtu pienākums veikt tirgus uzraudzību iekšēji un uz ārējām robežām - un tas ir tieši tas, kas ir noteikts mūsu priekšlikumos. Dalībvalstīm būtu jābūt spiestām nodrošināt atbilstīgus resursus - tas ir ietverts mūsu priekšlikumā. Dalībvalstīm būtu jānodrošina tūlītēja apmaiņa ar svarīgu informāciju - tas ir iekļauts mūsu priekšlikumā.
<P>
Un visbeidzot, ir ierosināts, lai tiktu piemērota stingra soda nauda un sankcijas tiem, kas pārkāpj šos noteikumus, - arī tas ir iekļauts mūsu priekšlikumā.
<P>
Tādēļ steidzamā kārtā es lūdzu jūs, Eiropas Parlamentu un Komisiju, kas šodien šeit nepiedalās, nekavējoties apspriest Komisijas priekšlikumus, kas iesniegti šī gada sākumā, un tos pieņemt. Tad lielākā daļa no tā, kas šodien šeit pareizi tika pieprasīts, jau būs izpildīts.
<P>
(Aplausi)
<SPEAKER ID="090" NAME="Priekšsēdētājs">
. - Es esmu saņēmis sešus rezolūciju priekšlikumus, kas iesniegti saskaņā ar Reglamenta 103. panta 2. punktu.
<P>
Debates ir slēgtas.
<P>
Balsojums notiks trešdien, 2007. gada 26. septembrī.
<P>
Rakstiski paziņojumi (142. pants)
<SPEAKER ID="091" NAME="Małgorzata Handzlik  " AFFILIATION="PPE-DE">
rakstiski. - (PL) Priekšsēdētāja kungs, preču kustība ir pašregulējoša sistēma. Bīstamās rotaļlietas, kas ražotas Ķīnā, ir problēma mums visiem. Daudzi miljoni šo rotaļlietu ir izgājuši ārpus Āzijas un nonākuši Eiropā un ASV. Kurš par to ir atbildīgs? Ražotājs? Apakšuzņēmējs? Importētājs? Visi? Vai neviens?
<P>
Mūsdienu pieaugošās globalizācijas laikmetā nekas nevarētu būt nepareizāk, kā domāt, ka citu problēmas mūs neskar.
<P>
ES cenšas stāties pretī šīm problēmām un tādēļ ir ierosinājusi regulu par preču tirdzniecību. Līdz šī gada beigām tiks ierosināts arī Rotaļlietu drošības direktīvas pārskats.
<P>
Manuprāt, produktu tirdzniecības problēma ir saistīta ar vairākiem papildu jautājumiem, un tie ir jāuzsver:
<P>
informācija patērētājam par precēm, ko viņš ir nopircis; laba informācija ir labākā patērētāju aizsardzība,
<P>
dalībvalstu veiktā tirgus uzraudzība,
<P>
paplašināta sadarbība starp dalībvalstīm,
<P>
jauna pieeja CE zīmei, kas simbolizē drošu produktu, kurš atbilst ES prasībām.
<P>
Šie ir tikai daži no daudzajiem ierosinājumiem, lai uzlabotu pašreizējo situāciju attiecībā uz produktu tirdzniecību un patērētāju aizsardzību. Mēs esam tikai gara ceļa pašā sākumā, ceļa, kas beigsies ar tirgu, kas ir brīvs no nekontrolētām un bīstamām precēm. Mums priekšā ir daudz darāmā, taču ES tiesību akti ir pareizais virziens uz priekšu un tie dod mums cerību, ka nākotne būs brīva no kaitējuma, ko rada ikdienas izstrādājumi, un ka tie neapdraudēs nevienu no mūsu bērniem.
<SPEAKER ID="092" NAME="Gábor Harangozó  " AFFILIATION="PSE">
rakstiski. - Patērētāju drošība izraisa nopietnas bažas mūsu pilsoņu vidū, kad var noteikt draudus tiem, kas ir vismazāk aizsargāti, proti: mūsu bērniem. Tāpēc mums vajadzētu ātri un pārredzami pievērsties šīm bažām, jo nevar būt nekādu kompromisu, kad uz spēles ir likta patērētāju drošība. Eiropas Savienībai vajag patiešām visaptveroši nodrošināt tās augsto standartu ievērošanu, importējot preces no valstīm, kurās ir zemākas kvalitātes ražošanas standarti, tādām kā Ķīna. Šajā sakarībā ārkārtīgi svarīga ir RAPEX, sistēmas ātrai informācijas apmaiņai par bīstamiem nepārtikas plaša patēriņa produktiem (tai skaitā bīstamām rotaļlietām) loma, jo no tādām valstīm kā Ķīna importēto preču plūsma ir milzīga. Tādējādi mums ir vajadzīga detalizēta un regulāra atskaitīšanās, un ir jānodrošina mūsu partneri ar nepieciešamajām prasībām attiecībā uz patērētāju drošību tā, lai viņi var efektīvi izsekot potenciāli bīstamiem produktiem. Patērētāju uzticība ir būtiska, tādēļ mums turpmāk ir jākoncentrējas uz profilaksi, ātriem reaģēšanas mehānismiem un Eiropas Savienības standartu noteikto prasību efektīvu īstenošanu.
<SPEAKER ID="093" NAME="Ian Hudghton  " AFFILIATION="Verts/ALE">
rakstiski. - Nesenā vairāku miljonu rotaļlietu izņemšana no apgrozības, ko veica ASV ražotājs Mattel drošības apsvērumu dēļ, tai skaitā svina satura dēļ, ir izraisījusi trauksmi visas pasaules mērogā. Šī lieta visiem izraisa bažas, jo ir apdraudēta sabiedrības veselība un drošība. Atjauninātā direktīva ir kritiska, lai aizsargātu mūsu pašmāju intereses un bērnu veselību.
<P>
Es aicinu Komisiju rīkoties attiecībā uz bīstamu produktu problēmu un apsvērt alternatīvu reglamentējošu pieeju. Ķīnas iestādēm ir jāveic atbilstīga darbība, lai uzlabotu savus ražošanas standartus, taču vienlīdz svarīgs ir to uzņēmumu, kas pasūta produktus no Tālajiem Austrumiem, lai gūtu labumu zemāku izmaksu rezultātā, pienākums nodrošināt, lai būtu ievēroti drošības standarti. Produktu drošība ir sabiedrības veselības jautājums, un šim jautājumam ir nepieciešama tūlītēja uzmanība.
