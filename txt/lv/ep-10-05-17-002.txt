<CHAPTER ID="002">
Priekšsēdētāja paziņojumi
<SPEAKER ID="006" NAME="Priekšsēdētājs">
Sākumā es vēlētos jums sniegt nelielu informāciju. Pirmkārt, šodien Eiropas Savienībā atzīmē sesto Starptautisko dienu pret homofobiju. Tieši pirms 20 gadiem Pasaules Veselības organizācija izsvītroja homoseksualitāti no Starptautiskā slimību klasifikatora. Eiropas Savienība apkaro diskrimināciju visos aspektos. Tas attiecas arī uz homofobiju. Pienākums aizsargāt diskriminētos ir iekļauts visos mūsu svarīgākajos tiesību aktos - līgumā un Pamattiesību hartā, uz ko izdarītas atsauces līgumā.
<P>
Otrkārt, šomēnes mēs svinējām R. Šūmaņa deklarācijas 60. gadadienu, un Parlaments 8. un 9. maijā Briselē un Strasbūrā rīkoja "atvērto durvju” dienas. Apmeklētāji varēja klātienē iepazīties ar Parlamenta darbu un uzzināt vairāk par mūsu ikdienas darbu. Parlamenta ēkas bija pieejamas visiem pilsoņiem. Kopumā Parlamentu Briselē un Strasbūrā apmeklēja vairāk nekā 33 000 Eiropas Savienības pilsoņu. Mēs šajā plenārsēžu zālē tikāmies arī ar 800 jauniešiem no visām Eiropas Savienības valstīm. Kopā ar mani bija 11 Eiropas Parlamenta deputāti. Mēs diskutējām ar jauniešiem par lietām, kas saistītas ar Savienību.
<P>
Treškārt, pagājušajā nedēļā - otrdien, 11. maijā -Āhenē man bija tas gods pasniegt Eiropas jaunatnes Kārļa Lielā balvu. Pirmo godalgu ieguva Vācijas jauniešu projekts "Vilciens Eiropai”. Otrā vieta tika piešķirta projektam no Īrijas, un trešajā vietā ierindojās projekts no Bulgārijas. Konkursā piedalījās jaunieši no visām Savienības valstīm. Vācijas projektā bija iesaistījušies pārstāvji no 21 Eiropas valsts, un vilcienu kopīgi izstrādāja un būvēja 24 arodskolas. Divas dienas pēc jaunatnes balvas pasniegšanas, 13. maijā, atkal Āhenē, galvenā Kārļa Lielā balva tika pasniegta Polijas premjerministram Donald Tusk.
<P>
Ceturtkārt, pagājušajā nedēļā es piedalījos Eiropas Savienības valstu parlamentu priekšsēdētāju konferencē Stokholmā. Tajā piedalījās 40 valstu parlamentu priekšsēdētāji. Mēs runājām par turpmāko sadarbību, kā arī par nākamo Beļģijas prezidentūru. Konferenci rīkoja mūsu kolēģi no Zviedrijas parlamenta, kā arī no Spānijas kā pašreizējās Eiropas Savienības prezidentvalsts parlamenta. Mēs cita starpā regulāri rīkosim Parlamenta komiteju sanāksmes un arī Eiropas valstu parlamentu kopīgās sanāksmes.
<P>
Es vēlos arī izteikt laba vēlējumus un apsveikumus. Divām Eiropas Savienības dalībvalstīm, Apvienotajai Karalistei un Ungārijai, ir jauna valdība. Mēs novēlam tām stabilitāti. Eiropas Savienībai ir ļoti vajadzīgas stabilas valdības. Tām cita starpā jāspēj ātri pieņemt lēmumus. Mēs iemiesojam Eiropas Savienības "Kopienas metodi”, tomēr sadarbība starp valdībām mums ir ļoti svarīga, lai Eiropas Savienība darbotos efektīvi un būtu efektīva saviem pilsoņiem.
