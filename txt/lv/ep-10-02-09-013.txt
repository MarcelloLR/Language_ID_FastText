<CHAPTER ID="013">
Nelabvēlīgos apstākļos esošu kopienu atbalstam paredzētas mājokļu intervences atbilstība (debates) 
<SPEAKER ID="324" NAME="Priekšsēdētājs">
Nākamais darba kārtības punkts ir debates saistībā ar Lambert van Nistelrooij ziņojumu Reģionālās attīstības komitejas vārdā par priekšlikumu Eiropas Parlamenta un Padomes Regulai (EK) Nr. .../2009, ar ko groza Regulu (EK) Nr. 1080/2006 par Eiropas Reģionālās attīstības fondu attiecībā uz nelabvēlīgos apstākļos esošu kopienu atbalstam paredzētas mājokļu intervences atbilstību.
<P>
- C7-0095/2009 -
<SPEAKER ID="325" NAME="Lambert van Nistelrooij" LANGUAGE="NL">
Eiropas Parlaments ir dinamisks; no zivīm un CITES mēs pārejam pie cilvēkiem, jo ir svarīgi, ka arī pret viņiem izturamies atbildīgi. Esmu priecīgs, ka mēs šodien varam grozīt Eiropas Reģionālās attīstības fonda regulu par visā Eiropas Savienībā sarežģītos apstākļos nonākušu cilvēku un nelabvēlīgos apstākļos esošu grupu nodrošināšanu ar mājokļiem.
<P>
Man ir arī prieks, ka pagājušajā nedēļā mēs spējām panākt vienošanos pirmajā lasījumā par dažādām juridiskajām problēmām, kas radās saistībā ar Lisabonas līgumu. Kopā mēs izveidojām pirmo likuma grozījuma redakciju atbilstoši Lisabonas līgumam, kas ir pirmais tiesību akta grozījums šajā jaunajā Parlamenta sasaukumā. Tika apturēti daudzi un dažādi citi ierosinājumi, bet šis priekšlikums būs pietiekami labs. Es jums, dāmas un kungi, arī saku paldies par izdarīto spiedienu. Kopā mēs teicām, ka "patiesībā šī bija vienošanās saskaņā ar Nicas līgumu”. Tomēr progress nebija pietiekami liels. Tas bija saistīts ar citām jomām, kas ir iemesls tam, kāpēc vienošanās netika panākta Zviedrijas prezidentūras laikā.
<P>
Tiek arī runāts par jaunu situāciju šogad, jo 2010. gads ir Eiropas gads cīņai pret nabadzību un sociālo atstumtību, pagaidām šis ir labākais gads, lai realizētu šāda veida instrumentu. Tāpēc kopā ar citiem es izdarīju ļoti lielu spiedienu, lai šī joma būtu pabeigta, un, man jāsaka, ka tas notika tieši laikā.
<P>
Es tomēr esmu arī priecīgs un apmierināts, ka šos projektus, kas sākotnēji bija paredzēti problēmgrupām pilsētās, var arī piemērot īstenošanai lauku rajonos. Turklāt šis pasākums attieksies uz ikvienu Eiropas Savienības dalībvalsti.
<P>
Kohēzija arī turpmāk ietvers sociālo, ekonomisko un teritoriālo kohēziju. Šajā priekšlikumā sociālais apmērs, sociālā kohēzija tiek vērtēta visaugstāk. Visa apspriežu procesa laikā es varēju arī uzsvērt vairākus punktus, kurus es jums tagad atkārtošu: 1. izplatība visās ES valstīts, visās 27 Eiropas Savienības dalībvalstīs; 2. ilgtspējības kritēriji; un 3. specifiskāku kritēriju izveide šāda veida projekta radīšanai sabiedrībā; patiesībā daudzi no līdzšinējiem rajoniem neatbilst kritērijiem un tā vietā tajos ir slikti mājokļi sliktās vietās. Ēku pārbūve sliktos rajonos neko neatrisina. Līdzekļu tērēšana - un šeit mēs runājam par pusmiljardu eiro gadā, ko var maksāt reģionālo fondu ietvaros - pati par sevi nav pamatota, ja mēs neizvēlamies labus rajonus; tādējādi precizējot detalizētākus kritērijus.
<P>
Protams, nekas no minētā neatrisinās 9 miljonu romu tautības iedzīvotāju problēmu, bet mājokļa jautājums ir ārkārtīgi svarīgs, fiziskais elements ir svarīgs, un dalībvalstis tagad var kaut ko sākt darīt. Es lūdzu Eiropas Komisiju un bijušo komisāru sniegt atbildi uz jautājumu, vai mēs tiksim sīkāk informēti par kopējā pasākuma īstenošanu un vai mēs tajā būsim iekļauti.
<P>
Visbeidzot, savos iepriekšējos amatos, papildus daudzām citām lietām, es biju atbildīgs arī par treileru problēmas risināšanu Nīderlandē, un esmu piedzīvojis, cik grūti ir to risināt. Esmu viesojies Rumānijā un citās Austrumeiropas valstīs un apzinos redzēto. Manuprāt, ir ļoti labi, ka mēs tagad varam pieņemt šo lēmumu. Bez laba mājokļa, labiem rajoniem un papildu sociālās politikas, izglītības un nodarbinātības mums tas neizdosies. Esmu ļoti priecīgs, ka mēs to varam izdarīt, un es pateicos visiem par ciešo sadarbību pēdējo mēnešu laikā.
<SPEAKER ID="326" NAME="Paweł Samecki">
Komisijas loceklis. - Priekšsēdētāja kungs! Priekšlikums, par ko mēs šodien debatējam, ir taustāma ES iestāžu pazīme par apņemšanos veicināt ārkārtīgi nelabvēlīgos apstākļos esošu un nabadzībā dzīvojošu kopienu integrāciju vidusmēra sabiedrībā. Šis priekšlikums atbilst Parlamenta un Padomes prasībai un apstiprina, ka struktūrfondiem ir jāspēlē sava loma, ne tikai sniedzot finansiālu atbalstu, bet arī veicinot integrētu pieeju sociālu un ekonomisko jautājumu risināšanā nelabvēlīgos apstākļos esošās kopienās.
<P>
Priekšlikums īpaši attiecas uz romu tautības iedzīvotājiem, kas Eiropā veido 10 miljonus iedzīvotāju. Tomēr atbilstoši vispārējiem pamatprincipiem par romu tautības iedzīvotāju integrāciju šis priekšlikums neizslēdz to, ka citās nelabvēlīgos apstākļos esošās grupās ir līdzīgi sociālekonomiskie apstākļi.
<P>
Pašreizējais kompromisa priekšlikums paplašina nelabvēlīgos apstākļos esošu kopienu mājokļu intervenci uz visām 27 dalībvalstīm, nevis tikai uz ES-12 dalībvalstīm, kā sākotnēji ierosināja Komisija. Pastāvošais 7. pants attiecas tikai uz mājokļu intervenci pilsētās, bet tā grozījums ierosina, ka mājokļu intervences tiek atļautas arī lauku rajonos. Šī paplašināšana ir pamatota, jo lielākā daļa romu tautības iedzīvotāju ES-12 dalībvalstīs dzīvo lauku rajonos, nevis pilsētās.
<P>
Saskaņā ar ierosināto grozījumu pieņemama ir gan pastāvošo ēku atjaunošana, gan jaunu ēku celtniecība. Patiesībā ārkārtīgi zemas kvalitātes ēku renovācija var veicināt valsts resursu izšķērdēšanu. Diskutējot par šo priekšlikumu, Reģionālās attīstības komiteja lūdza specifisku atsauci uz desegregācijas pasākumiem. Priekšlikuma 6. apsvērums tagad ietver tādus desegregācijas pasākumus kā rīcības paraugus, kas varētu papildināt mājokļu intervenci. Patiešām, nošķirtas dzīvesvietas norāda uz nedrošību, apgrūtinātu piekļuvi izglītībai vai nodarbinātībai, kā arī norāda uz vardarbīgiem uzbrukumiem un noziedzību. Mūsu mērķis nav radīt jaunus, nelabvēlīgos apstākļos esošu kopienu rajonus, kaut arī tie būtu atbilstoši un ietvertu ERAF atbalstītas ēkas.
<P>
Mēs zinām, ka daudzas dalībvalstis ir izveidojušas politiku romu tautības kopienu integrācijai, pievēršot īpašu uzmanību mājokļu izveidei. Šo politiku īstenošana nav viegls uzdevums. Struktūrfondi var piedalīties šajos centienos, atbalstot ne tikai mājokļu izveidi, bet, kas ir svarīgāk, arī pasākumus, kas uzlabo šo kopienu produktivitāti, piemēram, atbalstot mazos un vidējos uzņēmumus, sievietes, uzņēmējdarbības iniciatīvas utt..
<P>
Šajā ziņā es vēlētos uzsvērt, ka kohēzijas politikas galvenais mērķis ir apvienot reģionālās ekonomikas, veicinot to produktivitāti.
<P>
Kā jau jūs noteikti zināt, jaunā regula būs papildināta ar Komisijas - un, patiesi, dalībvalstu vairākuma - paziņojumu, kas nosaka, ka nelabvēlīgos apstākļos esošu kopienu atbalstam paredzētās mājokļu intervences atbilstība kritērijiem visā Eiropas Savienībā saskaņā ar ERAF ir izņēmuma gadījums. Šo izņēmumu nekādā gadījumā nedrīkst uzskatīt par vispārīgu kohēzijas politikas uzsākšanu mājokļu intervenču finansēšanai.
<P>
Tagad es vēlētos pievērsties Reģionālās attīstības komitejas priekšlikumam tekstā ietvert specifisku komitoloģijas apsvērumu. Šajā sakarā es vēlos jums atgādināt, ka principā trīs institūcijas vienojās par pārejas noteikumu horizontālu risinājumu saistībā ar komitoloģiju. Eiropas Parlamenta, Padomes un Komisijas ziņojuma mērķis saistībā ar Līguma par Eiropas Savienības darbību 291. pantu ir izvairīties no diskusiju rašanās iestāžu starpā par katru atsevišķu dokumentu starpposma laikā, līdz stājas spēkā jaunā komitoloģijas pamatregula. Tāpēc Komisija nožēlo, ka tā iepazīstināja ar šo apsvērumu, bet šī iemesla dēļ tā pirmajā lasījumā neapturēs vienošanos starp likumdevējiem.
<P>
Ar nepacietību gaidu šīs debates.
<SPEAKER ID="327" NAME="Jan Olbrycht">
PPE grupas vārdā. - (PL) Priekšsēdētāja kungs! Vēlos uzsvērt, ka šodien izskatāmais regulas grozījums ir nozīmīgs divējādā ziņā. No vienas puses, tas tieši skar problēmas, kas raksturīgas nelabvēlīgos apstākļos esošām kopienām, pat ja šis termins nav ļoti precīzi definēts. Bet, no otras puses, tas rada iespēju, kurai ir arī ļoti svarīga ekonomiska nozīme, - ar to es domāju iespēju piešķirt Eiropas Reģionālās attīstības fonda finansējumu mājokļu celtniecībai - jautājumu, kas izraisīja ļoti nopietnas diskusijas Eiropas Parlamenta iepriekšējā sasaukumā. Šīs, neapšaubāmi, ir diezgan pārsteidzošas krīzes sekas - pirms vairākiem gadiem EP deputātu minētie argumenti tika noraidīti un ar mājokļiem saistīti izdevumi apstiprināti tikai jaunajām dalībvalstīm, bet šodien, ņemot vērā jauno ekonomisko un finansiālo situāciju, tiek atbalstīta līdzekļu izmantošana mājokļiem ļoti konkrētās situācijās. Manuprāt, šis eksperiments, kas drīzumā tiks īstenots un kas ir ļoti pozitīvs elements, ir jāturpina un izdevumi mājokļiem ir jāiekļauj arī nākotnes kohēzijas politikā gluži tāpat, kā tie ir iekļauti kohēzijas politikā šodien.
<SPEAKER ID="328" NAME="Georgios Stavrakakis" LANGUAGE="EL">
Priekšsēdētāja kungs! Vispirms es vēlētos izteikt atzinību referentam van Nistelrooij kungam, kura neatlaidība un pacietība pēdējā trialoga laikā nodrošināja šā svarīgā ziņojuma iesniegšanu debatēm šodien un balsojumam rīt, un tādējādi mēs nezaudējam dārgo laiku un neatliekam šā jautājuma izskatīšanu uz martu.
<P>
Šis ziņojums ir ārkārtīgi nozīmīgs, jo tas dod iespēju paplašināt regulas, kas nosaka nelabvēlīgos apstākļos esošu kopienu atbalstam paredzētas mājokļu intervences atbilstību, darbības jomu, iekļaujot tajā visu Eiropas Savienību un nevis tikai jaunās dalībvalstis, kā bija paredzēts Eiropas Komisijas sākotnējā priekšlikumā.
<P>
Ne manas politiskās grupas deputāti, ne mūsu komiteja nepieļāva domu, ka, paplašinot regulas darbības jomu, tajā netiktu iekļautas vecās dalībvalstis, jo, kā mēs visi zinām, mājokļu problēmas, ar kurām saskaras nelabvēlīgos apstākļos esošas sociālās grupas, īpaši romi, ir nopietns jautājums, un tā sociālās sekas ir jūtamas visās Eiropas Savienības dalībvalstīs.
<P>
Mēs uzskatām, ka ziņojums un mājokļu intervenču apjoma paplašināšana, aptverot visu Eiropas Savienību, stiprina kohēziju starp visiem reģioniem, nediskriminējot vecās vai jaunās dalībvalstis. Tas skaidri norāda, ka Kopienas finansējuma pamatprincips ir cīņa ar sociālām problēmām neatkarīgi no Eiropas Savienības reģiona, kurā tās radušās.
<SPEAKER ID="329" NAME="Karima Delli" LANGUAGE="FR">
Priekšsēdētāja kungs! Šis - 2010. gads - ir Eiropas gads cīņai pret nabadzību un sociālo atstumtību, un tieši šādā saistībā mēs, es ceru, pieņemsim van Nistelrooij kunga sagatavoto ziņojumu, kas ir liels solis uz priekšu ceļā uz nelabvēlīgā situācijā esošu kopienu dzīves apstākļu uzlabošanu, jo tas visām dalībvalstīm dod tiesības ar ERAF starpniecību pretendēt uz Eiropas palīdzību, lai īstenotu mājokļu atjaunošanas un celtniecības projektus un projektus, kuru mērķis ir cīnīties ar enerģijas trūkumu.
<P>
Šo priekšlikumu, kuru atbalsta Eiropas Padome, ir ilgi gaidījuši visi tie, kuri cīnās par nelabvēlīgos apstākļos esošu kopienu, īpaši romu, integrācijas tiesību ievērošanu.
<P>
Zaļo un Eiropas Brīvās apvienības grupas vārdā es izsaku atbalstu tam, ka Eiropas Savienība iegulda lielus līdzekļus visnelabvēlīgākajā situācijā esošu kopienu mājokļu uzlabošanā, tomēr mēs nedrīkstam šo procesu pārtraukt tagad, kad mums tik labi veicas. Mēs rūpīgi uzmanīsim šo līdzekļu faktisko izlietojumu, jo tie nedrīkst izraisīt nelabvēlīgos apstākļos esošu kopienu atstumtību.
<P>
Patiešām, var minēt neskaitāmus pilsētu atjaunošanas projektu piemērus. To vidū ir Barselonas pilsētas centra atjaunošana un darbs pie vēsturisko centru atjaunošanas jaunajās dalībvalstīs, kurām ir bijuši īpaši labi panākumi, pateicoties spekulācijām ar nekustamajiem īpašumiem, izmantojot īres un komunālo maksājumu eksplozīvo kāpumu. Savukārt visnelabvēlīgākajos apstākļos dzīvojošas ģimenes tādēļ ir bijušas spiestas pamest pilsētu centrus.
<P>
Šiem cilvēkiem pilnīgi noteikti ir jāsaņem pilnvērtīgs sociālais atbalsts un jānodrošina piekļuve visiem sabiedriskajiem pakalpojumiem, piemēram, izglītībai, veselības aprūpei un sabiedriskajam transportam, bet, kā jau mēs ierosinājām šā jautājuma izskatīšanā komitejā, viņiem ir jāsaņem arī pietiekami daudz resursu, lai viņi varētu turpināt dzīvot šajos rajonos un tos neskartu ģentrifikācija.
<P>
Pirms šo finanšu līdzekļu atjaunošanas 2013. gadā, Parlamentam būs jāizvērtē īstenotie projekti un jāiesaistās turpmāka regulējuma izstrādē, nosakot atbilstības kritērijus, īpaši saistībā ar pārredzamību, lai garantētu, ka ikviena mazaizsargāta kopiena patiešām šos līdzekļus saņem un ir ilgtermiņā nodrošināta cieņpilnai dzīvei.
<SPEAKER ID="330" NAME="Oldřich Vlasák">
ECR grupas vārdā. - (CS) Priekšsēdētāja kungs, dāmas un kungi! Mēs pēc savas pieredzes zinām, kā izskatās geto un graustu rajoni. Tajos mītošie cilvēki saņem viszemākās algas un bieži ir bez darba vai atkarīgi no sociālās palīdzības. Tie ir cilvēki, kuri savus īres, elektrības vai ūdens rēķinus nemaksā laikus. Atkritumi šajos rajonos bieži tiek izmesti uz ielām vai pagalmos. Visas ēkas, kuras tiek apdzīvotas kopīgi vai kuras nevienam nepieder, tiek nolaistas līdz bēdīgam stāvoklim. Mēs zinām pēc savas pieredzes, ka šajās vietās dzīvo sociāli nelabvēlīgos apstākļos esošas grupas. Tās var būt tikai pāris ģimenes vai cilvēki, kas mitinās vienā daudzdzīvokļu mājā, vai arī tūkstošiem cilvēku liela grupa, kas apdzīvo visu apkaimi. Šie rajoni var atrasties pilsētas centrā vai nomalē, vai pat pilnīgi ārpus apdzīvotām vietām.
<P>
Tādēļ ir labi, ka piedāvātās izmaiņas paplašina no Eiropas līdzekļiem pieejamā finansējuma diapazonu, iekļaujot tajā nelabvēlīgos apstākļos esošu grupu mājokļus, un dod iespēju resursus ieguldīt ne tikai pilsētās, bet arī laukos, vai nu atjaunojot pastāvošos mājokļus vai ceļot jaunas mājas. Tomēr es esmu pilnīgi pārliecināts, ka tikai un vienīgi materiāls ieguldījums infrastruktūrā neatrisinās geto problēmas. Atkritumu aizvākšana, ēku fasāžu atjaunošana, ieeju remonts un māju nokrāsošana pati par sevi nenozīmē, ka pēc pāris gadiem šī vieta neizskatīsies tāpat, kā tā izskatās šodien. Geto nav tikai vide vai ēkas, bet arī tajos mītošie cilvēki. Tādēļ nākotnē mums būtu jāmeklē veidi, kā šos ieguldījumus apvienot ar sociālo darbu šajos rajonos, lai ieguldījumus papildinātu ar geto dzīvojošo cilvēku nodarbinātības veicināšanu un, jo īpaši, lai dotu iespēju jauniešiem izlauzties no sociālās nabadzības slazdiem. Tikai šādā veidā geto un graustu rajoni pilnvērtīgi iekļausies mūsu pilsētās.
<SPEAKER ID="331" NAME="David Campbell Bannerman">
EFD grupas vārdā. - Priekšsēdētāja kungs! Šīs mājokļu rezolūcijas grozījums Nr. 1 ierosina paplašināt Eiropas Reģionālās attīstības fonda izmantošanu un aptvert visas dalībvalstis, ne tikai tās, kuras pievienojās 2004. gadā. Tātad tas vistiešākajā veidā attiecas uz Lielbritāniju.
<P>
No rezolūcijas top skaidrs, ka lielākā nelabvēlīgos apstākļos esošā kopiena, kura saņems atbalstu, ziņojumā ir romu tautības iedzīvotāji, kā arī citas kopienas līdzīgā sociālekonomiskā situācijā.
<P>
Eiropas kohēzijas politikas kopējais budžets ir satriecošs - EUR 347 miljardi uz septiņiem gadiem - tas pat ir lielāks nekā daudzu valstu ekonomikas.
<P>
Mani vēlētāji Austrumanglijā jau šobrīd ir ļoti norūpējušies par klejotāju un čigānu kopienu apmēru, jo īpaši Eseksā. Viņi būs sadusmoti, ja šie pasākumi vēl vairāk veicinās masveida imigrāciju Eiropas Savienībā.
<P>
Lielbritānija jau ir piedzīvojusi iedzīvotāju skaita pieaugumu par trim ar pusi miljoniem, kas ir puse no Londonas iedzīvotāju skaita, 12 gados kopš pie varas 1997. gadā nāca leiboristu valdība. Ņemot vērā arī faktu, ka gandrīz deviņas no katrām desmit jaunām mājām Lielbritānijā - 86 % - nākamajos 30 gados tiks uzceltas imigrācijas dēļ, tādi priekšlikumi kā šie izskatās pēc vēl viena placdarma masveida imigrācijai Lielbritānijā. Mums nav vietas. Jautājums ir par platību nevis rasi.
<P>
Kontrolēta imigrācija, izsniedzot atļaujas un vīzas, ir laba lieta, bet nekontrolēta imigrācija ir nevēlams process, jo tas ir vistiešākais ceļš uz ekstrēmismu, ko nevēlas neviens no mums.
<SPEAKER ID="332" NAME="Franz Obermayr" AFFILIATION="NI">
(DE) Priekšsēdētāja kungs! Atbalsts mājokļu intervencēm tādām mājsaimniecībām, kas atrodas īpaši grūtos sociālekonomiskos apstākļos, pati par sevi ir ļoti laba ideja. Tāpat arī ļoti apsveicams ir fakts, ka pilsētas un lauku reģioni tagad varēs saņemt līdzvērtīgu atbalstu. Taču šo atbalstu nekādā gadījumā nedrīkst piešķirt tikai noteiktām dalībvalstīm un noteiktām kopienām, tādējādi pret šīm grupām izrādot acīmredzami labvēlīgāku attieksmi. Tā būtu uzkrītoša pārējo grupu diskriminēšana. Tomēr tieši to šis priekšlikums dara. Tas īpaši pievēršas romu tautības iedzīvotājiem un arī legāliem migrantiem.
<P>
Turklāt cīņā ar nelabvēlīgiem apstākļiem vienmēr ir jāiesaistās divām pusēm - valsts iestādēm, no vienas puses, bet, no otras puses, arī pašām šajos apstākļos dzīvojošām grupām, kurām arī ir aktīvi jāpiedalās integrācijas procesā. Visbeidzot, mums ir ļoti rūpīgi jāizvērtē, cik noderīgi ir visi šie pasākumi un jāpasaka noteikts "nē” priekšrocībām, kas tiek piešķirtas pēc etniskiem kritērijiem.
<SPEAKER ID="333" NAME="Lívia Járóka" AFFILIATION="PPE">
(HU) Es vēlos atbalstīt Eiropas Reģionālās attīstības fonda noteikumu grozījumus un apsveikt manu kolēģi deputātu van Nistelrooij kungu sakarā ar viņa ziņojumu. ERAF atbalsta daudzas programmas, kuras varētu ievērojami uzlabot un kuras patiešām uzlabo romu - Eiropas lielākās un visatstumtākās mazākumtautības - dzīves apstākļus, vienlaikus neaizmirstot citas grupas, kuras atrodas līdzīgā sociālekonomiskā situācijā.
<P>
Jau ilgu laiku ir pastāvējis mērķis atcelt ierobežojumus, kas ar mājokļiem saistītus pasākumus ļauj īstenot tikai pilsētās, atļaut jaunu mājokļu celtniecību un šos atbalsta veidus ļaut izmantot arī vecajām dalībvalstīm, jo šī problēma skar visu Eiropu. Reģioni, kuri salīdzinājumā ar vidējo reģionu līmeni ir ievērojami mazattīstīti un līdzinās geto, kavē visas Eiropas attīstību. Ievērojama daļa romu dzīvo nelabvēlīgos apgabalos visā Eiropā, apgabalos, kuri attīstās, pateicoties ievērojamam atbalstam.
<P>
Ir nepieciešama tūlītēja un vienota rīcība. Šā iemesla dēļ mums ir rūpīgi jāapsver noteikta resursu apjoma norobežošana Eiropas Savienības līmenī, kas būtu paredzēti tikai un vienīgi atsevišķu LAU 1. līmeņa statistisko vienību attīstīšanai līdz standartam. Ir ļoti svarīgi šajā regulā ietvert integrētu pieeju, nodrošinot pasākumu īstenošanu plašākā, visaptverošākā kontekstā, ņemot vērā arī tādas perspektīvas kā izglītība, saimnieciskā darbība un sabiedriskie pakalpojumi. Lai ievērotu Eiropas Parlamenta pieņemtās nostājas, ir nepieciešams visaptverošs Kopienas rīcības plāns, kas aptver partijas un ciklus un kas ar atbilstošu finansiālu resursu un juridiska spēka palīdzību spēj panākt ievērojamu uzlabojumu visos Lākenes indikatoros, kuri atspoguļo patiesos sociālās atstumtības apmērus.
<SPEAKER ID="334" NAME="Monika Smolková" AFFILIATION="S&amp;D">
(SK) Reģionālās politikas mērķis ir novērst ekonomiskās un sociālās atšķirības. Eiropas Savienībā ir 27 dalībvalstis, kuras ir sadalītas 271 reģionā. Katrā ceturtajā reģionā IKP uz vienu iedzīvotāju ir par 75 % mazāks nekā 27 ES valstu vidējais rādītājs. Tas ir satraucošs skaitlis.
<P>
Eiropas reģionālā politika rada pievienoto vērtību, īstenojot pasākumus tieši reģionos. Tā palīdz finansēt konkrētus projektus, no kuriem ieguvēji ir reģioni, pilsētas, ciemati un to iedzīvotāji. Ļoti pozitīvs solis tika sperts pagājušajā gadā, kad OEP izmainīja Eiropas Reģionālās attīstības fonda noteikumus, lai visas dalībvalstis varētu tā līdzekļus izmantot ēku enerģijas patēriņa samazināšanai.
<P>
Šodien mums jau ir konkrēti pozitīvi rezultāti. Daudzās pilsētās mēs esam ieguvuši ne tikai siltinātas ēkas, bet arī estētisku vērtību, dzīves kvalitāti un samazinātu dzīves dārdzību, kas nekādi nav maznozīmīgi. Es esmu deputāte no Slovākijas austrumiem, kas ir viens no reģioniem, kura līmenis ir stipri zemāks par vidējo ES līmeni. Tādēļ es atbalstu jauno regulas projektu, kura mērķis ir paplašināt ar mājokļiem saistītās tiesības nelabvēlīgos apstākļos esošu kopienu atbalstam.
<P>
Daudzas cilvēku grupas 21. gadsimtā dzīvo pazemojošos apstākļos. Sava sociālā stāvokļa dēļ viņiem nav nekādu iespēju iegūt labāku mājokli sev un saviem bērniem. Pašvaldības tagad spēs pakāpeniski šo iedzīvotāju grupu integrēt sabiedrības vairākumā. Kopā ar saviem kolēģiem deputātiem no Slovākijas un S&D grupas es izsaku gandarījumu par šo priekšlikumu un to atbalstu.
<SPEAKER ID="335" NAME="Trevor Colman" AFFILIATION="EFD">
Priekšsēdētāja kungs! Problēma, kuru šis ziņojums par Eiropas Reģionālās attīstības fona finansējumu un tā grozījumi it kā cenšas risināt, ir bezpajumtnieku vai, kā tie dēvēti ziņojumā, nelabvēlīgos apstākļos esošu kopienu problēma. ES risinājums ir izmest miljoniem eiro, lai atjaunotu un uzceltu tūkstošiem ēku.
<P>
Sākotnēji ziņojums paredzēja mājokļu finansēšanu tajās dalībvalstīs, kas ir pievienojušās Eiropas Savienībai 2004. gada 1. maijā vai vēlāk. Tagad līdzekļi tiks piešķirti visām dalībvalstīm. Saskaņā ar South-West Observatory 2007. gada ziņojumu par Anglijas dienvidrietumu grāfistēm iedzīvotāju skaits reģionā ir strauji audzis, tikai pateicoties migrācijai. Par spīti tam, ka sabiedrība spēcīgi un arvien vairāk pretojas jauno rajonu būvniecībai un faktam, ka daudzas piedāvātās teritorijas ēku celtniecībai nav piemērotas, ES ēku būvniecības programma Lielbritānijā turpina vien ripot uz priekšu, pilnībā ignorējot demokrātijas procesus.
<P>
Dienvidrietumu pašvaldību vadītāju padome tagad ir uzņēmusies veikt plānošanas kontroli un apstiprināšanu - šis ir klasisks ES piemērs tam, kā likumā noteiktas pilnvaras tiek uzticētas organizācijai, kas nav noteikta ar likumu. Lielbritānijas sabiedrības noskaņojumā dominē arvien pieaugošs satraukums. Neierobežota, nekontrolēta imigrācija vairo sabiedrības dusmas. Finansiāls atbalsts ēku celtniecībai Lielbritānijā un iedrošinājums vēl lielākam imigrantu skaitam ierasties mūsu valstī tikai vēl vairāk saasina jau tā nestabilo situāciju.
<P>
Ja vien šis ziņojums, kā sākotnēji domāts, neattieksies tikai uz tām valstīm, kuras pievienojās ES 2004. gada 1. maijā vai vēlāk, cilvēku dzīvesveids Lielbritānijā, īpaši lauku apgabalos, būtiski mainīsies, attiecīgi izraisot stipru aizvainojumu Lielbritānijas iedzīvotājos.
<SPEAKER ID="336" NAME="Iosif Matula" AFFILIATION="PPE">
(RO) Es priecājos par sniegto ziņojumu un apsveicu van Nistelrooij kungu par veidu, kā tas ticis sagatavots un pabeigts. Es domāju, ka ERAF regula ir jāgroza, lai ļautu valstīm izmantot šo finansējumu nelabvēlīgos apstākļos esošo kopienu mājokļu atjaunošanai un celtniecībai. Valsts un vietējās varas iestāžu īstenoto pasākumu mērķim ir jābūt šādu kopienu ilgtspējīgai sociālai integrācijai gan pilsētās, gan lauku teritorijās.
<P>
Es piekrītu, ka koncentrētajās pūlēs atbalstīt romu kopienu ir jāiesaistās visām Eiropas Savienības dalībvalstīm. Tas ir tādēļ, ka romi ir lielākā nelabvēlīgos apstākļos esošā kopiena Eiropā, kurai ir raksturīga augsta pārrobežu mobilitāte Eiropas teritorijā. Tomēr mums jāņem vērā arī citu kopienu vajadzības, sevišķi to, kuras veido legālie imigranti vai strādnieki, kuri iesaistījušies pagaidu darbā citā ES valstī. Šo apsvērumu dēļ būtu labi atļaut ERAF finansējumu mājokļiem izmantot visās ES valstīs.
<P>
Es ticu programmas panākumiem un ceru, ka mēs turpināsim darbu, sākot jaunu posmu nelabvēlīgos apstākļos esošo kopienu ģimeņu atbalstīšanā, nodrošinot piemērotas telpas un palīdzot tām atrast un saglabāt darbu, jo īpaši pašreizējās krīzes apstākļos. Es atbalstu šo ziņojumu, kurš arī ļaus Rumānijai izmantot finansējumu, lai atvieglotu nelabvēlīgos apstākļos esošo cilvēku, tostarp romu, sociālo integrāciju gan pilsētās, gan lauku teritorijās.
<SPEAKER ID="337" NAME="Luís Paulo Alves" AFFILIATION="S&amp;D">
(PT) Šī ziņojuma par ERAF mērķis ir mūsu dalībvalstu nelabvēlīgos apstākļos esošo kopienu interesēs paplašināt kritērijus, kuri pieļauj intervenci mājokļu jomā. Līdz šim šādu atbalstu varēja sniegt tikai nelabvēlīgos apstākļos esošām kopienām, kuras dzīvo jauno dalībvalstu pilsētās. Citiem vārdiem sakot, ņemot vērā, ka lielākā daļa šādu kopienu dzīvo lauku teritorijās un apmetnēs, tās nevarēja izmantot ERAF atbalstu, lai uzlabotu savus zemās kvalitātes mājokļus.
<P>
Būtībā tas nozīmē aizpildīt tukšumu un nodrošināt dalībvalstīm un to reģioniem lielākas iespējas šādu kopienu specifisko problēmu atvieglošanas politikā.
<P>
Es arī piekrītu noteikumu vienlīdzīgai attiecināšanai uz visām dalībvalstīm, jo nelabvēlīgos apstākļos esošās kopienas, kurām nepieciešama palīdzība un integrācija, ir pelnījušas mūsu uzmanību, lai arī kurā dalībvalstī tās dzīvotu.
<P>
Ja šo nozīmīgo ziņojumu cīņai pret nabadzību un par cilvēcisko cieņu pieņems pirmajā lasījumā, to, ātri reaģējot uz mūs ietekmējošo krīzi, būs iespējams arī drīzā laikā īstenot ekonomikas atveseļošanas plānā.
<SPEAKER ID="338" NAME="Sophie Briard Auconie" AFFILIATION="PPE">
(FR) Priekšsēdētāja kungs, dāmas un kungi, Eiropas kohēzijas politika tika radīta, lai ar ievērojamu finanšu resursu palīdzību praktiski risinātu problēmas, ko rada Eiropas citas politikas jomas. Tā bija jo īpaši paredzēta, lai palīdzētu vājāk attīstītajām dalībvalstīm konkurēt iekšējā tirgū.
<P>
Pašreiz tās galvenais uzdevums ir rast risinājumus problēmām, kuras saistītas ar robežu atvēršanu un personu brīvu pārvietošanos, kas ir ļoti labi, taču var radīt pagaidu sarežģījumus. Romu dzīves apstākļu jautājums ir saistīts ar robežu atvēršanas problēmu Tā augstā mērā ir Eiropas līmeņa problēma. Tādēļ ir tikai pareizi, ka visām dalībvalstīm būtu jāvar izmantot Eiropas Reģionālās attīstības fondu, ERAF, lai celtu mājokļus romiem un tādējādi nodrošinātu patiesu solidaritāti eiropiešu starpā.
<P>
Es ar vairākiem Reģionālās attīstības komitejā iesniegtiem grozījumiem esmu lūgusi, lai šī iespēja tiktu plašāk attiecināta uz visām Eiropas Savienības dalībvalstīm. Es priecājos, ka ir sācies darbs pie šī priekšlikuma, un pilnībā atbalstu šo grozīto tekstu.
<P>
Manuprāt, pēc šīs palielinātās iespējas saņemt ERAF līdzfinansējumu mājokļu izdevumu segšanai, mums būtu jāapsver citas iespējamās vidējā termiņa un ilgtermiņa izmaiņas vai nu finansējuma pieejamības jomā, vai arī finansējuma piešķiršanā noteiktām stratēģiskajām prioritātēm.
<SPEAKER ID="339" NAME="Kinga Göncz" AFFILIATION="S&amp;D">
(HU) Arī es priecājos par ERAF regulas grozījumiem un uzskatu, ka šie jaunie noteikumi ir konkrēts instruments, kuram var būt liela nozīme, lai patiesi Eiropas mērogā risinātu romu kopienu situācijas uzlabošanas problēmas, pat ja šis instruments nekalpo vienīgi romiem, bet arī citām nelabvēlīgos apstākļos esošām kopienām.
<P>
Tiem kolēģiem, kuri runāja par imigrāciju, es vēlētos teikt, ka galu galā, ja atšķirības mazinās un ja dzīves apstākļi uzlabojas, arī imigrācija samazinās, un es uzskatu, ka arī šajā gadījumā mēs varam sagaidīt tādu rezultātu.
<P>
Es vēlos uzskaitīt dažas perspektīvas, kas ir noteikti jāņem vērā regulā un tās īstenošanā. Ir ļoti svarīgi, lai šie resursi būtu pieejami ne tikai pilsētās, bet arī lauku teritorijās; lai tie būtu izmantojami mājokļu fonda palielināšanā gan renovācijai, gan jaunu mājokļu celtniecībai, lai par nozīmīgu mērķi tiktu izvirzīta noslāņošanās samazināšana un lai pieeja būtu integrēta; tādēļ tai vajadzētu būt saskaņotai ar izglītības un nodarbinātības programmām tādā veidā, lai tiktu rasts ilgtspējīgs ilgtermiņa risinājums. Es piebildīšu, ka trīs valstu prezidentūras nozīmīga prioritāte ir romu situācijas uzlabošana. Spānijas prezidentūra aktīvi strādā šajā virzienā, un arī Ungārijas prezidentūra šo darbu turpinās.
<SPEAKER ID="340" NAME="Seán Kelly" AFFILIATION="PPE">
Priekšsēdētāja kungs, vispirms es vēlētos pateikties savam kolēģim van Nistelrooij kungam par viņa uzcītību un vadību šajā ļoti nozīmīgajā jomā.
<P>
Būt par mājas īpašnieku ir kas tāds, par ko, manuprāt, sapņo daudzi cilvēki, un tas man atgādina pirmās rindas no kāda īru dzejnieka dzejoļa, ko es reiz iemācījos. Tās bija šādas: "Ak, ja man būtu mājiņa! / Savs pavards,
<P>
krēsls, pārējais! / Skapis pilns mirdzoša fajansa, / Kūdras kaudze pie sienas!”
<P>
Es domāju, ka ar mūsu pašreizējo darbu mēs palīdzam daudziem cilvēkiem Eiropas Savienībā - un īpaši romu kopienai - šo sapni piepildīt.
<P>
Uz to tika norādīts, un pēc diskusijas par šo jautājumu mēs iesakām šos noteikumus plašāk attiecināt arī uz citām nelabvēlīgos apstākļos esošām grupām. Es īpaši biju domājis savu Limerikas reģionu, kur tādās vietās kā Myross un Southill šādas grupas ir daudz cietušas no narkotiku tirdzniecības un ar to saistītās vardarbības. Tagad ir nepieciešama pamatīga atjaunotne, lai uzlabotu šīs briesmīgās situācijas.
<P>
Ar šiem priekšlikumiem tas ir iespējams, turklāt tiem ir arī liela nozīme celtniecības nozares aktivizēšanā, kura ekonomiskās recesijas dēļ visā Eiropā cieta milzīgus zaudējumus.
<P>
Tātad mēs rīkojamies īstajā laikā, un tas var nākt par labu nelabvēlīgos apstākļos esošajām grupām, ļaujot tām cerēt uz savu māju, pavardu, krēslu un mirdzošu fajansu.
<SPEAKER ID="341" NAME="Silvia-Adriana Ţicău" AFFILIATION="S&amp;D">
(RO) ERAF finansētās mājokļu intervences pieejamība nelabvēlīgos apstākļos esošajām grupām ļaus dalībvalstīm uzlabot Eiropas fondu apguvi. Mans viedoklis ir, ka šo pieejamību jāattiecina uz visām dalībvalstīm.
<P>
Nesen tika grozīta Regula (EK) Nr. 1080/2006, lai visām dalībvalstīm ļautu uzlabot dzīvojamo māju energoefektivitāti. Jaunais teksts nosaka 4 % normu. Teksta konsekvences un birokrātijas samazināšanas labad, iespējams, būtu bijis labi saglabāt šo pašu normu.
<P>
Jaunie noteikumi paredz vajadzību atbalstīt atsevišķus pilsētattīstības projektus rajonos, kuriem draud fiziska stāvokļa pasliktināšanās vai sociāla atstumtība, kā arī saistītus ar nelabvēlīgos apstākļos esošām kopienām. Tas attiecas arī uz rajoniem, kuri cietuši dabas katastrofās, piemēram, plūdos vai zemestrīcēs. Es vēlētos savu runu noslēgt, priekšsēdētāja kungs, ar aicinājumu Komisijai apvienot spēkus ar dalībvalstīm un izmantot 2010. gadu, lai pārskatītu rīcības programmas ar mērķi palielināt Eiropas fondu apguvi sociālā mājokļu fonda palielināšanai.
<SPEAKER ID="342" NAME="Jan Březina" AFFILIATION="PPE">
(CS) Priekšsēdētāja kungs, dāmas un kungi, ir labi zināms, ka pašreizējā ekonomiskās krīze vissmagāk skar sociāli mazaizsargātākās pilsoņu grupas. Tādēļ es priecājos, ka ES meklē veidus, kā šiem cilvēkiem palīdzēt. Kaut gan Eiropas Reģionālās attīstības fonds jau tagad var iejaukties, lai palīdzētu pilsētās dzīvojošām nelabvēlīgos apstākļos esošām grupām, lauku reģioni līdz šim bija no šāda veida intervences gandrīz izslēgti un tiem nākas iztikt ar finansējuma ziņā vājākā Lauku attīstības fonda maksājumiem. Es stingri uzskatu, ka šī finansiālā nelīdzsvarotība ir jānovērš. Ir svarīgi, lai atzītie izdevumi nebūtu ierobežoti tikai ar jaunu ēku celtniecību pašreizējo aizstāšanai, bet iekļautu arī pašreizējo dzīvojamo ēku renovāciju. Tas krietni paplašinātu iespējamās intervences jomu un paaugstinātu pasākumu efektivitāti.
<P>
Situācija nelabvēlīgos apstākļos esošo grupu mājokļu jomā bieži vien ir kritiska, jo īpaši jaunajās dalībvalstīs, un tās uzlabošanai ir nepieciešama tūlītēja un izlēmīga valsts iestāžu iejaukšanās. ES struktūrfondiem paveras plašas iespējas efektīvi atbalstīt valstu resursus, ar kuriem vien nepietiek, lai pašos pamatos uzlabotu situāciju.
<P>
Es pilnīgi piekrītu īpašajai atsaucei uz romiem kā lielāko sociāli nelabvēlīgos apstākļos esošo grupu un vienlaikus atbalstu uzskatu, ka no intervences, kas paredzēta romiem, nevajadzētu izslēgt citus cilvēkus, kuri atrodas līdzīgos sociālajos un ekonomiskajos apstākļos.
<SPEAKER ID="343" NAME="Zigmantas Balčytis" AFFILIATION="S&amp;D">
(LT) Visā Eiropas Savienībā cilvēkiem ir problēmas ar ēku renovāciju, taču jaunajās Eiropas Savienības dalībvalstīs situācija ir īpaši problemātiska. Jaunās dalībvalstis vieno kāda kopīga īpašība - tās visas ir mantojušas neefektīvus dzīvokļu kompleksus, kuru uzturēšana ir ļoti dārga, un renovācija vai nu notiek ļoti lēni, vai arī nenotiek vispār. Ir ļoti svarīgi, lai šīs regulas īstenošana tiktu piemērota ne tikai lielām sociāli izolētām kopienām, bet lai tās noteikumus varētu attiecināt arī uz sociāli mazaizsargātākajām grupām, piemēram, invalīdiem, maznodrošinātajiem, nabadzīgām jaunajām ģimenēm, imigrantiem un citām cilvēku grupām, kuras cieš no sociālās izolētības un kurām nav iespēju atjaunot savas dzīvesvietas. Es esmu pārliecināts, ka, izmantojot struktūrfondu atbalstu, šis dokuments katram Eiropas Savienības reģionam sniegs iespēju investēt sociālajā infrastruktūrā, nodrošinot mājokļu pieejamību, un tas savukārt ne tikai palīdzēs mazināt sociālo izolētību, bet arī veicinās stabilas sociālās, ekonomiskās un vides aizsardzības politikas izveidi visā Kopienā.
<SPEAKER ID="344" NAME="Czesław Adam Siekierski" AFFILIATION="PPE">
(PL) Priekšsēdētāja kungs, Eiropas Komisijas priekšlikums par Eiropas Reģionālās attīstības fonda regulu paredz, ka pasākumus mājokļu jomā var īstenot tikai pilsētās un tikai saistībā ar pastāvošo mājokļu renovāciju. Noteikumi neattiecas uz lauku teritorijām, un tas nozīmē, ka daudzi cilvēki no nelabvēlīgos apstākļos esošajām grupām Centrāleiropas un Austrumeiropas valstīs nevarēs izmantot piedāvātos risinājumus. Iemesls ir tāds, ka jaunajās dalībvalstīs nabadzīgākās iedzīvotāju grupas, kuras savas zemās materiālās nodrošinātības dēļ cieš no sociālās izolētības, lielākoties dzīvo lauku teritorijās.
<P>
Manuprāt, grozījumu ieviešana būs pozitīvs regulas papildinājums, kas ļaus nodrošināt aizsardzību arī ārpus pilsētām dzīvojošām kopienām un sniegs būtisku atbalstu Eiropas Lauksaimniecības fonda lauku attīstībai darbībai. Šādas izmaiņas radīs iespēju uzlabot materiālo stāvokli nabadzīgākajās kopienās, kuras ir nelabvēlīgā stāvoklī savas dzīvesvietas dēļ. To rada fakts, ka jaunajās dalībvalstīs dzīves standarta atšķirības starp lauku reģioniem un pilsētām ir daudz lielākas nekā Rietumeiropā. Šajā Eiropas daļā materiālais stāvoklis diemžēl joprojām ir būtisks šķērslis izglītības un nodarbinātības pieejamībai un dalībai kultūras dzīvē. Labāku mājokļa apstākļu nodrošināšana iedzīvotāju grupām, kuras cieš no lielākās sociālās izolētības, tām radīs iespēju uzlabot savu sociālo stāvokli un mudinās tās attīstīties. Pašvaldībām un nevalstiskajām organizācijām būtu jāsadarbojas sociālās izolētības novēršanas jomā.
<SPEAKER ID="345" NAME="Nuno Teixeira" AFFILIATION="PPE">
(PT) Priekšsēdētāja kungs, komisāra kungs, ļaujiet man sākumā uzsvērt referenta van Nistelrooij kunga lomu centienos panākt vienprātību šajā jautājumā un pateikties par pastāvīgo gatavību savā ziņojumā iekļaut arī citu deputātu ieguldījumu.
<P>
Rīt mēs balsosim par ERAF regulas grozījumiem, kuri ir īpaši svarīgi tā sauktajām vecajām dalībvalstīm un arī Portugālei. Šīs izmaiņas paplašinās ERAF finansējuma izmantojumu mājokļu jomā nelabvēlīgos apstākļos esošo kopienu interesēs, jo pašreiz šo finansējumu var izmantot tikai pilsētu attīstības projektiem.
<P>
Manis un manu kolēģu deputātu piedāvātie grozījumi, kurus apstiprināja liels vairākums Reģionālās attīstības komitejas locekļu, ļaus šo finansējuma iespēju izmantot arī vecajām dalībvalstīm, nevis tikai jaunajām, kā tas bija piedāvāts sākotnējā priekšlikumā.
<P>
Iesniedzot grozījumu priekšlikumus, es centos izvairīties radīt, manuprāt, bīstamu precedentu, kurš liegtu vecajām dalībvalstīm izmantot šo un, iespējams, arī turpmāku Eiropas Savienības atbalstu. Tas būtu neloģiski, ņemot vērā, ka mājokļu problēmas, īpaši saistībā ar nelabvēlīgos apstākļos esošām kopienām, pastāv gan jaunajās, gan vecajās dalībvalstīs.
<P>
Es priecājos par iespēju atkārtot, ka dalības Eiropas Savienībā ilgums nedrīkst būt kritērijs struktūrfondu finansējuma piešķiršanā un ka šis kritērijs ir nekavējoties jāizslēdz.
<P>
Diskusijām par kohēzijas politiku periodā pēc 2013. gada ir jābalstās uz solidaritāti, cenšoties panākt teritoriālu kohēziju, un tām jābūt virzītām uz to, lai reģioni, kuri parādījuši, ka teicami izmanto Kopienas atbalstu, tiktu nevis sodīti, bet atalgoti.
<SPEAKER ID="346" NAME="Artur Zasada" AFFILIATION="PPE">
(PL) Priekšsēdētāja kungs, saistībā ar šodienas diskusiju es vēlētos pievērst uzmanību pretrunīgajam priekšlikumam grozīt Komisijas 2006. gada regulas 47. pantu. Šis pants nosaka, ka mājokļu darbībām izvēlētajiem reģioniem ir jāatbilst vismaz trim pantā minētajiem kritērijiem. Taču jaunajā regulā ierosināts, ka reģionam ir jāatbilst tikai vienam no kritērijiem, un tas praktiski nozīmē, ka reģioni, kuri nevar pretendēt uz finansējumu, tomēr varēs uz to pieteikties, pielāgojot savu situāciju juridiskajām prasībām. Es vēlos norādīt, ka, piemēram, "zemas ekonomiskās aktivitātes” kritēriju ir ļoti viegli panākt lauku teritorijās uzbūvētos jaunos dzīvojamo māju rajonos. Tad palīdzību mājokļu jomā saņems nevis tie, kuriem tā ir visvairāk nepieciešama, bet gan jauno nekustamo īpašumu attīstītāji un pārticīgie iedzīvotāji.
<SPEAKER ID="347" NAME="Frédéric Daerden" AFFILIATION="S&amp;D">
(FR) Priekšsēdētāja kungs, komisāra kungs, dāmas un kungi, ir skaidrs, ka mājokļu jautājuma risināšana Eiropas līmenī ir sarežģīta, jo tas īsti neiekļaujas Eiropas Savienības kompetencē. Tomēr lielākā daļa piekrīt, ka kvalitatīvu mājokļu radīšana ir nepieciešama, lai nodrošinātu sociālo kohēziju un atbalstītu Komisijas atveseļošanas plāna veiksmīgu īstenošanu.
<P>
Tādēļ es priecājos, ka mājokļu investīcijas un jo īpaši investīcijas energoefektivitātes jomā, arvien vairāk nodrošina struktūrfondi, taču tas vēl nav viss. Neaprobežojoties ar šo priekšlikumu, mums jāpievērš īpaša uzmanība bezpajumtniekiem, kuru skaits Eiropā tiek lēsts ap trim miljoniem.
<P>
Tādēļ šī problēma ir viena no prioritātēm Beļģijas prezidentūrai, kura uzņemsies vadību 2010. gada otrajā pusē. Es ceru, ka tas ļaus šo problēmu iekļaut Eiropas darba kārtībā, lai mēs varētu pie tās strādāt vēl konkrētāk. Citu starpā šis darbs ietvers arī bezpajumtnieku precīza skaita noteikšanas metožu ieviešanu ar mērķi panākt vispārēju informētību par šo problēmu, kā arī atbalsta sociālajiem mājokļiem palielināšanu.
<SPEAKER ID="348" NAME="Diane Dodds" AFFILIATION="NI">
Priekšsēdētāja kungs, es zinu, ka šis ziņojums īpaši attiecas uz romu ģimenēm un citām konkrētām grupām.
<P>
Es gribētu uzsvērt, ka visi cilvēki ir pelnījuši un viņiem ir nepieciešami mērķim atbilstoši sociālie mājokļi. Tomēr Parlamentam nevajadzētu aizmirst, ka arī parastās sabiedrībās gan pilsētu centros, gan lauku teritorijās ir daudz cilvēku, kuru dzīves apstākļi ir ļoti slikti un kuriem nav iespēju pretendēt uz pienācīgiem mājokļiem. Šiem cilvēkiem jāzina, ka Parlaments apzinās viņu vajadzības. Viņi arī ir nelabvēlīgos apstākļos esoši vai nu nabadzības, vai arī narkotiku, vai noziedzības dēļ.
<P>
Problēma, kura rada bažas sociālo mājokļu uzturētājiem Ziemeļīrijā, ir valsts iepirkuma noteikumi. Kaut arī to mērķis ir veicināt konkurenci Eiropas Savienībā, tiem ir neparedzēti negatīva ietekme uz nelabvēlīgos apstākļos esošām kopienām ārkārtīgi vajadzīgo sociālo mājokļu izveidi, galvenokārt tādēļ, ka ir ļoti sarežģīti iegūt zemes īpašumu tirgū, kurā vēl nesen dominēja spekulanti.
<P>
Ziemeļīrijā tā ir nopietna problēma, un pērn tās dēļ sociālo mājokļu programmā nācās 500 no 1500 plānotajām mājām meklēt alternatīvas.
<P>
Arī šīs problēmas mums ir jārisina. Es aicinu Parlamentu šos sarežģījumus aplūkot kā nelabvēlīgos apstākļos esošo kopienu mājokļu problēmas sastāvdaļu.
<SPEAKER ID="349" NAME="Rareş-Lucian Niculescu" AFFILIATION="PPE">
(RO) Jaunie noteikumi par mājokļu pieejamību ir izcils piemērs tam, kā šos fondus var izmantot efektīvāk bez vajadzības palielināt to finansējumu.
<P>
Pirmais solis tika sperts pagājušajā gadā, kad tika vienkāršoti noteikumi par Eiropas fondu izmantojumu energoefektivitātes uzlabošanai. Šajā sakarā es vēlos vienīgi pateikt, ka tas bija neliels solis un ka pieļaujamo procentuālo daļu vajadzētu pārskatīt. Otrs solis ir tas, kuru mēs speram šodien.
<P>
Abos gadījumos teksti, kuri dažkārt pieņemti ļoti atšķirīgos laikos, tika pielāgoti pašreizējai situācijai. Tādēļ es domāju, ka varbūt vajadzētu pārskatīt arī citus Eiropas fondu izmantošanas aspektus, lai grozītu tos kritērijus, kuri vairs neatbilst pašreizējām vajadzībām.
<SPEAKER ID="350" NAME="Petru Constantin Luhan" AFFILIATION="PPE">
(RO) 2010. gads ir noteikts par Eiropas gadu cīņai pret nabadzību un sociālo atstumtību. Diemžēl ir ļoti daudz cilvēku, kuri saskaras ar briesmīgu nabadzību un dzīvi nelabvēlīgos apstākļos pretēji Eiropas Savienības pamatprincipiem un vērtībām. Pašreizējās ekonomiskās krīzes laikā ir būtiski pieaugusi šo kopienu neaizsargātība. Šajā saistībā es priecājos par priekšlikumu paplašināt nosacījumus pretendēšanai uz Eiropas Reģionālās attīstības fonda atbalstu, kurš ir būtisks un svarīgs instruments cīņā pret nabadzību.
<P>
Sliktās mājokļu situācijas dēļ es uzskatu, ka ir jāpaātrina finansiālās palīdzības piešķiršana. Finansiālais atbalsts ir jāpiedāvā mājokļiem gan pilsētās, gan lauku teritorijās. Turklāt, līdzīgās situācijās piešķirot finansiālo atbalstu, nedrīkst izšķirt starp romiem un citām sociālajām grupām.
<SPEAKER ID="351" NAME="Paweł Samecki">
Komisijas loceklis. - Priekšsēdētāja kungs, vispirms es vēlētos pateikties referentam par viņa darbu. Es to augstu novērtēju. Otrkārt, man ir divi komentāri par debašu saturu. Es dzirdēju bažas par iespējamiem blakusefektiem imigrācijas pieauguma veidā. Patiesībā šī priekšlikuma mērķis nav vis motivēt imigrāciju, bet gan uzlabot pašreizējo situāciju. Es domāju, ka to vajadzētu uztvert, kā teica Göncz kungs, par imigrācijas demotivatoru.
<P>
Otrs komentārs - par saturu. Komisija, protams, aicinās pārskatīt darbības programmas; tas ir atkarīgs no valstu un reģionālo varas iestāžu iniciatīvas, bet mēs uzlūkosim šādas izmaiņas ļoti pozitīvi.
<P>
Noslēgumā ļaujiet man izteikt prieku par šīm debatēm, kurās Parlaments parāda apņemšanos veicināt nelabvēlīgos apstākļos esošo kopienu integrāciju. Tas ir vēl viens solis ceļā uz atklātu un integrētu Eiropu 2020. gadā. Es domāju, ka mēs paļausimies uz to, ka valsts un reģionālās varas iestādes pienācīgi izmanto šo jauno iespēju.
<SPEAKER ID="352" NAME="Lambert van Nistelrooij" LANGUAGE="NL">
Es esmu neparasti apmierināts ar jūsu atbalstu un radošo pieeju, tomēr es šobrīd vēlos uzsvērt, ka vēl nekas nav atrisināts; mēs varbūt pieņemam pamatnoteikumus, taču vēl ir jādefinē kritēriji, un tas ir ārkārtīgi interesanti, jo ar naudu var izdarīt jebko - arī sliktu, un par to man vēl ir nelielas bažas. Par to es bez šaubām atgādināšu jaunajam komisāram, kā arī Padomei.
<P>
Otrkārt, šie pamatnoteikumi ir zināmā mērā brīvprātīgi. Šie pamatnoteikumi tagad tiek piedāvāti dalībvalstīm tiesību akta formā. Nav teikts, ka vēlāk tiem tiks piešķirta prioritāte. Tādēļ es aicinu Eiropas Komisiju aktīvi sniegt informāciju, jo tas ir saistīts ar principu izvēli. Šodien mums saka "Jūs izvēlaties Eiropas vārdā”; jaunajai Komisijai ar tās sociālo tēlu ir svarīgi, lai mēs būtu aktīvi iesaistīti īstenošanā. Īstenošanā ir jāiesaista arī attiecīgās sociālās grupas, jo tā mēs nonāksim pie labāka un ilgtspējīgāka rezultāta.
<P>
Es vēlos vēlreiz visiem pateikties, un es ceru uz pozitīvu rezultātu rīt. Mēs turēsim acis vaļā un vērosim, kā attīstās situācija šajā jomā.
<P>
Noslēgumā es vēlos teikt, ka šis ir pirmais likumdošanas dokumentu kopums kopš jaunā līguma stāšanās spēkā galvenokārt tādēļ, ka mēs to esam noteikuši par prioritāti.
<SPEAKER ID="353" NAME="Priekšsēdētājs">
Debates tiek slēgtas.
<P>
Balsošana notiks ceturtdien plkst. 12.00.
<P>
Rakstiskas deklarācijas (Reglamenta 149. pants)
<SPEAKER ID="354" NAME="Ádám Kósa  " AFFILIATION="PPE">
rakstiski. - Es stingri uzskatu, ka Komisija darīja pareizi, piedāvājot grozīt Regulu (EK) Nr. 1080/2006 par Eiropas Reģionālās attīstības fondu attiecībā uz nelabvēlīgos apstākļos esošu kopienu atbalstam paredzētas mājokļu intervences atbilstību. Turklāt es domāju, ka Padome arī apzinājās priekšlikuma nozīmi saistībā ar jauna, integrēta viedokļa nepieciešamības uzsvēršanu. Centrāleiropā, sevišķi Ungārijā, ir daudz cilvēku ar smagu invaliditāti, kuri dzīvo vecās, nolaistās ēkās. Daudzas no šīm ēkām pirms Otrā pasaules kara bija pilis un muižas, taču komunisms par tām piemirsa, tāpat kā par pamestajiem cilvēkiem, kas tur tika nomitināti. Es zinu, ka daudzām nelabvēlīgā stāvoklī esošām grupām ir īpaši apstākļi un problēmas, un es stingri uzskatu, ka mums ir jāņem vērā finanšu un ekonomiskās krīzes sekas. Mums - saskaņā ar ieinteresēto civiliedzīvotāju viedokli - būtu jāatbalsta šādi labojumi, kuri nodrošinās projektu labāku integrētību, vienlaikus aptverot celtniecības nozari, tūrismu, darba tirgu, lauku teritoriju attīstību un sociālo integrāciju. Mēs nedrīkstam pieļaut, ka Eiropas nodokļu maksātāju nauda tiek tērēta neiespējamām iecerēm. Mums jākoncentrējas uz reāliem risinājumiem.
