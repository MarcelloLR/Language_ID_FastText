<CHAPTER ID="012-01">
1. Somālija
<SPEAKER ID="236" NAME="Priekšsēdētājs">
Nākamais punkts ir debates par sešiem rezolūcijas priekšlikumiem par Somāliju.
<SPEAKER ID="237" NAME="Marios Matsakis">
autors. - Priekšsēdētāja kungs! Somālija ir valsts, kuras iedzīvotāji dzīvo drausmīgos un haotiskos apstākļos, un viņu labklājībai un pat izdzīvošanai pastāvīgi draud briesmas. Gan Parlaments, gan visa starptautiskā sabiedrība atkal un atkal ir centusies risināt nepieņemamo situāciju šai valstī. Gan ES, gan ANO un citi ārvalstu dienesti ir snieguši un turpina sniegt Somālijas tautai lielu finansiālu un cita veida palīdzību.
<P>
Taču šīs valsts smago stāvokli vēl smagāku padara tā saukto islāma tiesu iejaukšanās. Būtībā tā izpaužas kā noziedzīgu un ļaunu cilvēku terors pret saviem līdzpilsoņiem, par aizbildinājumu izmantojot reliģiju, šajā gadījumā - islāmu.
<P>
Kārtējais šīs prakses piemērs ir nesenie notikumi, kad, līdz nāvei nomētājot ar akmeņiem, tika nogalināta Aisha Ibrahim Duhulow, 13 gadus veca meitene, kas bija kļuvusi par izvarošanas upuri. Taču pēdējā laikā vissatraucošākā parādība pakāpeniski izirstošajā Somālijas sabiedrībā ir nevis barbariskie šādu zvērību mērogi, bet tieši fakts, ka šo nožēlojamo rīcību pastrādāja 50 vīriešu grupa un tajā noraudzījās aptuveni tūkstotis vērotāju. Tik šaušalīgu un sadistisku rīcību nav grūti nosodīt, toties ir grūti saprast, izmantojot cilvēku sabiedrībā pieņemtos sociālpsiholoģijas parametrus.
<P>
Ar starptautiskās sabiedrības un Āfrikas Savienības palīdzību Somālijas valdībai nekavējoties jāiznīdē šīs velnišķīgās islāma tiesas un jāsagrauj šo darbību atbalstītāji un propagandētāji.
<SPEAKER ID="238" NAME="Manuel Medina Ortega" LANGUAGE="ES">
Priekšsēdētāja kungs! Eiropas Parlamenta Sociāldemokrātu grupas vārdā gribu izteikt visdziļāko nosodījumu slepkavībām, kas Dieva vārdā pastrādātas šajā Somālijas reģionā. Tikai dažas zvērības ir pastrādātas bez Dieva vārda vai reliģijas piesaukšanas.
<P>
Sevišķi nosodāms ir veids, kādā šī zvērīgā slepkavība tika pastrādāta: 13 gadus vecu meiteni izvaroja, pēc tam apsūdzēja laulības pārkāpšanā, un tad pieci vīrieši - ja viņi vispār saucami par vīriešiem - nekavējās viņu nomētāt līdz nāvei ar akmeņiem, pat neļaujot nevienam viņu glābt, un tas notika stadionā, apmēram 1000 skatītāju klātbūtnē.
<P>
Šis notikums un pirātiskie uzbrukumi, kuros šogad pie Somālijas krastiem nolaupīti gandrīz 100 kuģi, humāno situāciju padarījuši pilnībā nepieņemamu.
<P>
Starptautiskā sabiedrība nedrīkst palikt vienaldzīga. Tā nedrīkst palikt vienaldzīga gļēvulības priekšā, kad pastrādāto zvērību attaisnošanai izmanto reliģiju. Tāpēc mums ir jāpalīdz Somālijas likumīgajai valdībai atjaunot kārtību, atgūt kontroli visā valstī un nodibināt tādu tiesiskumu, kas paredz cilvēktiesību ievērošanu.
<P>
Es domāju, ka nav bijis daudz tādu gadījumu, kad tik nepārprotami esam saskārušies ar situāciju, kas liek mums rīkoties. Uzskatu, ka vissvarīgākā Kopiena pasaulē, Kopiena, kurā ir 500 miljoni iedzīvotāju un 27 valstis, nedrīkst samierināties ar šo situāciju. Mums ir jāiejaucas. Nezinu, kādā veidā, taču zinu, ka tas ir jādara, turklāt ātri.
<P>
Sociāldemokrātu grupa nepiekrīt grozījumiem, kas iesniegti pēdējā brīdī un nav tikuši pienācīgi apspriesti sarunās. Mēs atbalstām kopīgā rezolūcijas priekšlikuma tekstu un ceram, ka tas palīdzēs Eiropas Savienībai nopietni pievērsties šim humanitārajam jautājumam un nosodīt reliģijas ļaunprātīgu izmantošanu, kad Dieva vārda aizsegā tiek pastrādāti zvērīgi noziegumi.
<SPEAKER ID="239" NAME="Ryszard Czarnecki">
autors. - (PL) Priekšsēdētāja kungs! Šajā Parlamentā esmu piedalījies daudzās debatēs par cilvēktiesību jautājumiem, tomēr šodien man ir īpaši smagi. Kad ir runa par lielu bojāgājušo skaitu, par tūkstošiem mirušo, vienā brīdī tam vairs nav tik liela iespaida. Taču, kad paraugāmies uz slepkavību, kam par upuri kritis konkrēts cilvēks, patiesībā bērns - 13 gadus veca meitene vārdā Aisha Ibrahim Duhulov -, tad šādas rīcības nežēlība spiež mūs domāt par to, ko varam darīt.
<P>
Somālijā notiekošais patiesībā neaprobežojas tikai ar šo vienu šausminošo un nežēlīgo slepkavību, ko pieprasa vietējās islāma reliģijas cildenie likumi. Tur notiek arī daudz kas cits, ko ir vērts pieminēt un ko iepriekšējie runātāji neminēja - piemēram, nesenie pašnāvnieku sarīkotie sprādzieni, kas prasīja trīsdesmit cilvēku dzīvību. Piemēram, publiskie miesas sodi valsts galvaspilsētā, demonstrējot islāma radikāļu varu. Piemēram, daudzie cilvēktiesību pārkāpumi. Piemēram, kāds notikums, par ko būtu jārunā vairāk, nekā līdz šim runāts, - nesenā divu Itālijas katoļu mūķeņu nolaupīšana Kenijā un viņu turēšana gūstā Somālijā.
<P>
Uz visu to mums šodien ir jāatbild ar skaidru un nepārprotamu "nē!”
<SPEAKER ID="240" NAME="Urszula Gacek">
autore. - Priekšsēdētāja kungs! Katru ceturtdienas pēcpusdienu savās Strasbūras plenārsēdēs mēs dzirdam par jaunām traģēdijām, nekrietniem noziegumiem, zvērībām un smagu netaisnību. Debatēs par steidzamiem jautājumiem ir iespējams izskatīt trīs tematus, un labākais pierādījums cilvēka nežēlībai pret otru cilvēku ir tas, cik daudz jautājumu pretendē uz vietu mūsu darba kārtībā.
<P>
Ņemot vērā šo nomācošo fonu, ir grūti iedomāties, ka kaut kas vēl spētu mūs šokēt. Mums liekas, ka esam dzirdējuši visu iespējamo. Tomēr laiku pa laikam mums jāsaskaras ar kaut ko tik nepārspējami pretīgu, ka kļūst skaidrs - esam maldījušies. Tieši tāds gadījums ir 13 gadus vecas Somālijas meitenes nomētāšana ar akmeņiem; vispirms viņa kļūst par upuri grupveida izvarošanai, pēc tam tiek atzīta par vainīgu laulības pārkāpšanā, savukārt izvarotāji sodu nesaņem, un visbeidzot viņai piespriež visšausmīgāko nāves sodu. Kā kolēģi jau minēja, 50 vīrieši viņu nomētāja ar akmeņiem līdz nāvei, kamēr tūkstoš cilvēku liels pūlis noraudzījās šajā ārprātā.
<P>
Gods kam gods, daži no vērotājiem centās glābt šausmās sastingušo bērnu. Taču bruņotā grupējuma dalībnieki atklāja uguni uz tiem, kam bija pieticis godaprāta, lai censtos pasargāt šo necilvēcīgās un fanātiskās rīcības upuri. Kāds jauns zēns samaksāja ar savu dzīvību, viņu nogalināja lodes.
<P>
Ko mēs varam darīt, lai vērstu par labu šī baisā nozieguma sekas? Mums ir jāsniedz jebkāda veida atbalsts Somālijas Pārejas perioda federālajai valdībai, jo tikai zināma kontroles un tiesiskuma nostiprināšana tajos valsts reģionos, ko kontrolē radikālās opozīcijas grupas, ļautu cerēt, ka šādas un līdzīgas zvērības varbūt neatkārtotos.
<P>
Somālijas valdībai ir jāgādā, lai Aisha Ibrahim Duhulow pēc nāves tiktu reabilitēta. Parlaments izsaka visdziļāko līdzjūtību Aisha ģimenei.
<P>
Tā biju es, kas ierosināja Aisha gadījumu iekļaut šodienas darba kārtībā. Paldies, ka atbalstījāt manu lūgumu. Kaut mums Parlamentā vairs nekad nenāktos izskatīt līdzīgus stāstus!
<SPEAKER ID="241" NAME="Filip Kaczmarek">
PPE-DE grupas vārdā. - (PL) Priekšsēdētāja kungs! Šodien mēs runājam par notikumu Somālijā, kurš parasta eiropieša prātam nav aptverams. To dzirdot, pirmais impulss ir atteikšanās to pieņemt. Vienkārši negribas ticēt, ka kaut kas tāds vispār ir iespējams. Tomē mums jāapzinās, ka tas ir iespējams, jo Somālijas situācijā iespējams ir daudz kas - lai cik nepieņemams vai neiedomājams tas būtu. Turklāt situācija Somālijā ietekmē arī situāciju Āfrikas Ragā, kur stāvoklis jau tā ir ļoti smags un sarežģīts.
<P>
Cilvēktiesību situācija šai reģionā un šai valstī uzlabosies tikai tad, kad mainīsies politiskā situācija. Tāpēc mums ir jāatbalsta Džibutijas miera līguma īstenošana, jo bez miera, stabilitātes, drošības uzlabošanas un atbildīgas valdības arvien biežāk atkārtosies tādas traģēdijas kā Aisha nāve.
<SPEAKER ID="242" NAME="Paulo Casaca" LANGUAGE="PT">
Priekšsēdētāja kungs! Arī es gribu pievienoties visiem kolēģiem, kas runāja par šo jautājumu. Šī ir kārtējā valsts, kur valda reliģiskais fanātisms un kur taisnīguma vārdā, maskējoties ar reliģiskiem apsvērumiem, tiek noniecināti visas mūsu civilizācijas pamatprincipi. Situācija ir absolūti nepieņemama.
<P>
Papildus visam jau minētajam man jāsaka, ka mēs nekādā gadījumā nedrīkstam aizmirst arī badu, kas valda visā šai reģionā - gan Somālijā, gan arī Etiopijā. Protams, tas nekādā ziņā nav saistāms ar notiekošo un to neattaisno, taču mums jāņem vērā arī ārkārtīgi smagā humānā problēma, kas šobrīd Somālijā vēršas plašumā.
<SPEAKER ID="243" NAME="Urszula Krupa">
IND/DEM grupas vārdā. - (PL) Priekšsēdētāja kungs! Cilvēktiesību pārkāpumi Somālijā, kurus mēs šodien apspriežam, aptver daudz vairāk gadījumu nekā tie, kas pieminēti rezolūcijā, un šie pārkāpumi spilgti pierāda barbarisko attieksmi pret vājākajiem, piemēram, meitenēm, sievietēm un nolaupītajām mūķenēm.
<P>
Somālijā, kur 95 % iedzīvotāju ir musulmaņi un kas ir viena no pasaules nabadzīgākajām valstīm, vairums ļaužu dzīvo uz galējas nabadzības sliekšņa, analfabētisma līmenis ir 70 % un vidējais dzīves ilgums ir 47 gadi. Lai gan neatkarību Somālija atguva pirms vairāk nekā 40 gadiem, konfliktus joprojām izraisa klanu cīņas par ganībām un ūdens resursiem.
<P>
Pirms neatkarības atgūšanas konfliktus apspieda koloniālā vara. Kad valsts tika atstāta pašu tās iedzīvotāju ziņā, somālieši sāka pilsoņu karu, kas pastiprinājās līdz ar ekonomikas sabrukšanu. Lai šādos apstākļos varētu apkarot terorismu un pirātismu, vispirms ir jāmazina trūkums un galējā nabadzība, sniedzot humāno palīdzību vistrūcīgākajiem un radot iespējas attīstībai.
<P>
Tomēr smagā cīņā panākto Somālijas stabilitāti iznīcināja ārvalstu intervence, kas tika veikta zem terorisma apkarošanas karoga. Sašķeltās, nabadzīgās, neizglītotās un viegli ietekmējamās Somālijas ciltis kļūst par viegli izmantojamu līdzekli, ar kura palīdzību turpināt anarhiju un šķelšanu.
<P>
Ikvienai tautai ir tiesības pašai noteikt savu domāšanas un dzīves veidu, un starptautisko palīdzību nedrīkst izmantot donoru ideoloģijas izplatīšanai vai viņu ietekmes paplašināšanai. Šī nav pirmā reize, kad pretinieki izmanto reliģiju, lai to diskreditētu un iegūtu varu; tas notiek ne tikai Somālijā, bet arī Vjetnamā un Indijā, kur katoļu vajāšana ir kļuvusi par vēlēšanu kampaņas sastāvdaļu.
<P>
Tomēr laikā, kad tiek vajāti kristieši, Parlamenta kreisi liberālie elementi nevēlas debates, kuru mērķis ir novērst vajāšanas un cilvēktiesību pārkāpumus.
<SPEAKER ID="244" NAME="Tadeusz Zwiefka" AFFILIATION="PPE-DE">
(PL) Priekšsēdētāja kungs! Nevalstiskās organizācijas brīdina, ka Somālija ir kļuvusi par visvairāk ignorētās cilvēciskās traģēdijas piemēru, un šī traģēdija risinās visas pasaules acu priekšā. Cilvēki masveidā iet bojā no bada, slāpēm un slimībām, un katrs ceturtais bērns Somālijā mirst, nesasniedzis piecu gadu vecumu. Valsts galvaspilsēta Mogadiša līdzinās tuksnesim. Pār vienkāršajiem iedzīvotājiem līst artilērijas uguns. Civiliedzīvotājus terorizē spridzinātāji pašnāvnieki. Somālijas piekrasti pārņēmusi pirātisma sērga, savukārt sauszemē Somālijas Taliban spēki ieņem arvien lielākas teritorijas, pakāpeniski virzoties uz galvaspilsētu un ieviešot skarbos šariata likumus. Būsim reālisti - likumus viņi piemēro patvaļīgi, paši pēc savas vajadzības. Ja vēl pieskaitām sausuma un plūdu izraisītās katastrofas, kļūst redzams patiesais traģēdijas mērogs. Dabas katastrofas vismaz var saprast, taču kā izskaidrot to, ka nabadzīgajā Somālijā ir tik daudz ieroču? Manuprāt, tas ir dažu valstu ciniskās rīcības rezultāts, jo, kamēr mēs apmierināti priecājamies par Ķīnā sarīkotajām Olimpiskajām spēlēm, šīs valstis grib turpināt savus netīros darījumus šajā nabadzīgajā Āfrikas daļā.
<SPEAKER ID="245" NAME="Esko Seppänen" AFFILIATION="GUE/NGL">
(FI) Priekšsēdētāja kungs, komisār! Somālijas miera nestabilitāte šodien skaidri izpaudās profesionālo pirātu darbībā. Tā izpelnījās lielāku uzmanību nekā jautājums, ko patlaban apspriežam Eiropas Parlamentā - Aisha Ibrahim Duhulow un viņas nomētāšana ar akmeņiem. Tomēr šis jautājums ir uzskatāms par lielāku traģēdiju nekā pirātu darbošanās. Tas skaidri atspoguļo valsti, kura dzīvo islāma viduslaikos.
<P>
Kopīgajā rezolūcijas priekšlikumā, iespējams, ir pausts pārāk liels un nepārprotams atbalsts Somālijas Pārejas perioda federālajai valdībai. Pirms neilga laika notika šī reģiona valstu Starpvaldību attīstības iestādes Ministru padomes sanāksme. Tajā nosodīja Somālijas valdības nevēlēšanos pildīt savas saistības un īstenot miera politiku. Citu šā reģiona valstu pārstāvji saka, ka miera veicināšanai valdībai trūkst politiskās gribas un iniciatīvas un ka šis ir lielākais šķērslis, kas neļauj mazināt nedrošību. Tomēr Aisha dēļ Parlamenta rezolūcija ir svarīga, un mūsu grupa ir gatava to atbalstīt. Savos miera centienos mēs negrasāmies aizmirst Somālijas valdības atbildību un vienkārši pāršķirt jaunu lapu.
<SPEAKER ID="246" NAME="Charles Tannock" AFFILIATION="PPE-DE">
Priekšsēdētāja kungs! Aisha Ibrahim Duhulow bija tik tikko pusaudzes vecumā. Droši vien viņa nekad neko nebija dzirdējusi par Eiropas Savienību vai tās Parlamentu. Pat, tikdama grupveidā izvarota vai mirstoša gulēdama zem akmeņiem, viņa, iespējams, nekad nebūtu varējusi iedomāties, ka kādā tālā zemē politiķi runās par viņas mokām un pieminēs viņas pārlieku īso mūžu. Taču esmu pārliecināts, ka viņa nomira, zinādama, ka ir kritusi par upuri smagai netaisnībai.
<P>
Pret viņu pastrādātos atbaidošos noziegumus vēl šokējošākus padara šā gadījuma baisās nianses: tūkstoš cilvēku liels pūlis, notikuma vieta - stadions, kā kādā sporta spēlē, īpaši šim nolūkam sagādāta autokrava ar akmeņiem, bandīti, kas šauj uz cilvēkiem, kuri, par spīti visam, mēģina glābt nelaimīgās meitenes dzīvību.
<P>
Somālija ir rīcībnespējīga valsts, un praktiski ES neko daudz nespēj darīt, lai mazinātu dažādo klanu un islāma bruņoto grupējumu barbarismu, kas valda ārpus tiem reģioniem, kurus kontrolē valdība.
<P>
Tomēr mēs varam paust savu nostāju, aizstāvot paši savas vērtības, kas nav savienojamas ar šariata likumiem. Tas nav tikai mans viedoklis; tā uzskata arī Eiropas Cilvēktiesību tiesa. Šis traģiskais gadījums tikai vēlreiz stiprina mūsu apņēmību nekad neļaut tumsonībai valdīt pār mūsu demokrātiskajām brīvībām, kas iegūtas smagā cīņā.
<SPEAKER ID="247" NAME="Ewa Tomaszewska" AFFILIATION="UEN">
(PL) Priekšsēdētāja kungs! Somāliju jau gadiem ilgi plosa brutālas cīņas, nelikumības un jūras pirātisms. Nesen nolaupītāju gūstā krita divi Polijas pilsoņi. Taču tas, kas notika 27. oktobrī, nav cilvēka prātam aptverams.
<P>
Līdz nāvei tika nomētāta ar akmeņiem Aisha Ibrahim Duhulow, 13 gadus veca meitene. Bērnu bija izvarojuši trīs vīrieši. Varmākas netika ne aizturēti, ne tiesāti. Kismaijo pilsētā, aptuveni tūkstoš liecinieku klātbūtnē, piecdesmit vīrieši meiteni līdz nāvei nomētāja ar akmeņiem. Saskaņā ar islāma likumiem Aisha tika sodīta par izvarošanu, kuru bija pārcietusi.
<P>
Šī šokējošā rīcība nav atsevišķs gadījums, bet gan brutāla islāma likumu izpausme, kad Dieva vārdā sodīts tiek nozieguma upuris. Es aicinu Somālijas valdību darīt galu šiem barbariskajiem paradumiem, piespriest varmākām pamācošu sodu un reabilitēt Aisha.
<SPEAKER ID="248" NAME="Colm Burke" AFFILIATION="PPE-DE">
Priekšsēdētāja kungs! Šā gada 27. oktobrī 13 gadus vecu meiteni vārdā Aisha Ibrahim Duhulow - šo vārdu mēs nedrīkstam aizmirst - līdz nāvei nomētāja ar akmeņiem 50 vīrieši; tas notika valsts dienvidos, ostas pilsētas Kismaijo stadionā, tūkstoš skatītāju acu priekšā. Meiteni apsūdzēja un atzina par vainīgu laulības un islāma likumu pārkāpšanā, taču patiesībā viņu bija izvarojuši trīs vīrieši. Izvarotāji netika ne apcietināti, ne aizturēti.
<P>
Es stingri nosodu Aisha Ibrahinm Duhulow sodīšanu ar nāvi un nomētāšanu ar akmeņiem, un mani šausmina šis barbariskais akts, kas pastrādāts pret 13 gadus vecu izvarošanas upuri. Kā UNICEF norādīja pēc meitenes traģiskās nāves, viņa tika upurēta divkārt - pirmo reizi to izdarīja viņas izvarotāji, otro reizi - tie, kas sprieda tiesu.
<P>
Šo šariata likumu atbaidošo izturēšanos pret sievietēm vienkārši nedrīkst piedot un atļaut. Šī epizode apliecina ne tikai Somālijas meiteņu un sieviešu neaizsargātību, bet arī smago diskrimināciju, kas viņām jācieš.
<SPEAKER ID="249" NAME="Marcin Libicki" AFFILIATION="UEN">
(PL) Priekšsēdētāja kungs! Šodien mēs runājam par Somāliju, kur kāda meitene tika noslepkavota, nomētājot viņu ar akmeņiem. Mums ir zināms arī, ka Somālijā tiek turētas divas nolaupītas katoļu mūķenes. To visu aizēno nekontrolētais pirātisms Somālijas piekrastē. Mēs esam dzirdējuši, ka tas viss notiek tāpēc, ka Somālijas valdība patiesībā vispār nefunkcionē. Kur šajā situācijā ir šīs pasaules varenie? Kur ir varenās Amerikas Savienotās Valstis, Ķīna, Krievija un Eiropas Savienība, kas sevi uzskata par civilizētām valstīm? Ja valstis nav spējīgas iejaukties un aizstāvēt vājākos, kuriem uzbrūk nebūt ne tie varenākie, šādas valstis nav saucamas par civilizētām. Kur šai situācijā esam mēs? Priekšsēdētāja kungs, es vēršos pie šīs pasaules varenajiem. Dariet to, kas darāms! Izpildiet savu pienākumu!
<SPEAKER ID="250" NAME="Siim Kallas">
Komisijas priekšsēdētāja vietnieks. - Priekšsēdētāja kungs! Komisijas un komisāra L. Michel vārdā es gribētu dalīties dažās pārdomās par šo jautājumu - cilvēktiesībām Somālijā.
<P>
Pirmkārt, es pievienojos bažām par ilgstošo konfliktu un Somālijas politisko nestabilitāti. Somālijā joprojām valda situācija, kurā bruņoti grupējumi turpina ignorēt pamattiesības un pašus vienkāršākos cilvēka cieņas principus, īstenojot sistemātiskus un plaša mēroga uzbrukumus civiliedzīvotājiem.
<P>
Centrālajā Somālijā un valsts dienvidos dažu pēdējo mēnešu laikā pieņemas spēkā uzbrukumu vilnis; šie uzbrukumi tiek vērsti pret humānās palīdzības organizāciju darbiniekiem, miera aktīvistiem un cilvēktiesību aizstāvjiem. Tikai laikā no 2008. gada janvāra līdz septembrim tikuši nogalināti vismaz 40 Somālijas cilvēktiesību aizstāvji un humānās palīdzības darbinieki. Šo uzbrukumu dēļ vairākas humānās palīdzības organizācijas ir bijušas spiestas atsaukt savu personālu no Mogadišas; turpina samazināties humānās palīdzības pieejamība, un arvien vairāk pasliktinās situācija cilvēktiesību un humanitāro apstākļu jomā.
<P>
Kopā ar dalībvalstīm un citiem starptautiskajiem dalībniekiem Komisija ir apņēmusies palīdzēt šajā kritiskajā brīdī.
<P>
Eiropas Savienība atbalsta Augstā komisāra cilvēktiesību jautājumos biroja, arī Shamsul Bari, Neatkarīgā eksperta cilvēktiesību jautājumos Somālijā, centienus panākt tāda mehānisma izveidi, kas visām pusēm ļautu izmeklēt sistemātiskos cilvēktiesību pārkāpumus.
<P>
Izveides līmenī ES ir cieši iesaistījusies cilvēktiesību organizāciju atbalstīšanā, galvenokārt attiecībā uz apmācību un finansējumu saistībā ar identificēšanu, dokumentāciju, cilvēktiesību pārkāpumu novērošanu un aizstāvību. Komisija pastiprināti iesaista pilsonisko sabiedrību visās atjaunošanas un nacionālā izlīguma programmās, tostarp pilsoniskās sabiedrības apmaiņas programmās ar citām reģionālajām organizācijām, juristu palīgu apmācībā, sabiedrības informēšanas kampaņās un sieviešu grupās, kuru darbības mērķis ir veicināt sieviešu politisko pārstāvību un dalību izlīguma procesā. Turklāt Eiropas Savienība atbalsta programmas, kas vērstas uz tiesību aizsardzību un tiesu varas stiprināšanu.
<P>
Vienlaikus mums ir jāstrādā pie drošības uzlabošanas un Somālijas izlīguma procesa virzības. Nedrošības atmosfēra var tikai pasliktināt situāciju cilvēktiesību jomā un veicināt starptautisko humanitāro tiesību pārkāpumus. Jebkāds ilgstošs miers Somālijā ir panākams tikai tad, ja visām konfliktā iesaistītajām pusēm būs tiesas priekšā jāatbild par pieļautajiem cilvēktiesību pārkāpumiem.
<SPEAKER ID="251" NAME="Priekšsēdētājs">
Debates ir slēgtas.
<P>
Balsošana notiks pēc debatēm.
<P>
Rakstiskas deklarācijas (Reglamenta 142. pants)
<SPEAKER ID="252" NAME="Eija-Riitta Korhola  " AFFILIATION="PPE-DE">
rakstiski. - (FI) Priekšsēdētāja kungs! Šīs nedēļas steidzamo rezolūciju vidū īpaši satraucošs ir Somālijas gadījums. Pirms trim nedēļām 13 gadus veca meitene vārdā Aisha Ibrahim Duhulow, kuru bija izvarojuši trīs vīrieši, tika nomētāta ar akmeņiem. Ar vīriešiem nekas nenotika, taču meiteni atbilstīgi šariata likumiem atzina par vainīgu laulības pārkāpšanā.
<P>
Nomētāšana ar akmeņiem notika Somālijas dienvidu pilsētas Kismaijo stadionā, 1000 skatītāju klātbūtnē, un nāvessodu izpildīja 50 vīrieši. Spriedumu pasludināja Al-Shabab bruņotais grupējums, kas kontrolē Kismaijo. Viņi nogalināja arī kādu zēnu, kas mēģināja apturēt A. I. Duhulov nonāvēšanu. Šī skarbā un necilvēcīgā šariata likuma interpretēšana, kas laulības pārkāpējam paredz nāves sodu, nomētājot ar akmeņiem, ir sasniegusi prātam neaptveramu nežēlību; tās dēļ noslepkavoja nevainīgu bērnu, kurš bija kļuvis par nozieguma upuri.
<P>
Ir ļoti svarīgi, lai mēs nosodītu gan šo spriedumu, gan tā izpildes veidu, un pieprasītu, lai Somālijas valdība un Āfrikas Savienība mums pievienojas un pēc iespējas ātrāk veic konkrētus pasākumus, turpmāk nodrošinot šādu spriedumu nepiemērošanu. Mums ne tikai ir jāatbalsta Somālijas valdības centieni pārņemt kontroli Kismaijo pilsētā, bet arī jāpieprasa saukt pie atbildības A. I. Duhulow izvarotājus. Kā norādīts rezolūcijā par Somāliju, ES dalībvalstīm ir jāsniedz lielāks atbalsts Somālijai, lai valstī varētu izveidot demokrātisku valdību, un šai valdībai ir jāsaņem vajadzīgā palīdzība, kas ļautu tai nostiprināt savu kontroli visos valsts reģionos.
