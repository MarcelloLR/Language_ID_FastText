<CHAPTER ID="006-05">
5. Papildprotokols, kas pievienots Sadarbības nolīgumam par Atlantijas okeāna ziemeļaustrumu piekrastes un ūdeņu aizsardzību pret piesārņojumu (
<P>
Pirms balsošanas:
<SPEAKER ID="101" NAME="Anna Rosbach">
referente. - (DA) Priekšsēdētājas kundze, es lūdzu vārdu, jo šim svarīgajam papildu protokolam atvēlētajā laikā debates nebija iespējamas ne komitejā, ne plenārsēdē. Ar šo papildu protokolu ES dalībvalstis varēs kopīgi cīnīties pret piesārņojumu Atlantijas okeānā. Šis nolīgums ir reģionālo jūras nolīgumu tīkla daļa, ko ES ir noslēgusi ar vairākām atsevišķām dalībvalstīm un kaimiņos esošajām trešām valstīm. Katrs no šiem nolīgumiem attiecas uz dažādām jūras daļām, kas atrodas ES dalībvalstu tuvumā, un to mērķis ir līgumslēdzēju pušu individuāla un/vai kolektīva iejaukšanās ūdeņu vai piekrastes piesārņojuma vai piesārņojuma draudu gadījumā. Neslēpšu, ka ļoti ceru, ka šis papildu protokols ļaus cīnīties pret daudziem Atlantijas okeāna piesārņojuma veidiem. Galu galā šis protokols ir pārāk ilgi gatavots. Tā sagatavošanai ir bijuši nepieciešami divdesmit gadi Marokas un Spānijas domstarpību dēļ par Rietumsahāru. Tie ir divdesmit zaudēti gadi. Jūras vide nevar atgūt šos gadus, bet tas liek uzsvērt, cik svarīgi ir nepaildzināt šo procesu arī šajā Parlamentā. Tādēļ es ceru, ka tāpat kā tad, kad mēs izskatījām šo jautājumu komitejā, arī no Parlamenta deputātiem tas saņems plašu atbalstu, un es ļoti pateicos par jūsu atbalstu.
