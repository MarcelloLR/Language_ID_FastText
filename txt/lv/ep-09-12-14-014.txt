<CHAPTER ID="014">
Vienas minūtes runas par politiski svarīgiem jautājumiem
<SPEAKER ID="030" NAME="Priekšsēdētājs">
Nākamais punkts ir vienas minūtes runas par politiski svarīgiem jautājumiem.
<SPEAKER ID="031" NAME="Jörg Leichtfried" AFFILIATION="S&amp;D">
(DE) Priekšsēdētāja kungs, es nezinu, vai tas, par ko gatavojos runāt, aizvien attiecas uz darba kārtību, bet domāju, ka šis ir vispiemērotākais brīdis, lai to norādītu. Saistībā ar Lisabonas līguma noslēgšanu vienas no pārmaiņām, protams, ir tādas, ka Parlamenta deputātu skaits mainīsies, un attiecībā uz Austriju tas nozīmē, ka Parlamentam pievienosies divi jauni deputāti. Šie deputāti ir gatavi darbam, viņi ir ievēlēti, un ir būtiski, lai viņi šeit ierastos drīz.
<P>
Es vēlētos jums vaicāt, kādi pasākumi jau ir veikti, lai šiem deputātiem nodrošinātu iespēju drīzumā šeit sākt darbu novērotāju vai pilntiesīgu locekļu statusā, vai kādus pasākumus jūs plānojat veikt, lai tas notiktu bez kavēšanās.
<SPEAKER ID="032" NAME="Priekšsēdētājs">
Pirmais pasākums šajā jautājumā ir jāveic Eiropadomei. Es uzstājos Eiropadomē pagājušajā ceturtdienā un skaidri norādīju, ka Parlamentam ir ārkārtīgi svarīgi, lai Padome veiktu pirmos juridiskos pasākumus un mēs varētu pieņemt papildu deputātus un zinātu, no kurām valstīm šie deputāti ir gaidāmi. Tas jādara saskaņā ar tiesiskajiem principiem, un šis pasākums tagad ir jāveic Padomei. Es pastāvīgi aicinu Padomi atbilstoši rīkoties. Pēc tam, kad Padome pieņems sākotnējo lēmumu, nākamos pasākumus veiks Parlaments.
<SPEAKER ID="033" NAME="Carlos José Iturgaiz Angulo" AFFILIATION="PPE">
(ES) Priekšsēdētāja kungs, es šeit, Parlamentā, vēlētos paust nosodījumu nepārtrauktajām Venecuēlas prezidenta Hugo Chávez provokācijām, varas ļaunprātīgai izmantošanai un draudiem. Realizējot savu diktatorisko pārvaldi, viņš cita starpā apdraud vārda brīvību Venecuēlā un demokrātisko kārtību Latīņamerikā.
<P>
Prezidents Hugo Chávez ir slēdzis trīsdesmit radio staciju un vairākus televīzijas kanālus. Viņš izsaka draudus un soda Venecuēlas žurnālistus par to, ka tie neatbalsta viņa despotisko režīmu.
<P>
Priekšsēdētāja kungs, saistībā ar visu iepriekš teikto ir jānorāda arī tas, ka, lai gan Venecuēlā ir enerģijas padeves pārtraukumi, ūdens un pārtikas trūkums un Hugo Chávez valdības sliktās pārvaldes dēļ pieaug nabadzība, Venecuēlas tirāns cenšas to noslēpt, uzspridzinot tiltus uz robežas un izsakot draudus Kolumbijai. Viņš slavina starptautiskos teroristus un sadarbojas ar pasaules despotiskajiem diktatoriem, turklāt viņa vārdi un uzrunas ir pastāvīgas provokācijas un aicinājumi uz sadursmēm, lai destabilizētu situāciju Amerikas kontinentā.
<P>
Tādēļ Parlamentam, kas vienmēr atbalsta brīvību un demokrātiju ikvienā vietā pasaulē, ir jāpauž stingrs nosodījumus Hugo Chávez patvaļīgajai un diktatoriskajai politikai Venecuēlā.
<SPEAKER ID="034" NAME="Alain Cadec" AFFILIATION="PPE">
(FR) Priekšsēdētāja kungs, es vēlētos saņemt sīkāku informāciju par sekām, ko radīja lēmums par 40 % samazināt tunzivju nozvejas kvotas pasaulē.
<P>
15. novembrī Recife Starptautiskā Atlantijas tunzivju saglabāšanas komisija (ICCAT) pieņēma lēmumu, ka visām līgumslēdzējām pusēm jāsamazina nozvejas jauda vismaz par 40 %. Tas nozīmē, ka zilo tunzivju pasaules nozvejas kvota samazināsies no 22 000 tonnām, kas ir pašreizējais nozvejas apjoms, līdz 13 500 tonnām 2010. gadā.
<P>
ICCAT dalībvalstis pieņēma lēmumu risināt savu zvejas flošu pārlieku lielās jaudas jautājumu, lai līdz 2011. gadam uz pusi samazinātu to apjomu. Arī tunzivju seineru zvejas sezona tiks saīsinātā līdz vienam mēnesim, nepieļaujot pagarinājuma iespēju. Šie pasākumi, kas ir nepieciešami sugu saglabāšanai un kas tiks transponēti Eiropas Savienības tiesību aktos, apdraudēs Eiropas zvejnieku darbību.
<P>
Es vēlētos uzzināt, kādi pasākumi ir paredzēti zvejnieku iztikas atbalstam un flotes samazināšanas pārtraukšanai. Kādi pasākumi ir veikti, lai samazinātu ļoti būtiskās sociālekonomiskās sekas, ko radīs šo ICCAT lēmumu transponēšana ES tiesību aktos?
<SPEAKER ID="035" NAME="Vasilica Viorica Dăncilă" AFFILIATION="S&amp;D">
(RO) Kā zināms, stratēģiju un rīcības programmu īstenošana 2007.-2013. gadam aizvien ir sākuma stadijā, un Rumānijai pirmo reizi ir iespēja saņemt ES finansējumu kohēzijas politikas ietvaros. Reģionālās attīstības politika ir viena no sarežģītākajām un nozīmīgākajām Eiropas Savienības politikas jomām. Tās mērķim ir jābūt pastāvošo ekonomisko un sociālo atšķirību mazināšanai starp dažādiem Eiropas reģioniem.
<P>
Es vēlētos norādīt, ka visas dalībvalstis cenšas integrēt kohēzijas politikas galvenās prioritātes valstu rīcības programmās. Tomēr uzskatu, ka Eiropas Savienībai ir jāuzņemas stratēģiskais pienākums, lai šīs rīcības programmas pēc iespējas drīzāk varētu īstenot visās dalībvalstīs, tādējādi sekmējot tās institucionālo spēju nostiprināšanai paredzētos pasākumus atbilstoši katras dalībvalsts specifiskajām vajadzībām.
<SPEAKER ID="036" NAME="Ramon Tremosa i Balcells" AFFILIATION="ALDE">
Priekšsēdētāja kungs, es vēlētos ziņot par dziļo ekonomikas krīzi, kurā jau vairākus gadus atrodas Katalonijas un Eiropas riekstu audzēšanas nozare. Nepārtrauktā cenu pazemināšanās apdraud mūsu Eiropas riekstu audzētāju nākotni.
<P>
Es vēlētos jūs brīdināt par Turcijas valdības neiejaukšanās politiku. Par riekstu iepirkšanu atbildīgās Turcijas valsts iestādes krājumā ir 500 000 tonnu riekstu. Šī iestāde 2010. gada janvārī vēlas pārdot šīs 500 000 tonnas riekstu. Ņemot vērā Turcijas varas iestāžu pausto nostāju divpusējās tikšanās ietvaros ar Eiropas Savienību 2009. gada 2. oktobrī, šāda situācija nopietni apdraudētu Eiropas ražotājus, izraisot vēl vienu būtisku riekstu cenu pazemināšanos.
<P>
Pirms diviem mēnešiem es vērsos ar jautājumu par šo situāciju Eiropas Komisijā, bet mūsu ražotāju aizsardzībai netiks piemērots neviens no spēkā esošajiem īpašajiem aizsardzības noteikumiem. Es vēlējos jūs informēt par šīm bažām.
<SPEAKER ID="037" NAME="Petru Constantin Luhan" AFFILIATION="PPE">
(RO) Priekšsēdētāja kungs, dāmas un kungi, kā jums jau ir zināms, Rumānija 2011. gadā vēlētos pievienoties Šengenas zonai. Šajā nolūkā tā ir pieteikusies vairākiem novērtējumiem, precīzāk - pieciem -, no kuriem četri jau ir veikti.
<P>
Es īpaši vēlētos jums atgādināt par jūras robežas novērtējumu, par kuru Šengenas zonas eksperti sniedza tik pozitīvu atzinumu, ka Rumānija pat tika minēta kā labas prakses paraugs. Tomēr mums ir jāiztur vēl viens pārbaudījums, un es nešaubos, ka mēs tajā būsim veiksmīgi.
<P>
Ņemot vērā Rumānijas sniegto piemēru, es jūs aicinu optimistiskāk raudzīties uz Šengenas zonas paplašināšanos. Citiem vārdiem sakot, mums šo procesu vairs nevajadzētu uztvert kā draudus mūsu robežām, bet drīzāk kā iespēju stiprināt dalībvalstu sadarbību tiesiskuma, brīvības un drošības jomā.
<P>
Priecājos norādīt, ka šīs idejas ir ietvertas arī pagājušajā nedēļā Eiropadomes pieņemtajā Stokholmas programmā. Šī programma Šengenas zonas paplašināšanu izvirza kā Eiropas Savienības iekšpolitikas prioritāti.
<SPEAKER ID="038" NAME="Luis Yáñez-Barnuevo García" AFFILIATION="S&amp;D">
(ES) Priekšsēdētāja kungs, kā visiem zināms, Hondurasā 28. jūnijā notika valsts apvērsums. Ir pagājuši gandrīz seši mēneši, un Parlaments vēl aizvien nav atradis laiku šā apvērsuma nosodīšanai. Vēl vairāk - Eiropas Parlamenta deputāti no Eiropas Tautas partijas grupas (Kristīgajiem demokrātiem) un Eiropas Konservatīvo un reformistu grupas ir apmeklējuši šo valsti, lai ar savu klātbūtni atbalstītu šo valsts apvērsumu. Ar šādu atbalstu viņi radīja apjukumu Eiropas Parlamentā un politiskajās grupās un apliecināja piekrišanu de facto valdības organizētajām vēlēšanām, kas notika apstākļos, kuros netika negarantēta šo vēlēšanu likumība.
<P>
Ar Hondurasas apvērsumu tiek radīts aplams precedents, ka no šā brīža mēreni, īslaicīgi un salīdzinoši nevardarbīgi apvērsumi ir ne tikai pieņemami no kontinentālo tiesību viedokļa, bet arī atbalstāmi un veicināmi no Eiropas un Ziemeļamerikas tiesību viedokļa. Notikumi Hondurasā ir ļoti sarūgtinoši!
<SPEAKER ID="039" NAME="Sarah Ludford" AFFILIATION="ALDE">
Priekšsēdētāja kungs, es vēlētos izteikt nožēlu par piektdien pieņemto un lielu satraukumu raisošo Turcijas Konstitucionālās tiesas lēmumu likvidēt Demokrātiskās sabiedrības partiju, kas lielā mērā pārstāv kurdu intereses, un aizliegt politisko darbību šīs partijas vadošajiem deputātiem. Šāds solis ļoti pasliktina situāciju, un ekstrēmisti to izmantos kā ieganstu, lai atjaunotu vardarbību. Šis lēmums izslēdz demokrātiskas politikas iespēju, ko premjerministra Erdoğan kungs vēlas īstenot, kā viņš to pats apgalvoja.
<P>
Viena no problēmām - AK partijas vadītā valdība nav spējusi reformēt to pašu likumu, kas tiek izmantots, lai slēgtu Demokrātiskās sabiedrības partiju. Tas ir likums, saskaņā ar kuru gandrīz tika slēgta AK partija. Tas nav Turcijas valdības vai tautas interesēs.
<P>
ALDE grupa jaunajā gadā pēc iespējas drīzāk aicinās uz plenārsēdi par šo jautājumu, jo šis Turcijai ir patiešām negatīvs solis atpakaļ.
<SPEAKER ID="040" NAME="Marina Yannakoudakis" AFFILIATION="ECR">
Priekšsēdētāja kungs, mēs zinām atkritumu pārstrādes nozīmi, un ir pašsaprotami, ka mēs gaidām, lai mūsu izlietotais papīrs tiktu pārstrādāts.
<P>
Pirms neilga laika savā vēlēšanu apgabalā Londonā es apmeklēju drukas darbu uzņēmumu, kur es guvu plašāku informāciju par drukāšanu, kuru veic ar strūklprinteri. Sarežģītais process, kas tiek izmantots, lai pārstrādātu ar strūklprinteri apdrukātu papīru, šo procedūru sadārdzina, un papildu balinātāja izmantošana nozīmē to, ka šī pārstrāde nav videi draudzīga. Papīra attīrīšana no tintes ir problemātiska, un tādējādi lielu daļu no mūsdienās apdrukātā papīra nav iespējams pārstrādāt.
<P>
Tādi uzņēmumi kā manis apmeklētais Londonā, kuri izmanto citus - videi draudzīgus - drukas veidus, ir jāatbalsta, un viņiem ir jāpiedāvā stimuli, lai nodrošinātu lielāku šā procesa godīgumu no ekonomiskā viedokļa. Es vēlētos redzēt dalībvalstu atbalstītu, uz tirgu orientētu risinājumu, kura ietvaros nozare pati sevi regulē, izmantojot labas prakses kodeksu un uzņemoties iniciatīvu vides jautājumos.
<P>
Tomēr ES ir jāuzņemas būtisks pienākums uzlabot informētību par šiem jautājumiem un sniegt atbalstu alternatīvām, kas atbilstošos gadījumos var aizstāt druku ar strūklprinteri.
<SPEAKER ID="041" NAME="Nikolaos Chountis" AFFILIATION="GUE/NGL">
(EL) Priekšsēdētāja kungs, es lūdzu iespēju uzstāties, lai pievērstu Eiropas Parlamenta uzmanību imigrācijas politikas aspektam, kas attiecas uz bērniem bez pavadoņa un bērnu tiesībām - jautājumam, kas ir jārisina Eiropas Savienībai kopumā, ne tikai ieceļošanas valstīm, piemēram, Grieķijai.
<P>
Kā zināms, saskaņā ar Kopienas tiesību aktiem, tai dalībvalstij, kura ir imigranta pirmā ieceļošanas valsts, ir jāizskata viņa patvēruma vai uzturēšanās atļaujas pieprasījums neatkarīgi no tā, kāds ir šā pieteikuma iesniedzēja faktiskais galamērķis.
<P>
Tas rada apgrūtinājumu ieceļošanas valsts dienestiem un negatīvi ietekmē pieteikumu iesniedzēju tiesības, jo viņu situācija lielākoties tiek risināta saskaņā ar īsāko procedūru. Viņi bieži tiek pārsūtīti tālāk, nesniedzot garantijas, ka tiks ievērotas viņu tiesības un aizsargāta dzīvība, vai arī paliek valstī bez aizsardzības un sociālās aprūpes, kā rezultātā bērni kļūst par dažādu bandu īstenotas ļaunprātīgas izmantošanas un paverdzināšanas upuriem.
<P>
Es uzskatu, ka mums kā Eiropas Parlamentam ir jāstrādā, lai pielāgotu Kopienas un dalībvalstu tiesību aktus un veiktu tajos izmaiņas, lai bērni bez pavadoņa sasniegtu to valsti, kas ir viņu galamērķis, netiktu deportēti un lai viņiem tiktu nodrošināta cienīga un droša uzturēšanās Eiropas Savienībā.
<SPEAKER ID="042" NAME="Niki Tzavela" AFFILIATION="EFD">
(EL) Priekšsēdētāja kungs, pagājušajā nedēļā es tikos ar vairākiem politiķiem no arābu valstīm, proti, Apvienotajiem Arābu Emirātiem, Ēģiptes un Jordānijas. Es vēlētos ziņot par viņu bažām saistībā ar Irānas kodolprogrammu.
<P>
Es tikos ar Izraēlas pārstāvjiem, kuri ir ļoti norūpējušies, un galvenais rūpju iemesls ir šobrīd sniegtais Turcijas atbalsts Irānai. Viņi vēlējās uzzināt Eiropas Savienības oficiālo nostāju attiecībā uz premjerministra Erdoğan atbalstu Teherānas administrācijai un viņa izteikumiem, ka Irānas kodolprogramma ir paredzēta miermīlīgiem mērķiem.
<P>
Man jāatzīst, ka es nezināju, kāda ir mūsu oficiālā nostāja par Turcijas paziņojumiem un rīcību saistībā ar Irānas kodolprogrammu. Progresa ziņojumā ir izteikta viena nostāja, bet Erdoğan kungs pauž ko citu.
<SPEAKER ID="043" NAME="Georgios Papastamkos" AFFILIATION="PPE">
(EL) Priekšsēdētāja kungs, fakts, ka klātesošā komisāre Boel kundze Eiropas Parlamenta Lauksaimniecības un lauku attīstības komitejas atklātajā sanāksmē Kopienas budžeta pārskatīšanas tekstu attiecībā uz kopējo lauksaimniecības politiku nosauca par neadekvātu, ir laba zīme.
<P>
Manuprāt, debatēm par finanšu pārskatīšanu nekādā ziņā nevajadzētu notikt pirms kopējās lauksaimniecības politikas periodam pēc 2013. gada pārskatīšanas. Mēs neaicinām tikai noteikt ar lauksaimniecību saistīto izdevumu attiecību pret kopējo Kopienas budžetu. Mēs, pirmkārt, aicinām formulēt lauksaimniecības politiku, noslēgt lauksaimniecības nozares ieguldījumu sabiedriskajā labumā, un tad pieņemt lēmumu par resursiem, kas tiks nodrošināti noteiktajiem mērķiem.
<P>
Šī ir ziņa, ko vēlos pateikt un darīt zināmu komisārei Boel kundzei.
<SPEAKER ID="044" NAME="Iliana Ivanova" AFFILIATION="PPE">
(BG) Priekšsēdētāja kungs, dāmas un kungi, personu brīva pārvietošanās ir viena no Eiropas Savienības pamatbrīvībām un viens no vienotā tirgus pīlāriem. Tomēr vairākas dalībvalstis turpina piemērot ierobežojumus attiecībā uz Bulgārijas un Rumānijas valstspiederīgo piekļuvi šo dalībvalstu darba tirgiem.
<P>
Argumenti par labu ierobežojumu saglabāšanai ir pretrunā tirgus loģikai, jo īpaši krīzes laikā. Pat nodarbinātības komisārs pirms kāda laika paziņoja: "Tiesības strādāt citā valstī ir ES iedzīvotāju pamatbrīvība.” Arī viņam ir pilnīga taisnība. Šo ierobežojumu saglabāšana attiecībā uz darba ņēmējiem no jaunajām dalībvalstīm rada tirgus kropļojumus un ir pretrunā nediskriminācijas principam, kas ir nostiprināts līgumos, saskaņā ar kuriem ir dibināta Eiropas Savienība, tādējādi negatīvi ietekmējot Eiropas Savienības tēlu.
<P>
Es mudinu Eiropas Komisiju pēc iespējas drīzāk kopā ar dalībvalstīm saskaņot darba tirgus ierobežojumu atcelšanu attiecībā uz nesen uzņemtajām dalībvalstīm. Kolēģi, es arī lūdzu jūsu atbalstu, lai mēs varētu pilnīgi nodrošināt brīva tirgus pastāvēšanu un vienlīdzīgas tiesības visiem Eiropas Savienības iedzīvotājiem.
<SPEAKER ID="045" NAME="Françoise Castex" AFFILIATION="S&amp;D">
(FR) Priekšsēdētāja kungs, es vēlētos atgriezties pie nesena notikuma, proti, pie Šveicē notikušā balsojuma par minaretiem. Protams, balsojums notika valstī ārpus Eiropas Savienības, bet tas attiecas uz jautājumus, kas mums neapšaubāmi nav svešs.
<P>
Es vēlētos atgriezties pie šā notikuma, jo tas arī sniedz iemeslu runāt par sekulārismu, un šajā Parlamentā diskusijas par sekulārismu vienmēr ir vēlamas. Ir ļoti nepieciešams, lai sekulārisma princips dominētu mūsu sabiedrības organizācijā. Šajā gadījumā es vēlētos runāt vienkārši.
<P>
Pirmkārt, pretējs princips sekulārismam nav reliģiozitāte un vēl mazāk - garīgums. Sekulārismam pretējais princips ir reliģisks komunitārisms, kas nosaka tādus noteikumus un likumus, kuri ir pāri stāvoši civillikumam un norobežo indivīdus sabiedrības apakšgrupās.
<P>
Mūsu Eiropas Savienība tās vēsturiskās attīstības rezultātā ir multikulturāla un multietniska valstu apvienība. Tai ir šāds raksturs, kas laika gaitā vēl vairāk pastiprināsies, un tikai sekulārisms var nodrošināt iespēju brīviem indivīdiem un to kopienām dzīvot un attīstīties.
<SPEAKER ID="046" NAME="Teresa Riera Madurell" AFFILIATION="S&amp;D">
(ES) Priekšsēdētāja kungs, klīniskie izmēģinājumi ir klīniskās izpētes robežmetode, un tos uzskata par uzticamāko informācijas avotu, kas ir pamatā lēmumiem par ārstēšanu.
<P>
Tomēr es vēlētos brīdināt Parlamentu par faktu, ka nesen veiktais Eiropas Kardioloģijas asociācijas pētījums vēlreiz norāda uz būtiskiem šīs metodes trūkumiem, jo šajos izmēģinājumos piedalījās ļoti maz sieviešu.
<P>
Atšķirība starp sievietēm un vīriešiem attiecībā uz riska faktoriem, slimību gadījumiem un reakciju uz ārstēšanu ir zinātniski pierādīta.
<P>
Tā rezultātā pēdējos gados panāktie būtiskie sasniegumi kardiovaskulāro slimību profilakses un ārstēšanas jomā nemazināja sieviešu mirstības rādītājus.
<P>
Tādēļ ir būtiski, lai mēs kā Eiropas Savienības institūcija veicinātu pētniecību, kur uzmanība pievērsta tieši sievietēm, iekļaujot klīniskajos pētījumos vairāk sieviešu vai izstrādājot pētījumus, kas ir koncentrēti tikai uz sieviešu auditoriju.
<SPEAKER ID="047" NAME="Frieda Brepoels" AFFILIATION="Verts/ALE">
(NL) Priekšsēdētāja kungs, es arī vēlētos runāt par Turcijas Konstitucionālās tiesas piektdien pieņemot lēmumu aizliegt Demokrātiskās sabiedrības partijas (DSP) darbību, kā rezultātā ne mazāk kā 22 Turcijas Parlamenta deputāti ir izslēgti no parlamenta vai tiem uz pieciem gadiem ir atņemtas politiskās tiesības. Diemžēl šo parlamenta deputātu vidū ir arī Leyla Zana, kurai 1995. gadā mēs piešķīrām Saharova balvu. Šī ir jau ceturtā reize, kad tiek aizliegta kurdu partija; atkal un atkal kurdi cenšas aizsargāt savas tautas tiesības partijā ar citu nosaukumu, un atkal un atkal šādu partiju aizliedz, jo tā it kā izvirza idejas, kas ir pretrunā Turcijas valsts vienotībai. Tomēr demokrātijas būtība ietver biedrošanās brīvību un viedokļa brīvību, tādējādi zūd jebkāda ticamība šā gada sākumā premjerministra Erdoğan kunga sāktajai "demokrātiskās atvērtības” iniciatīvai attiecībā uz kurdu jautājumu. Es ļoti vēlētos atbalstīt Ludford kunga aicinājumu organizēt šim jautājumam veltītas debates janvārī.
<SPEAKER ID="048" NAME="Hélène Flautre" AFFILIATION="Verts/ALE">
(FR) Priekšsēdētāja kungs, citāts ir daļa no Francijas Republikas prezidentam Sarkozy kungam adresētas vēstules no William Bourdon, Taoufik Ben Brik advokāta: "Man, tāpat kā visiem Taoufik Ben Brik tunisiešu advokātiem, ir bijusi iespēja atklāt juridisko farsu, kura rezultātā Taoufik Ben Brik bez rūpīgas izmeklēšanas tika piespriesti seši šausminoši mēneši cietumā. Es varu bez šaubām un oficiāli apliecināt, ka tiesas lieta, kuras rezultātā tika pieņemts šis lēmums, bija pilnīgi safabricēta un tās pamatā bija prezidenta Ben Ali personīga atriebība.
<P>
2009. gada laikā viņš nav spējis ceļot, jo viņa trauslā imūnsistēma vienmēr pakļauj viņu riskam saslimt ar smagām slimībām. Es ticu, ka viņa ģimenei ir izdevies nodrošināt būtiskākos medikamentus, tomēr neesmu par to pārliecināts. Viņa tunisiešu juristiem ir tikai neregulāras iespējas tikties ar savu klientu, un daži no šiem juristiem sistemātiski saņem atteikumu jebkādām iespējām apmeklēt Taoufik Ben Brik. Vienīgā reize, kad viņa sievai bija iespēja redzēt vīru, bija pirms vairākām dienām, un kopš tā brīža viņai šādas iespējas vairs nav bijušas.”
<P>
Priekšsēdētāja kungs, lūdzu, rakstiski vērsieties pie Tunisijas varas iestādēm, pieprasot Taoufik Ben Brik atbrīvošanu.
<SPEAKER ID="049" NAME="Marie-Christine Vergiat" AFFILIATION="GUE/NGL">
(FR) Priekšsēdētāja kungs, es turpināšu Flautre kunga runā sākto tematu un aicināšu jūs rakstiski vērsties pie Tunisijas varas iestādēm.
<P>
Šogad mēs piešķirsim Saharova balvu, kas simbolizē Eiropas Parlamenta piešķirto nozīmi cilvēktiesībām. Mums ir sadarbības līgums ar Tunisiju, kurā ir virkne noteikumu saistībā ar demokrātiju un cilvēktiesībām.
<P>
Tomēr nesenās Tunisijas prezidenta vēlēšanas ir notikušas nožēlojamos apstākļos, kas neatbilst noteikumiem ar Eiropas Savienību noslēgtajā līgumā. Mēs nevaram turpināt klusēt. Cilvēktiesību aizstāvjus Tunisijā nicina, apcietina un pazemo. Tā tas nevar turpināties.
<P>
Priekšsēdētāja kungs, šā iemesla dēļ es mudinu jūs rakstiski vērsties pie prezidenta Ben Ali, jo īpaši aicinot atbrīvot Taoufik Ben Brik, mērķtiecīgu žurnālistu, kura vienīgais noziegums ir bijusi viņa paustā kritika par tā saukto demokrātiju Tunisijā.
<SPEAKER ID="050" NAME="Fiorello Provera" AFFILIATION="EFD">
(IT) Priekšsēdētāja kungs, dāmas un kungi, esmu lūgusi, lai līdzās Aung San Suu Kyi attēlam Briselē tiktu novietota arī jaunas irāņu sievietes Neda Agha-Soltan fotogrāfija.
<P>
Soltan kundze tika nogalināta, cenšoties Irānā panākt brīvību un pārredzamību, un ir kļuvusi par simbolu brīvībai un, pirmkārt, sieviešu cīņai par brīvību. Manu pieprasījumu ir parakstījuši 75 deputāti un piecas politiskās grupas. Es uzskatu, ka īpaši svarīgi šo pieprasījumu ir apstiprināt šobrīd, jo ājatolla Khamenei Irānā pauž, ka viņš gatavojas ar represijām vērsties pret jebkādiem protestiem un opozīciju. Es ceru, ka mans pieprasījums tiks apstiprināts.
<SPEAKER ID="051" NAME="Alajos Mészáros" AFFILIATION="PPE">
Priekšsēdētāja kungs, tuvojoties ziemas sezonai, rodas jauni gāzes krīzes draudi no austrumiem. Pirms dažām nedēļām premjerministrs Putin kungs mums skaidri norādīja, ka Krievija atkal varētu pārkāpt tās gāzes piegādes līgumus, kas noslēgti ar ES dalībvalstīm. Lai to novērstu, viņš aicināja ES izsniegt Ukrainai aizdevumu ne mazāk kā EUR 1 miljarda apjomā, lai tā spētu izpildīt savas saistības attiecībā uz gāzes tranzītu. Tādējādi mēs varam gaidīt vēl vienu mūsu Krievijas kaimiņa režisētas īpatnējas politiskās lugas cēlienu. Tas nav pieņemami.
<P>
Lai gan dažādas dalībvalstis šis jautājums satrauc atšķirīgā mērā, ES būs jārīkojas vienoti un jāpieņem pārliecināta, uz solidaritāti pamatota nostāja šajā principiālajā jautājumā. Turklāt tas ir signāls, ka mums jāpaātrina jauno projektu īstenošana ilgtermiņa enerģijas apgādes dažādošanai, lai mazinātu Krievijas ietekmi.
<SPEAKER ID="052" NAME="Eduard Kukan" AFFILIATION="PPE">
(SK) Priekšsēdētāja kungs, dāmas un kungi, Lisabonas līguma stāšanās spēkā ir pozitīvi ietekmējusi ES turpmākās paplašināšanās nosacījumus. Turpmāk neviens vairs nevarēs norādīt, ka ES trūkst institucionālo iespēju attiecībā uz paplašināšanos un lēmumu pieņemšanu, jo tagad šādas iespējas pastāv.
<P>
Tādēļ nav iemesla atlikt vai kavēt turpmākas paplašināšanās procesu. Tas īpaši attiecas uz Rietumbalkānu reģionu. Pēdējā laikā šajā reģionā ir noritējusi intensīva un kopumā pozitīvi vērtējama attīstība. Nesen publicētie ziņojumi par progresu atsevišķās valstīs, kā arī Komisijas publicētā ES paplašināšanās stratēģija 2010. gadam to apstiprina.
<P>
Līdz ar bezvīzu režīma ieviešanu iebraukšanai Šengenas zonā šā reģiona valstīm rodas reāla iespēja panākt progresu to virzībā ceļā uz Eiropas Savienību. Šīs iespējas izmantošana ir atkarīga no pašām valstīm. Tomēr arī ES nav jāuztraucas, bet atbildīgi un racionāli jāturpina iesāktais, pilnīgi ievērojot apstākļus, un šajā procesā ir aktīvi jāpiedalās Eiropas Parlamentam.
<SPEAKER ID="053" NAME="Tanja Fajon" AFFILIATION="S&amp;D">
(SL) Šonedēļ naktī no piektdienas uz sestdienu pēc vairāk nekā divdesmit gadiem bijušās Dienvidslāvijas Republikas Maķedonijas, Serbijas un Melnkalnes iedzīvotāji beidzot atkal varēs iebraukt Eiropas Savienībā bez vīzas. Tā būs nozīmīga diena un iemesls svinībām.
<P>
Tomēr es vēlētos izmantot šo iespēju un atkal aicināt Eiropas Komisiju un Padomi darīt visu iespējamo, lai pēc iespējas drīzāk atceltu Bosnijas un Hercegovinas un Albānijas iedzīvotājiem piemēroto vīzas prasību. Mēs nedrīkstam pieļaut Rietumbalkānu dalījumu vai zaudēt laiku, jo īpaši kaitējot jaunākai paaudzei. Ir grūti noticēt, ka lielākā daļa jauniešu šajās valstīs aizvien neko nezina par Eiropas Savienību.
<P>
Mūsu pienākums ir nojaukt vīzu radītās robežas, kas Rietumbalkānos radās pēc Berlīnes mūra krišanas. Tas attiecas arī uz Kosovas iedzīvotājiem. Rietumbalkāniem ir nepieciešama skaidra, uz Eiropu vērsta perspektīva. Neļausimies nepamatotu baiļu ietekmei.
<SPEAKER ID="054" NAME="Cristian Silviu Buşoi" AFFILIATION="ALDE">
(RO) Priekšsēdētāja kungs, dāmas un kungi, 2009. gada beigas iezīmē divi tiešām vēsturiski notikumi: Lisabonas līguma stāšanās spēkā un Kopenhāgenas samits.
<P>
Es vēlētos izmantot šo uzstāšanos, lai paustu savu gandarījumu par veidu, kādā Eiropas Savienība pašlaik apliecina sevi kā galveno virzītājspēku, lai rastu dzīvotspējīgus risinājumus cīņā pret klimata pārmaiņām. Tāpat esmu gandarīts, ka dalībvalstis vispār ir spējušas panākt vienošanos un paust vienotu nostāju, pat ja panākt vienošanos starp 27 dalībvalstīm nav vienkāršs uzdevums.
<P>
Rezultāts, iespējams, neatbildīs mūsu ambīcijām un gaidām, tomēr Eiropas Savienības dalībvalstu pieņemtais lēmums piedāvāt attīstības valstīm EUR 7,2 miljardus ir vēl jo svarīgāks, jo šīm valstīm finansiāls atbalsts ir ārkārtīgi nepieciešams. Iespējams, šis piemērs varētu pamudināt arī citas ANO dalībvalstis rīkoties līdzīgi.
<P>
Pozitīvi vērtējams arī fakts, ka pat tās Eiropas Savienības dalībvalstis, kuras līdz pat šim brīdim smagi pārdzīvo finanšu krīzes ietekmi, ir paudušas savu solidaritāti, pielikušas pūles un sniegs savu ieguldījumu - pat ja dažu valstu gadījumā tas ir tikai simbolisks žests -, lai apliecinātu atbalstu cīņā pret globālo sasilšanu.
<SPEAKER ID="055" NAME="Charalampos Angourakis" AFFILIATION="GUE/NGL">
(EL) Priekšsēdētāja kungs, es vēlos sākt savu runu, paužot nedalītu solidaritāti arodbiedrību dalībnieku cīņai Eiropas Parlamentā un novēlot viņiem veiksmi.
<P>
Grieķijas valdība sāk virkni pret strādniekiem vērstu pasākumu un ievieš elastīgas darba formas, piemērojot tās visā valstī. Tiek samazināta arī sociālā sistēma, kā arī iesaldētas algas un pensijas.
<P>
Grieķijas valdība, Eiropas Savienība un kapitāla pārstāvji cenšas terorizēt darba ņēmējus, draudot ar Grieķijas budžeta deficīta un valsts parāda rēgu. Viņi iesaista darba ņēmējus sociālajā dialogā, kas ir sagatavots, lai piespiestu darbiniekus piekrist prasībām, ierobežotu viņu pamatoto saniknojumu un novirzītu tautā radušos reakciju.
<P>
Pirmā reakcija uz valdības un Eiropas Savienības īstenoto uzbrukumu vienkāršajai tautai būs All Workers Militant Front (PAME) izziņotais un organizētais valsts streiks 17. decembrī. Šī organizācija pieprasa veikt pasākumus, lai apmierinātu mūsdienu sabiedrības prasības, ko iespējams izpildīt tikai ar vienotu darba šķiru, pilsētu un lauku nabadzīgo iedzīvotāju un vidusslāņa fronti, lai stātos pretī un uzvarētu Eiropas Savienības īstenoto, pret sabiedrību vērsto politiku.
<SPEAKER ID="056" NAME="Martin Ehrenhauser" AFFILIATION="NI">
(DE) Priekšsēdētāja kungs, 8. decembrī EDAP Atlanta misija atzīmēja pirmo pastāvēšanas gadadienu. Saskaņā ar Zviedrijas prezidentūras pausto operācija ir apliecinājusi tās spēju efektīvi apkarot pirātismu un uzbrukumu skaits ir būtiski samazinājies. Tomēr pēdējais apgalvojums ir ļoti apšaubāms.
<P>
Saskaņā ar Starptautiskā Jūrniecības biroja ziņojumu 2009. gada pirmajos deviņos mēnešos uzbrukumu kopskaits bija lielāks nekā visa 2008. gada laikā. Bruņoto uzbrukumu skaits kopumā ir pieaudzis par 200 %. Šīs operācijas finansiālā rentabilitāte arī ir ļoti apšaubāma. Aprēķinātās pirātisma radīto zaudējumu izmaksas šajā reģionā kopumā ir 200 miljoni ASV dolāru, savukārt ES un tās dalībvalstis ik gadu iegulda 408 miljonus dolāru.
<P>
Jaunā plānotā EDAP misija Somālijā kārtējo reizi nerisinās problēmas būtību, bet tikai tās izpausmes. Eiropas Savienībai patiešām būtu vērtīgi izveidot efektīvu krasta apsardzi, lai novērstu nelegālo zvejniecību...
<P>
(Priekšsēdētājs pārtrauca runātāju)
<SPEAKER ID="057" NAME="Dominique Baudis" AFFILIATION="PPE">
(FR) Priekšsēdētāja kungs, SESAR programma, kuras mērķis ir modernizēt gaisa satiksmes pārvaldību Eiropā, ir būtisks projekts.
<P>
Kā Komisija plāno sagatavoties nākamajai SESAR izvēršanas fāzei, jo īpaši šīs programmas finansēšanai, kas ir būtiski svarīga gan videi, gan mūsu zinātniskajam un tehniskajam stāvoklim? Vai Komisija ievēros 2007. gada ziņojumā sniegtos ieteikumus, saskaņā ar kuriem šīs programmas politisko pārraudzību vajadzētu veikt augsti kvalificētai personai? Būs jāpārvar vairāki juridiska, psiholoģiska un tehniska rakstura šķēršļi, lai apvienotu dalībvalstu gaisa telpas un nodrošinātu dažādu valstu kontrolieru sadarbību.
<P>
Ja Eiropa nespēj izveidot vienotu gaisa telpu, kā gan tā spēs radīt spēcīgu politisko savienību?
<SPEAKER ID="058" NAME="Edit Bauer" AFFILIATION="PPE">
(HU) Priekšsēdētāja kungs, ņemot vērā to, ka gan jūs, gan Komisija izteica nodomu pārraudzīt Slovākijas valsts valodas likuma īstenošanu, es vēlētos pievērst jūsu uzmanību šādiem aspektiem. Valdība ir publicējusi īstenošanas noteikumus, kas ir ne tikai pretrunā tiesību aktiem, bet nosaka arī papildu ierobežojumus. Īstenošanas priekšlikumā ir noteikts, ka likuma tiesiskais mērķis ir tikai un vienīgi atbalsts valsts valodai un tās aizsardzība oficiālu pasākumu ietvaros, kā arī valsts valodas lietotāju tiesību aizsardzība. Tajā ir noteikts, ka attiecībā uz fiziskām un juridiskām personām šo tiesību aizsardzības tiesiskais mērķis ir pamattiesību un brīvību pārkāpums. Tādēļ ir acīmredzami, ka tā ir atsauce uz to personu tiesībām un brīvībām, kuri ir mazākumtautību pārstāvji. Īstenošanas pasākums arī norāda, ka neatkarīgi no tā, vai proporcija ir zemāka par 20 % vai pārsniedz šo robežu, mazākumtautības valodu var lietot tikai tad, ja tam piekrīt trešā klātesošā persona. Es uzskatu, ka tas ir absurdi un Eiropā nav pieņemams.
<SPEAKER ID="059" NAME="Bogdan Kazimierz Marcinkiewicz" AFFILIATION="PPE">
(PL) Priekšsēdētāja kungs, pēdējā ES un Krievijas Federācijas samitā puses parakstīja memorandu par energoapgādes drošības agrīnās brīdināšanas mehānismu. Eiropas Komisija cer, ka turpmāk tas mums ļaus izvairīties no tādām energoapgādes krīzēm, kādu pieredzējām šā gada sākumā, kad starp Krievijas Federāciju un Ukrainu notikuša konflikta rezultātā par gāzes piegādi un tranzītu Maskava apturēja gāzes piegādi uz gandrīz trim nedēļām, faktiski paralizējot vairākas Eiropas valstis.
<P>
Ziemas tuvošanās un ar to saistītais gāzes patēriņa pieaugums nozīmē, ka mums ir jāizstrādā principi, kuriem vajadzētu regulēt Eiropas energoapgādes tirgu. Eiropas Savienībai ir jāsaprot, ka pārtraukumi gāzes piegādē apdraud ne tikai ekonomiku, bet arī Eiropas integrācijas pamatus, kas, Eiropas solidaritātes stiprināti, ir brīvā tirgus balsts. Es arī ceru, ka šai ziemai nebūs jākļūst par pārbaudi izteikto paziņojumu patiesumam un tam, vai solidaritāte ir tukšs, nenozīmīgs vārds vai faktiska garantija sadarbībai starp Eiropas Savienības dalībvalstīm.
<SPEAKER ID="060" NAME="Ioan Mircea Paşcu" AFFILIATION="S&amp;D">
Priekšsēdētāja kungs, kā jau jums, iespējams, ir zināms, Rumānijā ir noslēdzies divu gadu ilgs periods, kura ietvaros reizi sešos mēnešos notika dažādas vēlēšanas. Pēdējās no tām bija prezidenta vēlēšanas, un tajās uzvarēja pašreizējais prezidents, gūstot nelielu - 70 000 - balsu pārsvaru, vēlētājiem galvenokārt pārstāvot diasporu.
<P>
Mani kā pilsoni uztrauc, ka visas vēlēšanu kampaņas ietvaros es savā emuārā Europolis nevarēju publicēt nekādas kritiskas piezīmes par pašreizējo prezidentu, jo publiskā piekļuve manam emuāram tika pārtraukta. Es uzskatu, ka tas ir nepieņemami, jo atspoguļo vārda brīvības cenzūras pastāvēšanu un apliecina, ka arī internetu kontrolē pie varas esošās personas un/vai viņu atbalstītāji.
<P>
Kopumā ir jāizsaka nožēla, ka 20 gadus pēc revolūcijas, kurā demokrātijas nostiprināšanās vārdā gāja bojā daudzi cilvēki, šādu attieksmi pacieš vai pat veicina personas, kuras ir ievēlētas valsts pārvaldes amatos tikai ar nelielu balsu pārsvaru un īslaicīgi izbauda demokrātijas augļus.
<SPEAKER ID="061" NAME="Frédéric Daerden" AFFILIATION="S&amp;D">
(FR) Priekšsēdētāja kungs, kopš 2007. gada dzelzceļa kravu pārvadājumu jomā ir notikusi piegādes vairumtirdzniecības liberalizācija. Turpmāk uzņēmumi, kuri nav sabiedrisku pakalpojumu sniedzēji, saskarsies ar lielāku konkurenci.
<P>
Daudzās valstīs tas nozīmē piegādes apjomu palielināšanos ienesīgākajos tirgus segmentos, proti, kombinēto pārvadājumu un vilciena pārvadājumu jomā. Turpretī privāto uzņēmumu interese par transportēšanu, izmantojot viena vagona kravas metodi, ir neliela, ņemot vērā šāda pārvadājumu veida nelielo ienesīgumu.
<P>
Ja mēs tiešām vēlamies attīstīt dzelzceļa pārvadājumus kā ilgtspējīgas mobilitātes dzinējspēku, ir būtiski atbalstīt viena vagona kravas pārvadājumus. Pretējā gadījumā pārvadājumi tiks veikti tikai pa autoceļiem, kas būtu pretrunā mūsu mērķiem saistībā ar oglekļa dioksīda izmešu apjomu samazināšanu. Tādēļ atbalsts viena vagona kravas pārvadājumiem ir uzskatāms par sabiedrisko pakalpojumu misiju, jo tā ir neatņemama ilgtspējīgas mobilitātes stratēģijas daļa.
<P>
Mēs uzskatām, ka saistībā ar Eiropas Komisijas vadlīnijām attiecībā uz valsts intervences nosacījumiem ir pilnīgi iespējams iekļaut atbalstu viena vagona kravas pārvadājumiem kā kompensāciju par sabiedriskā pakalpojuma saistību veikšanu vai palīdzības veidā...
<P>
(Priekšsēdētājs pārtrauca runātāju)
<SPEAKER ID="062" NAME="Vilja Savisaar" AFFILIATION="ALDE">
(ET) Priekšsēdētāja kungs, es vēlētos runāt par ļoti praktisku, bet manai dzimtenei Igaunijai ļoti būtisku jautājumu. Pirms dažiem gadiem trim Baltijas valstīm - Igaunijai, Latvijai un Lietuvai - izteikti trūka dzelzceļa savienojuma ar Eiropu. Esošā infrastruktūra bija sliktā stāvoklī un tika izmantota ļoti maz. Kopš tā laika ir notikušas pozitīvas pārmaiņas kā attiecībā uz esošā dzelzceļa atjaunošanu, tā arī pētījumu veikšanu, lai izbūvētu Eiropas standartiem atbilstošus dzelzceļus. Lai īstenotu Rail Baltica, kā tiek saukts šis projekts, ir būtiski svarīgi, lai Eiropas Parlaments un Eiropas Komisija tam sniegtu ievērojamu atbalstu, lai gan šā reģiona iedzīvotāju skaits nav liels un Baltijas valstu finansiālā situācija ir ļoti smaga.
<P>
Šis projekts ir svarīgs ne tikai normāla dzelzceļa savienojuma nodrošināšanai - tas arī būtiski ietekmēs visu trīs valstu reģionālo un sociālo politiku. Igaunijai, Latvijai un Lietuvai ir nepieciešams dzelzceļa savienojums ar Eiropu gan ekonomisku iemeslu dēļ, gan arī vides ekonomikas interesēs, jo dzelzceļa transports sniedz iespēju transportēt lielāka apjoma kravas, radot mazāku piesārņojumu. Šobrīd galveno savienojumu nodrošina Via Baltica...
<P>
(Priekšsēdētājs pārtrauca runātāju)
<SPEAKER ID="063" NAME="Angelika Werthmann" AFFILIATION="NI">
(DE) Priekšsēdētāja kungs, es īsumā vēlētos iztirzāt divus jautājumus. Pirmkārt, jautājums par vienlīdzīgu attieksmi ir saistīts ar neatrisināto jautājumu par sieviešu un vīriešu līdztiesību un ir tikpat svarīgs. Vajadzētu būt pašsaprotami, ka vīriešiem un sievietēm, kuriem ir vienāda izglītība, vienāda kvalifikācija un kuri ieņem vienāda līmeņa amatus, ir jāsaņem vienāda samaksa par darbu. Austrijā situācija ir pilnīgi pretēja - jo labāk izglītotas ir sievietes, jo sliktāki ir viņu panākumi karjerā salīdzinājumā ar vīriešu dzimuma kolēģiem ar tādu pašu kvalifikāciju. Pavisam nesen iegūti dati atklāj, ka sieviešu iespējas pasliktinās, pieaugot vecumam, piemēram, sievietes, kuru vecums pārsniedz 60 gadus, nopelna aptuveni par 34 % mazāk nekā viņu vīriešu kārtas kolēģi.
<P>
Otrkārt, es vēlētos piebilst, ka bērniem ir nepieciešama aizsardzība. Es gribētu, lai ANO Konvencija par bērna tiesībām būtu nostiprināta Austrijas Konstitūcijā. Es ceru, ka Austrijā atkal drīzumā sāksies diskusija par šo jautājumu un ka tā nesīs pozitīvus rezultātus.
<SPEAKER ID="064" NAME="Iosif Matula" AFFILIATION="PPE">
(RO) Ar gandarījumu varu paziņot šim Parlamentam, ka Traian Băsescu kungs ir atkārtoti apstiprināts Rumānijas prezidenta amatā. Mūsu pievienošanās Eiropas Savienībai 2007. gadā notika Traian Băsescu kunga pirmā pilnvaru izpildes termiņa laikā un pateicoties viņa tiešai līdzdalībai. Jauns pilnvaru termiņš prezidentam ļaus turpināt reformas un pilnīgi ieviest Eiropas standartus un vērtības Rumānijā.
<P>
Šo prezidenta vēlēšanu rezultātā ir jāizdara viens secinājums: Rumānijā ir notikušas prezidenta vēlēšanas, kas atbilda obligātajām starptautiskajām prasībām, kā to apstiprināja EDSO novērotāji, kā arī Rumānijas Konstitucionālās tiesas lēmums un nederīgo balsu pārskaitīšana, pēc kuras tagadējā prezidenta pārsvars pār pretinieku palielinājās.
<P>
Mēs uzskatām, ka prezidenta Băsescu kunga demokrātiskā uzvara, ko atbalstīja Liberālā demokrātiskā partija, nozīmē arī Eiropas Tautas partijas grupas (Kristīgo demokrātu) uzvaru. Mūsu kolēģi PPE grupā, ko vada Wilfried Martens un Joseph Daul, izteica savu atbalstu prezidentam Băsescu kungam, un par to mēs viņiem vēlreiz pateicamies.
<SPEAKER ID="065" NAME="Silvia-Adriana Ţicău" AFFILIATION="S&amp;D">
(RO) 2009. gada otrajā ceturksnī 27 dalībvalstu ienākumi veidoja 43,9 % no IKP, savukārt to izdevumi bija 49,7 %. Šajā pašā periodā ES 27 dalībvalstu līmenī nodokļi un sociālās iemaksas veidoja aptuveni 90 % no dalībvalstu kopējiem ienākumiem, kamēr sociālā nodrošinājuma izmaksas bija tikai 42,2 % no IKP. 27 dalībvalstu budžeta deficīts pieauga no 0,8 % 2008. gada otrajā ceturksnī līdz 5,8 % 2009. gada otrajā ceturksnī. Šajā pašā periodā nodarbinātības rādītājs kritās par 2 % un rūpnieciskās ražošanas rādītājs - par 10,2 %. Vissmagāk skartās nozares bija celtniecība, lauksaimniecība, rūpnieciskā ražošana, tirdzniecība, transports un komunikācijas. Es uzskatu, ka nākamās Eiropas Komisijas pienākums ir jaunas darba programmas sagatavošana, kurā galvenā uzmanība būtu pievērsta ekonomikas attīstībai, bezdarba samazināšanai un pienācīgu dzīves apstākļu nodrošināšanai.
<SPEAKER ID="066" NAME="Alf Svensson" AFFILIATION="PPE">
(SV) Priekšsēdētāja kungs, pasaulē izplatās antisemītisms - tas notiek pat šeit Eiropā, Eiropas Savienībā. Pats par sevi saprotams, ka Eiropas Parlamentam ir jātiek galā ar šo grūti apkarojamo ļaunumu, kas kļūst aizvien izplatītāks un klātesošāks, un jācenšas iznīcināt to saknē.
<P>
Ir skaidri arī jānoformulē, ka Izraēlas valsts politiku var pakļaut kritikai, tāpat kā jebkuras citas valsts politiku, jo neviena valsts nefunkcionē nevainojami. Tomēr Izraēlas politikas stāvoklis un antisemītisms ir nošķirami jautājumi.
<P>
Es pieņemu, ka Eiropas Parlaments dedzīgi iestāsies pret jebkurām antisemītisma tendencēm. Šobrīd tās ir bieži sastopamas un izplatītas.
<SPEAKER ID="067" NAME="Diogo Feio" AFFILIATION="PPE">
(PT) Priekšsēdētāja kungs, jautājums, kuram es šodien vēlos pievērst Parlamenta uzmanību, attiecas uz Portugāles lauksaimniekiem piemērotajiem PVN noteikumiem. Saskaņā ar Kopienas tiesību aktiem pastāv trīs iespējamās shēmas: vispārējā shēma ar organizētu grāmatvedību, shēmas iespēja maziem un vidējiem uzņēmumiem vai vienotas likmes shēma, kuras ietvaros netiek nodrošināta atmaksa, bet ir tiesības uz kompensāciju. Diemžēl pēc Portugāles iestāšanās ES šīs kompensācijas tiesības ir bijušas 0 % vērtas.
<P>
Šobrīd pret Portugāles valsti ir ierosināta pārkāpuma procedūra. Šī nodokļu piedzīšanas metode ietekmē aptuveni 18 000 lauksaimnieku saistībā ar 5,3 % no viņu pārdošanas apjoma. Es vēlētos norādīt, ka ir jāatrod veids, kā saskaņot Portugāles tiesību aktus ar Kopienas acquis.
<SPEAKER ID="068" NAME="Priekšsēdētājs">
Kolēģi, ir pienācis vienas minūtes runu noslēgums. Es vēlētos paskaidrot, ka manā rīcībā ir saraksts, kurā ir daudz vārdu - vismaz divreiz vairāk, nekā pieļauj atvēlētais laiks. Šodien mums bija vairāk laika nekā parasti, bet jums jāatceras, ka tiem, kas uzstājās ar vienas minūtes runu jau iepriekšējā reizē pirms mēneša vai diviem mēnešiem, nebūs lielas izredzes atkal uzstāties šodien. Mums ir jāpievērš uzmanība tiem deputātiem, kuri vēl nav uzstājušies nevienu reizi. Es atvainojos, bet tādi ir noteikumi. Sarakstā ir divreiz vairāk deputātu vārdu, nekā ir iespējams uzklausīt. Man ir ļoti žēl, ka nevarēja uzstāties visi.
<SPEAKER ID="069" NAME="James Nicholson" AFFILIATION="ECR">
Priekšsēdētāja kungs, es izprotu jūsu teikto, tomēr fakts, ka ir divreiz vairāk deputātu, kuri vēlas uzstāties, jums liecina, cik būtiska patiesībā ir šī konkrētā mūsu pienākumu daļa - tautas pārstāvēšana.
<P>
Vai es varētu jūs lūgt atsaukt šo izteikumu un censties rast citu risinājumu, lai mums šeit nebūtu jāpavada stunda, pēc kuras mēs netiekam aicināti uzstāties, jo - es nesūdzos, zinot, ka jūsu pienākums nav viegls, - mūs vismaz varēja informēt, ka šonedēļ nav jāierodas, vai kā tamlīdzīgi? Jūs pirms tam varētu izlemtu, cik daudz deputātu aicināsiet uzstāties, un mēs pārējie varētu ierasties nākamajā reizē vai izvirzīt savus jautājumus kādā citā veidā. Es domāju, ka tas būtu noderīgi, lai izvairītos no deputātu laika izniekošanas.
<SPEAKER ID="070" NAME="Priekšsēdētājs">
Es domāju, ka vienmēr ir iemesls piedalīties kopējā sanāksmē un uzklausīt diskusijas. Es nedomāju, ka mums vajadzētu par to izteikties šādi. Šodien varēja uzstāties gandrīz visi tie, kuri neuzstājās iepriekšējā sesijā.
