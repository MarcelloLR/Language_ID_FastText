<CHAPTER ID="018">
Orgānu ziedošana un transplantācija: politikas pasākumi ES līmenī (debates)
<SPEAKER ID="156" NAME="Priekšsēdētājs">
Nākamā lieta darba kārtībā ir Adamos Adamou, kas pārstāv Vides, sabiedrības veselības un pārtikas nekaitīguma komiteju, ziņojums par orgānu ziedošanu un transplantāciju: politikas pasākumi ES līmenī.
<SPEAKER ID="157" NAME="Adamos Adamou" LANGUAGE="EL">
Priekšsēdētāja kungs, komisāre, dāmas un kungi! Ļaujiet man vispirms pateikties Eiropas Komisijai par tās paziņojumu un par izcilo sadarbību, kas mums bija, kopīgi strādājot. Es gribētu pateikties arī visiem maniem kolēģiem, jo īpaši "ēnu” referentiem par ļoti grūto darbu, ko mēs kopīgi paveicām, lai panāktu kompromisa grozījumus, kas tika pieņemti vienprātīgi.
<P>
Galvenie jautājumi, kurus Komisija risina savā paziņojumā un kurus es aplūkoju kā referents, ir: ar transplantiem saistītais risks un drošība, piemēram, slimību nodošana, orgānu trūkums un nelegālā orgānu tirdzniecība. Atļaujiet man runāt par katru no šiem jautājumiem pēc kārtas.
<P>
Attiecībā uz kvalitāti un drošību, kad orgāni tiek izmantoti terapijā, saslimšanas risks ar noteiktām slimībām tiek nodots orgāna saņēmējam. Tāpēc ir svarīgi pārbaudīt donoru, lai samazinātu risku orgānu saņēmējam. Donori ir rūpīgi jāpārbauda, lai konstatētu, vai pastāv kādas slimības nodošanas risks. Lai ieviestu donoru drošuma standarta līmeni, vajadzētu veikt obligātas pārbaudes. Tomēr mums ir jānorāda, ka pašlaik dalībvalstīs par šīm pārbaudēm nav vienprātības.
<P>
Nopietnais orgānu donoru trūkums joprojām ir galvenā problēma, ar ko saskaras dalībvalstis orgānu transplantācijas jomā. Arvien garākie gaidīšanas saraksti ir nopietna problēma. Efektīvas sistēmas izveide to cilvēku atrašanai, kuri pēc savas nāves varētu kļūt par orgānu donoriem, ja, protams, dalībvalstīs tiktu izpildītas visas obligātās prasības attiecībā uz piekrišanu orgānu ziedošanai, tādējādi ir nozīmīgākā metode, risinot orgānu trūkuma problēmu.
<P>
Cita svarīga iespēja, kā palielināt donoru skaitu, ir popularizēt dzīvu cilvēku altruistiskus ziedojumus. Ir arī nepieciešams rūpīgi izvērtēt tos potenciālos donorus, kurus parasti neuzskatītu par ideāliem kandidātiem, kas ir pazīstami kā "paplašinātais donoru loks”. Piemēram, varētu atļaut piešķirt transplantu no HIV inficēta pacienta citam ar HIV inficētam pacientam.
<P>
Tagad, pievēršoties orgānu tirdzniecībai, komisāre, visi zina, ka pastāv orgānu tirdzniecība. Mēs visi zinām, ka rietumu bagātie tūristi izmanto nabadzīgo valstu iedzīvotāju ekonomiskās vajadzības. Mēs visi esam dzirdējuši, ka eksistē saraksti ar orgānu cenām, ka pastāv orgānu melnie tirgi, jo īpaši Austrumāzijas valstīs, piemēram, Indijā, Pakistānā un Ķīnā, ka šādas lietas notiek pat paplašinātajā Eiropas Savienībā. Tāpēc es atbalstu grozījumu Nr. 7 57. punktam, kuru iesnieguši mani kolēģi deputāti F. Brepoels kundze, P. Liese kungs un J. Bowis kungs, Eiropas Tautas partijas (Kristīgo demokrātu) un Eiropas Demokrātu grupas vārdā, ir svarīgi uzlabot orgānu tirdzniecības gadījumu kontroli tā, lai mēs beidzot varētu izdarīt nepieciešamos secinājumus.
<P>
Tajā pašā laikā es gribētu uzsvērt, ka orgānu ziedošanas un transplantācijas galvenajam elementam ir jābūt altruismam. Tāpēc ekonomiskā terminoloģija, kas izmantota Komisijas paziņojumā, nav piemērota, jo īpaši, ņemot vērā principu par cilvēka ķermeņa tirdzniecības aizliegumu. Tāpēc es arī nevarēju atbalstīt grozījumu Nr. 2 38. punktam, kuru iesniedza D. Martin kungs un M. Matsakis kungs. Protams, pēc manām detalizētajām pārrunām ar Matsakis kungu, viņš - kā pats to jums paskaidros - ir nodomājis atsaukt šo grozījumu un rītdien iesniegs citu mutisko grozījumu, kuru es atbalstu.
<P>
Tomēr es uzskatu, kā jau esmu minējis iepriekš, ka orgānus nedrīkst uztvert kā iekšējā tirgus preci, un tādēļ es nepiekrītu šī papildinājuma svītrošanai. Turklāt Eiropas Savienības Pamattiesību hartas 3. panta 2. punktā ir skaidri noteikts cilvēka ķermeņa tirdzniecības aizlieguma princips.
<P>
Dāmas un kungi! Man vairs nav laika, jo četras minūtes ir pagājušas. Es esmu nodomājis turpināt savā noslēguma runā, kad es atkal uzstāšos pēc jūsu izteiktajām piezīmēm.
<SPEAKER ID="158" NAME="Androula Vassiliou">
Komisijas locekle. - (EL) Priekšsēdētāja kungs, dāmas un kungi! Ļaujiet man vispirms apsveikt Adamou kungu par izcilo ziņojumu, kuru viņš ir sagatavojis par orgānu ziedošanu un transplantāciju. Es esmu īpaši gandarīta, ka šis ziņojums atbalsta Komisijas viedokli, ka pasākumos attiecībā uz orgānu ziedošanu un transplantāciju ir jākoncentrējas: pirmkārt, uz orgānu kvalitātes un drošības uzlabošanu, otrkārt, uz orgānu pieejamības palielināšanu, un, treškārt, uz transplantāciju padarīšanu par drošām procedūrām.
<P>
Komisijas locekle. - Augstas kvalitātes un drošības standartu nodrošināšana attiecībā uz cilvēku orgāniem ir ikviena interesēs. Mēs zinām, ka ES dalībvalstis veic orgānu apmaiņu. Pašlaik cilvēku orgānu ieguvē vērojams kopēju kvalitātes un drošības standartu trūkums, un ir ļoti svarīgi apmierināt šo vajadzību.
<P>
Tas nodrošina ne tikai salīdzināmu drošības standartu, ko piemērot visā ES, bet rada arī drošības un solidaritātes sajūtu attiecībā uz transplantācijas sistēmu.
<P>
Komisija plāno ierosināt tiesisko regulējumu par drošības un kvalitātes pamatprincipiem attiecībā uz cilvēku orgānu ziedošanu un ieguvi.
<P>
Šīs prasības būs plašas un elastīgas, lai palielinātu transplantācijas gadījumu skaitu. Galu galā šeit runa ir par dzīvību glābšanu. Mums pirmkārt ir jāņem vērā fakts, ka šobrīd visā Eiropas Savienībā gaidīšanas sarakstos ir 50 000 cilvēku.
<P>
Lai uzlabotu orgānu pieejamību, ir nepieciešams padziļināt sabiedrības izpratni par šo jautājumu. Pilsoņiem ir jāzina, ka transplantācijas sistēmas ir drošas un uzticamas. Citādi viņi nepiekritīs orgānu ziedošanai.
<P>
Mums jau ir daži labi piemēri dalībvalstīs, kurās transplantu koordinatoru papildu paredzēšanai, piemēram, ir bijusi pozitīva ietekme uz ziedošanas rādītājiem. Komisija plāno ierosināt rīcības plānu, kas iekļautu 10 prioritāros pasākumus, lai risinātu orgānu ziedošanas un transplantācijas problēmas Eiropas Savienībā. Komisija atzīst cīņas nozīmi pret orgānu tirdzniecību, kā tas atspoguļots paziņojumā par orgānu ziedošanu un transplantāciju.
<P>
Es arī ņēmu vērā Dr. Adamou komentārus un rūpīgi apsvēršu tos. Viņa ziņojumā ir skaidri noteikts, ka mums ir ļoti rūpīgi jāapsver tas, kā mēs plānojam reaģēt uz orgānu tirdzniecības draudiem Eiropas Savienībā.
<P>
Komisija uzraudzīs šo situāciju sadarbībā ar mūsu starptautiskajiem partneriem, Eiropas Padomi un Pasaules Veselības organizāciju. Mums ir arī jāatbalsta Interpols, lai turpinātu šīs problēmas novēršanu.
<P>
Turklāt es uzskatu, ka mums jācīnās pret transplantācijas tūrismu un orgānu tirdzniecību netiešā veidā, uzlabojot orgānu pieejamību Eiropas Savienībā.
<P>
Turklāt orgānu tirdzniecība tiks iekļauta šī gada Komisijas ziņojumā par ES rīcības plānu par cilvēku tirdzniecības apkarošanu.
<SPEAKER ID="160" NAME="Edit Bauer">
Pilsoņu brīvību, tieslietu un iekšlietu komitejas atzinuma sagatavotāja. - Priekšsēdētāja kungs! Orgānu ziedošana un transplantācija ir delikāts un svarīgs jautājums, šai saistībā labi sagatavoti tiesību akti kopā ar atzītu praksi katru gadu var glābt dzīvības tūkstošiem cilvēku. Jautājumi, kas attiecas uz trauslo robežu starp dzīvību un nāvi, ir patiešām delikāti. Ir grūti uzlabot šo jomu ar likumdošanas instrumentiem, bet ir viegli nodarīt kaitējumu. Tāpēc ir ārkārtīgi svarīgi ievērot atzītu praksi dalībvalstīs.
<P>
No otras puses, ir ļoti nepieciešams apzināt visas tās prakses, kas rada uzticības un pārredzamības trūkumu gaidīšanas sarakstu pārvaldīšanā vai noved pie likumdošanas nepilnību ļaunprātīgas izmantošanas skandalozajiem gadījumiem.
<P>
Es gribētu norādīt uz trīs tematiem, kas aplūkoti Pilsoņu brīvību, tieslietu un iekšlietu komitejas atzinumā. Pirmkārt, dzīvie donori galvenokārt nav pacientu piederīgie. Šajā ziņā juridiskām procedūrām ir jāsamazina nelikumīgas orgāna pārdošanas iespējas. Jautājumam par donoru sociālo izmaksu atlīdzināšanu vēl joprojām nav piemērota risinājuma.
<P>
Otrkārt, tajos gadījumos, kas attiecas uz starptautisko sadarbību transplantācijas procesā, likumdošanai ir jānodrošina tikpat skaidri noteikumi kā dalībvalstīs. Transplantācijas tūrisms, kā minēja Komisija, rada jaunus jautājumus. Kā mums jārīkojas attiecībā uz šādiem gadījumiem?
<P>
Treškārt, starptautiskajai sadarbībai orgānu tirdzniecības gadījumu atklāšanā ir jābūt organizētākai un nopietnākai, jo slepena tirdzniecība un tās sekas var sagraut tūkstošiem to pacientu cerības, kuri gaida orgānus dzīvības glābšanai. No otras puses, Eiropas Savienības tiesību aktos attiecībā uz cilvēku tirdzniecību ir jāiekļauj arī orgānu pārdošana un tirdzniecība, pat ja tā vēl joprojām ir apslēpta, tā kļūst par pieaugošu pasaules mēroga problēmu.
<P>
Es vēlētos apsveikt referentu un arī "ēnu” referentus un pateikties viņiem par labo sadarbību.
<SPEAKER ID="161" NAME="Frieda Brepoels">
PPE-DE grupas vārdā. - (NL) Priekšsēdētāja kungs, komisāre! Orgānu transplanti patiešām katru dienu glābj cilvēku dzīvības Eiropā. Diemžēl donoru trūkums nozīmē, ka tūkstošiem Eiropas iedzīvotāju katru gadu mirst, atrodoties gaidīšanas sarakstos. Izaicinājums ir, kā drošā veidā palielināt donoru skaitu. Kā Eiropas Tautas partijas un Eiropas Demokrātu grupas "ēnu” referente es ļoti priecājos šodien redzēt to, ka Parlaments pilnībā atbalsta Komisijas iniciatīvu un atzīst, ka Eiropai šeit var būt būtiska loma.
<P>
Orgānu ziedošana un transplantācija, kā minēja citi runātāji, ir ļoti sarežģīts un emocionāls temats, un viedokļi par to dalībvalstīs ievērojami atšķiras. Strādājot ar šo ziņojumu, es pati runāju ar daudziem ārstiem, pacientiem un organizāciju pārstāvjiem. Noklausīšanās, kuru mēs sarīkojām, un pētījums Spānijā mums sniedza interesantu ieskatu, un man šodien ļoti sirsnīgi jāpateicas referentam par visu mūsu ieguldījumu izmantošanu viņa ziņojumā.
<P>
Četras lietas. Pirmā lieta, mums vispirms ir jānodrošina tas, lai direktīva par kvalitāti un drošību, ko paredzējusi iesniegt Komisija, būtu pietiekami elastīga un neradītu papildu administratīvo slogu vai nesamazinātu pieejamo orgānu skaitu. Mūsuprāt, tam jābūt ārstam, kurš pieņemtu galīgo lēmumu par kvalitāti un drošību. Lai garantētu kvalitāti un drošību, mēs arī pieprasām, lai dalībvalstis pārraudzītu un novērtētu pēctransplantācijas un pēcziedošanas rezultātus. Tā kā datu salīdzināmība starp dalībvalstīm ir ļoti svarīga, mēs, iespējams, varētu pārdomāt iespēju par datu analīzes kopējas metodoloģijas noteikšanu.
<P>
Otra lieta, mēs domājam, ka visbūtiskākais faktors lielāka donoru skaita piesaistīšanā, pat vēl svarīgāks nekā tiesību akti, ir veids, kā ir organizēta ziedošanas sistēma. Tādējādi mēs gribētu redzēt slimnīcas norīkojam vairāk darbiniekus, lai noteiktu potenciālos donorus, arī tāpēc, lai konsultētu un palīdzētu tuvākajiem radiniekiem. Valstīs, kuras izmanto šāda veida transplantu koordinatorus, donoru skaits palielinās.
<P>
Trešā lieta, tas arī parāda, cik ļoti svarīga ir atzītas prakses apmaiņa starp dalībvalstīm. Eiropas Savienība var veicināt šo apmaiņu bez īpašām grūtībām. Ir arī svarīgi, lai slimnīcas publiskotu transplantācijas pozitīvos rezultātus un būtu proaktīvas sadarbībā ar plašsaziņas līdzekļiem.
<P>
Ceturtā lieta, mēs domājam, ka ir ļoti svarīgi izvērtēt dzīvos donorus, tāpat kā pēcnāves donorus. Un mēs negribētu redzēt, ka dzīvie donori tiktu atkal diskriminēti, piemēram, no apdrošināšanas uzņēmumu puses.
<P>
Visbeidzot, orgānu ziedošanai ir jābūt stingri noteiktam nekomerciālam, altruistiskam un brīvprātīgam procesam. Jebkuriem maksājumiem, kas veikti, mūsuprāt, būtu jābūt vienīgi par izdevumiem un neērtībām, ko radījusi ziedošana. Komisijai kopā ar dalībvalstīm ir jābūt daudz proaktīvākām, cīnoties pret orgānu pārdošanu un tirdzniecību, kā arī transplantācijas tūrismu. Ļoti svarīga šeit ir izsekojamība, un arī Eiropolam ir labāk jāpārrauga situācija šajā jomā un jāatklāj orgānu pārdošanas un/vai tirdzniecības gadījumi.
<P>
Es esmu pārliecināta, ka Parlaments ar šī ziņojuma palīdzību nosūta ļoti līdzsvarotu un noteiktu signālu, un es mudinu Parlamentu rītdien balsot par šo ziņojumu.
<SPEAKER ID="162" NAME="María Sornosa Martínez">
PSE grupas vārdā. - (ES) Priekšsēdētāja kungs, komisāre! Es gaidu iecerēto direktīvas priekšlikumu no Komisijas, ar kuru noteiks kvalitātes un drošības standartus attiecībā uz orgānu ziedošanu un ieguvi visā Eiropas Savienībā.
<P>
Lai nodrošinātu pārredzamību šajā procesā, es vēlētos teikt, ka mēs kā Sociālistu grupa atbalstām pasākumus, kuru mērķis ir aizsargāt donorus un nodrošināt, ka orgānu ziedošana tiek veikta altruistisku mērķu vārdā un brīvprātīgi, nepieļaujot jebkādus citus maksājumus kā tikai stingri noteiktas kompensācijas par izdevumiem un sagādātājām neērtībām, ko radījusi ziedošana.
<P>
Gaidāmajam tiesiskajam regulējumam nevajadzētu dalībvalstīm radīt pārmērīgu administratīvo slogu vai apdraudēt pastāvošās atzītās prakses izmantošanu.
<P>
Attiecībā uz praktisko procesu es gribētu norādīt, ka pāris ļoti stingrajiem kvalitātes standartiem nevajadzētu palielināt izmaksas un jo īpaši tiem nevajadzētu samazināt transplantācijai pieejamo orgānu skaitu. Ir skaidrs, ka pasākumus nevajadzētu pieņemt, ja tie kavētu orgānu pārstādīšanu, kas pašlaik tiktu uzskatīts par pieņemamu, jo tas, ko mēs cenšamies panākt, ir cilvēku glābšana, kā arī nodrošināt, lai slimajiem cilvēkiem būtu pēc iespējas komfortablāka dzīve.
<P>
Diemžēl izcilie rezultāti, kas iegūti ar transplantācijām attiecībā uz pagarināto dzīves ilgumu un uzlaboto dzīves kvalitāti ir palielinājusi pieprasījumu pēc šīs terapijas.
<P>
Es esmu no Spānijas, valsts, kura ir pasaules līdere orgānu ziedošanā un transplantācijā. Ja mēs esam varējuši sasniegt šo ievērojamo vietu reitingā, tad tas, bez šaubām, ir pateicoties Valsts Transplantācijas organizācijai, kas koordinē visas profesionāļu komandas attiecīgajās slimnīcās, no kurām katrai ir savs transplantācijas koordinators, profesionāls medicīnas speciālists, kurš koordinē visu komandu un procesu, kā rezultātā notiek ziedojums.
<P>
Es ceru, ka Eiropas Komisijas ierosinātajos tiesību aktos ņems vērā šāda veida modeli, tā kā tas darbojas tik veiksmīgi.
<P>
Visbeidzot, es gribētu uzsvērt to, ka ir vēlams iekļaut atsauci uz nepieciešamību iesaistīt pilsoņus no trešām valstīm ar atšķirīgu kultūru un reliģiju ziedošanas kultūras veidošanā, izmantojot īpašus informēšanas pasākumus, kampaņas viņu dzimtajā valodā, kultūru starpniekus utt., un aicināt dalībvalstis ar visiem spēkiem cīnīties pret tirdzniecību, saucot pie kriminālatbildības tos Eiropas Savienības pilsoņus, kuri organizē veselības tūrismu, lai iegūtu orgānus trešajās valstīs.
<P>
Man ir atlicis vienīgi pateikties referentam un visiem pārējiem referentiem, neminot tos katru atsevišķi, jo bija ļoti viegli kopīgi strādāt un panākt vienošanos.
<SPEAKER ID="163" NAME="Jules Maaten">
ALDE grupas vārdā. - (NL) Priekšsēdētāja kungs! Es cenšos sevi iedomāties trīsgadīgās meitenes vecāku vietā, kurai ir uzstādīta diagnoze par sirds defektu, kura ārstēšanai trīsgadīga donora sirds viņas valstī nebija pieejama. Citā Eiropas Savienības zemē tā bija atrodama, bet šī valsts nebija ieinteresēta sadarboties ar citām Eiropas valstīm. Šajā gadījumā es prasītu rīcību no Eiropas Savienības. Un ir pamatots iemesls, kāpēc Eiropas Savienības rīcība ir nepieciešama. Mums pašlaik Eiropā donoru orgānu gaidīšanas sarakstos ir 400 000 cilvēku un aptuveni desmit no viņiem katru dienu mirst, jo ir trūkst donoru orgānu.
<P>
Attiecībā uz drošības un kvalitātes kritērijiem izcilais Adamou ziņojums pienācīgi brīdina par jebkuru turpmāko birokrātisko slogu, kas tiktu noteikts ar Briseles tiesību aktiem. Un ierosinātie tiesību akti - es esmu priecīgs, ka komisāre tam nupat deva savu svētību - noteikti nedrīkst palielināt šo birokrātisko slogu. Ja ir kāda nozare, kas ir jūtīga pret birokrātismu, tad šī tāda ir. Es biju arī ļoti priecīgs dzirdēt jūs tagad sakām, ka jūs gribat radīt iespēju iegūt pēc iespējas vairāk transplantu un nevēlaties ierobežot to skaitu. Es domāju, ka tas ir svarīgs princips.
<P>
Mums ir vajadzīgas garantijas ciešākai sadarbībai starp dalībvalstīm. Pārrobežu sadarbība nozīmē, ka transplantācijas procesu veic slimnīcas un ārsti, kuru profesionālo darbību reglamentē dažādas tiesību sistēmas. Pagājušajā gadā bijušais veselības komisārs Markos Kyprianou iestājās par Eiropas donora kartes ieviešanu. Un Kipra, kā mēs zinām, Adamou kungs, Vassiliou kundze, ir gudrības avots. Neatkarīgi no tā, vai šī karte tiks vai netiks apvienota ar Eiropas veselības apdrošināšanas karti, var nodrošināt, ka orgāni, kuri kļūst pieejami, tiek izmantoti pēc iespējas efektīvāk. Eurobarometer aptaujas parāda, ka 81 % no Eiropas Savienības iedzīvotājiem atbalsta orgānu donora kartes izmantošanu, bet tikai 12 % no viņiem faktiski ir šāda karte. Ar Adamou ziņojumu aicina ieviest brīvprātīgo Eiropas donora karti, un es gribētu izmantot šo izdevību, lai mudinātu komisāri līdz gada beigām iesniegt likumdošanas priekšlikumu par šāda veida kartes ieviešanu papildus dalībvalstīs ieviestajām kartēm.
<SPEAKER ID="164" NAME="Margrete Auken">
Verts/ALE grupas vārdā. - (DA) Priekšsēdētāja kungs! Es vēlētos pateikties Adamou kungam par ļoti labo ziņojumu un izcilo sadarbību šī ziņojuma sagatavošanas laikā līdz pat šim brīdim. Mums vajag vairāk orgānu donoru - un mums noteikti ir vienprātība šajā lietā. Tomēr ir svarīgi, lai tas tiktu pienācīgi īstenots. Sadarbība ir laba lieta, un es personīgi uzskatu, ka ir nepieciešama pienācīga informācija, labāka informācija, lai cilvēki varētu justies komfortabli attiecībā uz to, ka ir orgānu donori. Rezultātā cilvēki zinās, ka viss tiks paveikts ar cieņu pret viņiem, un tas attiecas arī uz tuvākajiem radiniekiem, kuri, protams, sastopas ar visizmisīgāko situāciju savā dzīvē, un cilvēki var arī justies droši, zinot, ka par viņu tuviniekiem pienācīgi parūpēsies. Ja ar šo iniciatīvu tiks nodrošinātas iespējas savstarpēji apspriest šo jautājumu, tad būs labi rezultāti.
<P>
Tomēr nekādos apstākļos nepieciešamība pēc orgāniem nedrīkst novest pie šī procesa komercializācijas. Es uzskatu, ka visi ir ļoti gandarīti un piekrīt tam, ka tagad šis jautājums tiks risināts, un mēs novērsīsim notiekošo tirdzniecību. Tas ir nepieņemami, ka mēs neesam pietiekami iesaistījuši Eiropolu, jo tas tiešām attiecas uz krimināllietu jomu. Pat tajās vietās, kur tas nav nelegāli, tas, protams, ir noziedzīgi, ka nabadzīgi cilvēki tiek pārliecināti pārdot savas nieres, lai atbalstītu savas ģimenes.
<P>
Visbeidzot, atļaujiet man uzsvērt to, cik daudz garantiju mums būs jāsniedz. Mums par to ir jābūt informētiem, jo mēs būsim pakļauti ārkārtīgi lielam spiedienam. Piemēram, es uzskatu, ka tāds formulējums kā "cilvēki mirst orgānu pastāvīgā trūkuma rezultātā,” ir pretīgs. Cilvēki mirst tāpēc, ka viņi ir slimi. Turklāt mums nekad nebūs pietiekami daudz donoru orgānu. Ir daži cilvēki, kuriem ir pietiekami paveicies, lai saņemtu orgānu, un kuru dzīvības rezultātā ir glābtas. Spēt panākt vairāk šādu gadījumu ir iemesls, kāpēc mums ir jāpieņem šis ziņojums. Tomēr mēs nekad neatradīsimies tādā situācijā, kurā mums būs pietiekami daudz donoru orgānu. Pat tad, ja mēs atceltu visus ātruma ierobežojumus visā Eiropā, ar to nepietiktu.
<SPEAKER ID="166" NAME="Jiří Maštálka">
GUE/NGL grupas vārdā. - (CS) Priekšsēdētāja kungs, dāmas un kungi! Vispirms es vēlētos kā ārsts un šī parlamenta deputāts apsveikt savu kolēģi Adamos Adamou kungu par viņa izcilo darbu šī ziņojuma sagatavošanā. Ar orgānu transplantāciju un ziedošanu saistītie jautājumi dažkārt var radīt pretrunas, un iemesli ir acīmredzami: no vienas puses, mums jāņem vērā ētiskie jautājumi, kamēr, no otras puses, mēs nedrīkstam ļaut apstāties medicīnas progresam, tādējādi ierobežojot vai kavējot mūsu spēju palīdzēt cilvēkiem.
<P>
Es atzinīgi vērtēju to, ka ziņojums pamatojas uz tādiem pīlāriem, kurus es augstu vērtēju. Pirmais no tiem ir juridiskie instrumenti: tiem jānodrošina, lai orgānu ziedošana arī turpmāk būtu brīvprātīga, nevis komerciāla darbība. Tas būs labi, ja tiks noteikti standarti, bet šie standarti nedrīkst ietekmēt īstenošanu vai iespējas katrā atsevišķajā dalībvalstī. Otrais pīlārs attiecas uz sadarbību starp dalībvalstīm, kas, kā daudzās citās jomās, ir būtiska. Trešais pīlārs attiecas uz faktu, ka nekādus pasākumus nevar veikt bez sadarbības ar pilsoņiem. Tāpēc es atzinīgi vērtēju tos pasākumus, lai nodrošinātu lielāku sabiedrības izpratni un pārredzamību. Kopējais mērķis, kurš ir skaidri redzams šajā ziņojumā, ir par katru cenu novērst nelegālo tirdzniecību. Adamou kunga ziņojums noteikti liek pamatus šī mērķa sasniegšanai.
<SPEAKER ID="167" NAME="Urszula Krupa">
IND/DEM grupas vārdā. - (PL) Priekšsēdētāja kungs! Nepietiek ar Komisijas paziņojuma cēlo mērķi par orgānu ziedošanu un transplantāciju, un pasākumiem Eiropas Savienības līmenī, kā arī Adamou kunga ziņojumu, kurā uzvērts, ka orgāna ziedojums ir dāvinājums, ka ir svarīgi cienīt un aizsargāt brīvību izvēlēties ziedot vai neziedot orgānus transplantācijai.
<P>
Līdzīgi noteikumi, ar kuriem paredzēts ieviest Eiropas orgānu donora karti, būs nepietiekami, ja visi grozījumi attiecībā uz ētisku un morālu principu ievērošanu, kas iekļauti Eiropas Parlamenta dokumentos, tiek noraidīti. Morālo principu un to izmantošanas trūkums tiesību aktos noved pie mūsu sabiedrības morālās veselības zuduma un pie dažādām ļaunprātīgām rīcībām visās sabiedriskās dzīves jomās, tostarp arī zinātnē un medicīnā.
<P>
Papildus tam, ka izplatās liberālisms un komercializācija, orgānu tirdzniecības un citu ļaunprātīgu darbību pamatā ir milzīgās sociālās atšķirības. Ir ļoti bagāti cilvēki, kas var nopirkt jebko, arī orgānus transplantācijai. Ir arī cilvēki, kas ir trūcīgi. Viņi var ziedot savus orgānus, saredzot to kā savu pēdējo glābiņu, vai spaidu kārtā, un tādējādi samazināt savas izredzes uz labu veselību un izdzīvošanu.
<P>
Šo stāvokli neizmainīs garantijas par vienlīdzīgām iespējām vai vienlīdzīgu piekļuvi veselības aprūpes pakalpojumiem. Šeit ir nepieciešamība pēc reālas sociālās aizsardzības un ar likumu paredzētas cilvēka veselības un dzīvības aizsardzības.
<SPEAKER ID="168" NAME="Irena Belohorská" AFFILIATION="NI">
(SK) Dāmas un kungi! Es arī vēlētos apsveikt Dr. Adamos Adamou par viņa ziņojumu, kuru Vides, sabiedrības veselības un pārtikas nekaitīguma komiteja vienprātīgi pieņēma. Neviens deputāts nebalsoja pret to, kā arī neviens neiebilda pret to komitejās, kurām tika prasīts sniegt savu atzinumu. Tas, ka tika sasniegts unikāls vienprātības līmenis, panākts arī biežajās un ilgajās debatēs par šo ziņojumu, kuras organizēja referents, un es gribētu viņam par to pateikties.
<P>
Mums orgānu transplantācijas jomā ir divkāršs uzdevums. No vienas puses, mēs vēlamies palīdzēt tiem cilvēkiem, kuriem transplantācija piedāvā vienīgo iespēju palikt dzīviem, no otras puses, mūsu pienākums ir novērst orgānu tirdzniecību, kas ir viens no vissmagākajiem kriminālnoziegumiem. Mēs zinām, ka nabadzīgākajās pasaules daļās, kur orgānu ziedošana nabadzīgajiem nodrošina vienīgo izdzīvošanas iespēju, orgānu tirdzniecība pašlaik norit īpaši aktīvi.
<P>
Tāpēc es uzskatu par šokējošu, ka mūsdienu Eiropas Savienībā, kas pamatojas uz morālām un ētiskām vērtībām, daži cilvēki prasa legalizēt šo tirdzniecību. Tā kā pastāv milzīga atšķirība starp orgānu piedāvājumu - gan no dzīviem, gan mirušiem donoriem - un pieprasījumu pēc orgāniem, ir svarīgi palielināt donoru skaitu.
<P>
Veselības programmā 2008.-2013. gadam Komisija starp savām veselības aizsardzības prioritātēm iekļauj pēctransplantācijas rezultātu novērtējumu, kas nozīmē, ka šiem nolūkiem var piešķirt dotācijas. Kaut gan es ļoti atzinīgi vērtēju iespēju par projektu finansēšanu no dotācijām, man ir daži iebildumi.
<P>
Es zinu, ka šīs debates nav par veselības programmu 2008-2013. gadam, bet man jāuzsver šāds aspekts. Attiecībā uz šiem projektiem es biju pārsteigta par statisko dispersiju starp apstiprināto projektu skaitu un pabeigto projektu skaitu: 2004. gadā tika apstiprināti 72 projekti un tika pabeigti 9 projekti; 2005. gadā 61 projekts tika apstiprināts un 7 projekti pabeigti; 2006. gadā 87 projekti tika apstiprināti un neviens no tiem netika pabeigts, un 2007. gadā tika apstiprināti 6 projekti, un neviens netika pabeigts. Vai ir pieejami kādi mehānismi, lai pārbaudītu to projektu efektivitāti, kurus līdzfinansē Eiropas Savienība?
<SPEAKER ID="169" NAME="Glenis Willmott" AFFILIATION="PSE">
Priekšsēdētāja kungs! Cilvēku orgānu izmantošana transplantācijai ir pastāvīgi pieaugusi pēdējās desmitgadēs. Orgānu transplantācija pašlaik ir visrentablākā ārstēšanas metode nieru mazspējas pēdējā stadijā. Tādu orgānu kā aknu, plaušu un sirds mazspējas pēdējā stadijā tā ir vienīgā pieejamā ārstēšanas metode.
<P>
Transplantācijas ir viens no visapbrīnojamākajiem sasniegumiem modernajā medicīnā, bet mazāk nekā 25 % no Apvienotās Karalistes iedzīvotājiem ir reģistrēti orgānu donori. Pagājušajā gadā aptuveni 2 400 cilvēku Apvienotajā Karalistē ieguva orgāna transplantu, bet vairāk nekā tūkstotis katru gadu mirst, gaidot šādu transplantu.
<P>
Orgānu trūkums ir kopīga dilemma visās Eiropas Savienības valstīs un noteikti ir nepieciešams uzlabot sistēmu, ar kuru atbalsta orgānu ziedošanu visā Eiropas Savienībā. Tāpēc es ļoti atzinīgi vērtēju šo ziņojumu, un es īpaši atzinīgi vērtēju izvērsto sadaļu par orgānu tirdzniecību.
<P>
Donoru trūkuma rezultātā ir bijis ievērojams pieaugums transplantu tūrisma jomā uz pasaules jaunattīstības valstīm. Orgānu starptautiskais melnais tirgus piesaista cilvēkus, kuri mēģina atrast nieri vai kādu citu orgānu, un tiek ekspluatēti cilvēki, kas dzīvo nožēlojamā trūkumā vai citos augsta riska apstākļos. Viņi kļūst par slimo cilvēku rezerves daļu krājumu. Tomēr, praktizējot nelegālo orgānu transplantus, drošība bieži tiek ignorēta, un tiek riskēts gan ar donora, gan ar saņēmēja dzīvību. Britu laikraksti nesen publiskoja vairākas drausmīgas tīmekļa vietnes, kas bija domātas tā saucamajiem "transplantācijas tūristiem”, kurās bija atrodams arī nieru piedāvājums no cietumniekiem, kas Ķīnā sodīti ar nāvi .
<P>
Mums uz to nav jāraugās kā uz attālu noziegumu. Vairākas Eiropas valstis arī ir iesaistījušās transplantu tirdzniecībā, tostarp Moldova, Serbija, Turcija un Krievija. Valdībām visā Eiropā ir jādara vairāk, lai novērstu šos apkaunojošos noziegumus, tāpēc es gribētu apsveikt Amadou kungu par plašo un saturīgo ziņojumu.
<SPEAKER ID="170" NAME="Marios Matsakis" AFFILIATION="ALDE">
Priekšsēdētāja kungs! Es vēlos apsveikt referentu par viņa patiesi izcilo ziņojumu.
<P>
Atļaujiet man izmantot šo izdevību, lai pievērstos svarīgam, bet ļoti pretrunīgam jautājumam, kuram, lai gan tas neattiecas uz pašlaik pieņemamo lēmumu, tomēr jātiek risinātam kādā posmā: tā ir prezumētās piekrišanas koncepcija. Vairums potenciālo donoru orgānu nekad nekļūst pieejami, jo paša donora dzīves laikā, viņa vai viņas tuvinieku piekrišanas iegūšana nekad nevar būt tik efektīvā līmenī, lai pārvarētu šim procesam atvēlētā laika ierobežojumus, emocionālās smagā zaudējuma psihosociālās izpausmes un orgānu ieguves un transportēšanas sarežģītās tehniskās īpatnības.
<P>
Atbilde uz šo orgānu pieejamības problēmu ir nešaubīgi pieņemt, ka visi mirušie cilvēki ir donori, ja vien pret to savlaicīgi nav īpaši iebilduši tuvi radinieki vai pats donors, būdams dzīvs. Es zinu, ka likumdevējiem nav viegli to pieņemt, bet es ceru, ka tas izraisīs nopietnas un nobriedušas pārdomas nākotnē, pamatojoties uz reālismu un paturot prātā, ka varētu tikt glābts milzīgs skaits dzīvību, ja tiktu ieviesta šāda sistēma.
<SPEAKER ID="171" NAME="Hiltrud Breyer" AFFILIATION="Verts/ALE">
(DE) Priekšsēdētāja kungs, dāmas un kungi! Adamou kungs, mēs zinām, ka pieprasījums pēc orgāniem pārsniedz piedāvājumu. Tomēr mēs arī zinām, ka vienīgais veids, kā palielināt orgānu pieejamību, ir nodrošināt cilvēka ķermeņa tirdzniecības aizlieguma principa ievērošanu. Tāpēc nedrīkst notikt nekāda orgānu tirdzniecība, un mēs nevaram pieļaut, ka izdevumu un izmaksu atlīdzināšana pārvēršas par maksājumiem "aploksnēs”.
<P>
Eiropas Savienībā orgānu tirdzniecības problēma netiek uztverta nopietni. Es esmu gandarīts dzirdēt no komisāres, ka orgānu tirdzniecību beidzot iekļaus ziņojumā par cilvēku tirdzniecību. Tomēr kas notiks, ja Eiropas Savienības pilsonis ieradīsies ar orgānu no trešās pasaules valstīm, piemēram, Filipīnām? Neviens ārsts vai slimnīca neapšaubīs šī orgāna izcelsmi. Eiropas Savienības pilsonim netiks prasīts pierādīt, ka tas nav iegūts tirdzniecības ceļā. Tāpēc mums ir nepieciešama izsekojamība, ja mēs gribam efektīvi izskaust orgānu tirdzniecību. Šajā ziņā Eiropas Savienībai ir liela atbildība, jo mēs nevaram pieļaut situāciju, kurā cilvēkiem Ķīnā, Ukrainā vai citās valstīs ir jādzīvo bailēs no mafijas, kas nodarbojas ar orgānu tirdzniecību.
<P>
Tas ir traģiski, ka nabadzība un izmisums piespiež cilvēkus pārdot viņu orgānus. Tikpat traģiski, protams, ir tas, ka cilvēkiem ir jāmirst, jo pārāk maz orgānu ir pieejami transplantācijai, bet mums ir jāizvērtē abi šie aspekti.
<SPEAKER ID="172" NAME="Kathy Sinnott" AFFILIATION="IND/DEM">
Priekšsēdētāja kungs! Būt izglābtam no nāves un slimības ar orgāna dāvinājumu ir brīnišķīga lieta, bet mums ir donoru orgānu trūkums. Pieaugušu cilvēku cilmes šūnu izmantošana ir daudzsološa jaunā tehnoloģija, ko vērts pieminēt. Daudzi cilvēki, kuriem citādi būtu nepieciešami transplanti, tiek svītroti no saraksta, tā kā viņu pašu cilmes šūnas tiek izmantotas, lai atveseļotu viņu bojātos orgānus. Arī pētījumu vidē jauni orgāni ir izgatavoti no dzīvniekiem, izmantojot viņu pašu cilmes šūnas. Šādi aizvietotie orgāni nerada orgāna atgrūšanas problēmas saņēmējam.
<P>
Es vēlētos pateikties referentam par atbalstu grozījumiem par vienlīdzību orgānu ziedošanā cilvēkiem ar invaliditāti. Invalīdu tiesību komisijas pētījums liecina, ka cilvēkiem ar invaliditāti ir četrreiz lielāka iespēja nomirt no ārstējamām slimībām, no kurām viena ir orgānu mazspēja. Mums ir jācīnās pret šādu institucionālo diskrimināciju un jānodrošina godīga, brīva un taisnīga piekļuve orgānu ziedojumiem visiem cilvēkiem.
<P>
Es arī vēlos apsveikt Derek Rowe kungu un visus tos iesaistītos cilvēkus Īrijas Gaisa neatliekamajā palīdzībā, kuriem, par spīti tam, ka nesaņēma nekādu atbalstu no Īrijas valdības, beidzot būs pirmā gaisa neatliekamā palīdzība darbaspējīgā kārtībā Īrijā līdz gada beigām. Viņi par pamatu izmantoja Kornvolas gaisa neatliekamo palīdzību. Kornvolas gaisa neatliekamās palīdzības pašā pirmajā misijā bija iesaistīta persona, kas bija noslīkusi un ziedojusi četrus orgānus - orgānus, kas tiktu zaudēti bez gaisa neatliekamās palīdzības.
<SPEAKER ID="173" NAME="Maciej Marian Giertych" AFFILIATION="NI">
(PL) Priekšsēdētāja kungs! Transplantoloģijas joma cieš no donoru orgānu trūkuma. Pieprasījums ir liels, tāpēc ir iesaistīta liela nauda. Kur ir iesaistīta liela nauda, iespējama ļaunprātīga rīcība. Tādējādi rodas jauna veida noziegums. Ir piemēri par pirkumiem no nabadzīgiem donoriem - par pāris penijiem var iegādāties nieres transplantācijai. Mēs dzirdam par orgāniem, kas iegūti no cilvēkiem, kas sodīti ar nāvi, un tas noticis, viņiem pašiem atļauju neprasot. Mēs dzirdam par to, ka potenciālie donori tiek nolaupīti un nogalināti, lai iegūtu orgānus. Ir gadījumi, kad tiek paātrināta nāve, lai iegūtu orgānus. Šis ir aspekts, kam es gribētu pievērsties.
<P>
Kopš transplantoloģijas parādīšanās ir mainījusies nāves definīcija. Parādījies kritērijs par smadzeņu nāvi - tas pirmo reizi definēts 1968. gadā Bostonā. Tas ir pazīstams kā Hārvardas kritērijs. Kopš tā laika ir parādījušies jauni smadzeņu nāves kritēriji, katrs nākošais ir aizvien mazāk ierobežojošs. Smadzeņu darbības pārtraukšanu nepielīdzina novērošanai. Tas ir slēdziens. Lai to pārbaudītu, tiek atvienota dzīvību uzturošā iekārta, un tas var izraisīt nāvi. Dažkārt anesteziologi tiek pierunāti palīdzēt iegūt šķietami mirušā orgānus, lai orgānu ieguve no nedzīvā ķermeņa notiktu bez sāpēm.
<P>
Tas, kas ir nepieciešams, ir stingrāk noteikta, nevis liberālāka nāves definīcija. Dzīvības atņemšana vienam, lai glābtu dzīvību otram, ir nepieņemama.
<SPEAKER ID="174" NAME="Harald Ettl" AFFILIATION="PSE">
(DE) Priekšsēdētāja kungs! Ja mēs gribam koordinētu veselības politiku, tad aicinājums Komisijai iesniegt direktīvas priekšlikumu par orgānu ziedošanu un transplantāciju ir savlaicīgs. Ārkārtīgi trūcīgais orgānu piedāvājums, kas pastāv dažās dalībvalstīs, nozīmē, ka daudzi pacienti gaidīšanas sarakstos ir gadiem ilgi, un daudzi no viņiem mirst. Ja mums būtu kaut vai 20-30 mirušie un dzīvie donori uz miljons iedzīvotājiem, Eiropas Savienībā būtu laba orgānu pieejamība.
<P>
Tomēr šādas situācijas sasniegšana ir atkarīga no transplantācijas noteikumiem, kas principā paredz orgānu izņemšanu pēc nāves, ja vien attiecīgā persona nav atstājusi norādes par pretējo. Vienīgi dalībvalstis ar šāda veida likumdošanu - un pašlaik tās ir 11 valstis - var cerēt pilnīgi atrisināt šo problēmu Eiropas Savienības līmenī. 38. pants vai drīzāk ierosinātais grozījums šim pantam atbilst šādam risinājumam. Austrijā, lai gan princips par orgānu izņemšanu ir īpaši noteikts ar likumu, intensīvās terapijas speciālisti ar psiholoģisko sagatavotību arī apspriedīs procedūru ar mirušā donora ģimeni, un šī sistēma ir bijusi ļoti veiksmīga. Ja tuvinieki iebilst pret orgānu izņemšanu, tad viņu viedoklis tiks ņemts vērā.
<P>
Citas pieejas - piemēram, tā, ko izmanto Austrijas lielākajā kaimiņvalstī - noveda pie ievērojamām grūtībām saistībā ar orgānu pieejamību un tādējādi pārvērta visu šo lietu par Eiropas Savienības problēmu. Orgānu ieguves funkcionāla sistēma ir atkarīga no vienādu noteikumu paredzēšanas visā Eiropā un orgānu sadales kārtības, kas ir pārredzama un godīga, un var tikt uzraudzīta dalībvalstu līmenī. Jebkura pieeja, kurā nebūs izmantoti šie elementi, būs untumaina laika izšķiešana un sliktākajā gadījumā radīs šaubīgu uzņēmējdarbības veidu nabadzīgajām valstīm, kas galvenokārt neietilpst Eiropas Savienībā.
<P>
Es zinu, par ko es runāju, jo kā Austrijas veselības ministrs es biju atbildīgs par šo jautājumu, un mūsu pieredze tā risināšanā pašlaik ir pozitīva. Priekšlikums, kuru pašlaik izskata šis parlaments, nav pietiekami tālejošs, lai atrisinātu šo problēmu Eiropas Savienības līmenī. Es gaidu un ceru sagaidīt vairāk no jums, komisāre!
<SPEAKER ID="175" NAME="Johannes Blokland" AFFILIATION="IND/DEM">
(NL) Priekšsēdētāja kungs! Iepriekšējie runātāji jau minēja aspektu, ka orgānu ziedošana ir emocionāls jautājums. Tas ir arī jautājums, kas, manuprāt, lielā mērā ir jārisina dalībvalstu līmenī. Bet Eiropas Savienības pieeja var būt lietderīga, galvenokārt tad, kad runa ir par kvalitātes kritērijiem un informācijas apmaiņu. Mums ir jāieņem stingra nostāja attiecībā uz nelegālo orgānu tirdzniecību. Adamou kunga patstāvīgais ziņojums šeit sniedz nozīmīgu ieguldījumu, un es pateicos viņam par to.
<P>
Daži deputāti ir iestājušies par attiekšanās sistēmas ieviešanu, bet man ir nopietni iebildumi pret to. Mēs nevaram nevienu piespiest izdarīt izvēli par orgānu ziedošanu, ja potenciālais donors skaidri un atbildīgi nav izvērtējis šos jautājumus. Es esmu priecīgs, ka rezolūcija, kuru mēs pašlaik izskatām, paredz šo jautājumu atstāt dalībvalstu ziņā.
<P>
Visbeidzot, es atbalstu Sinnot kundzes, Liese kunga un Bowis kunga un pārējo iesniegtos grozījumus attiecībā uz pieaugušo cilvēku cilmes šūnu izmantošanas pierādītajām priekšrocībām.
<SPEAKER ID="176" NAME="Anne Ferreira" AFFILIATION="PSE">
(FR) Priekšsēdētāja kungs, komisāre! Vispirms es vēlētos apsveikt Adamou kungu par viņa darbu.
<P>
Ja viens no šī ziņojuma mērķiem ir novērst šķēršļus orgānu ziedošanai un nodrošināt orgānu pārstādīšanas drošību, pirmā problēma nepārprotami attiecas uz pašpietiekamību katrā dalībvalstī un Eiropas Savienībā. Orgānu trūkums ir problēma, ar ko atšķirīgā apjomā saskaras visas dalībvalstis. Kamēr šī situācija, kura ir traģiska tiem cilvēkiem, kas gaida orgāna transplantu, var būt viens no iemesliem orgānu tirdzniecībai, tā nav vienīgā. Šķiet, ka pamatcēlonis cilvēku orgānu tirdzniecībai ir to tirgus vērtība.
<P>
Lai atrisinātu šo situāciju vismaz Eiropas Savienībā, orgānu ziedošanā ir jābūt trim pamatprincipiem: tai ir jābūt bez maksas, brīvprātīgai un anonīmai. Ja cilvēku orgānu komercializācija nebūs iespējama, īstenot tirdzniecību būs daudz grūtāk. Mēģinot atrisināt šo pamatproblēmu par orgānu trūkumu, kā tas ir uzsvērts ziņojumā, ir nepieciešams veikt ne tikai efektīvas sabiedrības informēšanas kampaņas, bet arī padziļināt potenciālo donoru izpratni. Dažas dalībvalstis jau uzņēmušās iniciatīvu šī jautājuma risināšanā.
<P>
Ir jāatzīmē, ka asins, kuru arī Eiropā trūkst, nodošanas gadījumā pirms dažiem gadiem mēs aicinājām visas dalībvalstis īstenot asins nodošanas akcijas. Kāds bija šā lūguma rezultāts? Vai mēs varam izmantot šo pieredzi kā pamatu un paplašināt to, kā arī, iespējams, uzlabot to, lai iekļautu arī orgānu ziedošanu?
<P>
Tomēr es vēlētos uzsvērt divus aspektus, kas mani satrauc: pirmkārt, donora karte neatbilst mērķim un, otrkārt, ir efektīvāk jāregulē jautājums par dzīvajiem donoriem. Šie divi aspekti izceļ to centrālo lomu, kāda būs ārstiem un ķirurgiem.
<P>
Visbeidzot, ziņojumā atsaucas uz dažādām terapijas iespējām, kas ir pieejamas, izmantojot pieaugušu cilvēku cilmes šūnas. Es vēlētos arī pieminēt tās iespējas, kuras piedāvā nabassaites asins cilmes šūnu izmantošana leikēmijas ārstēšanā kā kaulu smadzeņu transplantu aizvietotājs. Nenoraidīsim šo pieeju. Es to jau minēju jūsu rīkotajā uzklausīšanā, komisāre.
<SPEAKER ID="177" NAME="Hélène Goudin" AFFILIATION="IND/DEM">
(SV) Priekšsēdētāja kungs! Jautājums par orgānu ziedošanu ir ētiski delikāts, un tā risināšanā ir jāņem vērā nacionālās vērtības. Pārrobežu sadarbība var notikt, lai nodrošinātu kvalitāti un drošību, bet izvēle par to, ziedot vai saņemt orgānus, jāatstāj attiecīgās personas vai šīs ģimenes ziņā. Šai izvēlei bieži ir savi motīvi kultūras kontekstā.
<P>
Ierosinātā Eiropas donora karte ir nepiemērota, tā kā noteikumi par piekrišanu, piešķiršanu un organizatorisko struktūru katrā dalībvalstī atšķiras. Veselības joma ir un tai jāpaliek dalībvalstu ziņā. Tomēr Zviedrijas Jūnija saraksts atbalsta orgānu un speciālo zināšanu brīvprātīgu apmaiņu starp esošajām organizācijām dalībvalstīs.
<P>
Parlamenta ierosinātie pasākumi, lai veicinātu debates par orgānu ziedošanu, par dalībvalstu transplantu informācijas līnijām, pozitīvu mediju atspoguļojumu attiecībā uz orgānu ziedošanu un slavenu sportistu izglītošanu, varētu, iespējams, būt pamatoti, bet par šīm iniciatīvām ir jālemj pašām dalībvalstīm, pamatojoties uz dominējošo sociālo klimatu valstī.
<SPEAKER ID="178" NAME="Anna Záborská" AFFILIATION="PPE-DE">
(SK) Es vēlētos no visas sirds apsveikt manu kolēģi deputātu Adamou kungu. Orgānu trūkuma dēļ daži cilvēki nekautrējas izmantot noziedzīgas metodes. Viņi ir pārvērtuši bažas par cilvēkiem ienesīgā cilvēku orgānu tirdzniecībā, un bērni ir visvairāk apdraudētā grupa.
<P>
Pirms divām nedēļām es aicināju Slovākiju, tagad es aicinu Eiropas Parlamentu un Eiropas Komisiju īstenot pastiprinātu kampaņu, lai padziļinātu vecāku izpratni par tām briesmām, kas apdraud viņu bērnus. Mums Eiropas Savienības līmenī ir jāsāk kampaņa ar nosaukumu "Vai jūs zināt, kur pašlaik atrodas jūsu bērns?”
<P>
Šai kampaņai ir jāpalielina vecāku atbildības sajūta par saviem bērniem. Mums šis jautājums ir jāuztver ļoti nopietni, un Eiropas Savienībai ir jāpieņem pasākumi, lai ierobežotu nelegālās cilvēku orgānu tirdzniecības starptautisko raksturu.
<SPEAKER ID="179" NAME="Gyula Hegyi" AFFILIATION="PSE">
(HU) Nepamatoti liels skaits cilvēku mirst vai cieš tāpēc, ka laicīgi nav pieejami orgāni transplantācijai. Bet daudzi cilvēki neuzskata savu orgānu izmantošanu pēc nāves par ētisku problēmu, ja viņi zina, ka tas ir iespējams, bet neatbilstošas informācijas dēļ viņi neziedo savus orgānus. Protams, katram pašam ir jāpieņem savs lēmums, un neviens nevar izlemt viņu vietā vai piespiest to darīt. Tomēr ir svarīgi, lai pilsoņi mūsu dažādajās valstīs saprastu, ka dažādās dalībvalstīs noteikumi, ja viņi neparedz ziedot savus orgānus, atļaus transplantāciju, kamēr citas valstis to neatļaus. Es atzinīgi vērtēju Eiropas Parlamenta priekšlikumu par likumīga pārstāvja iecelšanu, lai izlemtu par orgānu izmantošanu pēc nāves, ja mirusī persona nav paredzējusi citādi. Nelegālā orgānu tirdzniecība ir vispretīgākais noziegums, kas saistīts ar orgānu transplantāciju. Pret to ir stingri jāvēršas, šādu noziegumu piesegšana būtu kolektīvs kauns, jo īpaši, kad tie, kas ir tā dēvētie rietumu sabiedrotie, organizē šo tirdzniecību,.
<SPEAKER ID="180" NAME="Siiri Oviir" AFFILIATION="ALDE">
(ET) Orgānu pārstādīšanai ir jānotiek ātri. Nedrīkst paiet vairāk par pāris stundām starp orgānu izņemšanu un pārstādīšanu. Tāpēc sabiedrības izpratnei un sabiedriskajai domai ir svarīga loma orgānu ziedošanas palielināšanā.
<P>
Orgānu ziedošana un transplantācija ir medicīniskas procedūras, lai tās turpmāk attīstītu, ir jābūt pilnīgai sabiedrības iesaistei un dziļākai sabiedrības izpratnei. Visefektīvākie veidi, kā palielināt sabiedrības gatavību, varētu būt zināšanu uzlabošana par transplantācijas jautājumiem sabiedrībā un plašsaziņas līdzekļos. Tam ir jābūt pirmajam solim.
<P>
Otrkārt, es vēlētos uzsvērt to, ka, ņemot vērā, ka pašlaik nepastāv orgānu apmaiņas koordinācija Eiropas Savienības līmenī, uzlabojumu veikšana šajā jomā ir ļoti svarīga, īpaši attiecībā uz orgānu apmaiņas sistēmas koordinēšanu, kas pašlaik pastāv starp dalībvalstīm, piemēram, ar Eiropas donora karšu vai Eiropas Savienības informācijas līniju palīdzību.
<SPEAKER ID="181" NAME="Sylwester Chruszcz" AFFILIATION="NI">
(PL) Priekšsēdētāja kungs! Es redzu, ka kopumā mēs visi piekrītam, ka orgānu transplantācijai nav jābūt komerciālai. Jebkura komerciāla labuma gūšana no donoru orgāniem vienkārši ir neētiska un pretrunā ar galvenajām humānajām vērtībām. Milzīgs pieprasījums pēc orgāniem transplantācijai var novest pie patoloģijām vai pat pie nozieguma. Nesen visu Eiropu šokēja Carla Del Ponte grāmata, kurā viņa runāja par Albānijas teroristiem, kas izmantoja Serbijas pilsoņus no Kosovas transplantācijai komerciālos nolūkos. Tas ir jautājums, kas ir jārisina Eiropas Parlamentam un dalībvalstīm. Es uzskatu, ka donora informētās personas piekrišanai vienmēr ir jābūt iemeslam orgānu ziedošanai un transplantācijai. Ir jānodrošina šāds risinājums, kam Eiropā jākļūst par normu.
<SPEAKER ID="182" NAME="Péter Olajos" AFFILIATION="PPE-DE">
(HU) Paldies, priekšsēdētāja kungs! Dāmas un kungi! Iespējams, ka ne visiem ir zināms, ka pirmā orgānu pārstādīšana pasaulē tika veikta Vīnē 1902. gadā, kuru veica cilvēks ar ungāru izcelsmi Imre Ulmann. Kopš tā laika ir pastāvējusi šī konkrētā saikne ar Austrijas galvaspilsētu, un tik spēcīgi, ka, lai arī nav īpašu atšķirību starp darbiniekiem un tehniskajiem resursiem, plaušu pārstādīšanas procedūras vēl joprojām tiek veiktas Vīnē. Un kāpēc nē? Tas izmaksā trīsreiz dārgāk, un pat tad pacientu skaits ir pat ierobežots. Nav nekādu šaubu, ka Eiropas Savienības slimnīcu intensīvās terapijas nodaļās ir jānorīko transplantu koordinatori. To skaits Ungārijā pašlaik ir precīzi nulle, kamēr Spānijā, kā ziņots, ir 156 koordinatori. Attiecībā uz sirds transplantācijas procedūrām manai valstij ir izcili rezultāti, uzrādot labas sekmes starptautiskajos salīdzinājumos, bet Eiropā mēs esam saraksta apakšā. Iemesls ir donoru trūkums, aprīkojuma, gaisa pārvadāšanas iespēju trūkums, un ir nepieciešami cilvēkresursi. Cerams, ka šis ziņojums palīdzēs risināt šīs anomālijas, jo problēma ir nevis mūsu sirdīs, bet gan mūsu prātos. Paldies jums, un es ierosinu pieņemt šo ziņojumu.
<SPEAKER ID="183" NAME="Catherine Stihler" AFFILIATION="PSE">
Priekšsēdētāja kungs! Es vēlētos pateikties referentam par viņa ziņojumu.
<P>
Šovakar Skotijā atrodas 700 cilvēki, kas gaida orgāna transplantu: t.i., 700 ģimenes, kas gaida zvanu, kas varētu nodrošināt viņu mīļo cilvēku izdzīvošanu.
<P>
Nepieciešamība pēc piekrišanas attiecībā uz šo delikāto jautājumu ir būtiska, un tas ir skumji, ka dalībvalstis par to nevar vienoties. Es vēlētos, lai orgānu ziedošanas sistēma būtu, kā minējis Matsakis, sistēma, kurā visiem ir paredzēts ziedot, ja viņi nav pieprasījuši izslēgšanu no šīs sistēmas. Tas palīdzētu attiecībā uz pieejamību, jo īpaši gados jauniem cilvēkiem un tiem, kas ir piederīgi etniskajām minoritātēm, kuru trūkums pašlaik ir visjūtamākais. Šāda sistēma palīdzētu glābt Eiropas Savienības iedzīvotāju dzīvības. Lai gan es atzinīgi vērtēju Komisijas rīcības plānu, pārliecināsimies, ka ar to nav par maz, nav pārāk vēlu.
<SPEAKER ID="184" NAME="Androula Vassiliou">
Komisijas locekle. - Priekšsēdētāja kungs! Šīs ir bijušas ļoti interesantas un aktīvas debates, un tas nav nekāds brīnums, ņemot vērā šīs problēmas nopietnību un nozīmi.
<P>
Tagad ir izvirzīti daudzi jautājumi. Es mēģināšu komentēt dažus no tiem. Orgānu neizmantošana komerciāliem mērķiem ir ļoti svarīgs jautājums, un es piekrītu, ka orgānu ziedošana ir jāveic altruistisku mērķu vārdā un brīvprātīgi. Tāpēc, protams, donoru kartēm ir jābūt brīvprātīgām, un tas pats attiecas uz Eiropas donora karti, kuru mēs esam paredzējuši mūsu rīcības plānā.
<P>
Dažās dalībvalstīs pastāv atzīta prakse, ar to visu interesēs ir jādalās ar citām dalībvalstīm. Komisijas direktīva par kvalitāti un drošību, es apliecinu jums, būs pietiekami elastīga, lai neietekmētu ziedošanu, vienlaikus nodrošinot obligātās prasības visā Eiropas Savienībā. Es vēlos arī apliecināt, ka šajā direktīvā būs iekļauta izsekojamība.
<P>
Piekrišana ziedot ir īpaši jūtīgs jautājums, attiecībā uz to ir jāņem vērā vietējā un kultūrā iesakņojusies attieksme pret ziedošanu un transplantāciju. Es vēlos norādīt šajā jautājumā, ka vietējās iestādes ir atbildīgas par juridisko prasību un prakses noteikšanu attiecībā uz piekrišanu ziedot savās dalībvalstīs un par tās nodrošināšanu, lai pilsoņi būtu informēti par savām tiesībām šajā jomā.
<P>
Es vēlētos teikt, ka nabas saites asins cilmes šūnu izmantošana ir izrādījusies noderīga dažu ļaundabīgu slimību, piemēram, vēža, terapijā. Komisija atbalsta nabas saites asins cilmes šūnu banku izveidošanu un šīs tehnoloģijas izmantošanu.
<P>
Es arī domāju, ka ir ļoti svarīgi, ka mēs padziļinām Eiropas Savienības pilsoņu izpratni, lai mēs varam veicināt dzīvo donoru ziedojumus un ziedojumus pēc nāves, jo tā mums - kā es teicu sākumā - netieši jācīnās pret tirdzniecību. Lai novērstu transplantēšanas tūrismu, es domāju, ir ļoti svarīgi, lai pilsoņi tiktu informēti par abu veidu draudiem attiecībā uz orgānu drošību un aizsardzību, kā arī par tiem ētiskajiem jautājumiem, kas varētu rasties. Kā mēs zinām, daudzās trešās pasaules valstīs ļoti nabadzīgi un neaizsargāti cilvēki tiek ekspluatēti orgānu iegūšanas nolūkā.
<P>
Visbeidzot, godājamie deputāti, es vēlētos vēlreiz pateikties jums par šāda konstruktīva ziņojuma sniegšanu. Jo īpaši es gribu uzsvērt pamatmērķi par dzīvību glābšanu, vienlaikus atzīstot svarīgus zinātniskos uzlabojumus orgānu ziedošanas jomā
<P>
Tāpēc es ceru turpināt mūsu ciešo un konstruktīvo sadarbību un pēc kāda laika šajā gadā iesniegt Komisijas priekšlikumu.
<SPEAKER ID="185" NAME="Adamos Adamou" LANGUAGE="EL">
Priekšsēdētāja kungs! Atļaujiet man pateikties visiem tiem, kas runājuši par šo īpaši delikāto jautājumu un atļaujiet man sniegt dažus komentārus.
<P>
Maaten kungs un citi runāja par Eiropas donora karti, ko mēs esam pieņēmuši kā papildinājumu tam, kas ir paredzēts dalībvalstīs. Maaten kungs minēja dažus precīzus skaitļus: 80 % aptaujāto pilsoņu atbalstīja šīs kartes, bet tikai 12 % ir donora karte. Tomēr citiem statistikas datiem jārada mums iemesls bažām: no tiem, kam bija donora karte, 50 % neziedoja savus orgānus, kad bija pienācis laiks viņiem kļūt par donoriem, jo to noraidīja viņu ģimenes. Tādejādi šeit ir problēmas, par kurām mēs nevaram būt pārliecināti, ka tās tiks atrisinātas ar Eiropas donora karti.
<P>
Attiecībā uz to jautājumu, ko izvirzīja Matsakis kungs, par prezumēto piekrišanu, tas ir jautājums, kas jāatstāj dalībvalstu pārziņā. Saskaņā ar manas kolēģes deputātes teikto, kura runāja par situāciju Skotijā, prezumētā piekrišana atrisina konkrēto problēmu. Dalībvalstu ziņā ir izlemt, vai pieņemt šādu pasākumu. Mēs nedrīkstam aizmirst subsidiaritātes principu. Šajā gadījumā mums ir jāredz tas, kurām sistēmām ir bijuši panākumi, lai mēs varētu dalīties pieredzē un procedūrās, kā tas ir Spānijas gadījumā, uz kuru atsaucās Sornosa Martķnez kundze. Kāpēc mums dažādās slimnīcās nav koordinatoru, specializējušu ārstu un medmāsu, kas spētu noteikt potenciālos donorus, lai varētu iegūt nepieciešamos transplantus un tādējādi palielināt orgānu pieejamību? Auken kundze, kas šobrīd nav šeit klāt, minēja, ka mēs nekad nespēsim aizpildīt orgānu donoru trūkumu. Kā ārstam un zinātniekam mana atbilde ir, ka varbūt es nepiedzīvošu to dienu, nākamās paaudzes piedzīvos, bet nākamajās desmitgadēs mēs spēsim izgatavot to orgānu, kuru mēs vēlamies, no attiecīgā indivīda šūnām, kam būs vajadzīgs šis orgāns, varbūt no viņa ādas vai no kā cita.
<P>
Komisāre, jūs runājat par nabassaites asins cilmes šūnām un par to uzglabāšanu. Tagad ļaujiet man norādīt, ka mēs patiešām nedrīkstam pieļaut, ka tās nonāktu privāto uzņēmumu rokās, kas darbojas, lai gūtu peļņu. Manā valstī Kiprā Karaiskakio fonds sniedz šo pakalpojumu bez maksas. Ir arī trīs privātie uzņēmumi, kas iekasē maksu no pacientiem par to nabassaites asins cilmes šūnu uzglabāšanu. Šīs šūnas ir arī prekursori, un cilmes šūnas ir ļoti jūtīgas, kā jūs zināt.
<P>
Ko es varu teikt par minēto atsauci uz tirdzniecību? Mana kolēģe deputāte atsaucās uz Carla Del Ponte ziņojumu. Es, godīgi sakot, cerēju sagaidīt šo ziņojumu ātrāk. Protams, tas ir vēl viens pierādījums, ka tirdzniecība notiek arī paplašinātajā Eiropā.
<P>
Es vēlreiz pateicos jums visiem. Es domāju, ka tagad ir pienācis laiks mums, Eiropas Savienības pilsoņiem, rīkoties. Mums ir jāmobilizē, jākoordinē, jāpalielina apkārtējo cilvēku izpratne un jārāda labs piemērs: mums pašiem ir jākļūst par orgānu donoriem.
<SPEAKER ID="186" NAME="Priekšsēdētājs">
Debates ir slēgtas.
<P>
Balsojums notiks otrdien, 2008. gada 22. aprīlī.
<P>
Rakstiskas deklarācijas (Reglamenta 142. pants)
<SPEAKER ID="187" NAME="Slavi Binev  " AFFILIATION="NI">
rakstveidā. - (BG) Ar šo es vēlos izteikt savu dziļo gandarījumu saistībā ar Adamou kunga ziņojumu. Es atbalstu viedokli, ka donoru orgānu trūkuma samazināšana ir galvenais izaicinājums, ar ko ES dalībvalstis saskaras attiecībā uz orgānu transplantāciju.
<P>
2008. gada 9. aprīlī mani kolēģi no ATAKA partijas Dimitar Stoyanov un Desislav Chukolov, kā arī es iesniedzām rakstisku deklarāciju, lai atbalstītu informētās personas piekrišanu orgānu, audu un šūnu ziedošanai Bulgārijā, kurā mēs aicinājām Eiropas Komisiju nākt klajā ar priekšlikumu par orgānu ziedošanas kvalitāti un drošību. Eiropas donora kartes ieviešana kā papildinājums pastāvošajām dalībvalstu sistēmām veicinās ātru donoru noteikšanu un tādējādi palielinās nepieciešamo transplantu materiālu pieejamību. Sabiedrības izpratne par orgānu ziedošanu un transplantāciju, kā arī vienādu ES tiesību normu noteikšana un stingru kriminālvajāšanas pasākumu paredzēšana pret tiem, kas ir iesaistījušies orgānu tirdzniecībā, tostarp arī pret medicīniskajiem darbiniekiem, kalpos par garantiju attiecībā uz ziedošanas procedūrām un informētās personas piekrišanu.
<P>
Kungs, vēlreiz apsveicu jūs par jūsu ziņojumu.
<SPEAKER ID="188" NAME="Titus Corlăţean  " AFFILIATION="PSE">
rakstveidā. - (RO) Paužu savu atbalstu Eiropas Parlamenta rezolūcijas priekšlikumam par politikas pasākumiem Eiropas Savienības līmenī attiecībā uz orgānu ziedošanu un transplantāciju.
<P>
Es lūdzu, lai Eiropas Komisija ierosina visaptverošāku direktīvu, ar ko noteiktu kvalitātes un drošības prasības orgānu ziedošanai un pārvadāšanai Eiropas Savienībā. Ar šo direktīvu varētu arī paredzēt metodes potenciālās ļaunprātīgas rīcības novēršanai.
<P>
Jaunam tiesību aktam ir jāpapildina un jāstiprina dalībvalstu centieni uzlabot pašreizējo situāciju, nosakot darbības principus Eiropas Savienības līmenī, ņemot vērā medicīnas progresu.
<P>
Es uzstāju, ka nepieciešama dalībvalstu iesaistīšana, tostarp arī tās dalībvalsts, no kuras esmu es, Rumānijas, iesaistīšana pilsoņu izglītošanā, parādot orgānu ziedošanas priekšrocības un atzīstot faktu, ka orgānu ziedošana un transplantācija nozīmē izglābtas dzīvības.
<P>
Es arī atbalstu Eiropas Komisijas iesaistīšanos sabiedrisko debašu organizēšanā kopā ar attiecīgajām Eiropas Savienības nevalstiskajām organizācijām, lai atrastu vislabākos risinājumus gan attiecībā uz komunikācijas kampaņām, gan dalībvalstu pieredzes un atzītās prakses lietderīgu izmantošanu.
<P>
Atbildes sniegšanas ātrums ir būtisks šādos gadījumos. Ir nepieciešama medicīniskās sistēmas labāka organizācija dalībvalstu līmenī, kā arī jānodrošina vidējā medicīnas personāla spēja reaģēt uz šādiem neatliekamiem gadījumiem.
<SPEAKER ID="189" NAME="Neena Gill  " AFFILIATION="PSE">
rakstveidā. - Šis ir svarīgs ziņojums, kā arī reāla iespēja glābt dzīvības. Pastāvīgais orgānu trūkums visā Eiropā izraisa 60 000 nevajadzīgu nāves gadījumu.
<P>
Tāpēc ir nepieciešams nekavējoties rīkoties.
<P>
1. Orgānu ziedošanas ierobežojumu atcelšana un dalībvalstu palielināta sadarbība un daudzi drošas kvalitātes orgāni pieejami transplantācijai. Tas, kas ir nepieciešams, ir Komisijas direktīva, kas palielina pieņemto pasākumu nozīmi un ar kuru nosaka kopējus kvalitātes un drošības standartus ES mērogā, kuri papildina pašreizējos pasākumus dalībvalstīs.
<P>
2. Dalībvalstu mudināšana orgānu ziedošanā pieņemt atteikšanās sistēmu, nevis izvēles sistēmu. Tas nodrošinātu labāku informētību par orgānu trūkumu un ļautu daudziem cilvēkiem aktīvi izvērtēt savu nostāju šai jautājumā.
<P>
3. Es pilnībā atbalstu, ka šajā ziņojumā īpaša uzmanība ir pievērsta nelegālajai orgānu tirdzniecībai. Es paužu īpašas bažas par to, ka tie bieži ir nabadzīgākie, kas tiek pierunāti orgānu ziedošanai. Mums ir jāizbeidz šī nežēlīgā nabadzības izmantošana un jāaizsargā nevainīgi upuri, kas tiek apmānīti, lai atteiktos no saviem orgāniem. Šī nav tikai jaunattīstības valstu, bet arī Austrumeiropas problēma. Es vēlos redzēt pieņemtus stingrus pasākumus, izmantojot Eiropolu un Interpolu, lai ierobežotu šo nelegālo tirdzniecību.
<SPEAKER ID="190" NAME="Katalin Lévai  " AFFILIATION="PSE">
rakstveidā. - (HU) Es atzinīgi vērtēju Adamos Adamou kunga ziņojumu par orgānu ziedošanu un tirdzniecību. Lai gan tehniskā ekspertīze šajā jomā dalībvalstīs diemžēl bieži ir ļoti atšķirīgā līmenī, cilvēku orgānu izmantošana transplantācijai pēdējās desmitgadēs ir ievērojami pieaugusi. Gaidīšanas sarakstos Rietumeiropā ir aptuveni 40 000 cilvēku, un tā rezultātā Austrumeiropas valstu nabadzīgākajās teritorijās kā iztikas veids uzplaukst orgānu tirdzniecība.
<P>
Eiropas donora karte ir labs risinājums ar ziedošanu saistītajiem juridiskajiem jautājumiem, bet ir jāpiemēro stingrāki pasākumi attiecībā uz orgānu tirdzniecību. Tā ka, neraugoties uz atsevišķiem mēģinājumiem, nav vienkārši izmantot transplantācijai pieejamo orgānu reģistra sistēmu pat dalībvalsts līmenī, ir svarīgi ieviest Šengenas sistēmā paredzētajam līdzīgu sertifikātu, kas būtu pieejams internetā un kas būtu derīgs visā Eiropas Savienībā, kam būtu pievienots medicīniskais atzinums un lai būtu ieviesta vienota Savienības transplantācijas datubāze. Sertificētajām iestādēm, kas būtu iesaistītas likumīgā cilvēku orgānu transplantācijā, būtu nekavējoties pieejama šī informācija dzīvības glābšanai, un tās varētu noslēgt divpusējos nolīgumus, vienlaikus nabadzīgie un mazaizsargātie būtu pasargāti no tā, ka kļūtu par orgānu tirdzniecības upuriem.
<P>
Datubāzes izveide ir ļoti nepieciešama, lai varētu tikt izmantoti vairākās valstīs pieejamie orgāni, un tāpēc ir ārkārtīgi svarīgi, lai dalībvalstis pārtrauktu ar tiesību aktiem noteikt tās izveides aizliegumu.
<P>
Ir arī svarīgi, lai orgānu ziedošana joprojām būtu strikti aizliegta komerciāliem nolūkiem, bet ir jānosaka noteikumi, saskaņā ar kuriem var piedāvāt finansiālo kompensāciju.
<SPEAKER ID="995" NAME="Joseph Muscat  " LANGUAGE="MT">
Jebkurš rīcības trūkums vai kavēšanās orgānu ziedošanas nozarē maksā dzīvības, kuras varēja glābt.
<P>
Kā Eiropas Savienības iedzīvotājiem mums ir ļoti daudz ko mācīties vienam no otra. Turklāt valstis, kurām ir pieredze un infrastruktūra, šajā nozarē var palīdzēt citām valstīm, piemēram, Maltai, kurai var nebūt "kritiskās masas”, jo īpaši retu slimību gadījumos.
<P>
Nesen Maltas un Gozo cilvēkus aizkustināja Jamie Zammit gadījums. Jamie ir problēmas atrast donoru, lai izveseļotos no slimības, kas ir pazīstama kā Fanconi anēmija, jo mums Maltā pašlaik nav kaulu smadzeņu donoru reģistra.
<P>
Maltas valdība tagad ir paziņojusi, ka tā izveidos šādu reģistru. Tās ir labās ziņas. Tomēr, lai izveidotu šo reģistru, mums ir nepieciešama speciāla leikocītu antigēnu (HLA) noteikšanas procedūra, kāda Maltā vēl netiek veikta, un mums arī ir nepieciešama ilgtermiņa apmācība citās valstīs, lai varētu ieviest šo procedūru.
<P>
Es aicinu, lai Eiropas Savienības solidaritātes vārdā Maltai tiktu sniegta visa tai nepieciešamā palīdzība, jo īpaši līdz šīs sistēmas izveidošanai mūsu valstī, lai mēs varētu izglābt pēc iespējas vairāk nevainīgu cilvēku dzīvību.
<SPEAKER ID="191" NAME="Daciana Octavia Sârbu  " AFFILIATION="PSE">
rakstveidā. - (RO) Orgānu trūkums, kas ir veicinājis merkantilisma un donoru orgānu tūrisma strauju attīstīšanos, ir būtiska veselības jomas problēma, kuru risina Eiropas Savienība. Orgānu tirdzniecību ir izraisījuši tādi faktori kā nabadzības, korupcijas un noziedzības apvienojums, tas ir iemesls, kāpēc Austrumeiropas valstis šai parādībai ir pakļautas visvairāk. Lai novērstu šo "transplantācijas tūrismu”, Vides komitejas ziņojumā pieprasīts, lai orgānu ziedošana tiktu veikta altruistisku mērķu vārdā un brīvprātīgi, nekļūstot par donoru peļņas avotu. Dalībvalstīm ir jārīkojas, aizsargājot nabadzīgākos un neaizsargātākos donorus, lai viņi nekļūtu par orgānu tirdzniecības upuriem.
<P>
Tomēr ir ievērojama atšķirība starp ES dalībvalstīm attiecībā uz veidiem, kādos tās organizē ziedošanas un transplantācijas darbību, donoru grupas un orgānu ieguves avotus. Piemēram, nelielais donoru skaits Rumānijā ir saistīts ar to, ka nav efektīvas donoru noteikšanas sistēmas un ārstu, kas ir sagatavoti transplantācijas koordinēšanai. Šā iemesla dēļ Eiropas Savienībā vidējais donoru skaits ir 20, Rumānijā tikai 0,5. Mums ir nepieciešama atbilstoša tehniskā un loģistikas infrastruktūra, kā arī psiholoģiskais un organizatoriskais atbalsts, lai samazinātu atšķirības starp pieprasījumu un piedāvājumu.
<SPEAKER ID="994" NAME="Richard Seeber  " LANGUAGE="DE">
Pašlaik Austrijā gandrīz tūkstoš pacientu ir reģistrējušies transplantiem. Diemžēl ne visi no šiem nopietni slimajiem pacientiem saņems orgānus, kas viņus varētu glābt.
<P>
Katru gadu ļoti ierobežotā donoru orgānu skaita dēļ 150 pacientu mirst, gaidot transplantu. Orgānu trūkums ir galvenā problēma, ar ko saskaras Eiropas Savienība. Tāpēc mums ir vajadzīga direktīva par orgānu ziedojumu kvalitāti un drošību. Tāpat mums ir nepieciešama sadarbība starp dalībvalstīm un dalīšanās atzītajā praksē. Pašlaik ir ievērojamas atšķirības Eiropā attiecībā uz orgānu ziedojumu skaitu un maksimālo paredzēto transplantācijas procedūru skaitu. Dalībvalstu sadarbībā ir jākoncentrējas uz visefektīvāko sistēmu noteikšanu, pieredzes apmaiņu un atzītu procedūru veicināšanu. Dalībvalstīm ir jāmācās vienai no otras.
<P>
Es esmu pārliecināts, ka dzīvo cilvēku ziedojumiem vienmēr jāpapildina pēcnāves ziedojumi. Turklāt ir svarīgi, lai ziedojumi joprojām būtu brīvprātīgi un bez samaksas. Naudas pārskaitījumi starp saņēmēju un donoru ir nepieņemami. Komisijai un dalībvalstīm ir jāveic pasākumi, lai efektīvāk apkarotu transplantu tūrismu un nelegālo orgānu tirdzniecību.
