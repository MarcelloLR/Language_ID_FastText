<CHAPTER ID="019">
Brīvprātīgas rīcības loma ekonomiskas un sociālas kohēzijas veicināšanā (debates)
<SPEAKER ID="193" NAME="Priekšsēdētājs">
Nākamais dienas kārtības punkts ir Marian Harkin ziņojums Reģionālās attīstības komitejas vārdā par brīvprātīgas rīcības lomu ekonomiskas un sociālas kohēzijas veicināšanā.
<SPEAKER ID="194" NAME="Marian Harkin">
referente. - Priekšsēdētāja kungs, paldies par iespēju pateikt dažus vārdus attiecībā uz manu ziņojumu par brīvprātīgu rīcību un tās lomu ekonomiskas un sociālas kohēzijas veicināšanā.
<P>
Pirmkārt, es vēlos pateikties visiem saviem kolēģiem Reģionālās attīstības komitejā par viņu lielisko sadarbību, gatavojot šo ziņojumu, un jo īpaši ēnu ziņotājiem. Es arī vēlos izteikt pateicību Komisijas amatpersonām, ALDE grupas locekļiem un Parlamenta locekļiem Reģionālās attīstības komitejā par viņu ieinteresētību un palīdzību.
<P>
Vairāk nekā 100 miljoni eiropiešu ir brīvprātīgie - tas ir neticams skaitlis! Saskaņā ar Komisijas datiem no vienas trešdaļas līdz pusei ES iedzīvotāju ir iesaistīti brīvprātīgo darbā. Manuprāt, mums kā iestādei ir pienākums visos iespējamos gadījumos atzīt, novērtēt un atbalstīt brīvprātīgu darbību.
<P>
Brīvprātīga rīcība ir unikāla vairākos veidos: tā ir pieejama visiem, un to sniedz bez maksas; tā veicina sociālu un ekonomisku kohēziju; tā praktiski īsteno vienu no svarīgākajām Eiropas vērtībām - solidaritāti. Vai tas ir viens cilvēks, kas piegādā ēdienu mājās gados vecākam kaimiņam, vai tūkstoši brīvprātīgo, kas mobilizējas, ja notikusi dabas katastrofa, piemēram, plūdi un mežu ugunsgrēki, brīvprātīgie var palīdzēt veidot kopienas un samazināt atsvešināšanos.
<P>
Brīvprātīga rīcība saliedē paaudzes. Tas ir resurss, kas dažkārt slēptā veidā atrodas kopienās, organizācijās un tīklos. Tā ir enerģija katrā no mums, bet to praktiski izmantojam tikai tad, kad mijiedarbojamies ar citiem. Pēc manām domām, tā ir visvērtīgākā atjaunojamās enerģijas forma.
<P>
Starp brīvprātīgu rīcību un aktīvu pilsoniskumu ir spēcīga saikne: iesaistīšanās brīvprātīgos pasākumos ir līdzdalības demokrātijas taustāma izpausme. Šajā Parlamentā mēs pārstāvam savus pilsoņus, un mēs kā politiķi iesaistāmies pārstāvības demokrātijā, bet dažkārt mēs nepievēršam pietiekamu uzmanību vienādojuma otrai pusei - līdzdalības demokrātijai. Tieši tajā pilsoņi ar savu darbību piedalās demokrātijas procesā, un brīvprātīga rīcība veicina šo procesu.
<P>
Runājot par manu ziņojumu, tajā ir vairāki praktiski ieteikumi, kā mēs varam pievienot vērtību Eiropas līmenī. Komisijai jānodrošina, ka dalībvalstis ievēro partnerības principu, kurš ir ierakstīts Kopienas stratēģiskajās pamatnostādnēs par kohēziju, un ka mēs pārtraucam lolot ilūziju par to, ka NVO, brīvprātīgās grupas, u.c. tiek iesaistītas, kas pašlaik raksturīgs daudzām dalībvalstīm.
<P>
Es arī uzskatu, ka attiecībā uz visiem Eiropas fondiem ir jāizveido sistēma, saskaņā ar kuru brīvprātīgu rīcību uzskata par ieguldījumu projektu līdzfinansēšanā. Ja mēs to izdarīsim, mēs ar savu rīcību parādīsim, ka atbalstām brīvprātīgos.
<P>
Mums jāpaplašina pašreizējās iespējas un programmas, lai veicinātu brīvprātīgu rīcību starp jauniem cilvēkiem, un jāizveido līdzīgas iespējas un programmas, lai veicinātu brīvprātīgu rīcību starp gados veciem cilvēkiem. Un mums visos iespējamos gadījumos vajadzētu veicināt brīvprātīgu rīcību starp paaudzēm.
<P>
Vēl viena iespējama Komisijas rīcības joma ir brīvāka bezvīzu režīma veicināšana gadījumos, kad brīvprātīgie no kaimiņvalstīm ir iesaistīti programmās, kuras finansiāli atbalsta ES.
<P>
Dalībvalstīm var būt liela nozīme, veidojot regulārus ,,satelītkontus” brīvprātīgo un bezpeļņas organizāciju vērtības noteikšanai. Dati par vairākām valstīm, arī ASV, Beļģiju, Čehijas Republiku un Kanādu liecina, ka bezpeļņas organizācijas veido 5 %-7% no IKP. Politiķi nevar ignorēt šos skaitļus, un viņiem tie ir jāņem vērā, veidojot politiku. Turklāt no katra eiro, ko organizācijas izlietoja brīvprātīgo atbalstam, tās vidēji nopelnīja 3 %-8 %. Šādu atdevi nevar sasniegt pat ECB.
<P>
Dalībvalstis var arī atbalstīt brīvprātīgu rīcību, izveidojot ilgtspējīgu brīvprātīgas rīcības infrastruktūru tādu jautājumu risināšanai kā pamatfinansējums, apdrošināšana un vajadzības gadījumā - PVN atvieglojumi.
<P>
Nobeidzot, viens no mūsu uzdevumiem ES ir pozitīvi ietekmēt pilsoņu dzīvi un pievienot vērtību Eiropas līmenī. Mēs to varam panākt, taustāmā veidā atbalstot brīvprātīgos un brīvprātīgu rīcību.
<P>
(Aplausi)
<SPEAKER ID="195" NAME="Danuta Hübner">
Komisijas locekle. - Priekšsēdētāja kungs, es patiešām vēlos pateikties Harkin kundzei par viņas ziņojumu. Ziņojums attiecas uz vairākām ES politikām un iniciatīvām, uzsverot spēcīgo saikni starp brīvprātīgu rīcību un aktīvu pilsoniskumu.
<P>
Es jo īpaši augsti vērtēju jūsu komentārus par PEACE programmu, kurā brīvprātīgo līdzdalība patiešām bija liela. Mēs atkal šeit satiksimies maijā, lai apspriestu de Brún kundzes ziņojumu, kurā, esmu pārliecināta, liela nozīme būs piemēriem par pilnvaru piešķiršanu vietējā līmenī, jo īpaši brīvprātīgajam sektoram un nevalstiskajām organizācijām.
<P>
Attiecībā uz jūsu ieteikumu par taustāmu ieguldījumu es vēlos pateikt, ka 56. pants vispārīgajā regulā par Eiropas Reģionālās attīstības fondu, Eiropas Sociālo fondu un Kohēzijas fondu jau pieļauj taustāmu ieguldījumu projektos, ko līdzfinansē ES, bet problēmu rada šī noteikuma piemērošana. Bet ļaujiet man piebilst, ka jo īpaši vietēja līmeņa iniciatīvās, kuras līdzfinansē Sociālais fonds, ir diezgan ierasti, ka brīvprātīgie sniedz ievērības cienīgu ieguldījumu, un ir bijuši arī daudzi pasākumi, jo īpaši īstenojot URBAN iniciatīvu Vācijā, Itālijā, Apvienotajā Karalistē un Grieķijā, plaša spektra brīvprātīgo organizāciju atbalstam.
<P>
Brīvprātīgu rīcību var uzskatīt par būtisku partnerības principa sastāvdaļu. Es šajā ēkā vairākkārt esmu uzsvērusi to, ka Komisija pilnībā apņemas efektīvi īstenot partnerības principu, jo īpaši jaunās paaudzes kohēzijas politikā. Apspriežot jaunas programmas, mēs uzstājām, lai tiktu ievērota partnerība, un tagad mums ir vairāki pozitīvi piemēri par spēcīgu apņemšanos attiecībā uz partnerību. Bet, protams, kā jums zināms, mūsu dalībvalstīs ir dažādas pieejas partnerībai un brīvprātīgai rīcībai.
<P>
Es arī saskatu jūsu ziņojuma nozīmi, sagatavojot augsni nākamajam patstāvīgajam atzinumam par pārvaldību un partnerību valsts, reģionālā un vietējā līmenī, ko iesniegs Beaupuy kungs.
<P>
Es vēlētos pateikt dažus vārdus par konkrētām politikām un pasākumiem brīvprātīgas rīcības jomā, attiecībā uz kurām Komisija ir bijusi īpaši aktīva. Ir vērts pieminēt Eiropas Brīvprātīgo dienestu un Eiropas pilsoņu aktivitāti ES jaunajā mūžizglītības programmā.
<P>
Mans kolēģis Ján Figeľ par jaunatnes brīvprātīgajiem pasākumiem pašlaik gatavo jaunu iniciatīvu, kurā būs iekļauti daudzi centieni, kas ir minēti jūsu ziņojumā. Brīvprātīgu pasākumu veicināšana un atbalstīšana Eiropā pastiprinās mūsu jauno pilsoņu mobilitāti. Šajā jaunajā iniciatīvā Komisija centīsies nodrošināt lielāku pašreizējo valstu brīvprātīgo shēmu sadarbspēju.
<P>
Baltajā grāmatā par sportu arī tiek uzsvērts, ka brīvprātīgi pasākumi sporta jomā stiprina sociālu kohēziju un līdzdalību, un veicina vietējo demokrātiju un aktīvu pilsoniskumu. Arī Lisabonas līgumā ir atsauce uz sportu, kas paredz, ka ,,Savienība palīdz risināt Eiropas sporta nozares jautājumus, ņemot vērā [..] tās struktūras, kas balstās uz brīvprātīgu darbību.”
<P>
Mēs esam vienisprātis, ka mums ir vajadzīga holistiskāka pieeja attiecībā uz brīvprātīgas rīcības ieguldījumu Eiropas ekonomiskā un sociālā kohēzijā. Ir noteikti jāņem vērā Eiropas iedzīvotāju novecošanas problēma. Šajā saistībā jūsu ierosinājumu par ,,brīvprātīgu rīcību starp paaudzēm” ir vērts izpētīt sīkāk.
<P>
Šajā kontekstā esmu priecīga jums pavēstīt, ka Komisijas Izglītības, apmācības, kultūras un jaunatnes ģenerāldirektorāts drīz uzsāks novērtējumu par brīvprātīgas rīcības pašreizējo situāciju Eiropā. Šis novērtējums būs avots zināšanu uzlabošanai un pamats turpmākiem pasākumiem šajā jomā, jo ES līmenī līdz šim nav izveidota sistemātiska un integrēta pieeja brīvprātīgai rīcībai.
<P>
Es esmu pārliecināta, ka visi tie, pie kuriem jūs vēršaties rezolūcijas priekšlikumā, atsauksies jūsu aicinājumam. Jūs noteikti varat rēķināties ar Komisijas atbalstu.
<P>
Es vēlos arī apliecināt, ka visus citus lūgumus, kuru adresāts ir tieši Komisija, izskatīs konkrēti komisāri J. Figeľ un V. Špidla.
<SPEAKER ID="196" NAME="Tunne Kelam">
PPE-DE grupas vārdā. - Priekšsēdētāja kungs, EPP-ED grupas vārdā es vēlos vispirms izteikt atzinību Harkin kundzei par izcilu un laikā paveiktu ziņojumu. Būtiski ir labāk izprast potenciālu un nozīmi, kas piemīt brīvprātīgai rīcībai, kuru varētu saukt par vienu no pilsoniskas sabiedrības pamatelementiem. Brīvprātīgai rīcībai patiešām ir raksturīga pilsoņu iniciatīva, un tādējādi tā ir tiešā veidā saistīta ar solidaritāti - vienotas Eiropas pamatvērtību. Kā jau referente tikko minēja, tā ir viena no atjaunojamās enerģijas visefektīvākajām formām.
<P>
Es uzskatu, ka šī ziņojuma mērķis ir iedrošināt dalībvalstis atzīt brīvprātīgas rīcības nozīmi sociālas un ekonomiskas kohēzijas veicināšanā. Protams, valstij nav jāfinansē brīvprātīga rīcība, jo tad tā zaudētu savu nozīmi, taču valsts tiek aicināta sniegt stimulu privātajam sektoram brīvprātīgas rīcības jomas atbalstīšanai.
<P>
Parlaments arī vērsās pie Komisijas saistībā ar kavēšanos, pieņemot ierosināto Eiropas Brīvprātīgo kustības hartu, kurā tiks labāk definēta brīvprātīgas rīcības nozīme. Šī ziņojuma nozīmīga daļa ir aicinājums veicināt brīvprātīgu rīcību ar izglītības starpniecību visos līmeņos, sākot ar iespēju radīšanu brīvprātīgai darbībai izglītības sistēmas agrīnā posmā, un arī veicināt brīvprātīgas rīcības iekļaušanu mūžizglītībā.
<P>
Es vēlreiz vēlos pateikties par šo izcilo sadarbību. Mums bija iespēja apspriest gandrīz visus grozījumus pozitīvā un konstruktīvā gaisotnē un izmantot lielāko daļu iniciatīvu.
<SPEAKER ID="197" NAME="Catherine Stihler">
PSE grupas vārdā. - Priekšsēdētāja kungs, es atbalstu Marian Harkin ziņojumu par brīvprātīgu rīcību un izsaku atzinību par viņas sadarbību ar kolēģiem tā izstrādē. Vairāk nekā simts miljoni ES pilsoņu ir brīvprātīgie, un par katru eiro, kas tiek iztērēts viņu atbalstam, tiek saņemta trīs līdz astoņu eiro liela peļņa. Skotija ar 1,2 miljoniem brīvprātīgo - valsts iedzīvotāju skaits ir 5 miljoni - un brīvprātīgo sektoru, kas sasniedz 5 % no Skotijas darbaspēka, mums ir publiski jāatzīst brīvprātīgo centieni visā Skotijā un ES.
<P>
Ziņojumā tiek atzinīgi vērtēti brīvprātīgie un pievērsta uzmanība priekšrocībām, ko brīvprātīga rīcība sniedz ekonomiskai un sociālai kohēzijai. Tajā pareizi tiek izteikta prasība atspoguļot šo ieguldījumu valstu kontos. Tajā tiek apgalvots, ka brīvprātīga rīcība visdažādākās valstīs dod tikpat lielu ieguldījumu iekšzemes kopprodukta radīšanā kā būvniecības nozare vai pakalpojumu nozare. Tas nozīmē, ka bezpeļņas sektors dažās ES valstīs rada no 5 % līdz 7 % no IKP.
<P>
Brīvprātīga rīcība ir izdevīga jums, jūsu kopienai, jūsu reģiona ekonomiskajai attīstībai un jūsu valsts ekonomikai. Tā arī palīdz radīt sociālo kapitālu, kas ir vajadzīgs valsts politiku īstenošanai. Es mudinu Eiropas Komisiju izstrādāt ,,B” plānu, kas nodrošinātu, ka brīvprātīga rīcība visā Skotijā un pārējā ES teritorijā tiek novērtēta, apstiprināta un ir saredzama, un es mudinu kolēģus atbalstīt M .Harkin ziņojumu.
<SPEAKER ID="198" NAME="Jean Marie Beaupuy">
ALDE grupas vārdā.. - (FR) Priekšsēdētāja kungs, komisāre, dāmas un kungi, arī es vēlos pievienoties saviem kolēģiem un pateikties, un izteikt atzinību Harkin kundzei par šī ziņojuma sagatavošanu. Referenta izvēle nebija nejauša, jo Harkin kundzei ir plaša pieredze brīvprātīgas rīcības jomā, un tāpēc ir tikai dabiski, ka viņa sagatavoja šo ziņojumu. Mēs, protams, ļoti atbalstījām šī ziņojuma uzticēšanu viņai, un viņa to ir izstrādājusi absolūtā konsensusa gaisotnē, jo, kā jūs jau būsit pamanījuši, mēs esam iesnieguši tikai vienu grozījumu, kam viņa piekrīt. Tas parāda viņas ziņojuma kvalitāti, un es uzskatu, ka to ir īpaši jāuzsver.
<P>
Komisāre Danuta Hübner, jūs zināmā mērā esat sakāvusi mūs un jau pašā jūsu runas sākumā sniegusi atbildes uz šajā ziņojumā uzdotajiem jautājumiem. Es jau iepriekš vēlos jums pateikties, un, ļoti iespējams, ka dažu citu deputātu runas dos jums iespēju vēlāk un turpmāko dienu laikā sniegt papildu Komisijas atbildes.
<P>
Es vēlos papildus tam, kas jau tika pateikts un uzrakstīts ziņojumā, uzsvērt, ka, ja 100 miljoni palīdz apmēram 500 miljoniem eiropiešu katru dienu, nedrīkst aizmirst, ka šie 100 miljoni, kas rīkojas brīvprātīgi, iegūst labumu no šādas rīcības, ne finansiālā ziņā, bet kā personīgu piepildījumu. Jūs visi zināt, mēs visi zinām atsevišķas sporta komandas un kultūras un sociālos līderus, bez kuriem nevalstiskās asociācijas un organizācijas nedarbotos. Jāpiemin, ka šie cilvēki izjūt vajadzību iesaistīties personīgajai attīstībai.
<P>
Sabiedrībā, kas noveco, sabiedrībā, kurā pieaug gados jaunu pensionāru skaits, mums ir arī vajadzīgs šis individuālais darba-dzīves līdzsvars, ko sniedz brīvprātīga rīcība. Tāpēc ekonomisku apsvērumu dēļ, bet arī lai īstenotu humānās vērtības, kas ir kopīgas Eiropas pilsoņiem - vairāk nekā 100 miljoniem - centīsimies veicināt brīvprātīgu darbu mūsu sabiedrībās un cerēsim, ka arī turpmākajos gados daudz vairāk nekā 100 miljoni Eiropas pilsoņu būs iesaistīti brīvprātīgos pasākumos. Paldies Marian Harkin, paldies Komisijai, paldies arī valdībām un reģionālām un vietējām iestādēm, kas ir gatavas jau rītdien ar savu rīcību atbalstīt Eiropas Parlamenta izteiktās vēlmes.
<SPEAKER ID="199" NAME="Mieczysław Edmund Janowski">
UEN grupas vārdā. - (PL) Priekšsēdētāja kungs, komisāre, UEN grupas vārdā es vēlos izteikt mūsu atzinību Marian Harkin par šī temata risināšanu. Brīvprātīga rīcība ir brīvprātīgs, neatalgots un apzināts darbs citu labā. Tas pārsniedz ģimenes vai draugu attiecības. Lai gan šis darbs netiek materiāli atalgots, brīvprātīgais saņem dažāda veida apmierinājumu: viņš vai viņa īsteno savu motivāciju, realizē sevi un solidarizējas ar citiem. Brīvprātīga rīcība ir ļoti izglītojoša jauniešiem un ļoti uzmundrinoša veciem cilvēkiem.
<P>
Šajā sakarā brīvprātīgo organizāciju ietekme vietējo un reģionālo kopienu stiprināšanā jāvērtē kā ļoti pozitīva. Es uzskatu, ka tā palīdz veidot pilsonisko sabiedrību, kurā indivīds nesavtīgi palīdz otram un jūt līdzi citiem, neapdraudot tos. Īrija ir labs piemērs, par kuru man bija prieks tikt informētam.
<P>
Šāda brīvprātīgas rīcības izpratne arī nozīmē, ka brīvprātīgajam, kurš bieži vien ir arī ziedotājs, nedrīkst piemērot materiālu sodu, kad viņš palīdz citiem un piedāvā tiem dāvanas. Šeit es atsaucos uz Polijā labi zināmu lietu attiecībā uz maiznieku, kurš slēdza savu uzņēmumu, jo viņam bija jānomaksā nodokļi par maizi, ko viņš dāļāja nabadzīgajiem.
<P>
Es arī vēlos uzsvērt jauko ideju pasludināt 2011. gadu par Eiropas Brīvprātīgo kustības gadu.
<SPEAKER ID="200" NAME="Gisela Kallenbach">
Verts/ALE grupas vārdā. - (DE) Priekšsēdētāja kungs, arī es ļoti vēlos pateikties Marian Harkin par viņas nosvērto un visaptverošo ziņojumu.
<P>
Tas radās no kopīgiem centieniem Eiropas līmenī vairāk atzīt brīvprātīga darba mērķus, saturu un sociālo nozīmi. Dalībvalstīs ir neskaitāmas brīvprātīgas iniciatīvas, kas dod nozīmīgu ieguldījumu ne tikai ekonomiskā, bet arī sociālā un integrācijas jomā. Tomēr tīkla veidošanai tik ļoti vajadzīgā Eiropas dimensija bieži vien pietrūkst.
<P>
Mums jau ir zināms Eiropas Brīvprātīgo dienests jaunatnei, un mums ir vajadzīgas līdzīgas programmas visām vecuma grupām, jo īpaši augošajam skaitam pensionāru, kas ir aktīvi, veseli un pieredzējuši. Arī viņi varētu dot būtisku ieguldījumu, lai piešķirtu Eiropas Kopienai lielāku nozīmi, un šī mērķa īstenošanai varētu izmantot esošos pasākumus saskaņā ar mūsu reģionālo un kohēzijas politiku.
<P>
Mums ir vajadzīgi attiecīgi pamatnosacījumi un pēc iespējas precīzākas definīcijas visu brīvprātīgā sektora partneru ilgtermiņa un īstermiņa attīstības interesēs. Komisija un arī Padome ir spērusi sākotnējos soļus. Es ceru, ka šīs iestādes pieņems Parlamenta priekšlikumus un ierosinājumus, lai mēs varētu nodrošināt, ka Eiropas Brīvprātīgo kustības gads - kuru kopīgi ierosina pasludināt 2011. gadā - ir veiksmīgs.
<SPEAKER ID="201" NAME="Lambert van Nistelrooij" AFFILIATION="PPE-DE">
(NL) Priekšsēdētāja kungs, brīvprātīgie daudz dara gan vietējā, gan reģionālā līmenī. Viņu centieni padara sociālo kohēziju personisku. Atsevišķās Eiropas daļās starp pilsētām ir atšķirība. ,,Jaunajās” dalībvalstīs brīvprātīgas rīcības līmenis joprojām ir ievērojami zemāks. Daudz tiek darīts, un Harkin kundzes ziņojums uzsver pozitīvas idejas brīvprātīgo atbalstam un mudina uz darbību visos līmeņos. Eiropas Tautas partijas un Eiropas Demokrātu grupa uzskata, ka jautājums nav par brīvprātīgajiem no vienas puses un profesionāļiem no otras. Tie savstarpēji neizslēdz viens otru, jo grupas nevar funkcionēt viena bez otras palīdzības. Abas grupas, profesionāļi un brīvprātīgie, ir daļa no sociālā modeļa, ko ilustrē Eiropa, no pilsoniskās sabiedrības, kurā arī pilsonim ir būtiska teikšana. Tas ir slavenais partnerības princips.
<P>
Pēc debatēm komitejā es vēlos izvirzīt apspriešanai kādu jautājumu. Jaunais 17. pants nosaka, vai brīvprātīgs darbs būtu vai nebūtu jāatlīdzina, piešķirot nodokļu atvieglojumus. Atbilde ir jā, bet to forma var būtiski atšķirties. Attiecībā uz PVN lēmums ir jāpieņem katrai dalībvalstij atsevišķi. Manai mītnes zemei Nīderlandei ir pašai sava sistēma: piemēram, sporta asociāciju darbība ir atbrīvota no nodokļiem, un arī cita veida darbība, piemēram, ēdnīcu pārvaldība, kā arī trešo pušu sponsorēšana, ir daļēji atbrīvotas no nodokļiem. Tādējādi 2010. gadā, kad tiks pārskatīta PVN sistēma, būtu labi paņemt šo ziņojumu un atsaukties uz tiem labas prakses piemēriem dalībvalstīs, kurus citām valstīm būtu lietderīgi pārņemt.
<P>
Nobeigumā es vēlos vēlreiz uzsvērt, ka brīvprātība baznīcas, politikas un pārējās sabiedrības darbībā ir pelnījusi mūsu plašu atbalstu.
<SPEAKER ID="202" NAME="Andrzej Jan Szejna" AFFILIATION="PSE">
(PL) Priekšsēdētāja kungs, aktīvas un apzinātas pilsoņa lomas sabiedrībā veicināšana ir viens no galvenajiem Eiropas Sociālistu saimes atbalstītajiem principiem. Mēs atbalstām iesaistīšanos brīvprātīgos pasākumos, kad tā ir konkrēta līdzdalības demokrātijas izpausme.
<P>
Eiropas līmenī brīvprātīga rīcība ir praktiska tādu Eiropas vērtību izpausme kā solidaritāte, kohēzija un sociālā integrācija. Daudziem cilvēkiem, izņemot piedalīšanos dažāda līmeņa vēlēšanās, līdzdalība šāda veida organizācijās ir vienīgā ar demokrātisko procesu saistītā pieredze. Tāpēc ir patīkami, ka vairāk nekā 20 % ES iedzīvotāju piedalās dažādos brīvprātīgos pasākumos. Šādi pasākumi palīdz mazināt ekonomiskās atšķirības un ir dažādu asociāciju darbības katalizators, un tāpēc tie rada sociālo kapitālu.
<P>
Sociālā kapitāla jēdzienu arvien vairāk vietējās sociālekonomiskās attīstības kontekstā lieto tādas organizācijas kā OECD vai Pasaules Banka. Eiropas Savienībai vajadzētu palielināt atbalstu dažāda veida līdzdalībai, jo īpaši attiecībā uz reģionālo plānošanu un vietējo attīstību, izmantojot ES politiskās stratēģijas un Eiropas līdzekļus.
<SPEAKER ID="203" NAME="Maria Petre" AFFILIATION="PPE-DE">
(RO) Pirmkārt, es vēlos izteikt atzinību referentes kundzei par viņas darbu un īpašo ieinteresētību šajā jautājumā.
<P>
Es esmu rūpīgi izstudējusi šo ziņojumu, jo brīvprātīgai rīcībai ir būtiska nozīme mūsdienu sabiedrībā.
<P>
Pozitīvo ietekmi var novērtēt sociālās kohēzijas, cilvēktiesību aizsardzības, sanitārmedicīniskās palīdzības, kultūras, mākslas un izglītības pasākumu veicināšanas un organizēšanas izteiksmē.
<P>
Šī ietekme ir būtiska iedzīvotājiem un ekonomikai. Tomēr šī rīcība, manuprāt, nav pietiekami novērtēta un pārāk sveša sabiedrībai.
<P>
Tas negatīvi ietekmē brīvprātīgo darbu, jo valsts to nepietiekami atbalsta, pat ja tas veido nozīmīgu valsts ekonomikas daļu.
<P>
Kā Eiropas Parlamenta deputāte, kas nāk no bijušās komunistiskās valsts, es varu pastāstīt par zemo brīvprātīgas līdzdalības līmeni manā valstī.
<P>
Ņemot vērā to, ka komunistiskais režīms ieviesa obligātu neatalgotu darbu valsts labā, cilvēku zemapziņā šī prakse tagad izraisa asociācijas ar to periodu.
<P>
Pašlaik brīvprātīgo procentuālais daudzums Rumānijā ir daudz zemāks nekā lielākajā daļā dalībvalstu. Šī kustība bieži vien pilsoņiem nav zināma, valsts politika to neveicina, un arī cilvēku mentalitāte šo rīcību neatbalsta.
<P>
Pilsoņiem vajadzētu būt informētiem par brīvprātīgas rīcības pozitīvo ietekmi. No otras puses, mums nevajadzētu pieļaut situācijas ļaunprātīgu izmantošanu, piemēram, ka organizācijas ir pieņēmušas šo juridisko statusu peļņas gūšanai.
<P>
Es atbalstu brīvprātīgu rīcību kā būtisku kustību un vēlos, lai to veicina un atbalsta visā Eiropas Savienībā, jo īpaši bijušajās komunistiskajās valstīs, kurās šie centieni ir jāstiprina.
<SPEAKER ID="204" NAME="Stavros Arnaoutakis" AFFILIATION="PSE">
(EL) Priekšsēdētāja kungs, ļaujiet arī man izteikt atzinību referentei par viņas izcilo darbu un uzsvērt, ka ziedojumi un brīvprātīga rīcība sabiedrības labā ir nenovērtējami. Reģionālā un vietējā līmenī tie ir līdzekļi, ar kuriem izpaužas līdzdalības demokrātija, un tie ļauj pilsoņiem aktīvi līdzdarboties publiskajā telpā. Eiropas līmenī brīvprātīga rīcība var veicināt ciešāku saišu veidošanos starp Eiropas pilsoņiem.
<P>
Turklāt, piedāvājot sociālajai un ekonomiskajai dzīvei papildu cilvēkresursus, kā arī sniedzot ieguldījumu sociālā kapitāla radīšanā, brīvprātīga rīcība sniedz būtisku ieguldījumu ES mērķu sasniegšanā attiecībā uz sociālu un ekonomisku kohēziju.
<P>
Nedrīkst par zemu novērtēt brīvprātīgas rīcības pievienoto vērtību. Jo īpaši pašlaik, kad ES saskaras ar būtiskām sociālām, ekonomiskām un vides problēmām, Eiropas politikām, jo īpaši kohēzijas politikai, brīvprātīga rīcība ne tikai jāveicina, bet arī jāatbalsta. Dalībvalstīm un reģionālām iestādēm jāmēģina nodrošināt, ka brīvprātīgajām grupām un projektiem pārredzamā un elastīgā veidā ir pieejams atbilstošs un ilgtspējīgs Strukturālo fondu finansējums.
<SPEAKER ID="205" NAME="James Nicholson" AFFILIATION="PPE-DE">
Priekšsēdētāja kungs, pirmkārt, es vēlos sākt ar pateicību Harkin kundzei par viņas smago darbu un šo vērīgo un savlaicīgo ziņojumu, ko tik labi uzņēma Reģionālā komiteja.
<P>
Es pilnībā atbalstu ziņojuma centrālo tēmu - ka brīvprātīga rīcība, uzsverot līdzdalību un solidaritāti, stiprina pilsonisko sabiedrību un saites starp kopienām. Es atzinīgi vērtēju ziņojumā pausto nostāju par to, kā dalībvalstīm vajadzētu rīkoties attiecībā uz brīvprātīgajiem. Es pilnība piekrītu uzskatam, ka brīvprātīgai rīcībai jāpapildina - un nevis jāaizstāj - sabiedriskie pakalpojumi.
<P>
Šajā sakarā nāk prātā aprūpētāju nozīme mūsu sabiedrībās visā Eiropā. Bieži vien šie cilvēki tiek aizmirsti, lai gan viņu rūpes par veciem cilvēkiem un invalīdiem sniedz būtisku atvieglojumu valsts resursiem.
<P>
Ziņojumā arī gudri tiek norādīts uz to, ka brīvprātīga rīcība var sniegt būtiskas priekšrocības jaunatnei, veicinot kopienas sajūtu un dodot viņiem iespēju iegūt praktiskas prasmes, kas papildina viņu formālo izglītību.
<P>
Ziņojumā arī tiek pausts atbalsts tam, ka īpaši jāveicina brīvprātīgu rīcību starp gados vecākiem pilsoņiem. Šīs vecuma grupas līdzdalība kopienām dod iespēju gūt priekšrocības no viņu bagātīgās pieredzes, un viņiem - vēlreiz apliecināt savu būtisko lomu sabiedrībā.
<P>
Tomēr personīgi man šim ziņojumam ir papildu nozīme: manā vēlēšanu apgabalā Ziemeļīrijā mēs no jauna veidojam sabiedrību, kura bija būtiski cietusi no vardarbības un konfliktiem. Lai gan pašlaik esam miera un lielākas labklājības periodā, atsevišķos provinces apgabalos sociālās atstumtības, nepietiekamas attīstības un šķelšanās sekas joprojām ir pārāk izteiktas.
<P>
Harkin kundzes ziņojums īpaši atzīmē brīvprātīgas rīcības pozitīvo lomu sašķeltās sabiedrībās, un, ja aplūkojam Ziemeļīrijas gadījumu, miera procesa pakešu pamatā ir koncepts, ka cilvēki strādā kopā uz starpkopienu bāzes, lai veicinātu sapratni un samierināšanu. Šīm iniciatīvām lielā mērā ir bijis pozitīvs efekts.
<P>
Tāpēc es ceru, ka, līdz ar šī ziņojuma pieņemšanu Parlamentā, tiks nodrošināts tas, ka tiek atzīta brīvprātīgas rīcības nozīme un ka Komisija un dalībvalstis darīs visu iespējamo šīs prakses sekmēšanai un veicināšanai.
<SPEAKER ID="206" NAME="Emmanouil Angelakas" AFFILIATION="PPE-DE">
(EL) Priekšsēdētāja kungs, komisāre, dāmas un kungi, mūsu kolēģes Harkin kundzes ziņojums par brīvprātīgu rīcību ir veids, kā Eiropas Parlamentam parādīt Eiropas pilsoņiem tā sociālo aspektu. Ziņojumā tiek atbalstīta ieguldījuma ideja, kura ir visaptveroši un objektīvi aplūkota gan teorētiskā, gan praktiskā līmenī. Mūsu kolēģes darbs ir nozīmīgs; es atbalstu to un izsaku viņai sirsnīgu atzinību.
<P>
Arī mēs esam centušies dod ieguldījumu viņas darbībā. Mēs, starp citu, esam uzsvēruši korporatīvās brīvprātīgās rīcības nozīmi, to brīvprātīgo iniciatīvu koordinēšanu, kas līdzsvaro ģimenes un profesionālo dzīvi, kā arī ātrās reaģēšanas brīvprātīgo nodaļu izveidošanu katrā reģionā, lai ātri risinātu dabas katastrofu un nelaimes gadījumus.
<P>
Runājot vispārīgi, brīvprātīga rīcība palīdz arī palielināt IKP. Kā jau iepriekš minēts, brīvprātīga rīcība veicina prasmju apgūšanu un uzlabo brīvprātīgā nodarbinātības iespējas. Tā sniedz sociālā un izglītības ziņā atstumtiem cilvēkiem un bezdarbniekiem patiesas iespējas un veicina imigrantu līdzdalību vietējā kopienā.
<P>
Brīvprātīgo pasākumi un rīcība liecina pati par sevi. Manā valstī, Grieķijā, piemēram, 2004. gada Olimpiādes brīvprātīgie nopelnīja mums mūsu visbūtiskāko medaļu. Gan individuāla, gan grupveida brīvprātīga rīcība ir ļoti būtiska sociālā, ekonomiskā, vides un kultūras izteiksmē. Brīvprātīgo pasākumi apvieno visas atšķirības un īpatnības, vienlaikus tās veicinot un atklājot saskaņotu un kopēju mērķu gaisotnē.
<P>
Es vēlreiz izsaku atzinību referentei. Es aicinu jūs atbalstīt Harkin kundzes ziņojumu un kopā ar mums parakstīt kopīgo rakstisko deklarāciju, ko esam izstrādājuši kopā ar citiem deputātiem, par to, lai 2011. gads tiktu pasludināts par Eiropas Brīvprātīgo kustības gadu.
<SPEAKER ID="207" NAME="Zbigniew Zaleski" AFFILIATION="PPE-DE">
Priekšsēdētāja kungs, brīvprātīgam darbam, neņemot vērā tā ekonomisko aspektu, ir būtiska izglītojoša vērtība, jo īpaši attiecībā uz gados jauniem brīvprātīgajiem, mājās vai ārzemēs, dažādās sociālās, ekonomiskās un izglītības dzīves jomās. Brīvprātīgs varbūt nozīmē ,,bez atlīdzības”, bet mēs kā Eiropas iestādes varam dažādos veidos palīdzēt to pastiprināt.
<P>
Šajā ziņojumā, kuru es uzskatu par būtisku mūsu apziņas līmeņa paaugstināšanai, kaut kā trūkst. Grupa, kas šeit nav pieminēta, ir vīriešu un sieviešu klosteri, misionāri, kas vai nu brīvprātīgi darbojas visā pasaulē, vai arī veicina šādu rīcību. Es aicinu viņu ieguldījumu cilvēku labklājībā novērtēt naudas izteiksmē.
<P>
Brīvprātīgs darbs rodas no iekšējas motivācijas un īsta altruisma, kas ir nepārvērtējamas vērtības. Šis ziņojums ir būtisks mūsu domāšanas veidam.
<SPEAKER ID="208" NAME="Ewa Tomaszewska" AFFILIATION="UEN">
(PL) Priekšsēdētāja kungs, brīvprātīgo darbs ne vienmēr tiek pietiekami augstu novērtēts. Pilsoņu attieksmes veidošanai brīvprātīgā darbā ne vienmēr tiek pievērsta pienācīga uzmanība.
<P>
Vietējās amatpersonas ir atbildīgas par sociālās palīdzības organizēšanu un sniegšanu, arī nabadzīgo ēdināšanu. Dažkārt vietējai labdarības NVO, kas darbojas brīvprātīgi, ir jāmaksā augsta īres maksa vietējai pašvaldībai par tādām telpām kā virtuve un ēdnīca nabadzīgajiem un bezpajumtniekiem. Turklāt dažkārt tā nesaņem resursus ēdiena pagatavošanai vai brīvprātīgo apdrošināšanai. Ņemot vērā to, ka brīvprātīgie netiek atalgoti, viņiem nav iespējas atbalstīt NVO darbību. Šajā saistībā es vēlos pievērst jūsu uzmanību ziņojuma 15. punktam. Demogrāfiskā situācija Eiropā uzsver brīvprātīgo sektora pieaugošo nozīmi, jo īpaši palīdzot aprūpēt vecos cilvēkus. Tāpēc šeit iesniegtais dokuments ir tik ļoti svarīgs. Es vēlos izteikt atzinību referentei Harkin kundzei.
<SPEAKER ID="209" NAME="Czesław Adam Siekierski" AFFILIATION="PPE-DE">
(PL) Priekšsēdētāja kungs, es vēlos pievērst jūsu uzmanību divām konkrētām brīvprātīgas darbības formām.
<P>
Viena ir zināšanu nodošana kādā augsti specializētā jomā. Pieredzējuši un izglītoti cilvēki nodod citiem savas zināšanas, prasmes un varbūt arī savas profesionālās grupas sasniegumus. Tie, kas iegūst priekšrocības no šādām zināšanām, bieži vien ir tikai nesen uzsākuši savu izglītošanos, zināšanu vai prasmju apgūšanu, saskaras ar jauniem izaicinājumiem, mainās paši.
<P>
Otra brīvprātīgas rīcības joma attiecas uz jaunatni. Tā iemāca prasmes un veicina iesaistīšanos pilsoniskā dzīvē. Ceļošana uz citām valstīm kā brīvprātīgas rīcības sastāvdaļa, savukārt, veicina starpkultūru dialogu un iemāca iecietību un cieņu. Tāpēc vietējām un valstu amatpersonām un starptautiskām organizācijām vajadzētu vairāk atbalstīt un veicināt brīvprātīgu rīcību.
<SPEAKER ID="210" NAME="Rumiana Jeleva" AFFILIATION="PPE-DE">
(BG) Mēs visi piekrītam Harkin kundzes izcilā ziņojuma secinājumiem, ka brīvprātīgai rīcībai var būt liela nozīme vietējo kopienu, pilsoniskās sabiedrības un demokrātijas attīstībā. Tāpēc brīvprātīga rīcība un brīvprātīgās organizācijas ir jāveicina un jāatbalsta. Šajā sakarā es vēlos atzīmēt, ka Eiropas datu bāzes izveidošana, lai sniegtu pamatinformāciju par dažādām brīvprātīgo organizācijām Eiropas Savienībā un sīkāku informāciju par paraugpraksi, norādīs attiecīgo virzienu, kā uzlabot brīvprātīgā darba sistēmu. Vienotas Eiropas datu bāzes izveidošana veicinās efektīvāku partnerību un sadarbību starp brīvprātīgām organizācijām un stiprinās starptautiskus brīvprātīgo apmaiņas pasākumus. Tas ir jo īpaši būtiski jaunatnei un skolēniem. Jau pašā sākumā iegūstot pieredzi brīvprātīgās organizācijās, viņi uztvertu līdzdalību brīvprātīgā darbā kā ikdienas ieguldījumu savu vietējo kopienu un Eiropas sabiedrības dzīvē.
<SPEAKER ID="211" NAME="Zdzisław Zbigniew Podkański" AFFILIATION="UEN">
(PL) Priekšsēdētāja kungs, šodien mēs debatējam par Harkin kundzes ziņojumu par brīvprātīgu rīcību Eiropas Savienībā. Brīvprātīgas rīcības nozīme Eiropas Savienībā nākotnē daļēji ir atkarīga no mums. Es tikai vēlos visiem atgādināt, ka ik gadu miljoniem Eiropas pilsoņu tieši vai netieši iesaistās brīvprātīgā darbībā. Brīvprātīgi pasākumi notiek vietējā, reģionālā un starptautiskā līmenī. Lai kur tie notiktu, to radītā peļņa daudzkārt pārsniedz izdevumus. Tāpēc es uzskatu, ka ir vajadzīga ciešāka un stiprāka sadarbība starp dalībvalstīm un bezpeļņas organizācijām un efektīvas sistēmas sadarbības veicināšanai starp visām brīvprātīgo organizācijām atsevišķās valstīs un pār robežām.
<P>
Sponsoriem piemērotie nodokļi par dāvanām un fakts, ka brīvprātīgo organizācijām ir jāmaksā PVN par pirkumiem, kas veikti to mērķu sasniegšanai, ir galvenās problēmas, kas kavē un ierobežo brīvprātīgu rīcību. Es uzskatu, ka šādas problēmas jāatrisina pēc iespējas ātrāk.
<SPEAKER ID="212" NAME="Petru Filip" AFFILIATION="PPE-DE">
(RO) Ļaujiet man paust augstu novērtējumu Harkin kundzes ziņojuma nozīmei, kurā ir apspriests jauns ekonomisks, sociāls Eiropas modelis un pastāvīgi centieni uzlabot ekonomisko un sociālo kohēziju Eiropas Savienībā.
<P>
Ņemot vērā tajā norādītos risinājumus, es uzskatu šo ziņojumu par dokumentu, kas sniedz virkni produktīvu un ļoti lietderīgu principu, kas ļautu uzlabot Eiropas pilsoņu dzīves kvalitāti.
<P>
Tāpat kā grozījumu iesniegšanas brīdī, es uzskatu, ka droši vien būtu labāk šajā ziņojumā stingrāk uzsvērt brīvprātīgas rīcības mūsdienu jēdzienu, izsmeļoši nosakot nosacījumus, bez kuriem brīvprātīgu rīcību varētu interpretēt kā vienpusēju darbību.
<P>
Es arī vēlos uzsvērt reliģiju nozīmi, īstenojot ar brīvprātīgu rīcību saistītos kristīgos principus.
<SPEAKER ID="213" NAME="Danuta Hübner">
Komisijas locekle. - Priekšsēdētāja kungs, tikai īsumā par diviem jautājumiem. Es vēlos pateikt, ka pat vislabāk izstrādātās politikas nav iespējams īstenot, ja lielā mērā neiesaistās tie, kas jūtas līdzatbildīgi un izjūt vajadzību sniegt ieguldījumu un līdzdarboties. Brīvprātīga rīcība un partnerība ir vislabākais veids, kā nodrošināt šo līdzdalību.
<P>
Es vēlos arī jums apliecināt, ka es informēšu savus kolēģus Komisijā par jūsu secinājumiem. Es esmu pārliecināta, ka turpmākais novērtējums par brīvprātīgas rīcības pašreizējo stāvokli Eiropā un pēc tā sekojošie pasākumi smels ierosmi jūsu pieņemtajā rezolūcijā un diskusijās, kurās man ir bijis tas gods šovakar piedalīties.
<SPEAKER ID="214" NAME="Marian Harkin">
referente. - Priekšsēdētāja kungs, pirmkārt, es vēlos pateikties katram par laipnajiem komentāriem un atbalstu šī ziņojuma sagatavošanā. Nobeigumā es vēlos tikai pateikt vienu vai divus komentārus.
<P>
Es novērtēju to, ka komisāre atsaucās uz brīvprātīgo grupu taustāmo ieguldījumu un, lai gan es apzinos, ka taustāmi ieguldījumi tiek piemēroti dažos projektos, ko finansē ES, es uzskatu, ka mums jānodrošina, ka tas kļūst par status quo.
<P>
Es arī ar prieku gaidu komisāra J. Figel' paziņojumu par jauniešu brīvprātīgo rīcību un komisāres Hübner apņemšanos izpētīt un, cerams, veicināt brīvprātīgo rīcību starp paaudzēm.
<P>
Es vēlreiz aicinu Komisiju nodrošināt, ka, valsts līmenī izstrādājot ES programmas, visās sarunās un apspriešanās tiek ievērots partnerības princips. Tas ir ļoti būtiski, jo tādējādi ES patiešām atzīst, ka brīvprātīgie, NVO u.c. ir procesa sastāvdaļa, ne tikai piedeva izskata pēc, bet procesa neatņemama sastāvdaļa.
<P>
Runājot par grozījumu attiecībā uz iespējamu PVN atvieglojumu, tas ir labs kompromiss, un es labprāt to atbalstītu.
<P>
Es arī vēlos izmantot šo iespēju aicināt 2011. gadu noteikt par Eiropas Brīvprātīgo kustības gadu un lūgt Parlamentam atbalstīt rakstiskas deklarācijas parakstīšanu, ko ierosināja piecu lielāko politisko grupu pārstāvji.
<P>
Manu aicinājumu atbalsta Reģionu komiteja, Ekonomikas un sociālais forums, Portugāles prezidentūras secinājumi un jebkura brīvprātīgo grupa visā ES.
<P>
Ja Komisija nozīmētu 2011. gadu par Eiropas Brīvprātīgo kustības gadu, tas dotu iespēju ES iestādēm, sadarbojoties ar brīvprātīgo organizācijām, strādāt pie kopējiem uzdevumiem, kā jau es minēju iepriekš, lai pievienotu vērtību Eiropas līmenī.
<P>
Nobeigumā, saistībā ar to mums vajadzētu veicināt pilsoniskas sabiedrības un līdzdalības demokrātijas attīstību, tādējādi piešķirot patiesu nozīmi mērķim tuvināt Eiropu tās pilsoņiem.
<P>
Brīvprātīgas rīcības un pasākumu veicināšana, atbalstīšana un sekmēšana, līdz ar ko pieaug sociālais kapitāls, pierādīs, ka ir nenovērtējams instruments šo mērķu sasniegšanai.
<SPEAKER ID="215" NAME="Priekšsēdētājs">
Debates ir slēgtas.
<P>
Balsojums notiks otrdien, 2008. gada 22. aprīlī.
<P>
Rakstiskie paziņojumi (142. pants)
<SPEAKER ID="993" NAME="Zita Gurmai" AFFILIATION="PSE">
, rakstiski. - (HU) Eiropā vairāk nekā simts miljoni cilvēku darbojas kā civilie brīvprātīgie sabiedrības un citu labā. Apvienotajā Karalistē 38 % no visiem iedzīvotājiem ir iesaistīti brīvprātīgā darbībā, un Polijā šis skaitlis ir 18 %.
<P>
Brīvprātīgu rīcību nevar atdalīt no Eiropas darba dzīves, un tā tiek uzskatīta par demokrātijas pamatprincipu gan vietējā, gan valsts līmenī. Mūsu pilsoņu veiktais brīvprātīgais darbs palīdz risināt sociālas problēmas un veicina prasmju iegūšanu un sociālo apziņu. Brīvprātīga rīcība dod dažādām iedzīvotāju grupām iespēju integrēties un līdzdarboties, veci cilvēki var piedalīties sabiedrības dzīvē, izmantot savu mūža garumā iegūto pieredzi un justies noderīgi ilgāku laiku.
<P>
Brīvprātīga darba stimuli atbilst Eiropas pamatvērtībām: solidaritātei un atbildības sajūtai. ES arvien vairāk novērtē brīvprātīgas rīcības lietderību, un brīvprātīgās organizācijas ciešāk tiek iesaistītas lēmumu pieņemšanas procesos.
<P>
Pēdējos gados brīvprātīgais sektors ir kļuvis sazarotāks. Interese par brīvprātīgu rīcību palielinās, bet tā joprojām nav pietiekami novērtēta, materiālā atlīdzība ir ierobežota, un trūkst infrastruktūras. Tas ir jāmaina. Lai atbalstītu brīvprātīgu darbu un veicinātu sabiedrības atzīšanu, ir būtiski radīt mērķtiecīgu sabiedrību, kurā paraugpraksi un pieredzi nodod aktīvākie dalībnieki - valdība, uzņēmēji, arodbiedrības un brīvprātīgo organizācijas -, kas strādā kopā, veidojot dialogu un partnerību.
<SPEAKER ID="992" NAME="Anna Záborská  " LANGUAGE="SK">
Es vēlos runāt uz ļoti personiskas nots. Lai gan es esmu lielas Slovākijas valsts asociācijas Forum for Life valdes locekle, es zinu, ka brīvprātīgie, kas darbojas neatkarīgi, nevis pārstāvot specializētas asociācijas, arī rada cerības staru, kas šķel vientulības tumsu, un atbalsta cīņu pret vardarbības un egotisma kārdinājumiem.
<P>
Kas mudina brīvprātīgo rūpēties par citiem? Pirmkārt, cilvēku dabiski izjustais entuziasms palīdzēt apkārtējiem. Tas ir gandrīz eksistenciāls princips, lai radītu humāno kapitālu, kas ir tik ļoti vajadzīgs turpmākai sociālai kohēzijai reģionos. Brīvprātīgie izjūt laimi, kas ir lielāka par ieguldīto darbu, jo viņi vēlas darīt visu, ko spēj, citu labā, negaidot atlīdzību. Nepietiek vien ar izlīdzēšanu cilvēkiem, kas nonākuši finansiālās grūtībās; ir būtiski arī apmierināt viņu vēlmi pēc vērtībām un slēptākās vēlēšanās.
<P>
Lai gan mūsu sniegtās palīdzības veids ir būtisks, vēl būtiskāka ir sirds, kas piedāvā šo palīdzību. Neņemot vērā to, vai mēs runājam par maziem vai lieliem projektiem, brīvprātīgai rīcībai vienmēr jābūt praktiskai mācībai, jo īpaši jaunatnei, jo tas ir izglītības ieguldījums solidaritātes un kopības kultūrā, sava laika un enerģijas piedāvāšana. Manuprāt, tas ir pats svarīgākais ieguldījums gan mūsdienu, gan nākotnes paaudzēs un to līdzāspastāvēšanā.
