<CHAPTER ID="003">
Priekšsēdētāja paziņojums
<SPEAKER ID="008" NAME="Priekšsēdētājs">
Šodien mēs atzīmējam ceturto Eiropas Terorisma upuru piemiņas dienu. Šī ir diena, kas mums ir jāsaglabā savā atmiņā, lai pieminētu visus nevainīgos terorisma upurus.
<P>
Teroristu uzbrukumi Madridē 2004. gada 11. martā - šodien pirms četriem gadiem - un Londonā 2005. gada 7. jūlijā prasīja daudzus upurus un sagrāva daudzas ģimenes terorisma barbarisko izdarību rezultātā.
<P>
Tikko pagājušajā piektdienā teroristu organizācija ETA atkal veica slepkavību. Isaías Carrasco, bijušais Sociālistu padomnieks, tika nošauts, kad viņš iznāca no savas mājas Mondragonā. Es vēlos izteikt mūsu visdziļāko līdzjūtību visai viņa ģimenei. Kā Eiropas Parlamenta priekšsēdētājs un pats savā vārdā es vēlos vēlreiz apliecināt jums, ka terorisma upuri - lai kur pasaulē viņi būtu - nekad netiks izdzēsti no mūsu atmiņas. Šodien mēs pieminēsim Isaias Carrasco un visus terorisma upurus, lai apliecinātu teroristu vājprāta uzbrukumu upuriem mūsu cieņu un mūsu līdzjūtību. Viņi ir un vienmēr paliks mūsu sirdīs un mūsu darbos. Līdzjūtība un solidarizēšanās ar visām upuru ģimenēm ir mūsu visu pienākums.
<P>
Eiropas Parlaments ir aktīvi iesaistījies cīņā pret terorismu un teroristu uzbrukumu upuru atbalstīšanā. Nav iespējams pietiekami bieži atkārtot to, ka terorismam nav absolūti nekāda attaisnojuma. Tāpēc mums, pamatojoties uz tiesiskumu, un ar visu tiesiskuma spēku ir jāizveido kopīga pieeja šajā cīņā.
<P>
Dāmas un kungi, lūdzu, piecelieties kājās minūtes klusuma brīdim, pieminot terorisma upurus.
<P>
(Klātesošie piecēlās un ievēroja minūtes klusumu).
