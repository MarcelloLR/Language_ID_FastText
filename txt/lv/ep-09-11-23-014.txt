<CHAPTER ID="014">
Vienas minūtes runas par politiski svarīgiem jautājumiem
<SPEAKER ID="019" NAME="Priekšsēdētājs">
Nākamais punkts ir vienas minūtes runas par politiski svarīgiem jautājumiem.
<SPEAKER ID="020" NAME="Ádám Kósa" AFFILIATION="PPE">
(HU) Dāmas un kungi! Es gribētu vērst jūsu uzmanību uz Lisabonas līgumā ietverto Pamattiesību hartu attiecībā uz cilvēkiem ar īpašām vajadzībām. Eiropas Padome patlaban izstrādā jaunu diskriminācijas novēršanas regulas projektu, un es vēlos uzsvērt trīs aspektus. Pirmkārt, saskaņā ar šo hartu nevienu nedrīkst tieši vai netieši diskriminēt tāpēc, ka viņa aprūpē ir bērns vai ģimenes loceklis ar īpašām vajadzībām. Otrkārt, apdrošinātāji turpmāk vairs nevarēs atteikt apdrošināšanas polisi cilvēkiem ar ģenētiskiem traucējumiem vai invaliditāti. Treškārt, Eiropas Savienības iestāžu un Kristīgo demokrātu veicinātajās tiesībās ļoti liela nozīme piešķirta cilvēku ar īpašām vajadzībām dzīves kvalitātes uzlabošanai. Es gribētu pievērst deputātu uzmanību visiem šiem aspektiem, jo vēlos lūgt jūsu atbalstu, lai šajā nedēļā izveidotu Apvienoto grupu invaliditātes jautājumos.
<SPEAKER ID="021" NAME="Jarosław Kalinowski" AFFILIATION="PPE">
(PL) Priekšsēdētāja kungs! Eiropas Savienība, kurā viena septītā daļa iedzīvotāju pieder mazākumtautībām, var lepoties ar plašajām garantijām šo iedzīvotāju tiesību ievērošanai. Te jāuzsver Eiropas Savienības devīze - vienoti daudzveidībā. Mēs visi zinām, ka par demokrātijas patiesumu var spriest pēc attieksmes pret mazākumtautībām. Lisabonas līgums nepārprotami uzliek saistības ievērot mazākumtautību pārstāvju tiesības, un Pamattiesību harta aizliedz jebkādu diskrimināciju etniskās izcelsmes dēļ vai saistībā ar piederību mazākumtautībai.
<P>
Diemžēl Eiropas Savienībā ir valstis, kuras, lai gan tās šajā jomā ir uzņēmušās starptautiskās juridiskās saistības, joprojām virzās asimilācijas virzienā, apzināti īstenojot politiku, kas pilnībā atņem mazākumtautībām to nacionālo identitāti. Lietuva ir viena no šādām valstīm, un tajā jau vairāk nekā 20 gadus pilsoņi tiek diskriminēti dažādās dzīves jomās. Tas notiek ne vien plānveidīgi, bet, kopš iestāšanās Eiropas Savienībā, tas notiek pat pastiprināti. Piemēram, ar Lietuvas Konstitucionālās tiesas nolēmumu poļu uzvārdi jāraksta tikai lietuviešu transkripcijā.
<SPEAKER ID="022" NAME="Jarosław Leszek Wałęsa" AFFILIATION="PPE">
- (PL) Priekšsēdētāja kungs! Eiropas Komisija 14. oktobrī publicēja ikgadējo ES paplašināšanās stratēģijas dokumentu. Šajā dokumentā Komisija sniedz novērtējumu par Rietumbalkānu valstu un Turcijas panākto progresu pasaules ekonomikas krīzes laikā un par nopietnākajām problēmām, ar kurām šīm valstīm nāksies saskarties tuvākajā nākotnē.
<P>
Savā īsajā runā es, būdams Eiropas Parlamenta delegācijas loceklis ES un Turcijas Apvienotajā parlamentārajā komitejā, vēlos mudināt Turciju turpināt centienus īstenot reformu, kuras mērķis ir šīs valsts pilnīga demokratizācija un konfliktu ar kaimiņvalstīm ātra atrisināšana. Pievienošanās sarunas ir sasniegušas beigu posmu, un tas nozīmē, ka Turcijai ir jāvelta lielākas pūles, lai izpildītu kritērijus dalībai ES. Izredzēm iestāties ES ir jābūt kā pamudinājumam demokrātijas stiprināšanai un cilvēktiesību ievērošanai, kā arī turpmākai valsts modernizācijai un Eiropas Savienības standartu sasniegšanai.
<SPEAKER ID="023" NAME="Marc Tarabella" AFFILIATION="S&amp;D">
(FR) Priekšsēdētāja kungs, dāmas un kungi! Pasaulē ik pēc sešām sekundēm no bada mirst kāds bērns, un to cilvēku skaits, kuri cieš no nepietiekama uztura, jau sasniedzis vienu miljardu.
<P>
Šī ļoti nopietnā situācija tika nosodīta G20 augstākā līmeņa sanāksmē Pitsburgā, kas notika septembrī. Šajā sanāksmē tika paziņots par 20 miljardu ASV dolāru piešķiršanu lauksaimniecības atbalstam jaunattīstības valstīs. Starp citu, tieši to pašu paziņoja G8 augstākā līmeņa sanāksmē Akvilā.
<P>
Tomēr Pārtikas un lauksaimniecības organizācijas augstākā līmeņa sanāksmē par nodrošinātību ar pārtiku, kas notika 16. novembrī Romā, situācija bija pilnīgi atšķirīga - paredzētie pasākumi netika ratificēti, jo gandrīz visas G8 valstis tos noraidīja. Tāpēc nav pārsteigums, ka šajā dokumentā, kurā ietverti aptuveni četrdesmit panti, nav uzrādīti precīzi skaitļi, pat ne tie 44 miljardi ASV dolāru, kuri saskaņā ar PLO apgalvojumu ik gadu ir vajadzīgi nabadzīgāko valstu lauksaimniecības sistēmu atbalstam.
<P>
Galīgās deklarācijas autori tikai vārdos atzīst G8 locekļu - proti, to, kas piedalījās Akvilas sanāksmē - šajā saistībā doto solījumu. Tādēļ es izsaku nožēlu par šādiem dubultstandartiem un šaubos, vai G20 spēs īstenot šos pasākumus. Kā mēdza teikt slavenais franču komiķis Pierre Dac: "Vajadzīga bezgalīga pacietība, lai mūžam gaidītu to, kas nepienāks nekad”.
<SPEAKER ID="024" NAME="Antonio Masip Hidalgo" AFFILIATION="S&amp;D">
(ES) Priekšsēdētāja kungs! Situācija Rietumsahārā ir ļoti nopietna. Brīdinājumi, kurus izteikusi cilvēktiesību novērošanas institūcija Astūrijā, kas ir mans reģions, un vairākas citas organizācijas, ir pelnījuši, lai tos nopietni ņemtu vērā. Septiņi ieslodzītie gaida militārās tiesas procesu par savu ģimeņu apciemošanu Tindufā, cilvēkus apcietina politiskās pārliecības dēļ, notiek spīdzināšanas, cilvēki pazūd bez vēsts, un mieru mīlošo Aminatou Haidar, kura ir A. Saharova balvas kandidāte un kuru dēvē par Sahāras Indiru Gandiju, teritoriju okupējusī vara ir izraidījusi no valsts. Starptautiskajās tiesībās tāds gadījums vēl nav bijis.
<P>
Malmström kundze, Eiropas Komisijas locekļi, jaunie Padomes vadītāji - Eiropas Savienībai ir jāiesaistās, lai sniegtu atbalstu šiem ārkārtīgi apspiestajiem iedzīvotājiem. Berlīnes mūra krišanas 20. gadadienā mēs vērojam, kā netālu no mums šķēršļus brīvībai rada jauns mūris.
<P>
Ieklausīsimies Aminatou! Glābsim viņas dzīvību!
<SPEAKER ID="025" NAME="Carl Haglund" AFFILIATION="ALDE">
(SV) Priekšsēdētāja kungs! Pēdējo nedēļu laikā mēs atkal esam saņēmuši ziņojumus par Baltijas jūras slikto stāvokli. Tāpēc arī šodien man jāsaka pāris vārdi šajā saistībā, jo pagājušajā nedēļā notika samierināšanas procedūra starp Parlamentu un Padomi par 2010. gada budžetu. Budžetā ir ietverti papildu 20 miljoni eiro, kurus Parlaments vēlējās novirzīt Baltijas jūras stratēģijai, un tas ir iepriecinoši.
<P>
Tādēļ es noteikti gribu atgādināt Komisijai, ka mums ir vajadzīgs juridiskais pamats Baltijas jūras stratēģijai, lai mēs tos faktiski varētu īstenot praksē, un līdzekļiem, kuri rezervēti, lai tie būtu faktiski izmantojami. Kā jau tika minēts, pagājušo nedēļu laikā saņemtie ziņojumi liecina, ka ir steidzami jārīkojas. Mums ir daudz darāmā, kas jāpaveic ātri. Tāpēc es ceru, ka mēs visi uzrotīsim piedurknes un jau drīz sāksim rīkoties. Ir jārīkojas ne vien mums, bet arī Komisijai, Padomei un pārējām iesaistītajām pusēm.
<SPEAKER ID="026" NAME="Hélène Flautre" AFFILIATION="Verts/ALE">
(FR) Priekšsēdētāja kungs! Ceturtdien es biju Tunisā, lai piedalītos tiesas procesā pret dzejnieku un rakstnieku Taoufik Ben Brik, kuru Tunisijā apsūdz par neskaidriem vispārējo tiesību pārkāpumiem, lai gan tāpat ir skaidrs, ka šī lieta ir baltiem diegiem šūta. Kopš 25. oktobrī notikušajām "vēlēšanām” Tunisijā, cilvēktiesību aizstāvju aizskaršanas un pret viņiem vērstas vardarbības gadījumu skaits ir sasniedzis līdz šim nepieredzēti augstu līmeni; varu to apgalvot, jo labi pazīstu šo valsti.
<P>
Nav šaubu, ka 25. oktobrī prezidents Ben Ali saprata, cik ļoti Tunisijas iedzīvotāji ir neapmierināti ar savu vadoni; vēstniecības un Eiropas Komisija, kurai diemžēl nav politiskas vīzas šādu tiesas procesu apmeklēšanai, izrāda pilnīgu neieinteresētību šajā lietā.
<P>
Manuprāt, šodien mums ir jāievieš skaidrība. Neglābjot nelaimē nonākušos, mēs esam vainojami mūsu tiesiskā pienākuma nepildīšanā. Kas liedz vēstniecībām un Eiropas Komisijai, ņemot vērā ES un Tunisiju saistošos nolīgumus un savstarpējās apņemšanās, bargi izjautāt Ben Ali kungu par viņa rīcību, kura ir pretrunā šīm saistībām?
<SPEAKER ID="027" NAME="João Ferreira" AFFILIATION="GUE/NGL">
(PT) Tirdzniecības nolīgums, kurš 4. novembrī tika noslēgts starp Eiropas Savienību un Izraēlu un kura mērķis ir liberalizēt tirdzniecību ar lauksaimniecības produktiem, pārstrādātiem lauksaimniecības produktiem un zivju un zivsaimniecības produktiem, ir nepieņemams dažādu iemeslu dēļ, kurus mēs šeit uzskaitīsim.
<P>
Pirmkārt, tas ir nepieņemams, jo tas ir saskaņots ar neoliberālo politiku, kura saasina pašreizējo ekonomisko un sociālo krīzi, it īpaši lauksaimniecībā un zivsaimniecībā, un šis fakts ir īpaši nopietns, ja šāda politika tiek veicināta, slēdzot nolīgumu ar valsti, kura pārkāpj starptautiskās tiesības un Palestīnas iedzīvotāju pamattiesības; valsti, kura nepilda miera plānā noteiktās saistības, turot Gazu aplenkumā, ceļot jaunas apmetnes, turpinot mūra celtniecību un izraidot palestīniešus no Jeruzalemes. Tā ir valsts, kura pastiprināti turpina pārkāpt cilvēktiesības un starptautiskās humānās tiesības.
<P>
Mēs nosodām un iebilstam pret šādu nolīgumu, kurā tiks ietverta tirdzniecība ar produkciju, kura saražota palestīniešu teritorijās uzceltajās izraēļu apmetnēs, uzsverot Eiropas Savienības nenoliedzamo un nepieņemamo sadarbību ar Izraēlu, ņemot vērā iepriekš minētos nopietnos pārkāpumus.
<P>
Mēs vēlamies paust pilnīgu solidaritāti ar palestīniešu tautu un iestājamies par viņu tiesībām veidot brīvu, neatkarīgu un suverēnu valsti.
<SPEAKER ID="028" NAME="Gerard Batten" AFFILIATION="EFD">
Priekšsēdētāja kungs! Krievijas trimdinieks Pāvels Stroilovs nesen publicēja atmaskojošu informāciju par Lielbritānijas Leiboristu partijas sadarbību ar Padomju Savienību aukstā kara laikā.
<P>
Padomju arhīvu dokumentos norādīts, ka pagājušā gadsimta astoņdesmitajos gados opozīcijas vadītājs Neil Kinnock ar slepeno aģentu palīdzību sazinājās ar Mihailu Gorbačovu, lai noskaidrotu, kā Kremlis reaģētu, ja leiboristu valdība pārtrauktu īstenot "Trident” kodolraķešu programmu. Ja Gorbačova kungam iesniegtais ziņojums ir patiess, tas nozīmē, ka lords N. Kinnock ir sazinājies ar vienu no Lielbritānijas ienaidniekiem, lai iegūtus apstiprinājumu savas partijas aizsardzības politikai un, ievēlēšanas gadījumā, - Lielbritānijas aizsardzības politikai.
<P>
Ja šis ziņojums ir patiess, lords N. Kinnock būtu vainojams valsts nodevībā. Lielbritānijas varas iestādēm ir jāveic visaugstākā līmeņa izmeklēšana attiecībā uz pieejamajiem dokumentiem, un lordam N. Kinnock ir jādod iespēja sniegt paskaidrojumu par šiem padomju laika dokumentārajiem pierādījumiem.
<SPEAKER ID="029" NAME="Csaba Sógor" AFFILIATION="PPE">
(HU) Ir skumji, ka politika, kura attaisno balsstiesību nepiešķiršanu mazākumtautībām, joprojām var radīt šķēršļus nākamajam integrācijas procesa posmam. Es vēlos pateikties priekšsēdētājam par viņa veikumu, lai atjaunotu normālu situāciju Slovākijā. Valodas likums ir tikai viens šāds apbēdinošs neliels elements. Otrs piemērs bija Čehijas gadījums. Čehijas valsts vadītājam, pat neņemot vērā Lisabonas līgumu, ir jāzina, ka Beneš dekrēti radās, piemērojot kolektīvās vainas principu, un Pamattiesību hartas spēkā stāšanās nav padarījusi tos nelikumīgus; patiesībā tie joprojām ir pretrunā vairāk nekā sešiem Eiropas tiesību aktiem. Mēs esam pārliecināti, ka Lisabonas līguma un ES nākotni nenoteiks tāds Otrā pasaules kara mantojums kā kolektīva balsstiesību nepiešķiršana, bet gan mazākumtautību tiesību nodrošināšana saskaņā ar Eiropas parasto praksi kultūras autonomijas garantēšanā.
<SPEAKER ID="030" NAME="Anna Záborská" AFFILIATION="PPE">
(SK) Mēs 20. novembrī atzīmējām 20. gadadienu kopš ANO pieņēma Konvenciju par bērnu tiesībām.
<P>
Šī ir arī sadarbības grupas "Ģimene un bērnu aizsardzība” izveidošanas gadadiena. Problēmas, ar kurām saskaras Eiropas Savienība - piemēram, demogrāfija, darba un ģimenes dzīves līdzsvars, rūpes par tiem, kas atkarīgi no palīdzības, sociālā integrācija, nabadzības apkarošana gan attiecībā uz ģimenēm, gan uz bērniem, un paaudžu solidaritātes politika - ir jārisina, ņemot vērā to ģimeņu organizāciju īpašo pieredzi, kuru mērķis ir bērnu interešu aizsardzība.
<P>
Konvencijā par bērnu tiesībām norādīts, ka bērnam, lai viņš varētu pilnīgi un harmoniski attīstīties kā personība, jāaug ģimenē, laimes, mīlestības un izpratnes atmosfērā. Sadarbības grupa "Ģimene un bērnu aizsardzība” Parlamentā darbojas kā visu politisko grupu plurālistisko viedokļu uzklausīšanas platforma. Es aicinu visus deputātus atbalstīt šo grupu savās politiskajās partijās. Tas ļaus arī turpmāk saglabāt Parlamenta svarīgumu un lietderīgumu.
<SPEAKER ID="031" NAME="Daciana Octavia Sârbu" AFFILIATION="S&amp;D">
(RO) Rumāņu kopienas situācija Itālijā rada aizvien lielākas bažas. Eiropā jau ir labi zināmi centieni atsevišķu likumpārkāpēju dēļ vainot visu kopienu. Rumāņiem ik dienas nākas saskarties ar pieaugošajām problēmām, kā arī ar draudiem un iebiedēšanu.
<P>
Minēšu tikai dažus piemērus. Presē nesen bija publicēts raksts par acīmredzamas diskriminācijas gadījumu. Kāda Itālijas telekomunikāciju un interneta pakalpojumu uzņēmuma direktors ieteica saviem darbiniekiem neslēgt līgumus ar Rumānijas pilsoņiem. Vēl viens piemērs ir rumāņu izcelsmes bērns, kurš bija guvis traumu, bet neviena no Mesīnas pilsētas slimnīcām nevēlējās viņu uzņemt. Viņš nomira ceļā uz Katāniju. Tie ir tikai daži īpaši gadījumi. Tomēr rumāņi Itālijā gandrīz ik dienas sastopas ar līdzīgiem atstumšanas gadījumiem.
<P>
Es uzskatu, ka mums ir ES līmenī nepārprotami jābrīdina Itālijas valdība, lai tā pārtrauc rumāņu izcelsmes imigrantu diskrimināciju.
<SPEAKER ID="032" NAME="Derek Vaughan" AFFILIATION="S&amp;D">
Priekšsēdētāja kungs! Es vēlējos runāt par Eiropas struktūrfondu piešķiršanas nozīmi tādiem reģioniem kā Velsa laikposmā pēc 2013. gada, tomēr man jāatbild uz Batten kunga izteicieniem par izcilo Lielbritānijas politiķi un bijušo Eiropas Komisijas komisāru. Manuprāt, šādas personas apsūdzēšana valsts nodevībā ir, maigi sakot, Parlamenta deputāta necienīga, un Batten kungam vajadzētu par to kaunēties. Es vēlētos lūgt viņu atsaukt savus vārdus, un, ja viņš to nedarīs, es uzskatu, ka jums, priekšsēdētāja kungs, ir jālūdz viņu to izdarīt.
<SPEAKER ID="033" NAME="Ivo Vajgl" AFFILIATION="ALDE">
(SL) Parlamentam drīz būs iespēja uzklausīt kandidāti Augstās pārstāves ārpolitikas un drošības politikas jautājumos amatam.
<P>
Tas būs pārbaudījums arī mums pašiem un norāde par to, vai Eiropa var panākt ietekmi Tuvo Austrumu miera procesā, kā arī atbilde uz jautājumu, vai Eiropas Savienībai būs liela nozīme šo problēmu risināšanā. Līdz šim mēs neesam guvuši lielus panākumus, un mans kolēģis, kurš uzstājās iepriekš, to sīki izklāstīja.
<P>
Šajās dienās vardarbības apburtais loks Tuvajos austrumos turpinās. Vispirms Hamas teroristi izšauj raķetes, pēc tam Izraēla dod nesamērīgu pretsparu, un atkal ir grūti atšķirt civilos zaudējumus no militārajiem.
<P>
Es uzskatu, ka mēs nedrīkstam ne uz mirkli atslābināt Tuvo Austrumu miera procesam veltītos centienus.
<SPEAKER ID="034" NAME="Chris Davies" AFFILIATION="ALDE">
Priekšsēdētāja kungs! Afganistānā karo un iet bojā karavīri no Apvienotās Karalistes un no daudzām citām Eiropas valstīm. Mums apgalvo, ka mērķis ir saglabāt mūsu valsts drošību, novēršot al-Qaeda atgriešanos, vai aizsargāt demokrātiju, vai apkarot narkotikas, vai sniegt atbalstu Pakistānai, vai aizstāvēt sieviešu tiesības. Tomēr mani šie apgalvojumi vairs nepārliecina. Trūkst skaidras politiskās stratēģijas, un es nesaprotu, kā vārdā iet bojā mūsu karavīri. Es baidos, ka tas nenodrošina mums drošību, un mūsu klātbūtne palielina draudus, ļaujot islāmistu ekstrēmistiem mūs atainot kā ārvalstu iebrucējus, kuri pilsoņu karā atbalsta valdību, ko veido militāro grupējumu līderi un narkotiku baroni. Mūsu rīcība sekmē radikālo, pret rietumiem vērsto islāmisko uzskatu vairošanu. Mums ir vajadzīga diplomātiska stratēģija; mums ir jārunā ar talibiem, jāveicina samierināšana un jācenšas paplašināt pašreizējās valdības sastāvu, kā arī jābūt gataviem izvest savus karavīrus no Afganistānas zemes.
<SPEAKER ID="035" NAME="Isabelle Durant" AFFILIATION="Verts/ALE">
(FR) Priekšsēdētāja kungs, kā jūs zināt, 2009. gada oktobrī tika panākta vienošanās starp Beļģiju un GDF Suez. Tā paplašina un nostiprina GDF Suez monopolstāvokli līdz 2025. gadam. Tas ir pretrunā liberalizācijas politikai. Šī vienošanās arī ietver lēmumu, kas apstiprinās kodolenerģijas monopolu un ievērojami sarežģīs plānus attiecībā uz atjaunojamo enerģiju un ar to saistītajām darba vietām.
<P>
Man tiešām jābrīnās, dzirdot, ka regulators, kuram vajadzētu būt neatkarīgam, uztic tirgus uzraudzību un cenu noteikšanu uzraudzības komitejai, kurā darbosies GDF Suez. Es ceru, ka Komisija reaģēs uz šo situāciju, kurā soģis vienlaikus ir uzraudzītājs un uzraugāmais.
<P>
Tādēļ es ceru uz Komisijas reakciju, it īpaši, tuvojoties Kopenhāgenas augstākā līmeņa sanāksmei, kurā enerģētikas jautājums, it īpaši atjaunojamā enerģija, būs viens no pamatjautājumiem. Es ceru, ka Komisija nodrošinās, lai Beļģijā netiktu īstenots tā saucamais pax electrica, kura galvenais mērķis ir spēcināt Electrabel GDF Suez monopolstāvokli.
<SPEAKER ID="036" NAME="Joe Higgins" AFFILIATION="GUE/NGL">
Priekšsēdētāja kungs! Rīt desmitiem tūkstoši valsts sektora darbinieku Īrijā uzsāks streiku. Slikti apmaksātajiem ierēdņiem, medmāsām, skolotājiem un pašvaldību darbiniekiem ir apnicis, ka viņus tur par grēkāžiem Īrijas un pasaules kapitālisma krīzē, liekot maksāt par šo krīzi, kurā viņi nav vainojami.
<P>
Es vēlos, lai Eiropas Parlaments paustu atbalstu šiem strādājošajiem, kuri rīt sāks streiku. Īrijas valdībai nav demokrātisku pilnvaru, lai īstenotu šādu nežēlīgu samazināšanas plānu. Es mudinu Īrijas strādājošos pagarināt šo protesta akciju, gāzt šo nedemokrātisko valdību, pieprasīt vispārējas vēlēšanas un ļaut tautai izdarīt izvēli.
<P>
Īrijas gadījumā arī ES Padome un Komisija ir vainojamas šādu nežēlīgu samazinājumu pieprasīšanā. Šo iestāžu uzticamība šonedēļ ir mazinājusies vēl vairāk, jo starp Eiropas Tautas partiju un sociāldemokrātiem tika panākta ciniska vienošanās attiecībā uz prezidentūru, un par Augsto pārstāvi ārlietās tika izvirzīta sieviete, kura nekad nav bijusi tautas ievēlēta, bet ieguva jauno amatu, jo tika iecelta šajā feodālisma atlieku Parlamentā tāpēc, ka bija Lielbritānijas Leiboristu partijas uzticamības persona.
<P>
Ir skaidrs, ka strādājošie visā Eiropā būs spiesti par sevi cīnīties paši, nevis paļauties uz šo neoliberālo Parlamenta vairākumu.
<SPEAKER ID="037" NAME="Andreas Mölzer" AFFILIATION="NI">
(DE) Priekšsēdētāja kungs! Viena septītā daļa Eiropas iedzīvotāju pieder etniskajām mazākumtautībām. Tomēr Eiropā autohtono mazākumtautību aizsardzība netiek uzskatīta par prioritāti. Kamēr Brisele nenogurstoši atņem dalībvalstīm visdažādākās pilnvaras, Komisija, apgalvojot, ka tā nevēlas iejaukties iekšējās lietās, ir paziņojusi, ka konflikti mazākumtautību starpā ir attiecīgo dalībvalstu kompetencē. Eiropā trūkst vienotas pieejas. Starptautisko tiesību noteikumi katrā dalībvalstī tiek piemēroti atšķirīgi.
<P>
Piemēram, Francijā etniskās mazākumtautības netiek atzītas, un Slovēnijā AVNOJ lēmumi joprojām ir pretrunā starptautiskajām tiesībām. Savukārt Austrijā slovēņu minoritātei ir daudz iespēju pilnveidoties. Manuprāt, šīs acīmredzamās pretrunas liecina, ka ir vajadzīgi Eiropas tiesību akti par etniskajām grupām. Ja Eiropa vēlas aizsargāt vēstures gaitā izveidojušos etnisko daudzveidību, ir svarīgi izstrādāt starptautiski saistošus Eiropas tiesību aktus par etniskajām grupām, ietverot arī autohtonās mazākumtautības. Tā būtu iespēja ES pierādīt, ka tā atbalsta nacionālo daudzveidību Eiropā ne vien vārdos, bet arī darbos.
<SPEAKER ID="038" NAME="Czesław Adam Siekierski" AFFILIATION="PPE">
(PL) Priekšsēdētāja kungs! Šā gada 9. novembrī Berlīnē - 20. gadadienā kopš Berlīnes mūra krišanas - notika ceremonijas par godu Vācijas atkalapvienošanai. Turklāt tās arī apliecināja, ka Centrāleiropa un Austrumeiropa ir izvēlējušās ceļu uz brīvību un demokrātiju, un iezīmēja beigas ne vien Vācijas, bet arī visas Eiropas sadalījumam divās daļās.
<P>
Berlīnes mūra nojaukšana bija beigu posms, jo pārmaiņu process Centrāleiropā un Austrumeiropā sākās ar Polijas notikumiem un "Solidaritātes” izveidošanu Lech Wałęsa vadībā 1980. gada augustā. Atcerēsimies arī 1956. gada demonstrācijas par brīvību Ungārijā, protestus, kas notika jūnijā Poznaņā, 1968. gada notikumus Čehoslovākijā un kuģubūves strādnieku streiku Gdaņskā 1970. gadā.
<P>
Daudzi cilvēki dažādās valstīs bija iesaistījušies opozīcijā un cīnījās par brīvību un cieņu. Daži no viņiem par to atdeva savas dzīvības. Cienīsim un godāsim viņus. Atcerēsimies arī politiķus, kuri izrādīja lielu izdomu un apņēmību brīvības, demokrātijas un tirgus ekonomikas veidošanā.
<SPEAKER ID="039" NAME="Priekšsēdētājs">
Godātie kolēģi, es pārtraucu vienas minūtes runas par politiski svarīgiem jautājumiem, lai sniegtu paziņojumu.
