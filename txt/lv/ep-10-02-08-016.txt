<CHAPTER ID="016">
Vīriešu un sieviešu līdztiesība Eiropas Savienībā (2009) (debates) 
<SPEAKER ID="161" NAME="Priekšsēdētāja">
Nākamais darba kārtības punkts ir ziņojums par vīriešu un sieviešu līdztiesību Eiropas Savienībā (2009), ko Sieviešu tiesību un dzimumu līdztiesības komitejas vārdā iesniedza Marc Tarabella -.
<SPEAKER ID="162" NAME="Marc Tarabella">
referents. - (FR) Priekšsēdētājas kundze, dāmas un kungi, vispirms es vēlos apsveikt Eiropas Komisiju par tās lielisko ziņojumu. Būtībā šis ziņojums par vīriešu un sieviešu līdztiesību, par ko mēs balsojam katru gadu, man ir jo īpaši svarīgs. Tas ir pirmais ziņojums, ko esmu sniedzis Sieviešu tiesību un dzimumu līdztiesības komitejā, kurā es aktīvi darbojos. Turklāt tas ir ārkārtīgi svarīgs tieši šogad, ņemot vērā ekonomisko, sociālo un finanšu krīzi, ko īpaši izjūt Eiropas Savienība.
<P>
Tāpēc savā ziņojumā es vēlējos uzsvērt krīzes ietekmi uz sievietēm. Vispirms mēs vērojām to, ka krīzes sākumā no štatu samazināšanas vairāk cieta vīrieši, kas, ņemot vērā krīzes ietekmi uz smago rūpniecību, bija sagaidāms, bet pēdējos mēnešos ir redzams, ka sieviešu un vīriešu bezdarbs pieaug vienādi un vienādā tempā.
<P>
Turklāt vismaz desmit dalībvalstīs sieviešu bezdarba līmenis ir augstāks, un daļējas slodzes darbā sieviešu īpatsvars ir lielāks. Tāpēc es aicinu Komisiju un dalībvalstis sniegt precīzus statistikas datus par krīzes ietekmi uz sievietēm un vīriešiem un lūdzu, lai dalībvalstis pirms budžeta taupības politikas noteikšanas analizē krīzes ietekmi atkarībā no dzimuma, lai novērstu neproporcionālu ietekmi uz sievietēm.
<P>
Arī vardarbības pret sievietēm apkarošana, manuprāt, ir svarīgs jautājums. 20-25 % pieaugušu sieviešu Eiropā cieš no fiziskas vardarbības - tas ir fakts, bet 10 % no tām ir arī seksuālas vardarbības upuri. Tāpēc es uzskatu, ka arī vīriešiem jāiesaistās vardarbības pret sievietēm apkarošanā.
<P>
Eiropas Savienības Spānijas prezidentūra ir nolēmusi ne tikai vardarbības pret sievietēm apkarošanu noteikt par vienu no tās galvenajām prioritātēm, cita starpā izveidojot Eiropas dzimumu vardarbības observatoriju, lai sniegtu saskaņotus datus, bet arī radīt Eiropas upuru aizsardzības rīkojumu. Tāpēc es šo pieeju atbalstu un arī aicinu noteikt vardarbības pret sievietēm apkarošanas Eiropas gadu, lai uzlabotu informētību visās dalībvalstīs un nodrošinātu to, ka šī cīņa kļūst par prioritāti.
<P>
Pievērsīsimies nodarbinātībai. Fakts ir šāds: sieviešu ieguldījums darba tirgū ir milzīgs. Šobrīd strādā 59,1 % sieviešu. Lisabonas stratēģijā izvirzītais mērķis ir 60 %. To mēs esam gandrīz sasnieguši, tomēr atšķirība dažās dalībvalstīs joprojām ir ievērojama, tāpat kā vidējā atšķirība atalgojumā, kas atkarībā no pētījuma svārstās no 17 līdz 25 %.
<P>
Tāpēc es aicinu dalībvalstis atbilstoši piemērot direktīvas par vienlīdzīgu attieksmi pret sievietēm un vīriešiem nodarbinātības jautājumos. Šīs pašas dalībvalstis es aicinu ieviest tiesību aktus, lai veicinātu dzimumu līdzsvaru atbildīgos amatos, jo īpaši privātos uzņēmumos. Protams, es uzskatu, ka mums jāapkaro dzimumu stereotipi. Savā iepriekšējā amatā es kā izglītības ministrs tikos ar sievieti, kurai bija jāpamet skolas autobusu vadītāju kursi, jo instruktors viņu izsmēja.
<P>
Es ceru, ka nākotnē nevienu neizbrīnīs tas, ka vīrietis mazgā traukus vai sieviete vada skolas autobusu, kā tikko minēju. Īsumā, Komisija un dalībvalstis jāaicina par šo jautājumu skolās rīkot informatīvas kampaņas.
<P>
Svarīgs aspekts ir seksuālās un reproduktīvās tiesības, jo sievietēm ir jābūt brīvām noteikt savas seksuālās un reproduktīvās tiesības. Cīnoties par šīm tiesībām, tūkstošiem sieviešu savu dzīvību ir pakļāvušas riskam, un šodien 24 no 27 Eiropas valstīm ir legalizējušas abortu. Eiropas Parlamenta pienākums ir atbalstīt šo acquis, kas sievietēm ir ārkārtīgi svarīgs, un mēs pieprasām, lai sievietes būtu brīvas noteikt savas seksuālās un reproduktīvās tiesības, īpaši izmantojot ērtu piekļuvi kontracepcijas līdzekļiem un abortiem.
<P>
Tagad par paternitātes atvaļinājumu. Fakts ir šāds: pirmajās dienās pēc bērna ierašanās ģimenē vīriešiem ir tiesības pilnībā iesaistīties bērna kopšanā. Tā ir taisnība, ka šajā sakarā mēs varam aicināt Komisiju atbalstīt visus pasākumus, kuru mērķis būtu Eiropas līmenī ieviest paternitātes atvaļinājumu. Mēs uzskatām, ka grūtniecības un dzemdību atvaļinājumam vajadzētu būt saistītam ar paternitātes atvaļinājumu.
<P>
Priekšsēdētājas kundze, komisāra kungs, tūlīt savu runu beigšu. Kad ar šo ziņojumu tika iepazīstināta Sieviešu tiesību un dzimumu līdztiesības komiteja, tas saņēma daudz uzslavu no visu Eiropas Parlamenta politisko grupu pārstāvjiem. Arī balsošana komitejā norisinājās ļoti labi, un ziņojums tika pieņemts ar pārliecinošu balsu vairākumu. Tāpēc visus savus kolēģus es aicinu šo ziņojumu atbalstīt arī trešdien, kad notiks balsošana, tomēr es uzmanīgi sekošu līdzi tagad paredzētajām debatēm un pēc tam varēšu atbildēt uz jūsu jautājumiem.
<SPEAKER ID="163" NAME="Vladimír Špidla" LANGUAGE="FR">
Priekšsēdētājas kundze, godājamie deputāti, Komisija atzinīgi vērtē ziņojumu un rezolūcijas projektu par vīriešu un sieviešu līdztiesību Eiropas Savienībā (2009).
<P>
Vēlos pateikties referentam Tarabella kungam par Parlamenta pausto atbalstu Eiropas Komisijas pieejai un centieniem veicināt sieviešu un vīriešu līdztiesību. Dzimumu līdztiesība ir viena no Eiropas Savienības pamatvērtībām un priekšnosacījums tam, lai tiktu sasniegti Eiropas Savienības izaugsmes, nodarbinātības un sociālās kohēzijas mērķi.
<P>
Pamatojoties uz to, Eiropas Savienība ir izveidojusi patiesu politiku, lai veicinātu sieviešu un vīriešu līdztiesību. Kaut arī šajā jomā ir gūti neapšaubāmi panākumi, ir palikuši arī lieli izaicinājumi. Komisija piekrīt referentam, ka mūsu centieni jāturpina.
<P>
Manu pilnvaru laikā jautājums par dzimumu līdztiesību un sieviešu tiesībām atradās manas uzmanības centrā. Šo pēdējo piecu gadu laikā Komisijas saistības attiecībā uz dzimumu līdztiesību ir konkretizētas sieviešu un vīriešu līdztiesības ceļvedī. Īstenojot šo ceļvedi, Komisija ir uzsākusi vairākas nozīmīgas iniciatīvas. Kā piemēru minēšu trīs no tām.
<P>
Komisija ir ierosinājusi dažus praktiskus pasākumus, lai novērstu atšķirības sieviešu un vīriešu atalgojumā. Šī atšķirība, kas sasniedz 17 %, ir gluži vienkārši nepieņemama. 2010. gadā Komisija iesniegs ziņojumu, kurā būs analizēta Eiropas tiesību aktu efektivitāte, un norādīs, ar kādiem pasākumiem varētu novērst atšķirības atalgojumā.
<P>
Komisija ir ņēmusi vērā interesantās idejas, kas paustas Eiropas Parlamenta rezolūcijā. Gribu jums atgādināt, ka 2009. gada martā Komisija uzsāka informatīvu kampaņu, kuras mērķis bija mobilizēt visas cīņā pret atalgojuma atšķirībām iesaistītās puses. Ņemot vērā šīs kampaņas panākumus, tā turpināsies arī 2010. gadā.
<P>
Savu pilnvaru laikā es rūpējos par to, lai tiktu veicināta lielāka sieviešu pārstāvība ekonomiskajā un politiskajā dzīvē. Šajā sakarā 2008. gada jūnijā es izveidoju Eiropas tīklu sievietēm, kas ieņem vadošus amatus. Ir gūti zināmi panākumi. Piemēram, šajā Eiropas Parlamentā ir līdz šim lielākais sieviešu īpatsvars - 35 %.
<P>
Tomēr vēl jāpieliek lielas pūles, jo īpaši dalībvalstu līmenī, kur sieviešu vidējais īpatsvars parlamentā ir tikai 24 %, un uzņēmumos, kur sieviešu pārstāvība lielāko biržas sarakstos ietverto uzņēmumu valdē ir mazāka par 11 %.
<P>
Trešā nozīmīgā iniciatīva ir Eiropas Dzimumu līdztiesības institūta izveidošana. Esmu gandarīts, ka šodien varu teikt, ka par spīti lēnākam sākumam, nekā bijām plānojuši, institūts ir sācis darboties Briselē un jau ir izveidojis savu filiāli Viļņā.
<P>
Pašreizējā krīze nopietni ietekmē darba tirgu, apdraudot nesenos panākumus sieviešu nodarbinātības jomā, jo, pirmkārt, sievietēm ir grūtāk atrast jaunu darbu un tām ir mazāk priekšrocību.
<P>
Dāmas un kungi, savu pilnvaru laikā es apņēmos uzlabot līdzsvaru starp darbu un privāto dzīvi. Es piekrītu Eiropas Parlamentam, kas uzsver to, cik svarīgi ir dot iespēju tēviem uzņemties svarīgāku lomu ģimenes dzīvē. Tāpēc saviem dienestiem esmu lūdzis sākt izmaksu un ieguvumu analīzi attiecībā uz iespējamo Komisijas iniciatīvu šajā jomā.
<P>
Eiropas Parlamenta ziņojumā ir arī pareizi uzsvērta vardarbības pret sievietēm apkarošanas nozīme. Pie šā jautājuma Komisija strādās mērķtiecīgi un apņēmīgi.
<P>
Es negribētu šo runu beigt, neuzsverot ļoti labo sadarbību starp Parlamentu un Komisiju. Šī sadarbība bija noteicošais faktors, lai gūtu panākumus dzimumu līdztiesības jomā. Dzimumu līdztiesība pati par sevi nav mērķis. No tās ir atkarīga Eiropas Savienības izaugsmes, nodarbinātības un sociālās kohēzijas mērķu sasniegšana.
<P>
Pateicos par sadarbību un uzmanību!
<SPEAKER ID="165" NAME="Astrid Lulling" LANGUAGE="FR">
Priekšsēdētājas kundze, Sieviešu tiesību un dzimumu līdztiesības komiteja par šo ziņojumu nobalsoja ar niecīgu trīs balsu vairākumu, tā kā sešu no tās 33 locekļiem nebija klāt. Es nedomāju, ka šeit varētu runāt par "pārliecinošu” balsu vairākumu. Protams, mūs uztrauc joprojām pastāvošā diskriminācija attiecībā uz sieviešu un vīriešu līdztiesību, neraugoties uz ļoti labiem Eiropas tiesību aktiem, kas šajā jomā ir spēkā kopš 1975. gada.
<P>
Kāpēc šī diskriminācija joprojām pastāv? Vai nu tāpēc, ka šīs direktīvas tiek slikti piemērotas, vai arī tāpēc, ka kaut kādu iemeslu dēļ diskriminētie cilvēki savas tiesības nespēj aizstāvēt tiesā. Tā vietā, lai nemitīgi pieprasītu jaunas direktīvas, riskējot ar kvalitātes mazināšanos, ko tas ietver, labāk parūpēsimies par to, lai pašreizējo tiesību aktu kopumu pilnībā piemērotu valdības un sociālie partneri un lai tas tiktu piemērots ikdienas darbā.
<P>
Šajā ziņojumā jau atkal ir dzirdama ikviena sūdzība, ikviens vispārinājums par nabaga piekautajām un izvarotajām sievietēm ... Tāpēc grozījumu veidā ir jāiekļauj daži apgalvojumi. Nopietnāka problēma, manuprāt, ir tā, ka šī sociālās vai uz solidaritāti balstītās ekonomikas patiesā slavināšana liek mums domāt, ka, ar varu iespiežot tajā sievietes, mēs veiksmīgi demonstrēsim to nodarbinātības iespējas un līdz ar to ļausim tām uzlabot savu sabiedrisko stāvokli un kļūt finansiāli neatkarīgākām.
<P>
Patiesībā ir gluži otrādi. Viņas grims vispārējā nabadzībā, zaudēs jebkādu stimulu un motivāciju saņemt algu pēc nopelniem, un viņām tiks atņemta jebkāda atbildība.
<P>
Turklāt priekšlikums izveidot Eiropas sieviešu tiesību hartu un līdz ar to arī jaunu aizsardzības mehānismu papildus cilvēktiesībām, kuras sievietes, par laimi, jau bauda, un jaunu birokrātisku struktūru Eiropas dzimumu vardarbības observatorijas veidā, kaut arī mums jau ir pietiekami daudz dienestu, kas varētu darīt šo darbu, ir vai nu neefektīvs, vai neatbilstošs dzimumu līdztiesības principam, kas, starp citu, ir skaidri noteikts Līgumā. Ja apsmiekls varētu nogalināt, tad dažu Sieviešu tiesību un dzimumu līdztiesības komitejas locekļu vairs nebūtu starp dzīvajiem.
<P>
Visbeidzot, es nožēloju dažu deputātu stūrgalvību, kas ikreiz, neatkarīgi no tā, vai tas ir nepieciešams, iesaka šajā ziņojumā ietvert nevajadzīgo jautājumu par abortiem, aizbildinoties ar to, ka, lai nodrošinātu seksuālo un reproduktīvo veselību, ir jāatbalsta brīva un ērta piekļuve abortiem. Nē. Par prioritāti jānosaka jaunu meiteņu informētības uzlabošana, jo īpaši par kontracepciju. Šodien tā ir pieejama, lai izvairītos no pusaudžu grūtniecības. Manā jaunībā tā nebija. Tāpēc mēs esam ierosinājuši atsevišķus balsojumus, lai mums nav jābalso pret Tarabella kunga ziņojumu, kurš pats nav vainojams, taču atkal ir kļuvis par upuri dažu savu biedru ekstrēmismam.
<SPEAKER ID="166" NAME="Iratxe García Pérez" LANGUAGE="ES">
Priekšsēdētājas kundze, es vispirms gribētu pateikties par ieguldīto darbu Tarabella kungam un visiem deputātiem, kuri palīdzēja izstrādāt šo ziņojumu.
<P>
Pirms gada mēs apspriedām ziņojumu, kas bija ļoti līdzīgs šodien iesniegtajam. Diemžēl mums jāturpina koncentrēties uz galvenajiem jautājumiem attiecībā uz vīriešu un sieviešu līdztiesību, kuros mēs vēl neesam guvuši nekādus panākumus. Tie ietver dzimumu vardarbību kā vienu no lielākajiem sabiedrības postiem ne tikai Eiropā, bet arī visā pasaulē. Tad ir atšķirības atalgojumā, kas nav mainījušās un kuras mēs neesam spējuši mazināt. Citi jautājumi ietver seksuālās un reproduktīvās veselības tiesības, ģimenes un profesionālās dzīves saskaņošanu, sieviešu un vīriešu vienlīdzīgu iekļaušanos darba tirgū, mazāk aizsargāto sieviešu grupu, tādu kā sieviešu ar invaliditāti vai laukos dzīvojošo sieviešu stāvokli, kā arī sieviešu pārstāvību sabiedriskajā dzīvē.
<P>
Šos jautājumus mēs aplūkojam katru gadu, bet nekādus lielos panākumus neesam guvuši. Atļaujiet man minēt vienu faktu, proti, tikai trijās no visām 27 dalībvalstīm sieviešu īpatsvars parlamentā pārsniedz 40 %.
<P>
Es uzskatu, ka mums jāuzstāj uz to, lai darbs pie vīriešu un sieviešu līdztiesības veicināšanas tiktu pastiprināts. Ir noteikti jāatbalsta iniciatīvas, piemēram, tās, ko uzsākusi Spānijas prezidentūra, kas vīriešu un sieviešu līdztiesību ir pasludinājusi par vienu no prioritātēm. Tās ir saistības attiecībā ne tikai uz šodienas, bet arī turpmāko paaudžu sievietēm. Ir gūti panākumi, tomēr priekšā vēl ir tāls ceļš, un, izstrādājot politiku, mums jātiecas uz to, lai puse Eiropas iedzīvotāju baudītu tādas pašas tiesības un iespējas kā otra puse.
<SPEAKER ID="167" NAME="Sophia in 't Veld" LANGUAGE="NL">
Vispirms sveicieni referentam. Es gribētu sākt ar dažiem nelieliem punktiem, kuros es viņam nepiekrītu. Runājot par ekonomiskās krīzes ietekmi uz sievietēm, es patiesībā domāju, ka ir ļoti svarīgi, lai mēs pēc iespējas ātrāk sakārtotu un atjaunotu savas valsts finanses, jo tieši tas, nevis valsts parāda termiņa pagarināšana, dos labumu sievietēm. Tāpat es domāju, ka ziņojumā ir ietverti daži ierosinājumi, kas var izklausīties ļoti interesanti, taču tie ir orientēti uz simbolisku politiku, piemēram, gads vienam mērķim un observatorija citam. Labāk pievērsīsimies konkrētiem pasākumiem.
<P>
Tomēr ziņojums ietver arī vairākas lietas, kuras es vērtēju ļoti atzinīgi. Pirmkārt, pateicoties Eiropas Liberāļu un demokrātu apvienības grupas iesniegtajiem grozījumiem, tajā ir atsauce uz vienas personas mājsaimniecībām. Es aicinu Eiropas Komisiju šoreiz izpētīt šo jautājumu, jo mums ir Eiropas ģimenes politika, bet tikai nedaudzi cilvēki zina, ka viena no trim mājsaimniecībām Eiropā ir vienas personas mājsaimniecība. Šie cilvēki bieži vien cieš no lielas diskriminācijas saistībā ar sociālā nodrošinājuma, nodokļu politikas, dzīvokļu apgādes un tamlīdzīgiem jautājumiem.
<P>
Otrkārt, un pievēršoties arī Lulling kundzei, es patiesībā priecājos par ļoti skaidro atsauci uz seksuālo un reproduktīvo veselību un sieviešu seksuālo neatkarību, un droša, legāla aborta pieejamība ir šīs seksuāli reproduktīvās veselības neatņemama daļa. Kaut arī es pilnībā piekrītu Lulling kundzei, ka šī informācija, protams, ir ļoti svarīga, es gribu norādīt, ka vismaz manā valstī - Luksemburgā varētu būt citādi - šim jautājumam vienmēr pieliek punktu Kristīgie demokrāti. Tāpēc, ja spēsim sadarboties, lai jauniešiem sniegtu pamatotu un atklātu informāciju, jūs varēsiet rēķināties ar manu atbalstu, un tāpat es domāju, ka mums jāizbeidz liekulība - mēs nedrīkstam apcietināt vai nosodīt sievietes par nedrošu abortu veikšanu.
<P>
Visbeidzot, priekšsēdētājas kundze, runājot par vardarbību pret sievietēm, es atzinīgi vērtēju Spānijas prezidentūras iniciatīvu šo jautājumu noteikt par vienu no savām prioritātēm. Galu galā tikai nedaudzi cilvēki zina to, ka vardarbība pret sievietēm ik gadu ir saistīta ar daudzreiz lielāku upuru skaitu nekā terorisms, tomēr tā joprojām tiek pilnīgi nepareizi uzskatīta tikai par tādu sieviešu lietu.
<SPEAKER ID="168" NAME="Marije Cornelissen">
Verts/ALE grupas vārdā. - Priekšsēdētājas kundze, mums ir diezgan jauns Eiropas Parlaments, un mums gandrīz ir jauna Eiropas Komisija. Šī būtībā ir pirmā reize ar Tarabella ziņojumu, kad mēs balsojam par rīcību, ko Parlamenta jaunā Sieviešu tiesību un dzimumu līdztiesības komiteja vēlas īstenot tuvākajos gados.
<P>
Zaļie par šo patiešām progresīvo ziņojumu ļoti priecājas. Tas ietver daudzus plānus, ko vēlamies īstenot. Mēs vēlamies, lai beidzot tiktu pieņemti tiesību akti, kas sekmētu aprūpes pienākumu dalīšanu starp vīriešiem un sievietēm, aicinot ieviest paternitātes atvaļinājumu. Visbeidzot, mēs ierosinām sievietes virzīt vadošos amatos, ņemot vērā Norvēģijas praksi attiecībā uz sieviešu īpatsvaru direktoru padomēs.
<P>
Zaļie patiešām priecājas arī par to, cik liela uzmanība tiek pievērsta krīzes ietekmei uz sievietēm - sieviešu bezdarba līmenis atšķiras, un atšķiras arī valsts izdevumu samazinājuma ietekme uz sievietēm. Mums uz to jāraugās nopietni.
<P>
Mēs ļoti ceram, ka Parlaments izrādīs drosmi un gatavību cīnīties pret sieviešu diskrimināciju un veicināt līdztiesību ar konkrētiem pasākumiem, kas patiešām varētu dot pozitīvus rezultātus, un balsojumā atbalstīs šo ziņojumu. Mēs ceram, ka arī Komisija rīkosies atbilstoši.
<SPEAKER ID="169" NAME="Konrad Szymański" LANGUAGE="PL">
Priekšsēdētājas kundze, ar šo priekšlikumu atvieglot abortu pieejamību Eiropas Savienībā šis ziņojums pārkāpj dalībvalstu ekskluzīvo kompetenci šajā jomā. Tomēr šis nav galvenais iemesls, kāpēc balsot pret šo dokumentu. Šodien nav vajadzīga nekāda ticība, lai embrijā saskatītu cilvēku. Pietiek ar vienkāršu ultraskaņas izmeklēšanu, kas ir pieejama ikvienā Beļģijas pilsētā, pat vismazākajā, lai uz ekrāna varētu redzēt vēl nedzimušas cilvēciskas būtnes attēlu. Tāpēc ikvienam atbildīgam likumdevējam jādara viss iespējamais, lai abortu skaits mazinātos. Jo abortu pieejamības uzlabošana liecina par to, cik zemu ir krities mūsu kultūras līmenis un cik tālu esam aizgājuši prom no cilvēciskajām vērtībām. Tāpēc es aicinu to paturēt prātā, pirms kāds šajā zālē balso par labu šim bīstamajam dokumentam.
<SPEAKER ID="170" NAME="Ilda Figueiredo" LANGUAGE="PT">
Priekšsēdētājas kundze, kā rāda realitāte un apstiprina pats Eurostat, ekonomiskā un sociālā krīze nopietni ietekmē sievietes. Tas ir saistīts ar pieaugošo bezdarbu, nestabilo situāciju attiecībā uz darbu un zemajām algām apvienojumā ar atšķirībām vīriešu un sieviešu atalgojumā, kas atkal ir palielinājušās un ES līmenī pārsniegušas vidēji 17 %. Tas ir saistīts arī ar nabadzību, kas rodas vai nu zemo algu un ienākumu, tai skaitā vecāka gadagājuma sieviešu pensionēšanās un pensiju, dēļ, vai arī tāpēc, ka piekļuve kvalitatīviem, lētiem vai bezmaksas sabiedriskajiem pakalpojumiem ir ierobežota. Te ir arī jautājums par sieviešu un meiteņu tirdzniecību un prostitūciju, vardarbību darbā un mājās un dažāda veida diskrimināciju pret mazāk aizsargātām sievietēm.
<P>
Tāpēc, kā uzsvērts ziņojumā, un par to es gribētu apsveikt mūsu referentu, izstrādājot Kopienas politiku, īpaša uzmanība jāpievērš sieviešu ekonomiskai un sociālai situācijai. Šim nolūkam ir jāizpēta Kopienas jauno stratēģiju sociālā ietekme, lai nepieļautu diskriminācijas un nevienlīdzības pieaugumu, lai nodrošinātu vienlīdzīgu sociālo progresu, nevis ekonomisko, sociālo un nodarbinātības tiesību samazināšanos, un lai aizsargātu maternitātes un paternitātes sociālo funkciju. Ir jāiegulda patiesā attīstības un sociālā progresa stratēģijā, kas par prioritāti nosaka nodarbinātību ar tiesībām, ražošanu, kvalitatīvus sabiedriskos pakalpojumus un sociālo integrāciju. Ir pienācis laiks spert būtiskus soļus, lai uzlabotu dzīvi lielākajai daļai sieviešu, tai skaitā seksuālās un reproduktīvās veselības jomā, un lai izbeigtu liekulību, kas joprojām pastāv attiecībā uz abortiem.
<SPEAKER ID="171" NAME="Gerard Batten">
EFD grupas vārdā. - Priekšsēdētājas kundze, Eiropā izplatās ideoloģija, kas pauž nevienlīdzību starp vīriešiem un sievietēm. Tā māca, ka sievietes ir zemākas par vīriešiem. Tā māca, ka saskaņā ar mantojuma tiesībām vīrieša daļai jābūt divreiz lielākai par sievietes daļu. Tā māca, ka tiesā pret vienu vīrieti jāliecina divām sievietēm. Tā māca, ka tiesas prāvā par izvarošanu ir nepieciešami četri vīriešu kārtas liecinieki, lai cilvēku varētu atzīt par vainīgu, bet sievietes liecība netiek pieņemta, pat ja to sniedz izvarotā sieviete. Starp citu, visiem četriem lieciniekiem jābūt musulmaņiem.
<P>
Jūs jau būsiet uzminējuši, ka es runāju par šariata likumiem. Daži musulmaņi acīmredzot tic, ka spridzinātāji pašnāvnieki paradīzē tiks apbalvoti ar 72 jaunavām, bet es nevaru atrast nevienu atsauci uz to, ka ar attiecīgiem vīriešu kārtas pārstāvjiem tiks apbalvotas arī spridzinātājas pašnāvnieces. Protams, šis ir kliedzošs dzimumu diskriminācijas gadījums.
<P>
Dažos tribunālos šariata likumus britu valdība jau ir oficiāli atzinusi. Kaut arī bigāmija Apvienotajā Karalistē joprojām ir nelegāla, nodokļu atvieglojumu un pabalstu izmaksu vajadzībām poligāmo musulmaņu sievas tiek oficiāli atzītas par apgādājamām personām.
<P>
Eiropa braši soļo sestā gadsimta Arābijas virzienā. Ja vēlamies patiesu līdztiesību, tad neviena Eiropas valsts nedrīkst atzīt šariata likumus nekādā veidā vai formā.
<SPEAKER ID="172" NAME="Angelika Werthmann" AFFILIATION="NI">
(DE) Priekšsēdētājas kundze, dāmas un kungi, darba tirgū ienāk aizvien vairāk sieviešu. Tomēr vairāk darba vietu ne vienmēr nozīmē augstāku kvalitāti. Ļoti daudz sieviešu strādā nepilnu slodzi un tādos darbos, ko pašreizējā krīze ir skārusi īpaši smagi. Aptuveni 60 % visu augstskolu absolventu ir sievietes, tomēr pastāv šķēršļi, kas faktiski liedz tām izmantot visu savu potenciālu. Tāpēc mums jānosaka saistoši minimālie standarti - ES mēroga minimālie standarti attiecībā uz bērna kopšanas atvaļinājumu, uzlabotu bērnu aprūpi un uzlabotu veselības aprūpi. Tādā veidā mēs varēsim lauzt daudzus dzimumu stereotipus un beidzot izpildīt prasību attiecībā uz patiesu dzimumu līdztiesību.
<SPEAKER ID="173" NAME="Edit Bauer" AFFILIATION="PPE">
(HU) Tarabella kungs man noteikti piedos, ja nesākšu ar pateikšanos viņam, bet savu pateicību vispirms izteikšu komisāram Špidla, jo komisāra amatā viņš laikam šeit ir pēdējo reizi. Es gribētu izcelt viņa apņēmīgo rīcību, risinot dzimumu līdztiesības, sieviešu nodarbinātības un līdzīgas problēmas.
<P>
Saistībā ar šo ziņojumu ir radušies vairāki jautājumi. Vēlos pievērst uzmanību vismaz diviem punktiem. Viens no tiem ir atšķirība vīriešu un sieviešu atalgojumā. Jaunākie statistikas dati rāda, ka šī atšķirība pārsniedz 17 %. Uzlabošanās ir ne tikai lēna, bet arī neviennozīmīga, jo šis skaitlis ir lielāks nekā pirms diviem gadiem. Un mēs vēl īsti nezinām, kādas būs krīzes sekas. Ikdienas pieredze liek domāt, ka situācijas uzlabošanās tuvākajā laikā nav iespējama.
<P>
Tomēr būtībā nepieņemami ir tas, ka atšķirības atalgojumā parādās nevis to cilvēku gadījumā, kas tikko uzsākuši karjeru, bet gan tad, kad pēc grūtniecības un dzemdību vai bērna kopšanas atvaļinājuma darba tirgū atgriežas jaunās māmiņas. Eiropā, kas cīnās ar demogrāfisko krīzi, tā pati par sevi ir satraucoša un pilnīgi nepieņemama situācija. ES regulās šāda diskriminācija, protams, ir aizliegta.
<P>
Kā jau tika minēts, attiecīgā tiesiskā norma ir spēkā kopš 1975. gada, un ir acīmredzams, ka šī direktīva, tāpat kā daudzas citas, ir pilnīgi neefektīva. Esmu ļoti priecīga, ka saskaņā ar komisāra Špidla teikto 2010. gadā mēs varam gaidīt ziņojumu par pasākumiem, ko Komisija plāno veikt, lai uzlabotu tiesību aktu efektivitāti. Es gribētu vēl ko piebilst par sieviešu tiesību hartu. Droši vien svarīgāk un neatliekamāk būtu uzlabot jau spēkā esošo tiesību aktu efektivitāti un saprotamību, nevis radīt jaunu tiesisko standartu, kas būs tikpat neefektīvs kā iepriekšējais.
<SPEAKER ID="174" NAME="Edite Estrela" AFFILIATION="S&amp;D">
(PT) Priekšsēdētājas kundze, vispirms es gribētu apsveikt referentu ar viņa lielisko darbu, un es ceru, ka šajā rezolūcijā ietvertie priekšlikumi tiks pieņemti. Eiropas gadā cīņai pret nabadzību un sociālo atstumtību mēs redzam, ka nabadzības seja kļūst aizvien sievišķīgāka. Lielākā daļa no gandrīz 80 miljoniem cilvēku, kas Eiropā dzīvo nabadzībā, ir sievietes un bērni. No ekonomiskās un sociālās krīzes sievietes cieš vairāk nekā jebkurš cits. Sievietes ir pēdējās, kas ienāk darba tirgū, un pirmās, kas no darba tiek atlaistas, un papildus tam atšķirība vīriešu un sieviešu atalgojumā 2004. gadā bija 15 %, bet 2009. gadā - vairāk nekā 17 %.
<P>
Es gribētu vērst jūsu uzmanību uz dažiem priekšlikumiem, kas, manuprāt, ir inovatīvi un ļoti svarīgi, un es lūdzu savus kolēģus šos priekšlikumus atbalstīt. Tā ir tik nepieciešamā Eiropas sieviešu tiesību hartas izveide, kas tika jau pieminēta, tas ir priekšlikums direktīvai, lai novērstu un apkarotu visa veida vardarbību pret sievietēm, vardarbību ģimenē un sieviešu tirdzniecību, tā ir paternitātes atvaļinājuma iekļaušana Eiropas tiesību aktos, kas lielā vairumā dalībvalstu jau pastāv, lai veicinātu līdzsvaru starp darba, ģimenes un privāto dzīvi un uzlabotu dzimstību.
<P>
Nobeigumā vēlos pateikties komisāram Špidla par visu, ko viņš darījis, lai veicinātu dzimumu līdztiesību, un par viņa sadarbību ar Eiropas Parlamentu. Novēlu jums veiksmi, komisāra kungs.
<SPEAKER ID="175" NAME="Antonyia Parvanova" AFFILIATION="ALDE">
(BG) Priekšsēdētājas kundze, dāmas un kungi, arī es vēlos apsveikt referentu Tarabella kungu ar šo ziņojumu. Esmu pilnīgi pārliecināta, ka šis ziņojums ir kā atbilde uz vajadzību apkarot stereotipus un seksuālās diskriminācijas gadījumus. Daudziem maniem kolēģiem tas var šķist parasts ziņojums, taču es to uzlūkoju kā jaunu un efektīvāku apņemšanos attiecībā uz dzimumu līdztiesību Eiropas līmenī ar mērķi uzlabot sieviešu sociālekonomisko stāvokli, īpaši jaunajās dalībvalstīs, kā arī nodrošināt lielāku sieviešu pārstāvību politikā un uzņēmējdarbībā un veicināt to karjeras attīstību.
<P>
Ņemot vērā to, ka sociālās, juridiskās un ekonomiskās iestādes nosaka sieviešu un vīriešu piekļuvi resursiem, to iespējas un relatīvo varu, es uzskatu, ka ir ārkārtīgi svarīgi, lai sievietēm tiktu garantētas vienlīdzīgas tiesības attiecībā uz to līdzdalību politikā, svarīgu politisku un vadošu amatu ieņemšanu uzņēmējdarbībā un pārstāvību uzņēmumu augstākā līmeņa vadībā. Tas attiecas arī uz izglītības kvalifikācijas paaugstināšanu un vīriešiem līdzvērtīgu karjeras attīstības iespēju piedāvāšanu sievietēm, jo īpaši pēc ilgstošā grūtniecības un dzemdību atvaļinājuma. Tai pašā laikā vienmēr jāņem vērā jautājums par līdzsvara saglabāšanu starp karjeru un pienākumiem ģimenē.
<P>
Mums jāizstrādā institucionāls mehānisms, lai šajā jautājumā uzsāktu konsekventu politiku, jo cīņā pret seksuālo diskrimināciju varēs uzvarēt tādā gadījumā, ja tiks īstenoti pozitīvi ilgtermiņa stimuli un tiesību aktu reformas un paaugstināti ienākumi un dzīves kvalitāte. Pretējā gadījumā šo jautājumu mēs šodien šajā zālē neapspriestu.
<P>
Lai gūtu nozīmīgus panākumus attiecībā uz līdztiesību likuma priekšā, vienlīdzīgām iespējām, tai skaitā vienlīdzīgu atlīdzību par padarīto darbu, un vienlīdzīgu piekļuvi darbaspēkam un citiem ražošanas resursiem, kas nodrošina lielākas iespējas, mums - Eiropas Parlamentam un Eiropas Komisijai - ir iespēja aicināt un mums arī jāaicina dalībvalstis un pilsoniskā sabiedrība pieņemt efektīvus pasākumus.
<P>
Es uzskatu, ka vienlīdzīga sieviešu iesaistīšanās resursu pārvaldībā, ekonomisko iespēju īstenošanā, valdībā un politiskajā dzīvē pozitīvi ietekmēs mūsu sabiedrības ekonomisko attīstību, tādējādi stiprinot valstu spēju attīstīties, mazināt nabadzību un ļaujot tās vadīt labāk un efektīvāk.
<P>
Tāpēc dzimumu līdztiesības veicināšana ir svarīgs komponents stratēģijā, kas paredzēta izejai no ekonomiskās krīzes un pieņemama risinājuma nodrošināšanai attiecībā uz demogrāfisko krīzi. Tas dos iespēju sievietēm un vīriešiem risināt nabadzības problēmu un uzlabot savu dzīves līmeni.
<SPEAKER ID="176" NAME="Franziska Katharina Brantner" AFFILIATION="Verts/ALE">
Priekšsēdētājas kundze, jaunās Komisijas uzmanību es gribētu vērst uz diviem ziņojuma aspektiem, kas mūsu grupai, Zaļajiem, ir īpaši svarīgi, un es ceru, ka šos komentārus būs iespējams nodot jaunievēlētajam atbildīgajam komisāram.
<P>
Divas lietas. Pirmā ir ilgi gaidītā vienlīdzīgas vienāda darba samaksas direktīvas pārskatīšana. Mēs domājam, ka tas ir ārkārtīgi svarīgi sievietēm visā Eiropā. Atšķirība atalgojumā nav pieņemama. Tagad ir 2010. gads, un ir pēdējais laiks rīkoties, lai šo atšķirību novērstu. Jūs, Špidla kungs, atzināt, ka mums ir vajadzīgi jauni tiesību akti. Šajā likumdošanas periodā mēs patiešām ceram no Komisijas saņemt priekšlikumus par jauniem tiesību aktiem.
<P>
Otra lieta ir tiesības uz paternitātes atvaļinājumu. Šeit es gribētu uzsvērt, ka šis ziņojums attiecas uz sieviešu un vīriešu līdztiesību. Mēs gribam nodrošināt līdztiesību arī vīriešiem, lai viņi varētu pavadīt laiku kopā ar saviem bērniem un lai tas būtu viņu pienākums, ja viņi tā vēlas. Sievietēm un vīriešiem jābūt vienādām izvēles iespējām attiecībā uz to, kā dzīvot, kā strādāt un kā rūpēties par savām ģimenēm un bērniem. Tāpēc, kaut arī mēs domājam, ka ir ārkārtīgi svarīgi, lai Eiropas Parlaments dotu signālu tēviem, mēs gribētu dot ko vairāk - mēs gribētu atvērt durvis uz moderno sabiedrību. Mēs ticam, ka šajā jautājumā Komisija beidzot ieviesīs ļoti modernu un progresīvu direktīvu.
<P>
Visbeidzot, mēs ļoti gaidām Spānijas prezidentūras priekšlikumus attiecībā uz vardarbības pret sievietēm izskaušanu visā Eiropā, un mēs ceram, ka Komisija šos priekšlikumus pieņems.
<SPEAKER ID="177" NAME="Julie Girling" AFFILIATION="ECR">
Priekšsēdētājas kundze, mēs, Eiropas Parlamenta deputātes, noteikti esam mazākumā. Mums ir darbs, kas sniedz gandarījumu un motivāciju, vienlīdzīgs atalgojums un pensijas un vienlīdzīgas iespējas ieņemt atbildīgus amatus, līdz ar to mēs ļoti atšķiramies no tik daudzām savām vēlētājām.
<P>
Es atzinīgi vērtēju šo ziņojumu un piekrītu Tarabella kungam, cik liela nozīme ir sieviešu ekonomiskai labklājībai. Es domāju, ka tas ir vienīgais svarīgākais faktors, lai veicinātu dzimumu līdztiesību. Ja sievietes kontrolēs savas dzīves ekonomisko pusi, tās daudz labāk spēs kontrolēt arī visus pārējos dzīves aspektus. Mums jārūpējas par to, lai šajos ekonomiski grūtajos laikos sievietes netiktu pamestas vienas maz apmaksātos un nedrošos darbos.
<P>
Es gribētu apsveikt Eiropas Mašīnbūves rūpniecības asociāciju par tās jaunāko politisko redzējumu, kurā tā aicina atbalstīt matemātikas un dabaszinību studijas, jo īpaši sievietēm. Asociācija vēlas - es citēju - "redzēt daudz vairāk kvalificētu sieviešu, kuras pārāk ilgi ir izvairījušās no daudzām inženierzinātņu jomām”.
<P>
Jā, sieviešu stāvoklis ir atkarīgs no politikas, tas ir atkarīgs no vadības, tomēr arī no rīcības - rīcības, kas runā skaļāk par vārdiem. Tāds ir turpmākais ceļš, kurā labi informēti darba devēji atzīst sieviešu stiprās puses un veicina to ekonomisko labklājību.
<SPEAKER ID="178" NAME="Eva-Britt Svensson" AFFILIATION="GUE/NGL">
(SV) Priekšsēdētājas kundze, es gribētu pateikties Tarabella kungam un viņa kolēģiem Sieviešu tiesību un dzimumu līdztiesības komitejā par labo ziņojumu.
<P>
Es īpaši gribētu uzsvērt divas lietas. Ceru, ka plenārsēdē tiks atbalstīta paternitātes atvaļinājuma nozīme. Paternitātes atvaļinājums ne tikai dod svarīgu signālu, ka par bērniem atbild abi vecāki, bet tam ir arī citas pozitīvas sekas. Pētījumi rāda, ka tēvi, kas izmantojuši paternitātes atvaļinājumu, turpina uzņemties lielāku atbildību par mājām, ģimeni un bērniem arī vēlāk. Citiem vārdiem, tēvu iesaistīšana nodrošina labu pamatu turpmākajam darbam līdztiesības jomā.
<P>
Otra lieta, ko gribētu pieminēt un kuru es atbalstu, ir tā, ka sievietēm beidzot jādod tiesības pašām lemt par savu ķermeni, seksualitāti un reproduktīvo izvēli. Šādas tiesības sievietēm nozīmē to, ka piedzimušie bērni ir gribēti un patiešām spēj attīstīties, kas ir ikviena bērna pamattiesības. Mēs gribam, lai sieviešu dzīves vairs netiktu izpostītas, lai tiktu pielikts punkts tam, ka pat šodien sievietes mirst nelegālu abortu rezultātā. Dodiet sievietēm pašnoteikšanās tiesības - ne tikai attiecībā uz finansēm, politiku un sabiedrību, bet arī uz savu ķermeni.
<SPEAKER ID="179" NAME="Morten Messerschmidt" AFFILIATION="EFD">
(DA) Priekšsēdētājas kundze, arī es uzskatu, ka šis jautājums ir svarīgs, tāpēc, sēžot un klausoties debatēs, es brīnos par to, ka, šķiet, visas politiskās grupas, izņemot grupu "Brīvības un demokrātijas Eiropa”, domā, ka cīņa par sieviešu līdztiesību ir kas tāds, ar ko sievietēm jātiek galā pašām. Klausoties citādi lieliskajos runātājos, tāds iespaids katrā ziņā var rasties. Es uzskatu, ka vīriešu kārtas runātāju ir uzkrītoši maz, un esmu priecīgs, ka mana grupa varēja nosūtīt divus.
<P>
Papildu tam, ko teicu par šo debašu ārējo formu, es gribētu norādīt, ka, manuprāt, pats ziņojums izteikti koncentrējas tikai uz sociālekonomiskiem apsvērumiem. Tajā ir daudz runāts par darba tirgu, atšķirībām atalgojumā, apmācību, noteikumiem par uzņēmumu vadību un tamlīdzīgi, un šīs lietas patiešām ir svarīgas, bet ir viena konkrēta joma, ko pieminēja kāds no iepriekšējiem runātājiem un kas ziņojumā nemaz nav ietverta, un tā ir milzīgā kultūras problēma, ar ko mēs saskaramies islāma valstu iedzīvotāju imigrācijas rezultātā. Es domāju, ka tas ir neliels kauns, ka ziņojumā, kur paredzēts aplūkot vienlīdzīgas tiesības sievietēm, pat nav pieminētas tādas problēmas kā piespiedu laulības, galvas lakatu valkāšana piespiedu kārtā, nogalināšana goda dēļ, apgraizīšana, izglītības liegšana un tā tālāk. Ja vēlamies radīt pareizu priekšstatu par Eiropu 2010. gadā, tad visi šie elementi ziņojumā ir jāietver.
<SPEAKER ID="180" NAME="Krisztina Morvai" AFFILIATION="NI">
(HU) Es vēlos ierosināt, lai Eiropas Parlaments ievieš jaunu pieeju abortu jautājumam. Es lūdzu beidzot pielikt punktu bezjēdzīgajiem meliem par to, ka aborts ir kaut kas ļoti noderīgs sievietēm, varbūt pat sieviešu brīvības mērs. Nē! Kā jau daudzi cilvēki - gan sievietes, gan vīrieši - to zina, aborts ir sāpīga un bīstama iejaukšanās sievietes ķermenī un tāpat arī dvēselē. Tieši šā iemesla dēļ tā vietā, lai nepārtraukti runātu par atvieglotu piekļuvi abortiem, parunāsim beidzot par izvairīšanos no abortiem, to uzsverot un šajā ziņā palīdzot sievietēm. Palīdzēsim sievietēm sagatavoties plānotai grūtniecībai, bet neplānotas grūtniecības gadījumā, ja neplānoti tiek ieņemts bērns, šim bērnam vajadzētu ļaut nākt pasaulē un tikt uzaudzinātam, saņemot sieviešu, vecāku mīlestību, jo, lai tas būtu iespējams, viņiem jāsaņem visa nepieciešamā palīdzība un atbalsts.
<SPEAKER ID="181" NAME="Anna Záborská" AFFILIATION="PPE">
(FR) Priekšsēdētājas kundze, komisāra kungs! Tarabella kungs mums Sieviešu tiesību un dzimumu līdztiesības komitejā pievienojās pēdējo Eiropas Parlamenta vēlēšanu laikā, un viņa rezolūcijas priekšlikums ir pretenciozs. Es domāju konkrēti 20. punktu: "Parlaments vēlas, lai tiktu radīta Eiropas sieviešu tiesību harta.”
<P>
Ikviens, kas ir iepazinies ar Eiropas integrācijas vēsturi, atcerēsies, ka jau Romas līgumā bija paredzēts dzimumu līdztiesības princips darba tirgū. Likumi par vienlīdzīgu attieksmi pret sievietēm un vīriešiem ir spēkā visās dalībvalstīs. Ir viegli pieprasīt jaunas hartas. Grūtāk ir piemērot jau esošos instrumentus.
<P>
Patiesībā, ja mēs šajā rezolūcijas priekšlikumā nesvītrosim 20. punktu, tad Eiropas Padomes Eiropas Cilvēktiesību konvencijai, Eiropas Savienības Pamattiesību hartai un pilnīgi jaunajam Eiropas Dzimumu līdztiesības institūtam mēs pievienosim ceturto instrumentu, kas nāks klajā kā jauna, īpaši sievietēm veltīta harta.
<P>
Man ir daži jautājumi. Kāda ir jaunās sieviešu tiesību hartas jēga? Kāda būs tās pievienotā vērtība? Nekāda. Nav pareizi domāt, ka harta atrisinās sieviešu problēmas. Dabas likumi, kuriem vajadzētu vadīt mūsu domas un mūsu atbildīgo politisko rīcību, īpašas tiesības neatzīst. Neviens nevar apgalvot, ka juridiskie instrumenti neievēro sieviešu tiesības. Tas būtu negodīgi no racionālā viedokļa un nepareizi faktiskā ziņā.
<P>
Tāpēc es balsoju pret 20. punktu. Galvenais jautājums ir šī harta. Ja 20. punkts rezolūcijas priekšlikumā paliek, es to nevaru atbalstīt.
<P>
Visbeidzot, komisāra kungs, es pateicos par jūsu sadarbību ar Sieviešu tiesību un dzimumu līdztiesības komiteju jūsu pilnvaru termiņa laikā.
<SPEAKER ID="182" NAME="Sylvie Guillaume" AFFILIATION="S&amp;D">
(FR) Priekšsēdētājas kundze, vispirms es gribētu apsveikt savu kolēģi Tarabella kungu par viņa sagatavoto kvalitatīvo ziņojumu un par to, cik veiksmīgi viņš ir izpildījis šo uzdevumu, aplūkojot visus jautājumus saistībā ar dzimumu līdztiesību.
<P>
Mums jāatzīst, ka attiecībā uz līdztiesību ir gūti zināmi panākumi. Tomēr vēl ir daudz darāmā, jo īpaši šīs ekonomiskās un sociālās krīzes apstākļos, kas aizvien vairāk ietekmē kādu jau tā ārkārtīgi neaizsargātu iedzīvotāju daļu, proti, sievietes.
<P>
Mums jāuzsver arī divkāršā diskriminācija, kas dažreiz skar sievietes kāda fiziska trūkuma, vecuma vai piederības nacionālai minoritātei dēļ. Es gribu uzsvērt trīs konkrētas lietas. Mums jāizstrādā kopēji, ticami un savstarpēji atbilstoši rādītāji Eiropas līmenī. Tas ļaus mums piedāvāt risinājumus, kas atspoguļo reālās dzīves apstākļus, kurus var novērtēt, izmantojot ticamus datus par dzimumu līdztiesību.
<P>
Ja mēs patiešām vēlamies virzīties uz reālu līdztiesību, tad Eiropas līmenī ir jāievieš paternitātes atvaļinājums. Tas ir svarīgs faktors, runājot par iespēju vienlīdzību darba un ģimenes dzīvē.
<P>
Un, visbeidzot, trešā lieta - dzimumu līdztiesība katrā ziņā ir atkarīga no tā, vai sievietēm ir dota kontrole pār savu ķermeni. Tas neapšaubāmi nozīmē to, ka pēc iespējas ir jāatvieglo sieviešu piekļuve kontracepcijai un abortiem. Man žēl, ka šis jautājums, saudzīgi izsakoties, joprojām izsauc tik emocionālu reakciju, bet ir acīm redzams, ka, kamēr sievietes nespēs kontrolēt savas seksuālās tiesības, mēs nevarēsim sasniegt savus mērķus cīņā par patiesu vīriešu un sieviešu līdztiesību.
<SPEAKER ID="183" NAME="Siiri Oviir" AFFILIATION="ALDE">
(ET) Priekšsēdētājas kundze, komisāra kungs, dāmas un kungi, vispirms sveicieni Tarabella kungam, bet tagad pievērsīsimies ziņojumam. Sieviešu un vīriešu līdztiesība pati par sevi nav mērķis, bet gan priekšnoteikums mūsu vispārējo mērķu sasniegšanai.
<P>
Līdztiesība ikdienas dzīvē ir ikviena cilvēka - gan vīriešu, gan arī sieviešu - interesēs, bet ar atsevišķiem tiesību aktiem vien šī problēma netiks atrisināta. Tas, ka mēs par to runājam šodien un esam runājuši jau 40 gadus, ir zīme, ka tikai daudzpusīga un integrēta politika mūs pietuvinās mērķim. Tāpēc gribu uzsvērt, cik liela nozīme ir īstenošanai un uzraudzībai.
<P>
Otrkārt, izplatoties novecojušiem dzimumu stereotipiem, sieviešu un vīriešu lomas sabiedrībā būtībā ir saglabājušās tādas pašas kā viduslaikos, un ir pastiprinājusies dzimumu nevienlīdzība. Mēs gribam šo situāciju mainīt, taču šeit mums pašiem ir jārāda piemērs. Rīt mēs apstiprināsim jauno Eiropas Komisiju, kurā sievietes veido tikai trešo daļu. Šodien mēs to mainīt vairs nevaram. Kad nākamreiz tiks veidota jauna Komisija, es aicināšu noteikt prasību, lai no katras dalībvalsts tiktu izvirzīti divi komisāra amata kandidāti - vīrietis un sieviete. Tādā veidā mēs pieņemsim lēmumu, nevis pamatojoties uz dzimumu, bet gan uz kandidātu kompetenci. Statistikas dati par izglītību rāda, ka sievietēm no tā nevajadzētu baidīties, tāpēc es esmu pārliecināta, ka mums nebūs jākaunas. Nobeigumā es vēlos pateikties Špidla kungam, un es ceru, ka viņš sasniegs visus mērķus, ko pats ir izvirzījis.
<SPEAKER ID="184" NAME="Michail Tremopoulos" AFFILIATION="Verts/ALE">
(EL) Priekšsēdētājas kundze, šajā svarīgajā 2009. gada ziņojumā ir pilnīgi pareizi norādīts, ka vardarbība ir galvenais šķērslis vīriešu un sieviešu līdztiesībai. Tomēr tajā nav konkrēti pieminēta vardarbība ģimenē. Diemžēl šī problēma ir izplatīta, un tā skar visu sabiedrību. Piemēram, Grieķijā pēdējā pusotra gada laikā ir reģistrētas 35 dzīvesbiedru slepkavības.
<P>
Tomēr no vardarbības cietušo sieviešu atbalsta struktūras nav īpaši attīstītas vai to nav vispār. Eiropas Parlamentam jāmudina dalībvalstis, tai skaitā Grieķija, ikvienā pašvaldībā izveidot atbalsta struktūras no vardarbības cietušām sievietēm, lai sniegtu tām psiholoģisku, juridisku un profesionālu palīdzību un piedāvātu ar atbilstošu personālu nodrošinātas kopmītnes.
<P>
Dalībvalstīm jāņem vērā arī sieviešu organizāciju un juristu ierosinātie grozījumi, lai novērstu neskaidrības un nepilnības tiesību aktos attiecībā uz vardarbību ģimenē. Visbeidzot, skolās jāievieš pret dzimumu diskrimināciju vērstas izglītības programmas, lai mainītu sociālos stereotipus.
<SPEAKER ID="185" NAME="Jaroslav Paška" AFFILIATION="EFD">
(SK) Vispirms es gribētu teikt, ka, manuprāt, ir pareizi, ka Eiropas Parlaments cieši iesaistās dzimumu līdztiesības jautājumu risināšanā. Tomēr mani nomāc doma, ka Eiropas politika cieš no nopietna, ļoti nopietna šizofrēnijas paveida. Es gribētu atsaukties uz kādu nesenu aģentūras ziņojumu. Sešpadsmit gadus veco Medine Memi no Kahtas pilsētas Turcijas Adijamanas provincē viņas ģimene apraka dzīvu putnu sprostā pie savas mājas. Policija viņu atrada sēdus stāvoklī, apraktu divus metrus zem zemes. Līķa sekcijā tika konstatēts, ka meitenes plaušās un kuņģī ir daudz zemes. Meitenes tēvs mierīgi apliecināja savu rīcību policijai un teica, ka apracis viņu tādēļ, ka meitene bija draudzīgi izturējusies pret dažiem zēniem. Dāmas un kungi, Turcijā un līdzīgās valstīs sievietes un pat meitenes šādā veidā tiek nogalinātas tikai tāpēc, ka tās, piemēram, ir sarunājušās ar citiem vīriešiem. Ja dzimumu līdztiesības problēmu mēs uztveram nopietni, tad kā gan mēs varam pieļaut domu, ka valsts ar šādu attieksmi pret daiļo dzimumu varētu būt daļa no civilizētās Eiropas. Dzimumu līdztiesība nav tikai nelielu atšķirību rēķināšana ienākumos, bet gan, pirmkārt un galvenokārt, tiesības uz dzīvību un cilvēka cieņu, kas atkal un atkal tiek liegtas sievietēm daudzās mūsu kaimiņvalstīs.
<SPEAKER ID="186" NAME="Laurence J.A.J. Stassen" AFFILIATION="NI">
(NL) Priekšsēdētājas kundze, šodien mēs apspriežam progresa ziņojumu par vīriešu un sieviešu līdztiesību Eiropas Savienībā. Daudz kas ir pārrunāts, bet, ja ir kāds jautājums, kas ziņojumā nav ietverts, tad tā ir kliedzošā nevienlīdzība starp vīriešiem un sievietēm Eiropas musulmaņu kopienā, kur, pamatojoties uz Korāna noteikumiem, sievietes ir pilnībā pakļautas vīriešiem. Par musulmaņu sieviešu līdzdalību darba dzīvē vai augstāko izglītību vīrieši gandrīz nerunā, un, ja tas vispār notiek, sievietēm jānēsā burka vai galvas lakats, kas ievērojami mazina to izredzes atrast darbu.
<P>
Tāpēc Eiropas Savienībai jācīnās nevis par tiesībām valkāt burku, bet gan par tiesībām strādāt, to nevalkājot. Nīderlandes Brīvības partija (PVV) atbalsta Franciju, kas vēlas aizliegt burku valkāšanu sabiedriskās vietās, un gribētu, lai šādi aizliegumi valsts līmenī tiktu noteikti arī citās dalībvalstīs. Priekšsēdētājas kundze, kaut kas ir jādara, lai izbeigtu šo sieviešu briesmīgo pakļaušanu.
<P>
PVV vēlas redzēt enerģisku rīcību, lai novērstu šo atpalicību. Šīm sievietēm ir tiesības uz vārda brīvību un izglītību, nebaidoties no islāma, kas vēlas tās izolēt. Ir laiks jaunam emancipācijas vilnim. Tāpēc PVV šo ziņojumu neatbalstīs, jo tajā nav ietverti patiešām svarīgi jautājumi, kas, pēc mūsu domām, ir liels kauns.
<SPEAKER ID="187" NAME="Christa Klaß" AFFILIATION="PPE">
(DE) Priekšsēdētājas kundze, komisāra kungs, dāmas un kungi, šodien mēs jau daudzkārt esam dzirdējuši, ka sievietes Eiropā turpina ciest no nevienlīdzības darba vietā. Tomēr viņu nodarbinātības līmenis no 51 % 1997. gadā ir pieaudzis līdz 58 % 2007. gadā. Šodien sievietes ir augsti kvalificētas, tomēr viņu skaits vadošos amatos dažu pēdējo gadu laikā nav mainījies, kaut arī ekonomikas, uzņēmējdarbības un jurisprudences studentu vidū sieviešu ir vairāk nekā vīriešu.
<P>
Mums jāatzīst, ka 2007. gadā 31 % sieviešu strādāja nepilnas slodzes darbu, kas ir četras reizes vairāk nekā vīriešu. Sievietes pelna vidēji par 17,4 % mazāk nekā vīrieši, tās ir pakļautas lielākam nabadzības riskam, un, īpaši vecumdienās, tās smagi skar ne tikai vientulība un atkarība no aprūpes, bet arī nabadzība. Mums tas ir jāmaina.
<P>
Sievietes uzņēmējdarbībā, sievietes darbā - tāda ir mūsu prasība. Mēs pieprasām īpašus pasākumus, lai bērna kopšanas atvaļinājumu pielīdzinātu maternitātes aizsardzībai, un kaut kādā veidā mēs esam panākuši pretējo - sievietes ir pārāk dārgas, un tāpēc darbu viņas neatrod. Visi risinājumi izriet no ekonomikas. Netaisnību patiesībā rada tas, ka sievietes atrodas zemākā stāvoklī un viņu pienākumi ģimenē un mājās netiek pienācīgi atzīti.
<P>
Komisāra kungs, jūs tikko teicāt, ka vēlaties, lai tiktu veikta šīs situācijas izmaksu un ieguvumu analīze, bet to nav iespējams aprēķināt, un par to nav iespējams samaksāt. Mums jāatzīst, ka mātes un tēvi ar prieku izvēlētos rūpēties par savām ģimenēm, ja tas netiktu uzskatīts par mazvērtīgāku darbu un ja tas parasti nenozīmētu karjeras beigas. Cilvēki, kas veic pienākumus ģimenē, dara ļoti svarīgu darbu sabiedrībā, jo viņi veido mūsu nākotni, viņi apgūst iemaņas un spējas, kas noderēs viņu turpmākajā profesionālajā darbībā.
<P>
Tāpēc ekonomikai jādarbojas tā, lai atbalstītu ģimenes un sievietes. Sabiedrības funkciju pārskatīšana ir daudz steidzamāka par jaunu Eiropas observatoriju un institūtu veidošanu.
<SPEAKER ID="188" NAME="Antigoni Papadopoulou" AFFILIATION="S&amp;D">
(EL) Priekšsēdētājas kundze, globālās ekonomiskās krīzes ietekme uz vīriešiem un sievietēm ir neapšaubāmi negatīva. Tās rezultātā ir zaudētas darba vietas un ieviesta finanšu taupības politika. Tomēr to nekādā gadījumā nedrīkst izmantot par attaisnojumu, lai pārtrauktu īstenot līdztiesības politiku, jo šī politika var veicināt sociālo un ekonomisko attīstību un atveseļošanu Eiropā.
<P>
Tai pašā laikā krīze ir vienreizēja iespēja un izaicinājums Eiropas Savienībai un dalībvalstu valdībām radīt apstākļus konkurētspējas paaugstināšanai pasaules līmenī, pārskatot un ikvienā politikā iekļaujot dzimumu līdztiesības aspektu, lai atrisinātu uz sieviešu rēķina radušos ieilgušo demokrātijas deficītu.
<P>
Mums jārīkojas aktīvāk, lai pieliktu punktu nevienlīdzīgai darba samaksai, vardarbībai, "stikla griestu” fenomenam, diskriminācijai un nabadzībai. Mums jāatrod risinājumi, kā saskaņot darba un ģimenes dzīvi, uzlabot bērnu, zīdaiņu un vecāka gadagājuma cilvēku aprūpes iespējas, atbalstīt strādājošas sievietes un strādājošus pārus, kā arī vientuļo vecāku ģimenes un cilvēkus ar invaliditāti. Tomēr vispirms mums efektīvi jāpiemēro visi dzimumu līdztiesības jomā spēkā esošie tiesību akti.
<SPEAKER ID="189" NAME="Nadja Hirsch" AFFILIATION="ALDE">
(DE) Priekšsēdētājas kundze, šis ir Eiropas gads cīņai pret nabadzību un sociālo atstumtību. Sievietes joprojām ir pakļautas ļoti lielam riskam nonākt vai dzīvot nabadzībā. Šajā situācijā viņas nonāk pakāpeniski. Meitenes parasti izvēlas ne pārāk labi apmaksātus darbus. Tad viņas nolemj laist pasaulē bērnus, kā rezultātā bieži vien viņas var strādāt tikai nepilnu slodzi. Vai arī viņas var nolemt rūpēties par saviem vecākiem vai vecvecākiem, kas atkal noved pie tā, ka arī vecākas sievietes nevar atgriezties darbā. Visi šie periodi summējas, un tā rezultātā sieviešu profesionālā karjera attīstās daudz lēnāk. Piemēram, tas izpaužas arī tajā, ka sievietēm ir mazākas pensijas. Šeit ir daudz aspektu, un daudzi no tiem ir iekļauti šajā ziņojumā.
<P>
Patiešām svarīgi ir tas, ka jau tagad ir daudz iespēju, bet meitenēm un sievietēm tās ir jāizmanto. Apziņa, ka meitene studē inženierzinātnes un ka viņa ir pietiekami drosmīga, lai to darītu, - tieši tas mums jāveicina skolās. Īpaši tas attiecas arī uz imigrantēm. Es gribētu norādīt uz vēl vienu lietu. Ja paraudzīsieties šodien zālē, jūs redzēsiet, ka divas trešdaļas klātesošo šajās debatēs ir sievietes un viena trešdaļa ir vīrieši. Mums arī jāpārliecina vīrieši izrādīt daudz lielāku interesi par šo jautājumu, lai kādu dienu šeit sēdētu un sievietes atbalstītu arī atlikušās divas trešdaļas vīriešu.
<SPEAKER ID="190" NAME="Joanna Katarzyna Skrzydlewska" AFFILIATION="PPE">
(PL) Priekšsēdētājas kundze, Tarabella kunga ziņojums par sieviešu un vīriešu līdztiesību Eiropas Savienībā ietver vairākus ļoti svarīgus ierosinājumus Eiropas Komisijai un dalībvalstīm. Jau atkal ir uzsvērta nevienlīdzības problēma sieviešu darba samaksas ziņā, kā arī tas, ka Komisija nav sagatavojusi likumdošanas priekšlikumu, lai šīs atšķirības mazinātu. Ir aplūkots jautājums par sievietēm, kas strādā nelielos ģimenes uzņēmumos, bieži vien bez piederības sociālā nodrošinājuma sistēmai, un šis darbs netiek iekļauts viņu darba stāžā, līdz ar to tas netiek ņemts vērā, aprēķinot viņu pensijas. Ir uzsvērta karjeras konsultāciju nozīme un nepieciešamība, lai palīdzētu sievietēm, kas zaudējušas savu vietu darba tirgū, ļoti bieži tāpēc, ka ir dzemdējušas bērnu vai palikušas mājās, lai koptu kādu vecu cilvēku. Tāpat ir uzsvērta nepieciešamība palīdzēt sievietēm, kuras grib izveidot savu uzņēmumu. Ziņojumā tiek aicināts popularizēt tehniskās profesijas jaunu sieviešu vidū, kuras atrodas savas karjeras sākumā, lai palielinātu sieviešu īpatsvaru darbos, kurus parasti veic vīrieši. Ir uzsvērta nepieciešamība par prioritāti noteikt tās sieviešu grupas, kas atrodas īpaši grūtā situācijā, piemēram, sievietes ar invaliditāti, vecāka gadagājuma sievietes un sievietes, kurām ir apgādājamie.
<P>
Tomēr, pēc manām domām, starp šiem būtiskajiem un nozīmīgajiem jautājumiem ir ietvertas arī nevajadzīgas prasības attiecībā uz reproduktīvo veselību un citi noteikumi, kas paredz vispārēju un neierobežotu piekļuvi abortiem. Savu kolēģu uzmanību vēlos pievērst tam, ka lēmumi par jautājumiem saistībā ar abortiem ir katras dalībvalsts valdības kompetence. Mēs cīnāmies par vienlīdzīgu attieksmi pret sievietēm un vīriešiem, tomēr nedrīkstam pieļaut, lai šī cīņa būtu atkarīga no izvēles attiecībā uz seksualitāti. Šāda rīcība var ievērojami mazināt atbalstu ziņojumam, ko šobrīd apspriežam.
<SPEAKER ID="191" NAME="Vilija Blinkevičiūt" AFFILIATION="S&amp;D">
(LT) Vispirms es gribētu pateikties referentam Tarabella kungam par paveikto darbu.
<P>
Lai pārvarētu ekonomisko krīzi, ir ļoti svarīgi ieguldīt cilvēku kapitālā un sociālajā infrastruktūrā, radot tādus apstākļus sievietēm un vīriešiem, lai tie varētu izmantot visu savu potenciālu.
<P>
Šobrīd Eiropas Savienība ir pietuvinājusies Lisabonas stratēģijā noteiktajam mērķim līdz 2010. gadam sasniegt 60 % sieviešu nodarbinātības līmeni. Tomēr sieviešu nodarbinātības līmenis katrā dalībvalstī var būt ļoti atšķirīgs. Tāpēc Komisijai un dalībvalstīm jāveic efektīvi pasākumi, lai tiktu īstenota direktīva par vienlīdzīgu attieksmi pret vīriešiem un sievietēm nodarbinātības un profesijas jautājumos.
<P>
Šodien vīriešu un sieviešu atalgojums dalībvalstīs ļoti atšķiras, tāpēc mums nekavējoties jāaicina dalībvalstis piemērot vienlīdzīgas vienāda darba samaksas principu. Komisijai vēl jāiesniedz apspriešanai priekšlikums par vienlīdzīga atalgojuma principa piemērošanu vīriešiem un sievietēm.
<P>
Jāveicina vienlīdzīgs pienākumu sadalījums starp vīriešiem un sievietēm privātajā un ģimenes dzīvē, un jānodrošina labāks apmaksātam un neapmaksātam darbam veltītā laika sadalījums.
<P>
Dalībvalstīm jāveic visi iespējamie pasākumi, lai nodrošinātu piekļuvi pirmsskolas bērnu aprūpes iestādēm.
<P>
Vēl jāatrisina jautājums par paternitātes atvaļinājumu. Tāpēc mums jāatrod kopīgs risinājums, kā šo atvaļinājumu iekļaut direktīvā.
<P>
Turklāt Komisijas apspriedēs par jauno 2020. gada stratēģiju vīriešu un sieviešu līdztiesības jautājumiem nav pievērsta pietiekama uzmanība. Dzimumu līdztiesības jautājumi jāpastiprina un jāiekļauj jaunajā stratēģijā.
<P>
Nobeigumā es no visas sirds vēlos pateikties komisāram par mūsu ilgo sadarbību dzimumu līdztiesības, nodarbinātības un sociālo lietu jomā. Paldies un lai jums veicas!
<SPEAKER ID="192" NAME="Lena Kolarska-Bobińska" AFFILIATION="PPE">
(PL) Priekšsēdētājas kundze, kā redzams no ziņojuma, Eiropā notiek pārmaiņas, kuru rezultātā uzlabojas sieviešu izglītība un pieaug nodarbinātība, kaut arī joprojām pastāv lielas atšķirības. Šie uzlabojumi notiek tajās jomās, kur sievietes lemj pašas par sevi, izrāda iniciatīvu un drosmi. Bet jomās, kur tām ir maza ietekme, darbojas stereotipi, kas neļauj tām gūt panākumus vai piedalīties sabiedriskajā dzīvē. Tieši tāpēc sieviešu skaits vadošos amatos nepieaug, un tāpēc viņu dalība politikā pieaug ļoti lēni. Tāpēc ārkārtīgi svarīgi ir cīnīties pret stereotipiem un veikt pasākumus, lai veicinātu dzimumu līdztiesību sabiedriskajā dzīvē un politikā. Ziņojumā ir pieminēta šādu pasākumu pastiprināšana, bet ar to vien nepietiek. Mums visiem kopā jāizvirza šādi priekšlikumi. Mums jāmudina Komisija un dalībvalstis sākt debates un veikt pasākumus, lai palielinātu sieviešu dalību politikā. Jo vairāk sievietes iesaistās politikā, jo lielāka uzmanība tiek pievērsta sociāliem jautājumiem, bērnu aprūpes iestādēm, sieviešu tiesībām un sieviešu līdztiesībai kopumā.
<P>
Polijā mēs esam uzsākuši debates par prioritātēm politikā. Kāda sieviešu grupa ir ierosinājusi vietējā līmeņa iniciatīvu likumprojekta izstrādei par paritāti politikā, lai vēlēšanās 50 % kandidātu būtu sievietes. Mēs esam savākuši vairāk nekā 100 000 parakstu, kas atbalsta šo likumu, un šo priekšlikumu esam iesnieguši Polijas parlamentam. Ir sākušās ļoti plašas debates, un es nezinu, vai šī ideja būs veiksmīga - vai parlaments mūsu priekšlikumu atbalstīs. Es nezinu, vai tam būs lieli panākumi, bet šobrīd notiekošās debates ir ļoti mainījušas sabiedrisko apziņu. To apliecina vēlēšanu rezultāti. Tāpēc es aicinu Eiropas Savienības dalībvalstis uzsākt šādas debates par sieviešu dalību politikā.
<SPEAKER ID="194" NAME="Joanna Senyszyn" AFFILIATION="S&amp;D">
(PL) Priekšsēdētāja kungs, tas ir labi, ka šajā rezolūcijā ir ietverts 38. punkts, kas nosaka to, ka sievietēm ir jābūt brīvām noteikt savas seksuālās un reproduktīvās tiesības, īpaši izmantojot ērtu piekļuvi kontracepcijas līdzekļiem un abortiem, un jābūt iespējai veikt drošu abortu. Īpaši svarīgi tas ir to valstu pilsoņiem, kurās ir spēkā abortus ierobežojoši likumi un kurās tiek izplatīta maldinoša dzīvības aizsardzības propaganda. Manā valstī Polijā labējā spārna politiķi, kas atrodas zem garīdzniecības tupeles, aizliedz pienācīgu seksuālo izglītību un ierobežo kontracepciju un legālos abortus. Pat vārds "aborts” ir gandrīz pilnībā izslēgts no poļu valodas, to nomainot ar frāzi "ieņemta bērna nogalināšana”. Lai pieliktu punktu legālai grūtniecības pārtraukšanai, kuras gadījumu skaits ir tikai daži simti gadā, jau vairākus gadus ir bijuši mēģinājumi Polijas Konstitūcijā iekļaut pantu par dzīvības aizsardzību no ieņemšanas brīža. 100 000 nelegālo abortu neuztrauc tā dēvētos dzīvības aizstāvjus, kas liekulīgi izliekas, ka šādu abortu nav.
<P>
Eiropas Savienībai jādara gals necieņas izrādīšanai dalībvalstīs pret sieviešu reproduktīvajām un seksuālajām tiesībām.
<SPEAKER ID="195" NAME="Danuta Maria Hübner" AFFILIATION="PPE">
Priekšsēdētāja kungs, sievietes pārstāv pusi no Eiropas talanta. Šo radošo potenciālu mēs nedrīkstam izšķiest. Ja mums izdosies to novirzīt ekonomikas attīstībā, tas būs milzīgs solis uz priekšu gan attiecībā uz Eiropas sabiedrībā joprojām pastāvošo attieksmi, gan arī Eiropas Savienības jauno izaugsmes, nodarbinātības un konkurētspējas veicināšanas programmu.
<P>
Vienlīdzīgas iespējas patiešām pastāv uz papīra. Savienība ir sagatavojusi vismaz 13 direktīvu dzimumu līdztiesības jomā. Šis princips ir nostiprināts Līgumā un dalībvalstu konstitūcijās un tiesību aktos, bet reālie dati liecina par ko citu. Nekad agrāk sievietes nav saņēmušas tik labu izglītību, tomēr uzņēmējdarbībā sieviešu īpatsvars joprojām ir mazs.
<P>
Runājot par atšķirīgo atalgojuma līmeni sievietēm un vīriešiem, pēdējos gados nekādi panākumi patiesībā nav gūti. Veicot uzņēmējdarbību, sievietes reti kavē aizdevumu atmaksas termiņu, tomēr līdzekļi sievietēm ir grūtāk pieejami, un tas ir tāpēc, ka bankas pieprasa saistību nodrošinājumu. Lai aizņemtos naudu, vajag vairāk naudas, bet sievietēm pieder tikai 1 % no visiem pasaules līdzekļiem.
<P>
Par spīti augstākai kvalifikācijai, par spīti labākai izglītībai sieviešu pārstāvība lēmumu pieņēmēju vidū joprojām ir nepietiekama. Pats galvenais ir iesaistīt vairāk sieviešu ar lēmumu pieņemšanu saistītos amatos. Sievietes var aizstāvēt savu viedokli un piedāvāt savu darbības plānu, bet patiesais spēks slēpjas lēmumu pieņemšanā, un tāpēc sievietēm šajā procesā vajadzētu piedalīties.
<P>
Lai kaut ko mainītu, ir nepieciešama kritiskā masa. Vienai vienīgai sievietei lēmējinstitūcijā sava uzvedība drīz vien būs jāpielāgo, lai vīriešu vairākums to pieņemtu. Iesākumā kaut ko varētu mainīt pat tikai dažas sievietes lēmējinstitūcijā, tomēr jēga no visām šīm stratēģijām būs maza, ja mums neizdosies likvidēt lielāko šķērsli sievietēm, kas saistīts ar ģimenes un darba dzīves saskaņošanu. Lai likvidētu pārējos šķēršļus, ir nepieciešami politiski pasākumi, un tāpēc mums joprojām ir vajadzīga uz dzimumu vērsta politika gan dalībvalstu, gan arī Eiropas līmenī.
<SPEAKER ID="196" NAME="Georgios Papanikolaou" AFFILIATION="PPE">
(EL) Priekšsēdētāja kungs, es gribētu apstiprināt to, ko teica mani kolēģi, daudzās sievietes un vairāki vīrieši, kā arī referents Tarabella kungs, kuru es apsveicu, un pateikt, ka mēs visi kaismīgi atbalstām ikvienu pasākumu un iniciatīvu, lai izskaustu jebkāda veida diskrimināciju starp vīriešiem un sievietēm. Tas ir pats par sevi saprotams, jo tieši tā mums jāstrādā atklātā, demokrātiskā un liberālā sabiedrībā, kurā mēs visi vēlamies dzīvot.
<P>
Ir veikti svarīgi pasākumi, un tas mums ir jāuzsver. Eiropas līmenī es gribētu Parlamentam atgādināt par Direktīvu 2006/54/EK, saskaņā ar kuru dalībvalstīm līdz 2009. gada augustam jāizskauž visa veida diskriminācija starp sievietēm un vīriešiem. Tāpat es gribētu Parlamentam atgādināt par Eiropas ceļvedi sieviešu un vīriešu līdztiesībā no 2006. līdz 2010. gadam.
<P>
Es arī atzinīgi vērtēju un vēlos Parlamentam atgādināt par visām iniciatīvām, ko šajā jautājumā uzsākušas Eiropas Savienības dalībvalstu valdības, no kurām jaunākā ir prezidenta Sarkozy valdības iniciatīva pieņemt likumu par burku valkāšanas aizliegumu sabiedriskās vietās.
<P>
Tie visi ir konkrēti pasākumi, bet, ja vēlamies vispirms mainīt savu attieksmi attiecībā uz visa veida diskriminācijas novēršanu, ir jādara vairāk. Diemžēl diskriminācija joprojām pastāv, un es gribētu pieminēt vienu no mazāk aizsargātajām sieviešu grupām - jaunās māmiņas. Mani pārsteidza tas, ko es izlasīju Eiropas Komisijas ziņojumā par Barselonas mērķiem un bērnu aprūpes iestādēm Eiropas Savienībā, - gandrīz visas mātes Eiropā apgalvo, ka nespēj audzināt bērnus tā, kā viņas to vēlētos, jo ikdienas pienākumu slogs viņām ir pārāk liels. Mums jāsaprot un vislielākais uzsvars jāliek uz to, ka nespēja nodrošināt patiesu dzimumu līdztiesību apdraud šodienas bērnus, kuriem tiek atņemta iespēja dzīvot stabilā ģimenes vidē, kur ir jūtama reāla mātes klātbūtne. Tas apdraud garīgo līdzsvaru un stabilas personības veidošanos šodienas bērnos, kas ir Eiropas Savienības rītdienas pilsoņi.
<SPEAKER ID="197" NAME="Zita Gurmai" AFFILIATION="S&amp;D">
Priekšsēdētāja kungs, ekonomiskā krīze ir pasvītrojusi to, ka sieviešu tiesību un dzimumu līdztiesības jautājumi ir cieši saistīti ar aktuālajām problēmām ekonomikā.
<P>
Valstīs, kas ieviesušas dzimumu līdztiesībai labvēlīgus tiesību aktus, sieviešu pārstāvība darba tirgū, kā arī dzimstība parasti ir ievērojami lielāka. Šīs valstis parasti atrodas labākā situācijā ekonomikas, sociālajā un pensiju jomā. Bez tam ārkārtīgi liela nozīme ģimenē ir arī sieviešu algām.
<P>
Gaidāmajā ES 2020. gada stratēģijā noteikti jāpauž skaidra apņemšanās attiecībā uz integrētu pieeju sieviešu un vīriešu līdztiesībai visās Eiropas politikas jomās. Šī stratēģija jāsaskaņo ar jauno ceļvedi sieviešu un vīriešu līdztiesībā, kā arī gaidāmo sieviešu tiesību hartu. Kā mans kolēģis Marc Tarabella ir ierosinājis savā ziņojumā, sieviešu veselība un seksuālās tiesības ir vienlīdz svarīgs līdzeklis arī sieviešu sociālekonomisko iespēju veidošanā. Mums jānodrošina piekļuve zināšanām, informācijai, medicīniskajai aprūpei un palīdzībai, lai visām sievietēm būtu izvēles iespējas un vienlīdzīgas tiesības.
<P>
Es gribētu jums pateikties par visiem pieciem gadiem, kuros esmu strādājusi kopā ar Vladimír Špidla, jo šī ir pēdējā iespēja viņu pasveicināt. Liels paldies par lielisko ieguldījumu no jums un jūsu komandas.
<SPEAKER ID="198" NAME="Hella Ranner" AFFILIATION="PPE">
(DE) Priekšsēdētāja kungs, dāmas un kungi, šajās ārkārtīgi interesantajās debatēs ir pateikts jau praktiski viss. Man grūti iedomāties, ko vēl varētu piebilst. Tomēr ir viens neliels aspekts, ko vēlos pieminēt. Mums visiem jācenšas panākt, lai sievietes vairs neatrastos tādā situācijā, kad jāizvēlas starp ģimeni, no vienas puses, un darbu, no otras puses. Mums jārada priekšnoteikumi, lai tas būtu iespējams. Jānodrošina iespēja rīkoties ātri, lai savus mātes un profesionālos pienākumus sievietes spētu pildīt pēc iespējas labāk.
<P>
Būsim reāli, izslēgšana no pašreizējās atalgojuma shēmas droši vien ir neizbēgama. Taču, tiklīdz sieviete atgriežas darbā, viņai jādod iespēja atgūt zaudēto darba laiku. Es uzskatu, ka šis ir risinājums, pie kura mums vajadzētu strādāt, jo īpaši šajos ekonomiski grūtajos laikos. Ja mums tas izdosies, un Eiropas Parlamentā mēs varam darīt ļoti daudz, lai tas izdotos, tad mēs dzīvosim modernā Eiropā ar patiesi vienlīdzīgām iespējām. Mums visiem ir skaidrs, ka tas patiešām ir iespējams tikai konsekventas sieviešu un vīriešu līdztiesības gadījumā.
<SPEAKER ID="199" NAME="Britta Thomsen" AFFILIATION="S&amp;D">
(DA) Priekšsēdētāja kungs, Tarabella kunga ziņojumā par vīriešu un sieviešu līdztiesību ir sniegts lielisks pārskats par nopietnajiem izaicinājumiem, ar ko mēs saskaramies līdztiesības jomā Eiropas Savienībā. Viens no šādiem izaicinājumiem ir palielināt sieviešu īpatsvaru valsts un privāto uzņēmumu valdēs, jo īpaši finanšu nozarē. Šobrīd mēs pārdzīvojam ekonomisko krīzi, kad mums jāizmanto visi mums pieejamie talanti, ja vēlamies panākt nepieciešamo izaugsmi. Pavisam vienkārši - mūsu konkurētspēja ir likta uz spēles.
<P>
Tāpēc Eiropas Savienībai vajadzētu mācīties no Norvēģijas. 2002. gadā toreizējais Norvēģijas tirdzniecības un rūpniecības ministrs uzņēmās iniciatīvu ierosināt, lai, pamatojoties uz sausiem aprēķiniem, uzņēmumu valdēs būtu pārstāvēti vismaz 40 % no katra dzimuma. Ja Norvēģija vēlas konkurēt starptautiskā mērogā, tai jāizmanto visi tai pieejamie talanti. Pašreizējā personāla atlases politika, kad vīrieši galvenokārt izvēlas vīriešus, no inovāciju un izaugsmes viedokļa ir destruktīva. Mums jāizmanto abu dzimumu potenciāls un jāierosina iniciatīva Eiropas Savienībā ieviest tiesību aktus, kas ir līdzīgi Norvēģijā pieņemtajiem. 2002. gadā Norvēģijas uzņēmumu valdēs bija aptuveni 200 sieviešu, bet šodien šis skaitlis ir gandrīz piecas reizes lielāks. Tai pašā laikā pētījumi rāda, ka uzņēmumi, kuru valdēs ir pārstāvēti abi dzimumi, tīri ekonomiskā ziņā darbojas veiksmīgāk. Tāpēc cīnīties par līdztiesību ir tikai loģiski.
<SPEAKER ID="200" NAME="Carlo Casini" AFFILIATION="PPE">
(IT) Priekšsēdētāja kungs, dāmas un kungi, komisār, sieviešu un vīriešu līdztiesības princips ir daļa no pašreizējās lielās upes centrālās straumes, kas jau ir atbrīvojusi ārzemniekus, vergus, tumšādainos, un šis ir cilvēka cieņas princips, viens princips visiem. Tāpēc Tarabella kunga, kā arī Komisijas ziņojumi ir vērtējami atzinīgi, jo ir pareizi vienmēr uzstāt uz šī principa pilnīgu ievērošanu.
<P>
Tomēr ir divas kritiskas piezīmes, kas, manuprāt, man ir jāpasaka. Cilvēka cieņas un līdztiesības procesam ir jāattiecas uz visiem, absolūti visiem, arī tiem, kas vēl gaida ierašanos šajā pasaulē, t. i., nedzimušajiem bērniem. Tāpēc ir nepieņemami rīkoties tā, kā darīts šā ziņojuma 38. punktā, proti, runāt par abortu kā par seksuāli reproduktīvo tiesību aspektu vai kā sieviešu tiesībām. Neviens nenoliedz to problēmu sarežģītību, kuras attiecas uz sarežģītu un negribētu grūtniecību - tās ir nopietnas problēmas - bet, jebkurā gadījumā, par šīm lietām nebūtu jārunā, vienīgi saistībā ar nepieciešamību rosināt cieņu pret dzīvību un sniegt mātēm visa veida palīdzību, lai viņas var izdarīt brīvu izvēli par grūtniecības turpināšanu.
<P>
Otrā mana kritiskā piezīme attiecas uz seksuālās un reproduktīvās veselības koncepcijas paplašināšu, kas paredzēta X apsvērumā: papildus fiziskiem un garīgiem aspektiem iekļaut arī sociālus aspektus.
<P>
Es gribētu zināt, kā būtu jāsaprot tas, ka visām seksuālajām orientācijām, lai kādas tās būtu, no apkārtējiem jāsaņem sava stāvokļa attaisnojums un līdz ar to atzīšana un cieņa. Vai tas nenozīmē, ka mēs esam nonākuši ne tikai līdz apziņas brīvības, bet arī uzskatu brīvības pārkāpšanai? Es uzdodu šo jautājumu tikai tādēļ, ka es neuzskatu to par banālu jautājumu.
<SPEAKER ID="201" NAME="Mairead McGuinness" AFFILIATION="PPE">
Priekšsēdētāja kungs, es vēlos piekrist kolēģiem, kuri saka, ka vairāk tiesību aktu nav atbilde, ja mēs neīstenojam esošos tiesību aktus par līdztiesību.
<P>
Otrkārt, būdams cilvēks, kurš uzaudzis līdz ar kustību par lielāku līdztiesību, mani satrauc situācija, ka jaunietes uzskata šo cīņu par pabeigtu. Tāpēc mums ir jāstiprina debates jaunu sieviešu un jaunu vīriešu starpā par darba kārtību līdztiesības jomā.
<P>
Runājot par ekonomikas krīzi, jā, tā ietekmē sievietes, bet, protams, sievietes ietekmē arī tas, ka vīrieši zaudē darbu. Manuprāt, mums ir ļoti skaidri jāapzinās, ka ekonomikas krīze ietekmē ikvienu, jo īpaši ģimenes.
<P>
Kas attiecas uz 34. un 35. punktu, es pilnībā piekrītu un atbalstu aicinājumu, lai tās valstis, kuras nav to izdarījušas, ratificē Eiropas Padomes Konvenciju par cīņu pret cilvēku tirdzniecību. Es ceru, ka Īrijas valdība šogad spēs izpildīt savu apņemšanos.
<P>
Vardarbība ģimenē ir briesmīga realitāte: daudzas sievietes patiešām tiek nogalinātas savās mājās. Īrijā nesen tiesā tika izskatīta lieta, kas bija saistīta ar šādu gadījumu.
<P>
Taču 38. punktā nav ievērota subsidiaritātes klauzula attiecībā uz abortiem, un es uzskatu, ka šis punkts ir jāgroza.
<SPEAKER ID="202" NAME="Olga Sehnalová" AFFILIATION="S&amp;D">
(CS) Komisār, dāmas un kungi, kad pirms aptuveni simts gadiem risinājās cīņa par vēlēšanu tiesībām sievietēm, tās nebija privilēģijas, par ko cīnījās sievietes - viņas cīnījās tikai par savu pamattiesību atzīšanu. Centīsimies arī mēs šodien iet šo ceļu.
<P>
Es esmu stingri pārliecināta, ka patiesi brīva sāncensība vēlēšanās starp kandidātiem sekmēs sieviešu lielāku iesaistīšanos politiskajā dzīvē, sevišķi valsts līmenī. Šādos apstākļos sievietes neapšaubāmi paliks uzticīgas savai pārliecībai. Piemēram, pēdējo parlamenta vēlēšanu laikā Čehijā brīva konkurence starp kandidātiem būtu palielinājusi kopējo no visām parlamentārajām partijām ievēlēto sieviešu skaitu no niecīgiem 15 % līdz pieņemamiem 26 %. Mēs redzam līdzīgus rezultātus arī citos vēlēšanu veidos.
<P>
Sievietes nedrīkst atrasties lūdzēju lomā. Ja viņām būs vienlīdzīgas iespējas, tad viņas uzvarēs. Taču, kamēr vēlēšanu sistēmas ir konkurss starp izvēlētām kandidātu grupām iepriekš paredzamos amatos bez reālas iespējas, ka varētu tikt ievēlēti citi kandidāti, vienlīdzīgu iespēju nav. Tāpēc cīnīsimies par patiesi vienlīdzīgām iespējām visiem, citiem vārdiem sakot, arī sievietēm. Tad vairs nebūs vajadzīgas kvotas.
<SPEAKER ID="203" NAME="Gesine Meissner" AFFILIATION="ALDE">
(DE) Priekšsēdētāja kungs, dāmas un kungi, pirms neilga laika es uzstājos ar runu par savu darbu Eiropas Parlamentā, par saviem uzdevumiem šeit un par manu iecelšanu daudzos amatos. Tad kāds vīrietis man uzdeva šo jautājumu: "Ko par to saka Jūsu vīrs?” Es esmu daudzreiz dzirdējusi šo jautājumu. Es zinu, ka to jautā sievietēm, bet nedomāju, ka kādam vīrietim jebkad būtu jautāts: "Ko par to saka Jūsu sieva?”
<P>
(Neapmierināti izsaucieni)
<P>
Jums ir? Nu, tad jūsu gadījumā var runāt par īstu vienlīdzību.
<P>
Minēšu jums vēl kādu piemēru: jaunam precētam pārim, maniem draugiem, nesen piedzima bērns, un vecākiem ir kopīgs darbs, tas ir, rūpēties par savu bērnu. Kas attiecas uz sievu, tas visiem šķiet par normāli, bet vīram jautā, kādēļ viņš pusi dienas pavada, mainot pamperus, un vai viņš nedomā, ka šādi cietīs viņa karjera. Arī tā nav vienlīdzība.
<P>
Noslēgumā es gribētu īsi pakavēties pie vienlīdzīga atalgojuma, ko mēs šodien apspriedām. Lai gan ir uzņēmumi, kas vīriešiem un sievietēm maksā arodbiedrību apstiprinātu algu, ir pierādījumi, ka sievietes strādā tādās struktūrvienībās, kurās viņām ir mazāk iespēju virzīties uz priekšu karjerā un kurās viņām maksā mazākus pabalstus. Vēl pēdējais piemērs: uzņēmumi, kuru vadībā ir vismaz 30 % sieviešu, gūst labākus panākumus uzņēmējdarbībā. Vienlīdzība atmaksājas!
<SPEAKER ID="204" NAME="Rareş-Lucian Niculescu" AFFILIATION="PPE">
(RO) Es atzinīgi vērtēju šo rezolūciju un priecājos, ka galvenā loma ir piešķirta jautājumam par tām sievietēm, kuras strādā lauksaimniecības nozarē un kurām nav nekāda skaidri noteikta juridiska statusa attiecībā uz īpašumtiesībām un viņu lomu ģimenes mājsaimniecībā. Arī šis jautājums, kuram potenciāli var būt nopietnas sekas, ir iekļauts Eiropas Padomes Spānijas prezidentūras darba kārtībā kā ļoti svarīgs mērķis. Mums jāmeklē vislabāk piemērojamie risinājumi šim jautājumam.
<P>
Tāpat es ceru, ka nozīmei, kāda sievietēm ir Eiropas ekonomikā, būs svarīga vieta arī turpmākajā ES stratēģijā 2020. gadam, kas jau šonedēļ tiks apspriesta augstākā līmeņa informatīvajā sanāksmē Briselē.
<SPEAKER ID="205" NAME="Karin Kadenbach" AFFILIATION="S&amp;D">
(DE) Priekšsēdētāja kungs, komisār, es ļoti gribu pateikties savam kolēģim Tarabella kungam par ziņojumu. Tas, ka šajā ziņojumā ir ietverti vairāk kā 40 punkti, skaidri apliecina, līdztiesība un vienlīdzīgas iespējas sievietēm nav temats, kuru mēs varam pienācīgi izskatīt nepilnas stundas laikā. Materiāla pietiek vairākām debatēm. Tomēr šodien es vēlētos pievērst uzmanību diviem jautājumiem. Pirmais ir šā ziņojuma 8. punkts, kurā izteikta kritika par to, ka pašreizējā Lisabonas stratēģijā praktiski neeksistē dzimumu līdztiesības jautājums. Es vēlos pievienoties aicinājumam, lai Komisijai un Padomei iekļauj dzimumu līdztiesības nodaļu savā stratēģijā 2020. gadam pēc Lisabonas stratēģijas darbības beigām.
<P>
Turklāt ir būtiski, lai dalībvalstis veic uz dzimumu pamatotu ietekmes novērtējumu, jo, ja mēs patiešām gribam nopietni apkarot pašreizējās krīzes sekas, mums ir nepieciešama rīcība, kurā tiks ņemts vērā sieviešu īpašais stāvoklis. Manuprāt, lai veicinātu ekonomikas atveseļošanos, dalībvalstis reāli ir jāmudina rīkoties, par pamatu ņemot šādus datus un ietekmes novērtējumu. Tāpat es uzskatu, ka sievietēm ir tiesības pašām pieņemt lēmumus saistībā ar savu ķermeni un veselību.
<SPEAKER ID="206" NAME="Norica Nicolai" AFFILIATION="ALDE">
(RO) Lai gan es atzinīgi vērtēju šo ziņojumu, es vēlos uzsvērt vienu jautājumu. Es nedomāju, ka noteicošais aspekts ir tiesību akti, jo īpaši tāpēc, ka vīriešu un sieviešu līdztiesība ir ļoti svarīga cilvēces civilizācijas un kultūras sastāvdaļa. Es uzskatu, ka katras personības attīstības sākumā ir jāpieņem pozitīvi pasākumi un jāsāk ar tādu audzināšanas veidu, kas likvidē stereotipus un rada stingru atbalstu un priekšstatu par dzimumu līdztiesību jau no pašas bērnības. Ja mēs nepiemērosim šo domāšanas veidu un neveiksim šāda veida integrāciju, mēs arī turpmāk piedzīvosim šāda paša veida diskusijas par šī jautājuma pētīšanu tā vietā, lai kaut ko darītu.
<P>
Es vēlos uzsvērt vēl vienu lietu. Zināšanu sabiedrībā vai jauna veida ekonomikā nevienlīdzība samazinās. Es uzskatu, ka šie ir ļoti būtiski soļi ceļā uz līdztiesību.
<SPEAKER ID="207" NAME="Zuzana Roithová" AFFILIATION="PPE">
(CS) Priekšsēdētāja kungs, dāmas un kungi, es vēlos norādīt, ka novecojošie Barselonas mērķi, uz kuriem ietvertas atsauces šajā ziņojumā, ir pretrunā ar ekspertu ieteikumiem. Eksperti ir pierādījuši, ka vismazākos bērnus, tos, kuri ir jaunāki par diviem gadiem, nevajadzētu ievietot iestādēs, un tāpēc ir neiespējami piemērot dalībvalstīm šādu mērķi. Zīdaiņu un mazu bērnu veselīgai garīgai attīstībai ir būtiski svarīgi, lai viņus visu dienu aprūpē māte vai tēvs. Turklāt šis ziņojums iejaucas dalībvalstu tiesībās, jo tajā ietverta vēlme mainīt dalībvalstu ģimeni atbalstošo politiku. Protams, mūsu darbs ir cīnīties par efektīviem Eiropas pasākumiem, lai apkarotu cilvēku tirdzniecību un vardarbību pret sievietēm un bērniem. Es uzskatu un vēlos norādīt, ka šajā ziņojumā nav ietverta cieņa pret nedzimušu bērnu tiesībām. Es uzskatu, ka šim ziņojuma trūkst līdzsvara. Noslēgumā es vēlos izteikt pateicību komisāram Špidla kungam un novēlēt viņam panākumus.
<SPEAKER ID="208" NAME="Katarína Neveďalová" AFFILIATION="S&amp;D">
(SK) Tā ir taisnība, ka Eiropas Savienība pēdējos trīsdesmit gados ir daudz paveikusi, lai uzlabotu sieviešu un viņu tiesību stāvokli. Tomēr visuzkrītošākā atšķirība, kas joprojām pastāv un kas pat turpina padziļināties, ir samaksa sievietēm un vīriešiem.
<P>
Sievietes vidēji saņem par gandrīz 20 % mazāk, taču samaksas atšķirībām starp vīriešiem un sievietēm ir nozīmīga ietekme arī uz kopējiem mūža ienākumiem un sieviešu pensijām un to, uz ko mēs aizvien biežāk atsaucamies kā uz nabadzības feminizāciju. Atšķirības samaksā ir saistītas ar daudziem juridiskiem, sociāliem un ekonomiskiem faktoriem, kuru apjoms ir daudz plašāks un pārsniedz vienādas samaksas par vienādu darbu jautājumu.
<P>
Tāpat mums jāorganizē Eiropas mēroga kampaņa, lai mēģinātu novērst dziļi iesakņojušos aizspriedumus attiecībā uz šķietami dabīgo apstākli, ka ir personas, kas nēsā bikses, un ir mazāk vērtīgas personas, kuras nēsā svārkus. Mums ir atklāti jārunā par tādiem tematiem kā vardarbība ģimenē un cilvēku tirdzniecība, kas vēl aizvien ir tabu, un, protams, par dzimumu līdztiesības jautājums iekļaušanu skolēnu izglītības procesā pamatskolā.
<P>
Es vēlos beigt savu runu, uzdodot visiem šodien šeit klātesošajiem vienu jautājumu? Kā sabiedrība var cienīt un aizsargāt sievietes kā unikālas un īpašas būtnes, kā dzīvības nesējas, ja mēs Starptautisko sieviešu dienu uzskatām par sociālisma paliekām?
<SPEAKER ID="209" NAME="Piotr Borys" AFFILIATION="PPE">
(PL) Priekšsēdētāja kungs, es ļoti priecājos, ka šodien runā arī vīrieši, lai gan, kā redzams, mēs esam mazākumā. Es gribētu, lai mēs aplūkotu dzimumu politiku milzīga, neizmantota sociālā potenciāla kategorijās, un tāpēc, ja mēs esam ieinteresēti sabiedrībā, kas strauji attīstās, nākamos 10 šīs paaudzes gados šī nevienlīdzība ir jāizlīdzina visās jomās.
<P>
Pastāv trīs problemātiskas jomas: pirmkārt, nevienlīdzība akadēmiskajā vidē. Sievietes ir labāk izglītotas, bet viņas neiegūst paaugstinājumu. Otrkārt, sieviešu līdzdalībai politikā jābūt ievērojami lielākai, un tādēļ es uzskatu, ka visās dalībvalstīs būtu jāievieš noteikumi par paritāti. Treškārt, uzņēmējdarbības joma. Sievietes labāk tiek galā, piemēram, ar mikrouzņēmumiem, bet viņu līdzdalība lielu uzņēmumu vadībā ir samērā neliela. Pašreizējie izaugsmes rādītāji vedina domāt, ka sievietes tikai 2280. gadā panāks vienlīdzīgu līdzdalību. Tas ir jāmaina.
<P>
Var izdarīt trīs secinājumus: Pirmkārt, uzraudzības centram ir jāskatās uz labāko praksi. Otrkārt, es vēlos izteikt neizmērojamu pateicību Špidla kungam par to, ka viņš ir radis iespēju izmantot Eiropas Sociālo fondu, t. i., Eiropas Savienības nozīmīgo finanšu instrumentu, lai veiktu ieguldījumus bērnudārzos. Treškārt, es vēlos paziņot - ja es šī parlamentārā sasaukuma laikā vēlēšos ģimenes pieaugumu, es izmantošu paternitātes atvaļinājumu, ja Buzek kungs man to atļaus.
<SPEAKER ID="210" NAME="Silvia-Adriana Ţicău" AFFILIATION="S&amp;D">
(RO) Es uzskatu, ka ir nepieciešama efektīva karjeras plānošanas sistēma, lai nodrošinātu vienlīdzīgas iespējas vīriešiem un sievietēm, kas nozīmē to, ka pietiekamā skaitā jābūt bērnu aprūpes iestādēm, tādām kā silītes un bērnudārzi.
<P>
Eiropas Savienībā patlaban ir gaidīšanas saraksti bērniem, lai tos reģistrētu silītēs un bērnudārzos. Ir pat liels skaits bērnu, kurus nepietiekama vietu skaita dēļ nevar reģistrēt šādās izglītības iestādēs. Katrs eiro, kas ieguldīts bērnu aprūpes iestāžu attīstībā, nozīmē sešu eiro ieguvumu sabiedrībai tādā nozīmē kā jaunu darbavietu radīšana un Eiropas iedzīvotāju dzīves kvalitātes uzlabošana. Tāpēc es ceru, ka turpmāk Eiropas Savienība un dalībvalstis vairāk ieguldīs šajās ļoti maziem bērniem paredzētajās aprūpes iestādēs.
<P>
Pēdējais punkts, kas nav mazāk svarīgs; es vēlos pievērst jūsu uzmanību viena vecāka ģimeņu situācijai un tām grūtībām, ar ko saskaras vecāki, vieni paši audzinot bērnu.
<SPEAKER ID="211" NAME="Sidonia Elżbieta Jędrzejewska" AFFILIATION="PPE">
(PL) Priekšsēdētāja kungs, manuprāt, ir divas atbildes uz sieviešu un vīriešu līdztiesības jautājumu. Pirmā ir vienlīdzīga pieeja ekonomikas resursiem, un otra atbilde ir vienlīdzīga pieeja lēmumu pieņemšanai sabiedriskajā dzīvē. Manuprāt, atšķirības vīriešu un sieviešu atalgojumā, kas joprojām turpina pastāvēt, ir nepieņemamas. Par vienādu darbu ir jābūt vienādai samaksai. Turklāt es gribu uzsvērt, ka, manuprāt, ļoti būtiska ir sieviešu lielāka līdzdalība politiskā un sabiedriskā dzīvē kopumā. Es esmu dziļi pārliecināta, ka sieviešu lielāka līdzdalība sabiedriskā dzīvē, lielākā skaitā un uz taisnīgākiem principiem, nodrošinās to, izstrādātie budžeti un politika, kā arī pieņemtie plāni daudz lielākā mērā atspoguļos visas sabiedrības sapņus, vajadzības, cerības un plānus.
<SPEAKER ID="212" NAME="Elena Băsescu" AFFILIATION="PPE">
(RO) Ekonomikas un finanšu krīzes apstākļos sieviešu bezdarba līmenis 2009. gadā ir palielinājies par 1,6 %, salīdzinājumā ar bezdarba līmeņa pieauguma rādītāju vīriešiem, kas ir 2,7 %.
<P>
Būtiski ir pieaugusi sieviešu iesaistīšanās lēmumu pieņemšanas procesā politikā. Sieviešu procentuālā attiecība Eiropas Parlamentā ir palielinājusies no 31 % līdz 35 %, salīdzinot ar iepriekšējo parlamentāro sasaukumu. To sieviešu procentuālās attiecība, kuras pārstāv Rumāniju, ir 36 %. Ņemot Rumānijas piemēru, sievietes, bijušās EP deputātes ievēlēšana par Rumānijas parlamenta Deputātu palātas priekšsēdētāju, ir pirmā reize, kad šo amatu ieņem sieviete. Par sevi personīgi es varu piebilst, ka, būdama jauna sieviete, kas uzsāk politisko karjeru, es Eiropas Parlamentā balotējos kā neatkarīga kandidāte, un man izdevās iegūt nepieciešamo balsu skaitu bez kādas partijas saraksta palīdzības. Privātajā sektorā sievietes ir daudz labāk pārstāvētas, un trešā daļa no viņām ...
<P>
(Priekšsēdētājs pārtrauca runātāju)
<SPEAKER ID="213" NAME="Seán Kelly" AFFILIATION="PPE">
Priekšsēdētāja kungs, šīvakara debašu nosaukums ir "Līdztiesība starp sievietēm un vīriešiem”, tomēr vairums runātāju, aplūkojot šo jautājumu, teica "starp vīriešiem un sievietēm”.
<P>
Manuprāt, tā daļēji ir atbild uz Lulling kundzes uzdoto jautājumu, kāpēc kopš 1975. gada nav panākts lielāks progress. Iemesls ir tradīcijas. Tas ir saistīts ar kultūru. Bija pierasts, ka sievietēm ir zemāka, pakļauta loma. Šī situācija vēl aizvien pastāv daudzās valstīs visā pasaulē, un ir liels izaicinājums to mainīt.
<P>
Taču laimīgā kārtā ES ir panākusi lielu progresu un, iespējams, nekur citur tik lielu progresu kā Eiropas Parlamentā, kurā skaitliski un attieksmes ziņā valda īstena līdztiesība. Tas ir jāturpina, īstenojot tiesību aktus, īstenojot mērķus un īstenojot direktīvas.
<P>
Tika izteikta arī doma, ka mums vajadzētu sniegt vairāk informācijas jaunietēm. Es piekrītu, bet mums vajag arī sniegt vairāk informācijas jauniešiem, sevišķi, lai kompensētu to kaitējumu, ko rada daudzas filmas un daudzi televīzijas raidījumi, kuri nekādā veidā nesekmē vienlīdzīgas sabiedrības izveidi līdztiesības kontekstā. Šajā jomā ir jāiegulda liels darbs, un mums ir jāsāk to darīt.
<SPEAKER ID="214" NAME="Czesław Adam Siekierski" AFFILIATION="PPE">
(PL) Priekšsēdētāja kungs, parasti grūtos laikos lielākās problēmas saistībā ar ģimenes ikdienas labklājības nodrošināšanu gulstas uz sieviešu pleciem. Viņām ne tikai būtu no visām pusēm par to jāsaņem pateicība, bet viņām arī sociālās politikas ietvaros būtu jāsniedz nozīmīgs atbalsts. Es domāju, ka mums ir daudz jādara šajā jomā.
<P>
Dzimumu līdztiesība un sieviešu tiesības sakņojas cilvēktiesībās. Šķiet, ka pārmērīgu tiesību aktu izstrādāšana šo pamattiesību aizstāvībai varētu tikt uztverta kā pilnīga šī principa noliegšana. Visbeidzot, mēs šajā sieviešu un vīriešu līdztiesības jomā visvairāk varam paveikt, izveidojot piemērotas izglītības sistēmu, jo ar cieņu pret sievietēm nepietiek, un to nevar pilnībā definēt un iekļaut labākajos dokumentos, ja tā nav daļa no mūsu kultūras, tradīcijām un audzināšanas.
<P>
Polijā ir teiciens, ka sieviete balsta trīs mājas stūrus, bet vīrietis tikai vienu. Mēs varētu teikt, ka šāda situācija izceļ sievieti un parāda tās vērtību, vai arī, ka tā pārmērīgi ekspluatē sievietes, un ir nevienlīdzības piemērs.
<SPEAKER ID="215" NAME="Vladimír Špidla" LANGUAGE="CS">
Dāmas un kungi, šīs debates ir bijušas neparasti plašas. Es esmu piedalījies daudzās Eiropas Parlamentā debatēs, un šīs noteikti ir visauglīgākās. Manuprāt, tās arī skaidri parādīja, ka politika, ko formulējusi Eiropas Komisija un Eiropa kā tāda, ir politika, kurai ir pašai sava iekšējā izjūta un iekšējā loģika, un tā ir jāturpina. Iespēju vienlīdzība, manuprāt, patiešām ir mūsu darba pamatelements, neradot nekādas šaubas par cilvēktiesībām, un skaidrs ir arī tas, ka mums tā ir jānodrošina, neraugoties ne uz ko. Mēs nevaram pieņemt, ka pastāvēs izolētas jomas, kurās netiks konsekventi piemērota iespēju vienlīdzība.
<P>
Mūsu līdztiesības plānā formulētā politika, manuprāt, nākotnē ir jāturpina, un es arī pilnībā piekrītu viedoklim, ka gaidāmajā Eiropas stratēģijā 2020. gadam mums ir jāpastiprina dzimumu jautājumi. Kā jau šajās debatēs daudzreiz tika teikts - un es tam pilnīgi piekrītu - moderna sabiedrība, kas vēlas gūt panākumus, nevar atļauties pilnībā neizmantot savu cilvēkpotenciālu. Manuprāt, iespēju vienlīdzība ir Eiropas unikālas priekšrocības konkurences ziņā.
<P>
Dāmas un kungi, mēs esam arī apsprieduši pasākumus, kultūras aspektus, tiesību aktu izstrādi un daudzus citus šī sarežģītā jautājuma aspektus. Es uzskatu, ka mēs ne par vienu līdzekli nevaram a priori pieņemt negatīvu vai pozitīvu atzinumu. Esošie tiesību akti noteikti ir konsekventi jāpiemēro. Par to nav šaubu, un tas ir saistīts ar daudzām problēmām. Protams, tāpat ir skaidrs, ka jauni un ļoti drosmīgi tiesību akti bieži var pašos pamatos mainīt situāciju. Šeit tika pieminēts Norvēģijas piemērs par lielu akciju sabiedrību administratīvo struktūru kvotām, un šis likums ir ļoti skaidri mainījis situāciju, un, manuprāt, būtu interesanti izpētīt šo Norvēģijas pieredzi. Tomēr, neraugoties uz to, es uzskatu, ka patlaban spēkā esošo tiesību aktu pilnīgas piemērošanas uzsvēršanai arī turpmāk ir jābūt prioritātei.
<P>
Dāmas un kungi, darba un ģimenes dzīves saskaņošanas ļoti lielā nozīme ir skaidri norādīta, un, manuprāt, skaidri ir pateikts arī tas, ka iespēju vienlīdzība ir jautājums, kas vienādi attiecas gan uz vīriešiem, gan sievietēm. Tāpēc es priecājos, ka mēs esam rīkojuši šīs debates, pamatojoties uz abu dzimumu pieredzi, un es domāju, ka tā tam ir jābūt vienmēr.
<SPEAKER ID="216" NAME="Priekšsēdētājs">
Komisār Špidla kungs, es gribētu pievienoties pateicības korim un laba vēlējumiem, ko jums izteica visdažādākie plenārsēdes dalībnieki. Es novēlu jums visu to labāko un Dieva svētību!
<SPEAKER ID="217" NAME="Marc Tarabella" LANGUAGE="FR">
Priekšsēdētāja kungs, arī es vēlos apsveikt komisāru par šiem noslēdzošajiem centieniem - jā, es, kurš bieži ir apstrīdējis viņa teikto citos forumos - un vienkārši pateikties visiem par šīm ļoti rosinošajām debatēm, kurās uzstājās daudzi deputāti.
<P>
Es ļoti vērīgi ieklausījos visos runātājos, un tā ir taisnība, ka runāja daudz vīriešu, kas mani ļoti iepriecina. Katrā ziņā, vīriešu proporcionālā attiecībā bija lielāka nekā Sieviešu tiesību un dzimumu līdztiesības komitejā, jo no kopējā skaita, t. i., 61 locekļa, tikai četri ir vīrieši, un tas ir daudz par maz. Es, protams, piekrītu tiem, kas sacīja, ka šī ir cīņa, kurā jāpiedalās arī vīriešiem.
<P>
Es nevaru atbildēt visiem, bet Lulling kundze sacīja, ka balsojuma rezerve komitejā nebija pietiekama. Precizējot, 15 balsis bija "par”, 5 "pret”; trīsreiz vairāk "par” nekā "pret”, un septiņi deputāti atturējās.
<P>
Es zinu, ka mēs esam pavadījuši daudz laika pie 38. nodaļas, kas veltīta reproduktīvai veselībai, seksuālajām tiesībām un jo īpaši kontracepcijai un abortiem. Es zinu, ka šis jautājums, iespējams, ir jutīgāks par pārējiem, un es nevēlos, lai mans ziņojums kļūtu par faktu mudžekli, bet es nevarēju atstāt šo jautājumu bez ievērības.
<P>
Manā ziņojumā īpaši iekļauta norāde uz jaunām meitenēm, kurām nākas ciest, ja nejauši iestājas grūtniecība, jo viņām nav bijusi pieejama visa nepieciešanā informācija. Taču visvairāk mani satrauc to dažu deputātu bieži paustā liekulība, kuri vēlas ignorēt šo situāciju un pasmejas par šo jauno meiteņu problēmām, tomēr, kad tas notiek ar viņu bērniem, viņiem pietiek līdzekļu, lai samaksātu par "atveseļošanās” terapiju Šveicē vai kur citur, nepievēršot tam daudz uzmanības.
<P>
Attiecībā uz atalgojuma atšķirībām Bauer kundze to ļoti labi pateica. Mēs runājam par rādītāju aptuveni 25 % apmērā pēc samaksas par nepilna darba laika stundām, kuras ir ierobežotas, pieskaitīšanas. Protams, ir grūti to precīzi aprēķināt.
<P>
Šis nav - un šeit es beigšu savu runu, jo man palikušas vien dažas sekundes - faktu mudžekļa ziņojums, kaut arī tajā ir minēta dzimumorgānu kropļošana, burka un piespiedu laulības. Varat būt pārliecināti, es uzskatu, ka demokrātijā šī prakse nepārstāv kultūru; drīzāk tā ir prakse, kas būtu jāapkaro ar demokrātiskiem līdzekļiem.
<P>
Ja es to būtu iekļāvis ziņojumā, tas būtu aizēnojis visu pārējo, kas, manuprāt, ir daudz svarīgāks.
<SPEAKER ID="218" NAME="Priekšsēdētājs">
Debates ir slēgtas.
<P>
Balsojums notiks trešdien, 10. februārī.
<P>
Rakstiskas deklarācijas (Reglamenta 149. pants)
<SPEAKER ID="219" NAME="Corina Creţu  " LANGUAGE="RO">
Lai arī pirmo reizi vēsturē sieviešu darba tirgū ir vairāk nekā vīriešu, joprojām pastāv ar dzimumu saistītas diskriminācijas gadījumi. Ievērojama daļa sieviešu veikto darbu parasti ir nepilna laika darbs vai līgumdarbs ar neatbilstošu samaksu. Vairāk nekā pusgadsimtu pēc tam, kad Kopienas līgumos ir iekļauts vienlīdzīgas samaksas princips, sievietei Eiropas Savienībā ir jānostrādā 418 kalendārās dienas, lai nopelnītu tikpat, cik vīrietis nopelna 365 dienās.
<P>
Lai gan ES politikai ir bijusi celmlauža loma, atalgojuma atšķirības kopš 2000. gada ir saglabājušās ievērojami lielas. Mums ir nepieciešamie juridiskie instrumenti, lai veiktu darbības šajā saistībā. Tieši tāpēc es aicinu nākamo Eiropas Komisiju iesaistīties, lai visās dalībvalstīs transponētu Direktīvu 2006/54/EK par tāda principa īstenošanu, kas paredz vienlīdzīgas iespējas un attieksmi pret vīriešiem un sievietēm nodarbinātības un profesijas jautājumos. Laikā, kad lejupslīde, pirmkārt, ir skārusi tās nozares, kurās pārsvarā strādā vīrieši, pastāv risks, arī Rumānijā, ka budžeta ierobežojumi novedīs pie daudzu darba vietu likvidēšanas sabiedrisko pakalpojumu nozarē, proti, nozarē, kurā visvairāk ir nodarbinātas sievietes. Es uzskatu, ir būtiski, lai diskriminējošie pasākumi, kas vērsti pret sabiedrisko pakalpojumu nozares darbiniekiem, neietekmētu dzimumu līdztiesības politiku.
<SPEAKER ID="220" NAME="Vasilica Viorica Dăncilă  " LANGUAGE="RO">
Ziņojums par vienlīdzīgām iespējām ierosina dot jaunu stimulu vienlīdzīgām iespējām Eiropas Savienībā, jo patiesas, demokrātiskas vienlīdzības veicināšana starp sievietēm un vīriešiem joprojām ir tādas demokrātijas izveides rādītājs, kas integrēt visu sabiedrību kopumā.
<P>
Vienlīdzīgas iespējas veicina sociālo progresu, un tās nedrīkst palikt tikai par tiesisku instrumentu. Vairumā Eiropas valstu gandrīz bez izmaiņām saglabājas segregācija nodarbinātības un nozaru ziņā. To atspoguļo mazāks atalgojums sievietēm, mazāks skaits sieviešu, kas strādā laikā, kad viņām ir apgādājamie, kā arī pienākumu dalīšana starp sievietēm un vīriešiem ģimenes dzīvē.
<P>
Turklāt mēs nedrīkstam aizmirst arī sieviešu lomu un ieguldījumu Eiropas lauksaimniecībā: trešā daļa lauksaimniecībā nodarbināto ir sievietes. Viņas bieži saņem mazāku atalgojumu un nesaņem atbilstošu sociālo aizsardzību, jo viņas veic darbu saimniecībās, nodrošinot pārtiku savai ģimenei.
<P>
Es uzskatu, ka Eiropas Parlamentam ir jāatbalsta iniciatīva, lai izveidotu Eiropas centru vardarbības pret sievietēm uzraudzībai, un jāpaplašina upuru aizsardzībai paredzētie Eiropas tiesību akti, kā arī jāatbalsta struktūras izveide vienlīdzīgu iespēju veicināšanai Apvienoto Nāciju Organizācijas līmenī.
<SPEAKER ID="997" NAME="Sirpa Pietikäinen  " AFFILIATION="PPE">
rakstiski. - (FI) Priekšsēdētāja kungs, dāmas un kungi, es vēlos pateikties Tarabella kungam par izcilo ziņojumu par sieviešu un vīriešu līdztiesību Eiropas Savienībā. Nevienlīdzību starp sievietēm un vīriešiem darba tirgū atspoguļo tas, ka sievietes par vienādu darbu joprojām saņem 80 eirocentus, turpretim vīrieši par to pašu darbu saņem EUR 1. Ir izstrādāti pasākumi, lai panāktu vienlīdzīgu samaksu, un patlaban patiešām ir īstais laiks tos īstenot praksē. Piemēram, amata prasību novērtējums būtu jānosaka par obligātu, un alga būtu jānosaka, pamatojoties uz šo novērtējumu. Ja darbavietai nav izstrādāta pienācīga vienlīdzības programma, darba devējiem būtu jāpiemēro sankcijas. Sievietēm nebūtu jāsaskaras ar šķēršļiem savā profesionālajā izaugsmē, kā arī jāpieredz, ka viņu karjeras attīstība ir apstājusies dzimuma dēļ. Gan uzņēmumiem, gan valsts sektoram būtu jāpievērš lielāka uzmanība, lai nodrošinātu, ka vadošos amatos strādā vairāk sieviešu. Veidojot Eiropas Komisiju, katrai dalībvalstij par komisāriem ir jāizvirza gan vīrieši, gan sievietes. Kā ziņojumā norādīts, pastāv arī problēmas darba un ģimenes dzīves apvienošanā, kas ir būtiski attiecībā uz sieviešu un vīriešu līdztiesību profesionālajā dzīvē. Sabiedrisko pakalpojumu attīstība, lai veicinātu aprūpes nodrošināšanu un lielākas iespējas bērnu kopšanas atvaļinājumam, ir veids, kā izlīdzināt atšķirības starp sievietēm un vīriešiem darba tirgū. Eiropas Savienībai ir vajadzīgs sociāls regulējums. ES jau ir sākusi strādāt pie vienlīdzīgākas Eiropas: pateicoties ES tiesību aktiem, ievērojami ir uzlabojies Eiropas sieviešu stāvoklis. Vienlīdzības jomā Eiropas Savienība virzās pareizajā virzienā, taču progress nenotiek pats no sevis: nākotnē mums būs nepieciešama stingrāka ES sociālā dimensija, lai garantētu vienlīdzīgāku un sociālāku Eiropas Savienību kā jebkad iepriekš.
<SPEAKER ID="996" NAME="Daciana Octavia Sârbu  " LANGUAGE="RO">
Līdztiesība starp sievietēm un vīriešiem ir Eiropas Savienības pamatprincips. Šajā saistībā pēdējos gados ir panākts ievērojams progress. Taču starp dalībvalstīm vēl joprojām pastāv būtiskas atšķirības, ja runa ir par vienādu samaksu par padarīto darbu, sieviešu skaitu vadošos amatos un sieviešu procentuālo attiecību darba tirgū. Par spīti pašreizējiem ES tiesību aktiem dalībvalstīs vēl aizvien ir redzama vidēji 15-17 % atšķirība starp algām, ko saņem vīrieši un sievietes. Iemesls ir tāds, ka sievietes strādā sliktāk atalgotu darbu vai ir nodarbinātas uz nepilnu slodzi. Sieviešu dzīves laikā samazinoties viņu ienākumiem un pensijām, šīs algu atšķirības izraisa nabadzību gados vecāku sieviešu vidū. 21 % sieviešu, kurām ir 65 gadi vai vairāk, ir pakļautas nabadzības riskam, attiecīgi vīriešiem šis rādītājs ir 16 %. Lai nodrošinātu vienlīdzīgas tiesības sievietēm un vīriešiem, dalībvalstīm ir jāapmainās ar labāko praksi attiecībā uz dzimumu līdztiesības garantēšanu. Turklāt es gribu uzvērt, ka skolu izglītības programmās nepieciešams izskaust iesakņojušos stereotipus saistībā ar sievietēm.
<SPEAKER ID="221" NAME="Lívia Járóka  " LANGUAGE="HU">
Vissvarīgākais uzdevums attiecībā uz Eiropas Savienības politiku līdztiesības starp vīriešiem un sievietēm veicināšanai ir tā ceļveža četriem gadiem panākumu un neveiksmju izvērtēšana, kurš noslēdzas šogad, un jaunās stratēģijas aprišu ieskicēšana. Ceļvedī, kura īstenošana sāksies nākamgad, tāpat kā esošajā ceļvedī, ir jāuzsver daudzējādas un lokāla līmeņa diskriminācijas parādība, vienlaikus pievēršot lielāku uzmanību etnisko minoritāšu situācijas sieviešu tiesību aspektiem. Ziņojumā pareizi ir norādīta globālās ekonomiskās krīzes nelabvēlīgā ietekme uz sieviešu stāvokli, sevišķi, ciktāl tā attiecas uz darbavietām un atalgojuma atšķirību uz dzimuma pamata. Tādēļ ir izšķiroši svarīgi, lai jaunajā stratēģijā tiktu izskatīta vienlīdzīgu iespēju vīriešiem un sievietēm ekonomiskā nozīme, jo diskriminācija uz dzimuma pamata ir ne vien netaisnīga, bet arī kavē ekonomikas attīstību. Tāpēc dalībvalstis un attiecīgie uzņēmumi ir jāmudina, no vienas puses, savās krīzes risināšanas stratēģijās iekļaut dzimumu līdztiesības ievērošanu, un, no otras puses, atturēties no finanšu ierobežojumiem, kas kaitē vīriešu un sieviešu vienlīdzīgām iespējām. Ceļvedī, kas stājas spēkā 2010. gadā, ir jāsaglabā iepriekšējās stratēģijas prioritātes, lielāku uzmanību koncentrējot uz aspektiem saistībā ar nabadzības un sociālās atstumtības samazināšanu, it īpaši Eiropas gadā, kas veltīts šim tematam. Jaunajai stratēģijai ir jābūt konkrētam rīcības plānam ar reālistiskiem, pārbaudāmiem mērķiem. Turklāt, kas attiecas uz šo mērķu īstenošanu, ir nepieciešama daudz efektīvāka koordinācija starp Eiropas Komisiju un dalībvalstīm.
