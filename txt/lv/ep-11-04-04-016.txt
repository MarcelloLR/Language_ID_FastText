<CHAPTER ID="016">
Eiropas statistika par tūrismu (debates) 
<SPEAKER ID="088" NAME="Priekšsēdētājs">
Nākošais dienas kārtības jautājums ir Brian Simpson kunga ziņojums par Eiropas statistiku par tūrismu Transporta un tūrisma komitejas vārdā - C7-0085/2010 - (Α7-0329/2010).
<SPEAKER ID="089" NAME="Brian Simpson">
referents. - Priekšsēdētāja kungs! Vispirms es vēlos pateikties visiem ēnu referentiem par darbu ar šo tehnisko ziņojumu. Komisijas priekšlikums par tūrisma statistiku deva mums iespēju pārskatīt esošo tiesisko regulējumu par tūrisma statistikas datu vākšanu Eiropā. Tas šobrīd, kad visi vēro Eiropas tūrisma politikas stratēģijas attīstību, kas gultas uz šajā sfērā jauno ES kompetenču pleciem, ir ļoti svarīgi. Tūrisma statistikas datubāzes atjaunināšana ir ļoti svarīga, lai nodrošinātu politikas veidotājiem labu bāzi veiksmīgas tūrisma politikas īstenošanai.
<P>
Šo iemeslu dēļ Parlamenta pozīcijas formulēšanai es izvēlējos sekojošu pieeju, kuru atbalstīja arī ēnas, - atbalstīt mērķi uzlabot šīs sfēras piedāvājuma statistikas pilnīgumu, atbilstību un salīdzināmību, padarot statistiku aktuālāku ar jaunajām tendencēm tūrisma sektorā, lai atspoguļotu, piemēram, kā pieaug rezervēšana internetā un īslaicīgo ceļojumu apjoms. Mēs visi piekritām, ka ES tūrisma konkurētspējas uzlabošana ir veids, kā veicināt ceļotāju ierašanos Eiropā, tāpēc ir svarīgi, lai apkopotie statistikas dati iet vienā solī ar sektora mainīgo raksturu, nosakot šī sektora esošās un iespējamās tendences un pārraugot piedāvājumu un pieprasījumu. Tādējādi iegūtā statistika varētu būt lielisks instruments tūrisma industrijas lēmējpersonu atbalstam.
<P>
No vienas puses ir svarīgi nodrošināt, lai papildinātā statistika ir pēc iespējas pilnīgāka un sniedz labu Eiropas tūrisma kopainu, tomēr, no otras puses, jāpatur prātā nepieciešamība pārāk nenoslogot respondentus. Tieši šī iemesla dēļ es gribēju redzēt galīgo vienošanos par ienākošo datu vākšanu par vienas dienas apmeklētājiem, kas tagad ir iekļauta galīgajā vienošanās dokumentā, jo vienas dienas apmeklētāji veido lielu tūrisma aktivitātes daļu.
<P>
Parlaments arī pieprasīja regulu, kas attiektos uz tām datu vākšanas sfērām, kuras līdz šim netika uzskatītas par tūrisma statistikai būtiskām, bet kurām, mūsuprāt, jābūt iekļautām, lai atzītu nozīmīgo tūrisma ietekmi uz sabiedrību, ekonomiku un vidi. Manuprāt, datu vākšana par nodarbinātību un ekonomiskajiem izdevumiem, tā sauktajiem tūrisma satelītkontiem, ir ļoti būtiska, un mēs uzstājām, lai tie tiktu iekļauti šajā regulā.
<P>
Galīgajā vienošanās dokumentā ar Padomi ir iekļauts noteikums par eksperimentālo pētījumu, kas ļaus dalībvalstīm parādīt tūrisma ietekmi uz ekonomiku un nodarbinātību, veikšanu; tas veicinās labāku sapratni par tūrisma industrijas patieso apjomu un vērtību. Galīgajā vienošanās dokumentā ir iekļauti arī eksperimentālie pētījumi par tūrisma ietekmi uz vidi - tas ir interesants pētniecības punkts, ņemot vērā nepieciešamību pēc ilgtspējīga tūrisma pieejas.
<P>
Ir svarīgi iekļaut datus arī par tūristu izmitināšanas vietu pieejamību cilvēkiem ar ierobežotām pārvietošanās spējām, kas mums ar Padomi bija vienīgais klupšanas akmens. Pēc Parlamenta uzstājības šajā jautājumā Padome piekāpās un piekrita to iekļaut no tūristu izmitināšanas iestādēm savāktajā pamatinformācijā.
<P>
Es esmu ļoti apmierināts, ka ar Padomi tika panākta vienošanās pirmajā lasījumā, paralēli nolīgumiem par Komisijai deleģēto pilnvaru ierobežojumiem, kas mani uztrauca. Es ceru, ka Parlaments atbalstīs šo vienošanos trešdienas plenārsēdes balsojumā.
<SPEAKER ID="090" NAME="Cecilia Malmström">
Komisijas locekle. - Priekšsēdētāja kungs! Šajos taupības laikos arī Komisija racionalizē.
<P>
Simpson kungs, jūs kā referents teicāt, ka šis ir tehnisks ziņojums, tā arī ir, bet, neskatoties uz to, tas ir svarīgs. Komisijas priekšlikuma mērķis bija atjaunot un optimizēt esošos Eiropas tūrisma statistikas tiesiskos regulējumus. Tūrisma statistikas veidotāji un lietotāji lūdza šīs korekcijas. Galīgais mērķis ir nodrošināt ikmēneša un gada Eiropas tūrisma piedāvājuma un pieprasījuma statistiku, izmantojot kopēju shēmu.
<P>
Šis ir ļoti līdzsvarots priekšlikums nepieciešamo datu, kā arī respondentiem un administratoriem uzliktā sloga ziņā. Lai to panāktu, tika iekļauta atļauja daļu datu vākt pēc brīvprātības principa vai katru trešo gadu, lai dažu nosacījumu stāšanos spēkā atliktu uz vēlāku posmu un lai izslēgtu vismazākos uzņēmumus.
<P>
Pēc neformāla trialoga 2011. gada 23. janvārī un pēc tā sekojošām diskusijām, kā jūs, referent, jau minējāt, Parlaments un Padome vienojās par kompromisa tekstu. Padome akceptēja Parlamenta papildu prasību regulā iekļaut mainīgo lielumu par piekļuvi tūristu izmitināšanas vietām cilvēkiem ar ierobežotām pārvietošanās spējām.
<P>
Komisijai ir pieņemami visi ziņojuma un kompromisa teksta grozījumi. Tāpēc es vēlos pateikties jums, Simpson kungs, ēnu referentiem un Transporta un tūrisma komitejas locekļiem par konstruktīvo darbu ar šo piedāvājumu. Pēc produktīvas visu trīs institūciju sadarbības es uzskatu, ka esam sasnieguši mūsu mērķi, tas būtu, ir izveidota vienota Eiropas statistikas sistēma par tūrisma sistemātisku attīstību, izstrādi un izplatīšanos.
<SPEAKER ID="091" NAME="Carlo Fidanza" LANGUAGE="IT">
Priekšsēdētāja kungs, komisāres kundze, dāmas un kungi! Ļaujiet man sākt ar pateicību referentam par viņa apņemšanos un prasmi būt politiski kodolīgam.
<P>
Eiropas Tautas partijas grupa (Kristīgie demokrāti) pilnībā atbalstīs ar Padomi panākto vienošanos. Šī regula aizstāj tekstu, kurš bija spēkā kopš 1995. gada, kas dažos svarīgākajos jautājumos neataino mūsdienu realitāti, piemēram, jaunās vajadzības un jaunos lietotāju ieradumus, nepieciešamību pēc savlaicīgākiem datiem un uzlabotas salīdzināmības, un statistikas programmas pilnīgumu.
<P>
Teksta galīgā versijā ir iekļautas visas tās politikas prioritātes, kuras sarunu laikā atbalstīja PPE un Padome pieņēma, piemēram, - skaidrāka to regulas daļu definēšana, kuras var grozīt deleģētie akti; "vienas dienas apmeklētāju” definīcijas ieviešana, kas ir obligāti jāiekļauj statistikas vākšanā, - visi, kas veic ceļojumu vienas dienas laikā, - tādējādi iekļaujot arī konferenču tūrisma fenomenu; skaidrāka vācamās statistikas definīcija, ieskaitot tranzīta tūristu tēriņus par pārtiku un dzērieniem bāros un restorānos, kas ir būtiska mūsu tūrisma industrijas daļa un dati par pieejamību cilvēkiem ar ierobežotām pārvietošanās spējām. Referents jau norādīja, ka šis ir parlamentārās delegācijas galvenais uzdevums.
<P>
Noslēgumā, šī regula ir svarīgs elements jaunajā Eiropas tūrisma stratēģijā, kuru izskata visas Eiropas institūcijas. Tas nodrošinās atjaunotu tiesisko regulējumu, kas iet vienā solī ar tirgus attīstību un piedāvā skaidrāku un saskaņotāku pieeju datu vākšanai par tūrismu, un garantēs efektīvāku sektora kontroli labākai patērētāju vajadzību izprašanai.
<P>
Es vēlreiz gribu pateikties Simpson kungam un Komisijai par šo iniciatīvu un Padomei par teicamo starpniecību.
<SPEAKER ID="092" NAME="Silvia-Adriana Ţicău" LANGUAGE="RO">
Priekšsēdētāja kungs! Es vēlos izteikt atzinību kolēģim Brian Simpson par šo ziņojumu par ES regulu, kas izveido vienotu sistēmu Eiropas statistikas par tūrismu attīstībai, sagatavošanai un izplatīšanai. Dalībvalstu uzdevums ir vākt, apkopot, apstrādāt un nosūtīt saskaņotu Eiropas statistiku par tūrisma piedāvājumu un pieprasījumu. Lielais vairums tūrisma sektora uzņēmumu ir mazie un vidējie uzņēmumi. To stratēģiskais svarīgums nerobežojas tikai ar to ekonomisko vērtību, bet galvenokārt jāizceļ to vērā ņemamais potenciāls darbavietu radīšanā.
<P>
Saskaņā ar "Eurostat” datiem par 2007. gadu katra trešā Eiropas ģimene nevarēja atļauties doties nedēļu ilgā atvaļinājumā reizi gadā. Ekonomikas krīze ir palielinājusi to Eiropas pilsoņu skaitu, kas ir pakļauti nabadzības riskam. Tā rezultātā ir ievērojami samazinājies to cilvēku skaits, kuri var katru gadu atļauties nedēļu garas brīvdienas. Es uzskatu, ka tāpēc tūrisma statistika ir nepieciešama un būtiska, lai izvērtētu šī sektora sociālos aspektus. Sociālais tūrisms palielina Eiropas tūristu skaitu un palīdz novērst tūrisma sezonalitāti, stiprina Eiropas pilsoniskuma ideju, kā arī veicina reģionālo attīstību. Sociālā tūrisma statistika palīdzētu Komisijai un dalībvalstīm noteikt dažādu sociālo grupu specifiskās vajadzības un radīt piemērotas programmas.
<P>
Vācot Eiropas statistiku šīs regulas ietvaros, valstu statistikas iestādēm jānodrošina arī dati par katrā dalībvalstī tūrismam izmantotajiem fondiem, jo īpaši, ja ir izmantoti ES fondi.
<P>
Visbeidzot, tomēr ne mazāk svarīgi, es uzskatu, ka Eiropas tūrisma statistikā jāiekļauj dati par nodarbināto personālu, viņu sezonālo raksturu, profesionālo apmācību un kvalifikāciju, kā arī informācija par viņu pašreizējiem darba apstākļiem. Augstas kvalitātes tūrisma sektors nevar pastāvēt bez labi apmācīta personāla.
<SPEAKER ID="093" NAME="Giommaria Uggias" LANGUAGE="IT">
Priekšsēdētāja kungs, dāmas un kungi! Es vispirms vēlos izteikt atzinību komitejas priekšsēdētājam Brian Simpson par komitejas darba vadīšanu un darbu ar šo dokumentu, un galvenokārt par tā novešanu līdz galam, - vismaz es tā ceru, jo Eiropas Liberāļu un demokrātu apvienības grupa (ALDE) balsos par -,un apstiprināšanu pirmajā lasījumā, un līdz ar to veiksmīgu regulas noslēgšanu.
<P>
Patiesais uzdevums ir pārskatīt regulu, kuras mērķis ir izveidot tūrisma statistikas vākšanas vienotas pamatnostādnes, precīzāk visu tā posmu - no statistikas vākšanas līdz apstrādei, sagatavošanai un nosūtīšanai, - tādējādi sekmējot optimālas zināšanas par tūrisma aktivēto un ar tūrismu saistīto finanšu pasauli.
<P>
Priekšsēdētāja kungs, ir skaidrs, ka kopš 1995. gada direktīvas, kura ir šīs priekštece, ir bijusi ievērojama izaugsme tūrisma jomā, un mums jāņem vērā milzu perspektīvas, kuras tūrisma ekonomiskā sistēma tuvākajā nākotnē sniegs Eiropas ekonomijai kopumā.
<P>
Es strādāju ar šo dokumentu kā ēnu referents ALDE grupas vārdā, un, kā jau es minēju, mēs balsosim par. Manuprāt, Simpson kunga ziņojums būs ļoti populārs, pateicoties tūrisma satelītkontu jautājumam, proti, eksperimentālo pētījumu, kuri ļaus izvērtēt ekonomikas ietekmi uz individuāliem ekonomikas sektoriem, pieņemšanai; citiem vārdiem sakot, aspekti, kas saistīti ar "vienas dienas apmeklētājiem”, reizi piecos gados sastādāmajiem novērtējuma ziņojumiem un piecgadu ziņojuma spējām izvērtēt statistikas ietekmi.
<P>
Es noslēgumā vēl pateikšu, ka tā ir jauna, no Lisabonas līguma izrietoša atbildība, un es uzskatu, ka šoreiz mēs efektīvi sākam uzņemties Parlamenta pienākumus un tāpat rīkosimies ar nākošo sagatavoto failu, kas drīz būs šajā sēžu zālē.
<SPEAKER ID="094" NAME="Nikolaos Salavrakos" LANGUAGE="EL">
Priekšsēdētāja kungs! Tas ir vispārzināms fakts, ka Eiropas Savienība ir galvenais tūristu galamērķis pasaulē. Tūrisms veido 4 % no ES IKP, tajā ir iesaistīti 2 miljoni uzņēmumu, un tas nodarbina apmēram 8 miljonus darbinieku.
<P>
Simpson kunga ziņojums par Komisijas priekšlikumu pārskatīt direktīvas par Eiropas statistikas par tūrismu juridisko pamatu ir svarīgs un tiek ierosināts tūrisma nākotnei izšķirošā brīdī, ņemot vērā, ka ekonomikas krīze un nesenās militārās operācijas Vidusjūrā apdraud tūrismu un tajā pat laikā rada apstākļus tūrisma novirzīšanai uz Eiropas drošiem galamērķiem.
<P>
Mēs aicinām Komisiju paralēli statistikai iekļaut visus ar tūrismu un neskaitāmajiem tūrisma sektoriem saistītus pasākumus, lai mēs varētu atjaunināt tūrisma produktu. Grieķijā tūrisms ir ekonomikas pīlārs, tas veido 7 % IKP un nodrošina 700 000 darbavietu.
<SPEAKER ID="095" NAME="Jim Higgins" AFFILIATION="PPE">
Priekšsēdētāja kungs! Lai kādā rūpniecības nozarē pieņemtu saprātīgus lēmumus, ir jābūt bruņotiem ar pēc iespējas vairāk informāciju un statistiku, un jānodrošinās, lai reģioni pareizi tērē naudu produkta, kuram ir tik milzīgs potenciāls, attīstībai.
<P>
Es šo ziņojumu vērtēju atzinīgi. Statistika ir ļoti svarīga. Tomēr, ja datus nav iespējams salīdzināt, tie ir nederīgi, šis Brian Simpson ziņojums sper lielu soli, lai nodrošinātu, ka šobrīd un nākotnē iegūtā informācija, būtu viegli pieejama un viegli izmantojama pašas industrijas labā.
<P>
Es atzinīgu vērtēju Simpson kunga darbu, un, kā jau viņš teica, Komiteja viņu vienbalsīgi atbalsta, un šobrīd šeit ir ievērojams Komitejas locekļu skaits. Arī mani uztrauc Komisijas pieprasīto deleģēto aktu skaits. Es gribētu, lai tiktu veiktas izmaiņas šīs programmas pamatos, balstoties uz parastām likumdošanas procedūrām. Mēs esam EPD no dažādām dalībvalstīm, mēs turam roku uz pulsa, mēs zinām, kāda ir situācija mūsu dalībvalstīs, un, visu cieņu Komisijai, es vēlos teikt, ka mēs esam tie, kuri zina, kāds ir produkts un kāds ir potenciāls.
<P>
Līdz 2004. gadam reģionālā attīstība, transports un tūrisms bija zem vienas institūcijas. 2004. gadā šīs jomas tika sadalītas starp vairākām komitejām, tagad mums transports un tūrisms ir vienā, un reģionālā attīstība citā komitejā.
<P>
Runājot par transportu un tūrismu, tūrisms joprojām ir Pelnrušķītes lomā. Tā ir joma ar milzu potenciālu, kura var kļūt par kaut ko lielāku, nekā šobrīd ir. Mūsu kolēģis minēja 4 % IKP. Ja paskatās, var redzēt, ka Eiropa ir galvenais tūristu galamērķis pasaulē - 2008. gadā šeit ieradās 40 % no visiem pasaules tūristiem. Tūrisms katru gadu nodrošina 9.7 miljonus darbavietu.
<P>
Runa ir par dažādu valstu un dažādu kultūru mozaīku ar milzīgu potenciālu. Mēs esam iemērkuši ūdenī tikai kājas īkšķi, tikai aizskāruši tā potenciālu, un mums jāturpina doties uz priekšu. Ja mēs gribam doties uz priekšu un attīstīt tūrismu, tad mums ir nepieciešams šāds ziņojums, kādu sagatavoja Brian Simpson, un mums ar to jāstrādā.
<SPEAKER ID="096" NAME="Inés Ayala Sender" AFFILIATION="S&amp;D">
(ES) Priekšsēdētāja kungs! Es vēlos sveikt runātāju, Simpson kungu par panākto vienošanos tik tehniskā jomā kā tūrisma statistika, izcīnot katru sperto soli.
<P>
Tomēr, priekšsēdētāja kungs, šajā sektorā runa ir par vairāk nekā 2 miljoniem uzņēmumu, no kuriem daudzi ir mazie un vidējie uzņēmumi, kas nodrošina gandrīz 10 miljonus darbavietu; sektors, kurā rit intensīvs darbs un kurā cilvēkresursi un šo resursu kvalitāte ir fundamentāls aspekts; sektors, kurš veido 5 % Eiropas Savienības iekšzemes kopprodukta.
<P>
Runa ir par vienu no svarīgākajiem Eiropas ekonomikas sektoriem, ņemot vērā, ka Eiropas Savienība ir tūristu apmeklētākā vieta pasaulē Īsumā, Savienība bauda vadošo pozīciju, kura vēl pavisam nesen bija pamesta tirgus kaprīžu un dominējošo apstākļu un to izraisītas nopietnas nevienlīdzības un palieku varā.
<P>
Lisabonas līgums mums ir devis juridisko pamatu, kas bija nepieciešams Eiropas Savienības jaunai tūrisma politikai, kuru Eiropas Parlaments aicināja izveidot ar vairāku eksperimentālo un sagatavošanas projektu starpniecību.
<P>
Pagājušā gada Komisijas paziņojums noteica jaunos šo pilnvaru mērķus un nepieciešamību stiprināt tūrisma sektoru ar labāku dalībvalstu koordināciju un komplementaritāti.
<P>
Tajā noteikts, ka, lai to panāktu, ir nepieciešami labāki, salīdzināmi, vispusīgi, atjaunināti un uzticami dati, un tieši tāpēc Simpson kunga ziņojumā ir noteikti šie jaunie virzieni un prasības. Tas paplašina tūrisma daudzveidības definēšanas kritērijus, nodalot ne tikai brīvdienu tūrismu, bet arī sociālo tūrismu, u.c. Tas akcentē nepieciešamību padarīt redzamāku jautājumu par pieejamību cilvēkiem ar ierobežotām pārvietošanās spējām, iekļauj vides faktoru un ļauj ņemt vērā tūrisma satelītkontus, lai gūtu daudz uzticamāku ekonomisko ainu. Tas apvieno arī jaunos aspektus un kritērijus, piemēram, vienas dienas ceļojumus un datus, kas attiecas uz restorānu noslogotību, kas ir ļoti svarīgi tādām uz tūrismu orientētām valstīm kā Spānija.
<P>
Šie jaunie dati palīdzēs nodrošināt labāku sapratni par šo sektoru, kurš ir spraigs mums nepieciešamo darbavietu radītājs. Šī jaunā statistika nozīmē, ka mēs būsim labākās pozīcijās, lai modernizētu un uzveiktu sektora, kuram jāveido "Eiropa 2020” galvenais pamats, īpaši runājot par aktīvu labas kvalitātes darbavietu radīšanu, nākotnes izaicinājumus.
<SPEAKER ID="097" NAME="Priekšsēdētājs">
Liels jums paldies! Es dodu vārdu Meissner kundzei. Jums ir viena minūte.
<SPEAKER ID="098" NAME="Gesine Meissner" AFFILIATION="ALDE">
(DE) Priekšsēdētāja kungs! Vispirms es vēlos izteikt pateicību Simpson kungam. Transporta un tūrisma komitejā mēs zinām, ka, ja mūsu priekšsēdētājs sagatavo ziņojumu, mums nebūs neviena iebilduma. Viņš vienmēr ņem vērā ļoti daudzas lietas, un vienīgais, ko es varu teikt,: "Lieliski, Braien! Mēs to atbalstām.”
<P>
Šajā gadījumā vairākkārt tika teikts, ka tas ir tehnisks ziņojums. Tas izklausās garlaicīgi. Bet man tas neliekas garlaicīgs. Kaut tas ir tehnisks, tas raksturo tūrismu, kurš mums Eiropā ir ļoti svarīgs ekonomiskais mērķis. Jau tika minēts, ka 40 % pasaules iedzīvotāju ceļo uz Eiropu. Eiropa ir ļoti svarīgs tūrisma reģions, tāpēc ir būtiski zināt, kāpēc šie cilvēki brauc uz Eiropu.
<P>
Ja mēs vēlamies attīstīt jaunu Eiropas sistēmu, pamatojoties uz jauno kompetenci Lisabonas līguma ietvaros, tad mums ir jāpārzina dati un jāspēj veikt datu apmaiņa saskaņotā veidā. Tas ir šī ziņojuma mērķis, un tas parāda arī jaunās tendences, piemēram, vienas dienas apmeklētājus vai velotūrismu. Mēs vēlamies iekļaut arī rūpniecisko mantojumu. Nākotnē vajadzētu iekļaut visu iepriekšminēto, lai mēs zinātu, kā nospraust mērķus. Liels jums paldies; tas ir labs ziņojums, un es uzskatu, ka mēs varēsim to atbalstīt.
<SPEAKER ID="099" NAME="Georges Bach" AFFILIATION="PPE">
(FR) Priekšsēdētāja kungs, komisār! Mēs visi esam vienisprātis par tūrisma nozīmīgumu. Tas ir svarīgs ne tikai Eiropas pilsoņiem, bet arī mazajiem un vidējiem uzņēmumiem.
<P>
Statistikas dati ir ļoti svarīgi. Tikai izveidojot uzticamu un pilnīgu datubāzi, mēs varēsim veidot politiku, kas ļaus tūrismam īstenot savu potenciālu. Es apsveicu referentu ar paveikto darbu un savu kolēģi Fidanza kungu par Eiropas Tautas partijas grupas (Kristīgie demokrātu) viedokļa izklāstu.
<P>
No savas puses es vēlos izcelt trīs vispārīgus punktus. Pirmkārt, es uzskatu, ka mums jāizmanto jaunie Līguma nodrošinātie politiskie līdzekļi un jārada dalībvalstīm pievienotā vērtība.
<P>
Otrais punkts - tā kā vairāki ES finanšu fondi ir un būs zem spiediena, ir svarīgi salīdzināt dažādu dalībvalstu rezultātus, un izvēlēties vislabāko praksi, tādējādi sasniedzot zināmu saskaņotības līmeni, kurā visi būtu ieguvēji.
<P>
Trešais un pēdējais punkts - mums jāattīsta tūrisma satelītkonti, kuri Kanādā pastāv jau vairākus gadus. Tie vēl efektīvāk ļautu noteikt ietekmi uz ekonomiku, nodarbinātību, vidi un tā tālāk, un tādējādi atbildētu uz vairākiem jautājumiem visās ar tūrismu saistītajās politikas jomās.
<SPEAKER ID="100" NAME="Rareş-Lucian Niculescu" AFFILIATION="PPE">
(RO) Priekšsēdētāja kungs! Manuprāt, tas, ka nav oficiālas statistikas par lauku tūrismu un agrotūrismu, un vienīgie pieejamie dati ir balstīti uz aplēsēm, ir nožēlojami. Šajā ziņā es atzinīgi vērtēju Eiropas Komisijas paredzētos pasākumus, lai palielinātu tūrisma sociālekonomisko zināšanu bāzi. Es vēlos uzsvērt arī "IKT un tūrisma” platformas, kuru ierosināja Komisija, nozīmi. Tomēr es uzskatu, ka ir jāpieliek lielāku pūliņi, lai apgādātu lauku rajonus ar modernu IT infrastruktūru, piemēram, nodrošinot platjoslas internetu.
<P>
Lauku tūrismā un agrotūrismā ir iesaistītas vairāk nekā 500 000 izmitināšanas iestādes, kas piedāvā vairāk nekā 6 miljonus gultu. Pēdējos gados abos šajos sektoros gada izaugsme bija 10-15 %, tādā veidā būtiski uzlabojot dzīves kvalitāti lauku apvidos un dažādojot lauku ekonomiku.
<SPEAKER ID="101" NAME="Jörg Leichtfried" AFFILIATION="S&amp;D">
Priekšsēdētāja kungs! Cienot referentu, es centīšos runāt angļu valodā un ceru, ka tā būs pietiekoši laba.
<P>
Domājot par tūrismu, ir svarīgi atzīt esošo tūrisma milzīgo ekonomisko lomu Eiropas Savienībā. Tas ir nozīmīgs faktors arī attiecībā uz darbavietām, īpaši runājot par maziem un vidējiem uzņēmumiem, kuri darbojas tūrisma jomā.
<P>
Mums arī jāatzīst, ka tūrismam ir ne tikai pozitīvas vērtības, bet tas rada arī problēmas - ar transportu, pārpildītām pludmalēm un citiem faktoriem saistītas problēmas. Lai tās atrisinātu, mums nepieciešama laba statistika, labi dati. Šis ziņojums palīdz šajā ziņā. Tas ir ļoti labs ziņojums, un visiem vajadzētu to atbalstīt.
<SPEAKER ID="102" NAME="Inés Ayala Sender" AFFILIATION="S&amp;D">
(ES) Priekšsēdētāja kungs! Es vēlos nedaudz iebilst Leichtfried kunga teiktajam, lai piešautu sāli debatēm.
<P>
Pēc Leichtfried kunga teiktā es saprotu, ka tūrisms rada transporta problēmas. Es uzskatu, ka transports uzlabo un veicina tūrismu, un tādēļ tagad, pārskatot Eiropas transporta tīklu, mums vajadzētu to paturēt prātā, jo ir pierādījumi, ka labāks, raiti ritošs transports ar lielāku ietilpību un mazāku ietekmi uz vidi ir galvenais tūrisma sektora elements.
<P>
Es ceru, ka nākotnē Eiropas transporta tīklu finansēšana un no tā iegūtie dati uzlabos tūrisma sektora jaudu Eiropā.
<SPEAKER ID="103" NAME="Andreas Mölzer" AFFILIATION="NI">
(DE) Priekšsēdētāja kungs! Būtu jauki, ja uz jautājumiem par iemesliem, kas padara tūristu galamērķi pievilcīgu, citiem vārdiem sakot, kāpēc viens galamērķis ir pieprasīts, bet citos samazinās apmeklētāju skaits, varētu atbildēt ar informatīvo statistiku. Tomēr šī vēlēšanās, iespējams, nepiepildīsies. Pārāk daudz neskaidru faktoru, piemēram, konkrēti laika apstākļi, pārvērš tūrisma prognozes par azartspēli.
<P>
Nevar droši pateikt, vai jaunu lidojumu savienojumu radīšana palielina nakšņošanas skaitu, vai gluži pretēji, jauni lidojumu savienojumi tiek radīti pieaugošā ceļotāju pieprasījuma rezultātā. Taču ierobežotā tūrisma datu pieejamība un salīdzināmība ir problēma no pilsētu plānojuma viedokļa. Dienas noslēgumā, ja potenciālais apmeklētāju skaita pieaugums ir ievērojams, viss ir jāorganizē tā, lai tas neatstātu negatīvu ietekmi uz vietējiem iedzīvotājiem.
<P>
Elastīgs darbalaiks un drošība ietekmē tūrismu tikpat ļoti kā sociālās pārmaiņas. Tomēr noteicējfaktori galu galā būs globālā ekonomika un, iespējams, naftas cena. Pat labākā Eiropas tūrisma statistika nespēs to mainīt.
<SPEAKER ID="104" NAME="Elena Băsescu" AFFILIATION="PPE">
(RO) Priekšsēdētāja kungs! Simpson kunga ziņojums ir svarīgs pavērsiens attiecībā uz Eiropas tūrisma statistikas pamatnostādnēm. Ņemot vērā tā augsto potenciālu, tūrisms veicina nodarbinātību un ekonomisko izaugsmi. Ir jāuzlabo datu apstrādes efektivitāte un iesniegtās statistikas salīdzināmība.
<P>
Lai uzveiktu vispasaules konkurenci tūrisma sektorā, Rumānija profesionāli izstrādāja stratēģiju, kura tai palīdz izcelties citu pasaules tūristu galamērķu vidū. Stratēģija ir balstīta uz Rumānijas kā valsts zīmola radīšanu, mēs izmantojam šo konceptu, lai potenciālajiem tūristiem parādītu mūsu tradīciju autentisko dabu un mūsu brīnišķīgās ainavas.
<P>
Es vēlos uzsvērt, ka tūrisma attīstīšana palīdzētu arī mazināt nevienlīdzības Eiropas dienvidaustrumu reģionos. Tāpēc jākoncentrējas uz daudzveidību.
<SPEAKER ID="105" NAME="Janusz Władysław Zemke" AFFILIATION="S&amp;D">
(PL) Priekšsēdētāja kungs! Es vēlos norādīt, ka diemžēl Eiropas Parlaments reti skata ar tūrismu saistītos jautājumus. Tuvāk apskatot Transporta un tūrisma komitejas darbu, var redzēt, ka 95 % no viņu laika tiek veltīts ar transportu saistītiem jautājumiem, un tikai 5 % tūrisma jautājumiem. Kaut es no sirds atbalstu Simpson kunga ziņojumu, man ir viens lūgums - ja vēlamies runāt par statistiku, tad ir svarīgi salīdzināt salīdzināmas lietas. Nākošajam mūsu darba posmam vajadzētu būt standartu noteikšanai atsevišķām jomām, piemēram, viesnīcām. Jābūt skaidri formulētam, vai viesnīcai ir divas, trīs vai četras zvaigznes.
<SPEAKER ID="106" NAME="Cecilia Malmström">
Komisijas locekle. - Priekšsēdētāja kungs! Es vēlos norādīt Simpson kungam, ka runātāju skaits par šo tehnisko ziņojumu liecina, ka viņa darbs ir ļoti nozīmīgs, un ka tas ir ļoti svarīgi.
<P>
Kaut tas ir tehnisks, bija nepieciešams pārskatīt šo svarīgo regulu. Būs iespējams izveidot spēcīgas, analītiskas pamatnostādnes, lai mēs varētu pieņemt kompetentus lēmumus par visiem šodien šeit minētajiem tūrisma aspektiem un daudziem citiem. Tūrisms attīstās, un statistikai jātiek tam līdzi.
<P>
Trīs institūcijas kopā izstrādāja priekšlikumu, kas no vienas puses līdzsvaro nepieciešamību pēc informācijas, bet no otras - pārlieku nenoslogo respondentus. Es vēlos apsveikt Simpson kungu par ziņojumu un pateikties Parlamentam par šīm debatēm.
<SPEAKER ID="107" NAME="Brian Simpson">
referents. - Priekšsēdētāja kungs! Es ar interesi klausījos pārējo locekļu teikto. Es gribu īpaši atgriezties pie jautājuma, ka mums kā Transporta un tūrisma komisijai tikai apmēram pieci procenti darba slodzes ir saistīti ar tūrisma sektoru. Savā ziņā tā ir taisnība, bet tas nav tāpēc, ka Parlaments nevēlētos vairāk strādāt ar tūrisma sektoru, tas ir tādēļ, ka Padome un dalībvalstis neļauj mums vairāk strādāt tūrisma sektora jomā. Ja nepieciešams kādu vainot, tad visas sūdzības jāliek uz Padomes sliekšņa.
<P>
Ar šo ziņojumu esam izveidojuši pamatnostādnes, kas sniegs šajā jomā strādājošajiem - tiem, kas ir frontes līnijā - nepieciešamo informāciju, lai plānotu un attīstītu tūrisma produktus Eiropas Savienībā. Mums ir ļoti daudzpusīga tūrisma industrija - no burvīgām dabas teritorijām un saulrieta pludmalēm līdz bagātīgam rūpniecības un kultūras mantojumam - un visi šeit zina, cik tuvs manai sirdij ir rūpniecības mantojums.
<P>
Eiropai ir daudz, ko piedāvāt apmeklētājiem, neatkarīgi, vai tie ir no Eiropas Savienības, vai dzīvo ārpus tās. Es uzskatu, ka ar šo ziņojumu mums ir iespēja plānot burvīga produkta piedāvājumu, kuru cilvēki var apskatīt un izbaudīt savā brīvajā laikā,
<P>
Es izsaku pateicību visiem kolēģiem un Komisijai par viņu smago darbu un laipnajiem vārdiem. Šāda sadarbība padara referenta dzīvi daudz vieglāku. Es neesmu drošs, ka tas ir izsmalcināts - par mani parasti tā nemēdz teikt, bet es to pieņemšu. Es kā Transporta un tūrisma komitejas priekšsēdētājs apsolu, ka rūpēšos par to, lai šis jautājums tiktu veiksmīgi atrisināts.
<SPEAKER ID="108" NAME="Jörg Leichtfried" AFFILIATION="S&amp;D">
(DE) Priekšsēdētāja kungs! Es nezinu, saskaņā ar kuru reglamenta pantu es tagad uzstāšos. Iepriekš debatēs es sūdzējos par to, ka Padome nepiedalās. Tomēr vajadzētu ne tikai sūdzēties, bet izcelt arī labo. Es gribēju norādīt uz Komisāres šodienas uzvedību, un uz to, ka viņas uzstāšanās bija īsa, kodolīga un kompetenta, ja runājam par saturu, - daudziem viņas kolēģiem vajadzētu sekot viņas piemēram, kā jāuzvedas Parlamentā.
<SPEAKER ID="109" NAME="Priekšsēdētājs">
Debates ir slēgtas.
<P>
Balsošana notiks trešdien, 2011. gada 6. aprīlī.
<P>
Rakstiskas deklarācijas (Reglamenta 149. pants)
<SPEAKER ID="110" NAME="Sergio Berlato" LANGUAGE="IT">
Tūrisms ir svarīga Savienības saimnieciskā darbība, kurai ir ievērojams potenciāls darbavietu radīšanā un ekonomiskajā izaugsmē. Ar apmēram 1,8 miljoniem mazo un vidējo uzņēmumu aptuvenais tūrisma industrijas ieguldījums Eiropas IKP ir vairāk nekā 5 %. Šobrīd tūrisma statistikas sistēmu regulē Direktīva 95/57/EC par statistikas datu vākšanu šajā sektorā. Es uzskatu, ka statistika ir noderīga ne tikai specifisku tūrisma politiku uzraudzībai, bet var būt derīga arī plašākā reģionālās politikas un ilgtspējīgas attīstības kontekstā. Pēdējās dekādēs sektors ir saskāries ar ievērojamām problēmām, tādām kā pieaugošu globālo konkurenci, demogrāfiskajām tendencēm, vides ierobežojumiem, tūristu pārvietošanās sezonalitāti un to, ka patērētāji arvien biežāk izmanto jaunās informācijas un komunikācijas tehnoloģijas. Apzinoties statistikas izšķirošo lomu efektīvākas tūrisma politikas attīstībā Eiropas, valstu, reģionālā un vietējā līmenī, es uzskatu, ka galvenajam mērķim jābūt ES tūrisma sektora stiprināšanai ar Savienības līmenī koordinētu rīcību, lai papildinātu individuālu dalībvalstu centienus.
<SPEAKER ID="111" NAME="Vilija Blinkevičiūt" LANGUAGE="LT">
Eiropas tūrisms nupat piedzīvoja smagu ekonomikas krīzi, kuru saasināja Īslandes vulkāna izvirdums iepriekšējā gadā, jo vulkānisko pelnu mākoņu dēļ tika pārtraukta gaisa satiksme, un tas ietekmēja ceļošanu Eiropā, radot nopietnus zaudējumus aviosabiedrībām, ceļojuma aģentūrām un ceļojumu rīkotājiem, kā arī pašiem tūristiem. Tāpēc ir ļoti svarīgi uzlabot un definēt jaunas Eiropas tūrisma politikas pamatnostādnes. Turklāt šajā sektorā pieaug grūtības un rodas tādi jauni izaicinājumi kā konkurence, demogrāfiskās tendences, klimata pārmaiņas, vides šķēršļi un tūristu pārvietošanās sezonalitāte, kas jārisina gan Eiropas Savienības, gan dalībvalstu līmenī. Ir svarīgi pievērst uzmanību tam, ka tūrisms ir ļoti svarīga ekonomikas nozare, kura pozitīvi ietekmē Eiropas ekonomisko izaugsmi un nodarbinātību. Līdz ar to ir nepieciešams atjaunot un optimizēt Eiropas tūrisma statistikas tiesisko regulējumu, un mums vajadzētu stiprināt ES tūrisma sektoru ar konkrētiem priekšlikumiem un iniciatīvām, kas papildinātu dalībvalstu programmas. Tūrisms ir ļoti svarīgs aspekts arī Eiropas iedzīvotāju dzīvē, jo arvien lielāka iedzīvotāju daļa ceļo izklaides vai darījuma nolūkos. Turklāt šis sektors ir saistīts ar kultūras un dabas mantojumu un ar Eiropas Savienības tradīcijām un mūsdienu kultūrām. Nobeigumā, ir svarīgi definēt jaunas darbības pamatnostādnes, lai vairotu konkurētspēju un noturīgas izaugsmes spēju.
<SPEAKER ID="111" NAME="Ian Hudghton" AFFILIATION="Verts/ALE">
rakstiski. - Mēs par ziņojumu par tūrismu balsosim 6. aprīlī, kas ir pazīstams kā Tartāna diena. Tartāna diena ir svinības, kad Skotija atceras savus emigrantus Ziemeļamerikā un mudina mūsu Ziemeļamerikas draugus braukt ciemos. Tie notiek Skotijas Neatkarības deklarācijas - Arbrotas deklarācijas - parakstīšanas dienā. Šis gadsimtus vecais dokuments veiksmīgi apvieno principus, uz kuriem ir balstīts mans darbs. "Patiesībā mēs necīnāmies slavas, bagātību vai goda dēļ, bet gan brīvības - tikai un vienīgi tās dēļ, no kuras godīgs cilvēks atsakās tikai, atdodot savu dzīvību.”
<SPEAKER ID="112" NAME="Petru Constantin Luhan" LANGUAGE="RO">
Šobrīd arvien aktīvāk tiek runāts par ES konkurētspējas palielināšanu pasaules mērogā; tūrisms ir viena no svarīgākajām sociālekonomiskajām aktivitātēm, kura veido apmēram 5% no Eiropas Savienības IKP. Lai nodrošinātu ilgtspējīga, atbildīga un augsta līmeņa tūrisma sektora attīstību, ir nepieciešams atjaunot un uzlabot Eiropas statistikas tiesisko regulējumu šajā jomā. Ja uzlabosim statistikas ziņojumu kvalitāti, balstoties uz uzticamiem un salīdzināmiem datiem, tad iegūsim stingru pamatu lēmumu pieņemšanai par ES finanšu politikas un instrumentu izstrādi.
<P>
Es uzskatu, ka mums jādara viss iespējamais, lai arī turpmāk mēs būtu tūristu apmeklētākā vieta pasaulē. Lai to panāktu, mums maksimāli jāizmanto visas iespējamās finansēšanas iespējas. Šai sakarā es aicinu Eiropas vadītājus attīstīt un mobilizēt ES atbalstu nodrošinošos instrumentus un programmas, kas ir īpaši izstrādātas tūrisma attīstībai Eiropā, atbilstoši "Eiropa 2020” stratēģijai.
<SPEAKER ID="113" NAME="Bogdan Kazimierz Marcinkiewicz" LANGUAGE="PL">
Es uzskatu, ka esošā tūrisma statistikas datu vākšanas sistēma neatbilst jaunajām prasībām, ar kurām mums nākas saskarties, vai ar tūrisma pakalpojumu tirgu, kurš ātri attīstās, vai faktu, ka mainās tūristu ieradumi. Tāpēc ziņojumā vajadzētu ņemt vērā tādus elementus kā īsus atvaļinājumus un interneta izmantošanu ceļojumu rezervēšanā. Šajā ziņā ir ļoti svarīga ES tūrisma jomas statistikas datu vākšanas tiesiskā regulējuma atjaunināšana un optimizācija. Tūrisma statistika un sociālie un ekonomiskie indikatori liecina par to, kā tūrisms ietekmē Eiropas ekonomikas pašreizējo stāvokli. Ir būtiski ierosināt iekļaut noteikumu, kas liktu vākt datus par tūrisma infrastruktūras pieejamību cilvēkiem ar ierobežotām pārvietošanās spējām.
<SPEAKER ID="114" NAME="Bogusław Sonik" LANGUAGE="PL">
Kā Vides, sabiedrības veselības un pārtikas nekaitīguma komitejas priekšsēdētāja vietnieks es vēlos izcelt tūrisma sektora nozīmi Eiropas ekonomikas, sabiedrības un kultūras attīstībā. Eiropas statistika šajā nozarē kopā ar vides aizsardzību var spēlēt vadošo lomu Eiropas stratēģijas plānošanā šajā jomā. Pareizi sagatavoti uzticami dati ir būtiski, lai plānotu darbības pamatnostādnes, lai palielinātu peļņu un novērstu vides apdraudējumus. Es uzskatu, ka viens no jautājumiem, uz kuru mums vajadzētu koncentrēties, ir datu vākšana par agrotūrisma un ekotūrisma attīstību un pašreizējo stāvokli. Šī vienreizējā sektora dinamiskai attīstībai ir svarīga arī plaša labāko Eiropas prakšu apmaiņa. Lai to panāktu, Eiropas lēmējpersonām un uzņēmējiem ir nepieciešami atjaunināti un uzticami dati, kuros ņemtas vērā tehnoloģijas izmaiņas un jaunās patērētāju uzvedības tendences. Jāņem vērā, ka Lisabonas līgums piešķīra Eiropas Parlamentam jaunas pilnvaras, lai veicinātu pasākumus šajā jomā, tā rezultātā Parlamentam ir teikšana šo sektoru regulējošo tiesisko standartu pārskatīšanā. Es ceru, ka tas palīdzēs nodrošināt ilgtspējīgas tūrisma stratēģijas izstrādes konstruktīvu progresu.
<SPEAKER ID="115" NAME="Dominique Vlasto" LANGUAGE="FR">
Ar Lisabonas līgumu tūrisms ir kļuvis par pilnu kopienas atbildību, tāpēc mums jāuzņemas šī jautājuma kontrole. Šis regulas priekšlikums mums ļauj atjaunināt instrumentus, lai uzlabotu pārredzamību un stiprinātu Eiropas kā izcila tūrisma galamērķa pievilcību. Attīstot tūrismu gan darījumu, gan izklaides nolūkos, mēs palīdzam atdzīvināt un atbalstīt izaugsmi un radīt darbavietas. Tādējādi šīs jomas sabiedrisko institūciju un speciālistu rīcībā būs drošas un efektīvas datu bāzes, kas palīdzēs tūrisma pakalpojumus piemērot tūristu vajadzībām laikā, kad patēriņa modeļi ir mainījušies un attīstījušies, un kad kompetence šajā ekonomiski pievilcīgajā, darbavietas radošajā industrijā kļūst arvien spēcīgāka. Tas mums sniegs precīzu un vērtīgu informāciju turpmākajām diskusijām un vadlīnijām, kuras noteiksim Eiropas tūrisma politikai. Šo iemeslu dēļ es atbalstīju šo priekšlikumu. Paldies!
