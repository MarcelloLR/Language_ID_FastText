<CHAPTER ID="014-03">
3. Stāvoklis Kašgarā (Ķīna, Sjiņdzjaņas Uiguru autonomais reģions) un tās kultūras mantojums 
<SPEAKER ID="302" NAME="Priekšsēdētājs">
Jautājums ir debates par sešiem rezolūcijas priekšlikumiem par stāvokli Kašgarā (Ķīna, Sjiņdzjaņas Uiguru autonomais reģions) un tās kultūras mantojumu .
<SPEAKER ID="303" NAME="Tunne Kelam">
autors. - Priekšsēdētāja kungs, uiguri ir praktiski kļuvuši par minoritāti savā vēsturiskajā dzimtenē. Viņiem ir vajadzīgs atbalsts, lai saglabātu savu kultūru un identitāti. Patiesībā senās pilsētas Kašgaras liktenis ir uz iznīcības robežas. Modernizācijas programma paredz nojaukt 85% no vēsturiskās Kašgaras vecpilsētas. Ir svarīgi nepieļaut, ka vēsturisko cietoksni nomaina modernas daudzdzīvokļu mājas. Ja Ķīnas iestādes nopietni domā pārliecināt mūs, ka viss būs labi, tad vispirms viņiem jāpārliecina Austrumturkestānas pamatiedzīvotāji, ka viņu kultūras mantojums tiešām tiks saudzēts un ka skolās tiks mācīta uiguru valoda vienādā līmenī ar ķīniešu valodu.
<P>
Es aicinu Ķīnas iestādes pieņemt iespējamos ieguldījumus no Starptautiskās pieminekļu un ievērojamu vietu aizsardzības padomes, kam ir iespaidīga pieredze pilsētu vēsturisko ainavu pārvaldīšanā, un es lūdzu Ķīnas valdību piekrist tam, ka Kašgarai tiek piešķirts UNESCO pasaules mantojuma statuss, kurā tiks iekļautas vairākas kultūrvēsturiskās vietas gar seno Zīda ceļu.
<SPEAKER ID="304" NAME="Marietje Schaake">
autore. - Priekšsēdētāja kungs, zem reformu un attīstības lozunga senā Zīda ceļa pilsēta Kašgara tiek iznīcināta. Tas ir trieciens ne tikai pasaules kultūras mantojumam. Pilsēta, kas pašlaik tiek iznīcināta, galvenokārt ir ļoti svarīga uiguru un hui tautības iedzīvotājiem, kā arī Ķīnas kulturālajai daudzveidībai kopumā.
<P>
Ķīna ir palielinājusi centienus, lai ar kultūras diplomātijas palīdzību uzlabotu attiecības visā pasaulē, bet nevienam nebūs interese par tirgus vajadzībām izveidotu, homogenizētu kultūru valstī, kurai ir tāda kultūras daudzveidība.
<P>
Ekonomisko iespēju un ilgtspējīgu attiecību ar pārējo pasauli interesēs būtisks faktors ir cilvēktiesību ievērošana un cieņa pret minoritātēm vārda plašākajā nozīmē. Mēs mudinām Ķīnas valdību novērtēt iespēju iekļaut Kašgaru kopā ar Kazahstānu, Kirgizstānu, Tadžikistānu un Uzbekistānu pieteikumā UNESCO pasaules mantojumam kā Zīda ceļa vietu.
<P>
Augstajai pārstāvei jāpaātrina dialogs ar Ķīnu cilvēktiesību jautājumā un jāpadara tas praktiskāks un efektīvāks.
<SPEAKER ID="305" NAME="Lidia Joanna Geringer de Oedenberg" LANGUAGE="PL">
Priekšsēdētāja kungs, šīsdienas debates par etnisko minoritāšu tiesībām Ķīnā notiek dienu pēc tam, kad Dalailama oficiāli paziņoja, ka viņš atkāpjas no savas politiskās lomas Tibetā. Turpmākajos mēnešos mums ļoti uzmanīgi vajadzētu vērot politiskā stāvokļa attīstību. Tomēr šodien mēs runājam par citu minoritāšu grupu, kas Ķīnā cieš no diskriminācijas - musulmaņu uiguru iedzīvotājiem. Ķīna attaisno savu politiku pret viņiem ar nepieciešamību cīnīties pret terorismu, un Ķīnas iestādēm uiguru tautas vajāšana nozīmē arī uiguru kultūras mantojuma iznīcināšanu. Īpaši uztraucoši ir ziņojumi par Kašgaras pilsētas rekonstrukciju. Praktiski tas nozīmēs tās vēsturiskā centra - viena no visinteresantākajiem un labāk saglabātajiem Centrālāzijas musulmaņu arhitektūras piemēriem, kas katru gadu piesaista vairāk nekā miljonu tūristu un atbilst prasībām tikt iekļautam UNESCO pasaules mantojuma sarakstā, ja Ķīna pieprasītu šo statusu, - iznīcināšanu.
<P>
Es esmu pārliecināta, ka Eiropas Savienības diplomātiskais dienests parādīs savu efektivitāti sarunās ar Ķīnas iestādēm, un atgādinās tām par nepieciešamību ievērot etnisko minoritāšu tiesības un aizstāvēt to kultūras mantojumu. Paldies.
<SPEAKER ID="306" NAME="Frieda Brepoels" LANGUAGE="NL">
Priekšsēdētāja kungs, ir skaidrs, ka Kašgara ir simbols, galvenokārt uiguru kultūras identitātei Ķīnas provincē Sjiņdzjaņā. 27. janvārī es organizēju konferenci Briselē, kur es uzzināju, kādu ietekmi destruktīvie Ķīnas urbanizācijas plāni atstāj uz uiguru tautu. Šis patiešām ir tas gadījums, kad Ķīna, aizbildinoties ar sabiedrības drošību un modernizāciju, grib atstāt neskartu ne vairāk kā 15% no oriģinālās pilsētas veidola un patiesībā pārvērst Kašgaru vienā lielā brīvdabas muzejā. Es domāju, ka ir pēdējais laiks stingri atbildēt uz šādu rīcību, pirms nav vēl par vēlu.
<P>
Pēc demonstrāciju apspiešanas Urumči 2009. gada jūlijā Parlaments aicināja Ķīnas iestādes darīt visu iespējamo, lai uzsāktu atklātu, pastāvīgu un cieņas pilnu dialogu ar uiguriem un panākt integrētāku un visaptverošāku ekonomisko politiku šajā jomā, kas būtu vērsta uz vietējo resursu iesaistīšanas veicināšanu un, galvenais, aizstāvētu uiguru kultūras identitāti. Diemžēl pašreizējā Ķīnas politika Kašgarā, izrādās, ir pilnīgi pretēja tai, uz kādu tika aicināts. Ne tikai Kašgaras iznīcināšana, noraidot vietējo iedzīvotāju iespēju paust savas domas šajā jautājumā, bet arī Ķīnas atteikšanās ļaut Kašgarai pretendēt uz UNESCO pasaules mantojuma statusu, parāda, kāda ir Ķīnas komunistiskās partijas attieksme pret kultūras daudzveidību.
<SPEAKER ID="307" NAME="Charles Tannock">
autors. - Priekšsēdētāja kungs, EU moto ir "Savienība ir daudzveidība. Žēl, bet šādu uzskatu nesaprot Ķīnas Tautas Republika, kuras komunistiskie likumi ir apsēsti ar vienotības ideju, bet daudz netiek domāts par daudzveidības atzīšanu.
<P>
Mēģinājums uzspiest haņ - ķīniešu majoritātes kultūru mazajām minoritātēm pasaules visapdzīvotākajā valstī rada lielu saspīlējumu un sarūgtinājumu. Mēs jau zinām par Tibetas senās budistu kultūras apspiešanu pēdējo 60 gadu laikā; tagad mēs redzam, ka šis pats drauds iezīmējas pār Kašgaras pilsētu nemierīgajā Sjiņdzjaņas provincē.
<P>
2000 gadu Kašgara ir bijusi plaukstoša pilsēta uz Zīda ceļa ar bagātīgu, unikālu un ziedošu Centrālāzijas kultūru, bet tagad tā piedzīvo plaša mēroga graušanu un pārbūvi. Grūti ticēt, ka tas nav Pekinas mēģinājums salauzt uiguru separātistu gribu.
<P>
Es personīgi neaizstāvu vai nejūtu līdzi separātistu lietai, kuras daži atbalstītāji, baidos, ir saistīti ar Al-Qaeda, bet es mudinu Ķīnas valdību vēlreiz padomāt. Tādas senas pilsētas kā Kašgara iznīcināšana tikai nostiprinās to personu lēmumu, kuras gribētu musināt uz vardarbību pret valsti.
<SPEAKER ID="308" NAME="Rui Tavares" LANGUAGE="PT">
Priekšsēdētāja kungs, dāmas un kungi, taisnību sakot, no visām trim aktuālajām debatēm, kas notiek šajā pēcpusdienā, šīs tiešām ir tās, kurās mēs jūtamies visbezspēcīgākie. Mēs esam runājuši par Pakistānu un Baltkrieviju, un nu mums ir iemesls uzskatīt, ka Eiropas Savienībai ir ne tikai morālas tiesības, bet arī spēks vai vara pār ārvalstu iestādēm, lai vismaz mēģinātu tās pārliecināt, ka tās ir uz pareizā ceļa.
<P>
Patiesībā, kad mēs runājam par Ķīnu, mēs zinām, ka šis spēks ir vājāks, jo liela daļa šeit sacītā ir pretrunā ar to, ko mūsu Eiropas valstu valdības dara galvaspilsētās, proti, ko dara Sarkozy kungs, Merkel kundze vai manas valsts - Portugāles politiķi, kuri tikai pavisam nesen novērsa demonstrāciju pret Ķīnas iestādēm, lai premjerministram, kurš viesojās Lisabonā, nebūtu vaigu vaigā jāsastopas ar tiem, kas protestēja pret viņa režīmu. Citiem vārdiem runājot, tā ir pati Eiropa, kas atkārtoti ņem dalību šajā sapņu vai fantāziju pasaulē, kuru Ķīnas līderi veido paši sev; kurā nav opozīcijas un ir viens attīstības modelis, kas der visiem - gan Pekinā, gan Šanhajā, Guaņdžou, Sjiņdzjaņas Uiguru autonomajā reģionā vai Tibetā.
<P>
Tāpēc Eiropas Parlamentam tiešām ir grūti pateikt to, ko mēs šodien gatavojamies sacīt, un tas ir arī ierakstīts mūsu rezolūcijā: mēs aicinām Pekinas iestādes izbeigt šo demogrāfisko genocīdu pret uiguriem; mēs aicinām tās saglabāt reģionus, kuri veido Ķīnas seju, kultūras un etnisko daudzveidību; un mēs aicinām tās saglabāt vietas ar arhitektonisku vai vēsturiskā mantojuma vērtību. Tomēr mūsu pašu valstu līderi kļūst par ieroci Ķīnas līderu rokās, piedodot viņiem visu, ko tie ir darījuši savā zemē, un dodot viņiem brīvu vaļu tāda attīstības modeļa vārdā, kuru mēs respektējam tikai ļoti mazā mērā. Tāpēc atkal tiek vēlreiz pierādīts, ka morālā autoritāte veidojas mājās un ka jebkurā gadījumā, kad mēs Eiropas Savienībā runājam par citiem, mēs pirmkārt un galvenokārt runājam paši par sevi, un mums jāpārskata mūsu attieksme pret Ķīnu.
<SPEAKER ID="309" NAME="Bernd Posselt" LANGUAGE="DE">
Priekšsēdētāja kungs, kā jau tika teikts, uiguri nav minoritāte, bet tauta ar senā Zīda ceļa kultūru, kura pakāpeniski pakļāvās Ķīnas varai, kas sākumā bija ļoti vāja. Uigurus galvenokārt atbalsta Pasaules uiguru kongress, kas notiek Minhenē, un Kašgaras kultūras mantojumu atbalsta Zilā vairoga kustība, kuras prezidents Karl von Habsburg šonedēļ bija šeit, Strasbūrā, lai sniegtu mums informāciju.
<P>
Ja mums jāatbalsta uiguri, tad darīsim to, draudzīgi vēršoties pie ķīniešiem, jo uigurus apdraud kultūras etnocīds. Turklāt Ķīnai kā pasaules vecākajai nācijai ir skaidri jāatzīst, ka viena no kulturālas tautas īpašībām ir cieņa pret citām kultūrām un to aizsardzība, it īpaši, ja ir runa par nelielām kultūrām milzīgā impērijā. Ķīniešiem tikai jāīsteno pašu pieņemtā konstitūcija, kurā trīs vietās noteikts, ka šis kultūras mantojums ir jāsaglabā.
<P>
Tāpēc es vēlētos ļoti skaidri pateikt, ka mēs šajā jautājumā no saviem Ķīnas partneriem sagaidām līdzsvarotu attieksmi - mēs vēlamies, lai uiguru kultūras mantojums tiktu aizsargāts.
<SPEAKER ID="310" NAME="Corina Creţu" LANGUAGE="RO">
Priekšsēdētāja kungs, tas ir mans personīgais uzskats, ka šajā gadījumā mums jāizvairās pieņemt vienpusējus spriedumus. Pastāv traucējošu aizspriedumu risks, gan attiecībā uz pašu situāciju, gan partnerattiecībām starp Eiropas Savienību un Ķīnu. Asiņainā vardarbība pēdējos gados Sjiņdzjaņā skaidri pierāda, ka spēka pozīcijas izmantošana ir vissliktākais variants. Tāpēc es uzskatu, ka mūsu pienākums ir veicināt starpetnisko dialogu.
<P>
Mans uzskats ir, ka Eiropas Parlamenta rezolūcijai nevajag ietekmēt Ķīnas iestāžu tiesības aizstāvēt savas valsts integritāti un visu tās pilsoņu drošību, it īpaši pret teroristu draudiem reģionā, kur Al-Qaeda cenšas nostiprināt savu klātbūtni. Mums skaidri jāveicina līdzsvarota nacionālā attīstība gan ekonomiskā, gan demogrāfiskā perspektīvā.
<P>
(Aplausi)
<SPEAKER ID="311" NAME="Kristiina Ojuland">
ALDE grupas vārdā. - Priekšsēdētāja kungs, ir labi zināms, ka Uigurai draud nenovēršamas briesmas kļūt par otru Tibetu. Ķīnas Tautas Republika ir pasludinājusi "Kašgaras bīstamo ēku reformu”, kuras mērķis ir nojaukt 85 procentus ēku Kašgaras vecpilsētā.
<P>
Šāda mietpilsonība ir jāaptur, un Eiropas Savienībai jāpanāk, ka Ķīnas Tautas Republikas iestādes neiznīcina šo ievērojamo kultūrvietu pie senā Zīda ceļa. Ir jāievēro ANO Deklarācija par to personu tiesībām, kuras pieder pie nacionālajām vai etniskajām, reliģiskajām un valodas minoritātēm, kā arī Ķīnas Tautas Republikas konstitūcija; tās jāievēro pat Pekinai.
<P>
Ķīnas Tautas Republika aizvien vairāk un vairāk īsteno etnisko minoritāšu, piemēram, uiguru un tibetiešu, asimilizāciju. Tas ir 21. gadsimta genocīds, ko mēs vienkārši nevaram pieņemt.
<SPEAKER ID="312" NAME="Jaroslav Paška" LANGUAGE="SK">
Priekšsēdētāja kungs, Ķīnas oficiālās aprindas jau sen uzskata par apnicīgu atsaukties uz citām senām un ievērojamām kultūrām un civilizācijām, kuru pieminekļi pašlaik atrodas Ķīnas teritorijā.
<P>
Kašgara ir musulmaņu uiguru - vienas no Ķīnas lielākajām etniskajām minoritātēm - centrs. Gadu tūkstošiem ķīnieši ir centušies pakļaut uiguru zemes, un daudzreiz viņi ir cietuši sakāvi cīņā par šo zemju pakļaušanu. Tāpēc pat šodien Ķīnas administrācija zināmā mērā norobežojas savā nostājā un cenšas apspiest jebkuru kultūras tradīciju un identitātes izpausmi saistībā ar uiguru bagātās kultūras pieminekļiem un Kašgaras pilsētu.
<P>
Es neesmu pārliecināts, vai oficiālās Ķīnas struktūras šodien ir spējīgas pieņemt filozofiju, ka pašreizējā Ķīnas valsts ir veidota, ne tikai balstoties uz Ķīnas impērijas tradīcijām un vēsturi, bet arī uz citu tautu tradīcijām un vēsturi. Ķīnas attieksme pret Tibetu un uiguru kultūras pieminekļiem Kašgarā drīzāk liecina, ka šodienas Ķīna nav spējīga novērtēt bagātību, ko citas tautas un citas kultūras ir ieguldījušajās šajā valstī.
<P>
Tāpēc mums ir tiesības šeit teikt, ka mēs, pretēji Ķīnas iestādēm, novērtējam un godājam visus svarīgos kultūras pieminekļus, kas atrodas Ķīnas Tautas Republikā, arī Tibetā un Kašgarā.
<SPEAKER ID="313" NAME="Seán Kelly" AFFILIATION="PPE">
Priekšsēdētāja kungs, Kašgara ir pilsēta ar trīsarpus miljoniem iedzīvotāju, tas ir mazliet mazāk nekā visā Īrijas salā. Tai ir tuvāk Bagdāde nekā Pekina. Tā atrodas uz lielā tirdzniecības maršruta "Zīda ceļš”, un tajā ir dažas no vislabāk saglabātajām islāma arhitektūras vietām, no kurām dažas ir apraktas zem tuksneša smiltīm. Tur atrodas arī vislielākās mošejas apbedījums Ķīnā. Kašgara ir dārgums, par to nav nekādu šaubu. Tomēr, kā jau tika teikts, tas ir ļoti apdraudēts: Ķīna gribot atsākt pilsētas attīstību, jo pilsēta ir pakļauta zemestrīču iedarbībai. Mums tas nav pieņemami, jo mēs jūtam, ka tiks zaudēts liels dārgums.
<P>
Ko mēs šeit varam darīt? Iespējams, ka ļoti maz, bet vismaz akcentēt to t šodien ir svarīgi. Kā jau mēs teicām, mēs varam lūgt, lai Kašgara tiktu iekļauta pasaules mantojumā kā viena no Zīda ceļa ievērojamākajām vietām. Varbūt, ka mēs varam arī cilvēkus informēt par dārgumiem, kādi tur atrodas, lai viņi varētu tos saglabāt nākotnei. Tas būtu liels zaudējums pasaulei, bet vēl lielāks Ķīnai.
<SPEAKER ID="314" NAME="Mitro Repo" AFFILIATION="S&amp;D">
(FI) Priekšsēdētāja kungs, šī rezolūcija patiesībā pauž bažas par nozīmīga kultūras mantojuma saglabāšanu un minoritāšu tautu tiesībām uz savu kultūras identitāti. Senā pilsēta Kašgara ir viena no vislabāk saglabātajām islāma pilsētām Centrālāzijā. Kašgaras bagātīgā vēsture sākas ar Ķīnas Haņ dinastiju, un pilsēta bija svarīgs stratēģisks punkts pie Zīda ceļa. Tā savienoja Āziju ar Eiropu. Visam Sjiņdzjaņas reģionam ir milzīga kultūrvēsturiska nozīme visā pasaulē.
<P>
Ķīnai jāveic pasākumi, lai iekļautu Kašgaru UNESCO pasaules mantojuma sarakstā un saglabātu šo teritoriju turpmākajām paaudzēm. Eiropas Ārējās darbības dienestam jānodrošina, lai vietējās stratēģijās tiktu iekļautas tiesības uz uiguru kultūras identitāti. Eiropas Savienības delegācija Ķīnā varētu arī piešķirt finansējumu Kašgaras minoritāšu tradīciju un viņu kultūras identitātes atbalstam.
<SPEAKER ID="315" NAME="Monica Luisa Macovei" AFFILIATION="PPE">
Priekšsēdētāja kungs, nākamās paaudzes ir atkarīgas no mūsu šodienas darbības, no tā, kā mēs spēsim aizsargāt tādas nemirstīgas vietas kā Kašgara. Kašgara ir islāma vēstures pamatpīlārs Ķīnā.
<P>
2009. gadā Ķīnas valdība izsludināja pilsētas rekonstrukcijas programmu, kurā plānots nojaukt 85% no Kašgaras vecpilsētas un aizvietot to ar moderniem dzīvokļiem. Nojaukšana jāaptur. Pilsētplānotājiem jāizstrādā tāds attīstības plāns, kurš paredz Kašgaras vecpilsētas saglabāšanu. Viss Ķīnas Zīda ceļš jāpiesaka kā aizsargājams objekts saskaņā ar UNESCO pasaules mantojuma programmu, kurai Ķīna pievienojās 1985. gadā. Es aicinu Komisiju un Padomi izvirzīt šos jautājumus apspriedei ar Ķīnas iestādēm.
<SPEAKER ID="316" NAME="Raül Romeva i Rueda" AFFILIATION="Verts/ALE">
Priekšsēdētāja kungs, kultūras mantojumam ir izšķiroša nozīme identitātes saglabāšanā. Tas ir skaidrs Eiropā, Ķīnā un jebkur citur, un Ķīnas iestādes to zina. Tomēr mēs esam redzējuši, kā Ķīna, piemēram, ir tīši iznīcinājusi šo mantojumu, tātad arī identitāti, vairākās vietās, piemēram, Tibetā, un tagad tā dara to pašu uiguru apdzīvotajās vietās, piemēram, Kašgarā.
<P>
Tāpēc ir tik svarīgi, lai mēs vēlreiz izskaidrotu savu nostāju, proti, mudinātu Ķīnas valdību nekavējoties pārtraukt kultūras iznīcināšanu, kas apdraud Kašgaras arhitektūras saglabāšanu, un veikt kultūras mantojumam saudzīgas renovācijas metožu visaptverošu ekspertīzi. Tas netiks velti darīts: uzticība valdībai balstās arī uz to, kāda ir tās attieksme pret minoritātēm. Ja Ķīna vēlas būt uzticama starptautiskajā jomā, ir svarīgi, lai tā pret minoritātēm, piemēram, uiguriem, pienācīgi izturētos, - ar adekvātu cieņu un saskaņā ar humānisma standartiem.
<SPEAKER ID="317" NAME="Paul Rübig" AFFILIATION="PPE">
(DE) Priekšsēdētāja kungs, komisār Hahn, kultūrai un identitātei noteikti jāpievērš galvenā uzmanība globālā līmenī. Tieši šonedēļ Karl Habsburg mums paskaidroja, cik svarīgi ir saglabāt šī kultūras mantojuma identitāti, lai tas būtu pieejams ne tikai uiguriem, bet kļūtu arī par pasaules mēroga vērtību. Ķīnai vajadzētu parādīt augstsirdīgu rīcību šajā sakarā. Piemēram, mēs nesen noslēdzām vienošanos ar Wenzhou pilsētu, kas dod iespēju nākotnē veikt tiešos ieguldījumus dolāros. Es redzu iespēju šeit pievērsties arī šim reģionam un iedzīvotājiem dažādās Ķīnas pilsētās un reģionos, lai tiktu ievērotas vienādas tiesības. Šajā ziņā patiešām lielu atbalstu varētu sniegt starptautiskās attiecības.
<SPEAKER ID="318" NAME="Sari Essayah" AFFILIATION="PPE">
(FI) Priekšsēdētāja kungs, Ķīnas etnisko minoritāšu, vienalga, vai tie ir tibetieši vai uiguri, pamattiesības netiek ievērotas. Raksturīgi, ka Ķīnas komunistiskā partija atsakās atbalstīt Kašgaras pilsētu kandidēt uz UNESCO pasaules mantojuma statusu. Pēdējo gadu laikā Ķīna ir atbalstījusi starptautisku projektu pievienot Zīda ceļa kultūrvēsturiskās vietas pasaules mantojuma sarakstam, bet pati Kašgara tajā nav iekļauta, jo tā ir lielākās Ķīnas minoritātes - uiguru - dzimtene.
<P>
Tieši pretēji, Ķīna paredz nojaukt lielas teritorijas šajā pilsētā, aizbildinoties ar raizēm par iedzīvotāju drošību, bet kultūras, pilsoņu un cilvēktiesību aizstāvju organizācijas uzskata šo plānu par cietsirdīgu mēģinājumu sagraut uiguru kultūru. Ķīnas komunistiskajai partijai jāspēj atzīt fakts, ka Ķīnas pilsoņu kultūra ir daudzveidīga, un viņiem ir tiesības uz kultūras autonomiju.
<SPEAKER ID="319" NAME="Elena Băsescu" AFFILIATION="PPE">
(RO) Priekšsēdētāja kungs, Kašgaras vecpilsēta un līdz ar to Ķīnas uiguru minoritātes vēsturiskais simbols ir briesmās. Tā sauktās pilsētas rekonstrukcijas politikas īstenošanas rezultātā pamazām izzūd šīs grupas, kura izveidoja savu kultūru cietokšņa apkaimē uz Zīda ceļa, identitāte. Es uzskatu, ka uiguru tautas pārvietošana no viņu tradicionālajiem mājokļiem un Kašgaras nojaukšana ir pasākumi, kas pārkāpj minoritāšu tiesības. Turklāt pilsēta tiek uzskatīta par vislabāk saglabāto islāma arhitektūras piemēru Centrālāzijā. Kašgaras ielas un ēkas ir iespējams atjaunot, lai uzlabotu iedzīvotāju dzīves apstākļus. Jautājums ir, kāpēc iestādes neinvestē šādos pasākumos. Es iesaku iekļaut vēsturisko centru UNESCO pasaules mantojuma sarakstā kā daļu no Zīda ceļa. Es arī vēršos pie Ķīnas valdības ar prasību apturēt pilsētas nopostīšanu un meklēt alternatīvus risinājumus.
<SPEAKER ID="320" NAME="Eija-Riitta Korhola" AFFILIATION="PPE">
(FI) Priekšsēdētāja kungs, pateicoties attālajai vietai pie Ķīnas rietumu robežas, Kašgarai un tur dzīvojošajiem uiguriem ir izdevies saglabāt savas senās tradīcijas gadsimtiem ilgi. Tāpēc pilsēta piesaista simtiem un tūkstošiem tūristu gadā. Ņemot vērā šo stratēģisko vietu, Ķīnas administrācija pašlaik cenšas efektīvāk kontrolēt šo reģionu, lai garantētu labāku piekļuvi enerģijas tirgiem Centrālāzijā.
<P>
Ķīnai, protams, ir tiesības attīstīt ekonomiku, bet ir jāaizsargā minoritāšu grupu tiesības, kas ir trauslas. Ir iespējams attīstīt Kašgaru tā, lai tiktu garantēts, ka uiguri var turpināt savu iepriekšējo dzīvesveidu. Ēku un infrastruktūras aizsardzību pret zemestrīcēm var uzlabot, neīstenojot plānus, kas paredz nojaukt 85 % vecpilsētas ēku un likt uiguriem izvākties uz jaunām mājvietām un kļūt sociāli izolētiem.
<P>
Tāpēc šī neapdomīgā vecpilsētas iznīcināšana ir jāpārtrauc un jāapspriežas ar uiguriem par šīs vietas, kur viņi tradicionāli ir dzīvojuši, attīstību. Citādi viņu eksotiskajai, fascinējošai kultūrai draud briesmas tikt pilnībā iznīcinātai.
<SPEAKER ID="321" NAME="Ryszard Czarnecki" AFFILIATION="ECR">
(PL) Priekšsēdētāja kungs, es vēlētos pateikt, ka tas ir apsveicami, ka Eiropas Parlaments atkal runā par uiguriem, musulmaņu minoritāti, kas cieš no diskriminācijas Ķīnā. Es vēlētos atgādināt visiem, ka Eiropas Parlamentam jau ir bijusi šāda rezolūcija un ka mums vajadzētu arī paust savu viedokli attiecībā uz citām reliģiskajām minoritātēm, kuras tiek vajātas Ķīnas Tautas Republikā, piemēram, kristiešu minoritāti. Arī katoļi tiek ļoti nopietni diskriminēti. Komunistiskās iestādes Pekinā ir iecēlušas īpašas garīdzniecības struktūras, ko oficiālā katoļu baznīca neatzīst. Es domāju, ka šī ļoti vajadzīgā un svarīgā diskusija šodien var būt kā balss visu reliģisko minoritāšu aizstāvībai Ķīnā. Es domāju, ka šī balss ir ļoti vajadzīga.
<SPEAKER ID="322" NAME="Johannes Hahn">
Komisijas loceklis. - Priekšsēdētāja kungs, kultūras mantojuma saglabāšanai acīmredzami ir galvenā loma minoritāšu tradīciju un dzīvesveida nodrošināšanā. Turklāt ievērojama kultūras īpašuma iznīcināšana var dot nopietnu triecienu ne tikai attiecīgās minoritātes mantojumam un arheoloģiskajam dzimtīpašumam, bet kultūras mantojumam vispār. Ņemot to vērā, Eiropas Savienība ar bažām vēro atjaunošanas darbu uzsākšanu Ķīnas Sjiņdzjaņas autonomā apgabala Kašgaras vecpilsētā. Kašgaras kā uiguru minoritātes kultūras centra nozīmi Ķīnā nevar novērtēt par augstu. Kašgara tiek uzskatīta par tikpat svarīgu, kāda ir Jeruzaleme ebrejiem, musulmaņiem un kristiešiem.
<P>
Ķīnas valdības 2009. gada Baltā grāmata par Sjiņdzjaņu nosaka, ka Kašgaras restaurācija ir vajadzīga, lai aizsargātu pilsētu no zemestrīcēm un ugunsgrēkiem. Tas ir slavējams mērķis. Pilsoniskā sabiedrība gan Ķīnā, gan starptautiskajā arēnā pauž nopietnu satraukumu par izmantotajām metodēm. Ir nopietnas bažas, ka var tikt nojaukts apmēram 85% vecpilsētas ēku. Daudzas ievērojamas celtnes, tostarp unikālā Xanliq mošeja, jau ir nojauktas. Satraucoši ir arī tas, ka 200 000 iedzīvotāju var tikt pārvietoti no savas tradicionālās dzīvesvietas, un šķiet, ka ar šiem iedzīvotājiem par to ir maz runāts vai nav runāts nemaz.
<P>
Ir baisi, ka struktūru, kas ir veidojušas uiguru kultūras pamatu gadsimtiem ilgi, iznīcināšana var draudīgi ietekmēt viņu kultūras saglabāšanu turpmākajos gados. Žēl arī, ka Ķīna ir izvēlējusies neizvirzīt Kašgaru kandidēšanai uz vietu pasaules mantojuma sarakstā, neskatoties uz tās unikālo statusu, jo tas dotu iespēju UNESCO iesaistīties pilsētas atjaunošanas procesā. Mēs saprotam, ka UNESCO jebkurā gadījumā ir izteikusi protestu Ķīnas iestādēm par atjaunošanas ietekmi uz Kašgaras tradicionālo mantojumu un kultūru. Eiropas Savienība pilnībā pievienojas šīm bažām un aicinās Ķīnas iestādes sadarboties ar UNESCO, lai nodrošinātu to, ka jebkāda Kašgaras atjaunošana būtu saskaņā ar labāko starptautisko praksi šajā jomā.
<P>
Eiropas Savienība arī aicinās Ķīnas iestādes nodrošināt, lai notiktu plaša apspriešanās ar Kašgaras iedzīvotājiem un viņu viedoklis tiktu ņemts vērā.
<SPEAKER ID="323" NAME="Priekšsēdētājs">
Es esmu saņēmis sešus rezolūcijas priekšlikumus, kas iesniegti saskaņā ar Reglamenta 110. panta 2. punktu.
<P>
Debates tiek slēgtas.
<P>
Balsošana notiks pēc debatēm.
