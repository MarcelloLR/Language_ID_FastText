<CHAPTER ID="023">
Akcīzes nodokļa piemērošanas vispārējā kārtība (debates)
<SPEAKER ID="150" NAME="Priekšsēdētājs">
Darba kārtības nākamais punkts ir ziņojums par priekšlikumu Padomes direktīvai par akcīzes nodokļa piemērošanas vispārējo kārtību, ko Ekonomikas un monetārās komitejas vārdā sagatavojusi Astrid Lulling - C6-0099/2008 -.
<SPEAKER ID="151" NAME="Astrid Lulling">
referente. - (FR) Priekšsēdētāja kungs, komisāra kungs, dāmas un kungi! Priekšlikums direktīvai, ar ko paredzēts aizstāt 1992. gada direktīvu, galvenokārt vērsts uz to, lai panāktu 2009. gada 1. aprīļa papildinājuma par akcīzes preču aprites elektronisko pārraudzību - slavenās akcīzes preču aprites un kontroles sistēmas - atbilstību tiesību aktiem.
<P>
Tādēļ tas ir tehnisks pasākums, taču tajā pašā laikā tas ir solis virzībā uz birokrātijas samazināšanu, krāpšanas samazināšanu un lielāku ātrumu.
<P>
Izņemot dažus manis iesniegtos un pieņemtos grozījumus, lai nodrošinātu lielāku konsekvenci jaunās sistēmas darbībā, mēs piekrītam šai virzībai Komisijas priekšlikumā.
<P>
Rūpniecības, pētniecības un enerģētikas komiteja savā atzinumā ir padarījusi Ekonomikas un monetārās komitejas ziņojumu daudz smagnējāku, kopējot ļoti daudz Padomē apspriesto grozījumu. Patiesībā ar šo rīcību nav panākts nekas svarīgs, ciktāl tas skar mūs.
<P>
Politiskās debates notiek citur. Tās attiecas uz akcīzes preču aprites un nodokļu aplikšanas noteikumiem, jo īpaši attiecībā uz privātu patērētāju nopirkto alkoholu un tabaku. Eiropas Komisijai šoreiz pietika gudrības iesniegt tekstu, kura pamatā ir nesenā tiesu prakse, tā sakot, tiesu prakse, kas atļauj eiropiešiem pārvadāt citā dalībvalstī nopirktās akcīzes preces neierobežotā daudzumā, ja šīs preces ir iegādātas pašu lietošanai.
<P>
Mans priekšlikums un mana nostāja kā referentei ir noteikta: es pilnībā atbalstu šo Komisijas tekstu, kas ir skaidrs, precīzs, un kura pamatā ir iekšējā tirgū valdošie principi. Taču daži no maniem kolēģiem, jo sevišķi sociāldemokrāti un liberāļi, jutās spiesti iesniegt grozījumus, kas atjaunotu tādas nodokļu robežas, kādas tās bija līdz 1992.gadam, atkal nosakot indikatīvas robežvērtības.
<P>
Patiesībā indikatīvas robežvērtības teorijā nozīmē kvantitatīvus ierobežojumus praksē. Izmantojot vairāku deputātu prombūtni un dažu kolēģu zināšanu trūkumu, viņi ieguva vairākumu komitejā. Mūsu politiskā grupa pieņēma vienprātīgu lēmumu iesniegt grozījumus, kuru mērķis ir atjaunot Eiropas Komisijas sākotnējos priekšlikumus. Tā rīkoties ir tikai godīgi. Mēs negribam atgriezties pie robežām un tādām metodēm, kādas pastāvēja pirms vienotā tirgus.
<P>
Tieši pretēji, mēs gribam mūsdienās pieņemtus risinājumus, tostarp arī attiecībā uz elektronisko tirdzniecību. Mūsu vēstījumam Padomei ir jābūt skaidram: neierosiniet mūsu iedzīvotājiem atgriezties pie acquis communautaire.
<P>
Tikpat nesaprotama šķiet to sociāldemokrātu un liberāļu attieksme, kuri vēlas likvidēt dažus vēl atlikušos beznodokļu veikalus uz Eiropas Savienības robežām. Diemžēl to vēlas arī Komisija, kaut gan šie veikali nekādi netraucē vienotajam tirgum. Taču to slēgšanas rezultāts būs tūkstošiem darbavietu zaudējums, sevišķi uz Grieķijas robežas. Mēs tiešām esam izvēlējušies īsto laiku šādam ierosinājumam!
<P>
Taču ļaunākais vēl ir priekšā. Ekonomikas un monetārās komitejas ievērojams vairākums noraidīja pat manu grozījumu, kura mērķis bija saglabāt beznodokļu iepirkšanās iespēju ceļotājiem, kuru galamērķis ir trešā valsts, ņemot vērā situāciju ar savienojošajiem lidmašīnu reisiem.
<P>
Ja es ceļoju no Luksemburgas uz Singapūru caur Frankfurti vai Parīzi, tad kāpēc lai es nedrīkstētu pirms lidojuma iepirkties izbraukšanas lidostas beznodokļu veikalā? Jāsaka, priekšsēdētāja kungs, ka tas ir diezgan pazemojoši; es gribētu jums pateikt, ka man ir dotas sešas minūtes, bet es tās visas neizmantošu. Tagad esmu pārliecināta par lielākās daļas deputātu veselo saprātu - žēl, ka viņu šeit nav, - lai pieņemtu risinājumu, kas ir arī patērētāju interesēs un nerada jaunus nodokļu un birokrātijas šķēršļus.
<P>
Tiem, kuri rīt balsos pret mūsu saprātīgajiem priekšlikumiem, būs grūti izskaidrot iedzīvotājiem šo soli atpakaļ. Viņi var paļauties, ka es un mani kolēģi atmaskosim viņu atpalikušos uzskatus.
<SPEAKER ID="153" NAME="László Kovács">
Komisijas loceklis. - Priekšsēdētāja kungs! Atļaujiet man sākumā pateikties referentei Lulling kundzei un ECON komitejai par ziņojumu un šī priekšlikuma ātro izskatīšanu; tas nodrošina tiesisku pamatu akcīzes procedūru datorizācijai, sākot ar 2010. gada aprīli.
<P>
Dalībvalstis un arī Komisija ir daudz ieguldījušas akcīzes preču aprites un kontroles sistēmā (EMCS). Tā aizstāj pašreizējo aprites pārraudzības sistēmu, kuras pamatā ir dokumenti, ar datorizētu sistēmu.
<P>
Eiropas tīklu plašāka izmantošanai saziņai starp tirgotājiem un akcīzes pārvaldes iestādēm, un starp pašām akcīzes pārvaldes iestādēm samazinās laiku, kāds nepieciešams nodokļu samaksai par akcīzes preču apriti.
<P>
Tas būs svarīgs instruments akcīzes pārvaldēm, lai efektīvi novērstu krāpšanu un tādējādi aizsargātu likumīgu tirdzniecību. Tajā pašā laikā tas uzlabos pakalpojumus nodokļu maksātājiem, palielinot viņu tiesisko drošību un informācijas apmaiņu ar nodokļu iestādēm reālā laikā.
<P>
Šī direktīva ne tikai noteiks šos jaunos noteikumus, tā arī pilnībā pārveidos un atjaunos veco 1992. gadā pieņemto Horizontālās akcīzes direktīvu. Nekaitējot akcīzes kontrolei, tā vienkāršos un modernizēs akcīzes procedūras, lai samazinātu akcīzes nodevas tirgotājiem, jo sevišķi tiem tirgotājiem, kuri veic pārrobežu darījumus.
<P>
Saprotams, ka tad, kad Komisija ir ierosinājusi jaunu un mūsdienīgu tiesisko sistēmu akcīzei, ir atkārtoti jāapspriež arī daži šajā tiesību aktā iekļautie politiskie jautājumi.
<P>
Tas attiecas uz jautājumiem par sauszemes beznodokļu veikaliem, tranzīta lidostu stāvokli un norādēm, lai atšķirtu akcīzes preču komerciālu apriti no akcīzes preces personīgai lietošanai.
<P>
Daudzi no Parlamenta ierosinātajiem grozījumiem jau atbilst 2008. gada 4. novembrī ECOFIN sanāksmē ierosinātajam vispārējās orientācijas tekstam vai ietur to pašu virzienu. Tie ir arī pieņemami Komisijai.
<P>
Tādēļ es esmu pārliecināts, ka šo priekšlikumu ir iespējams drīz pieņemt un ka ir nodrošināta savlaicīga EMCS piemērošana.
<SPEAKER ID="154" NAME="Manuel António dos Santos" LANGUAGE="PT">
Man atvēlētās pirmās divas minūtes es gatavojos izmantot, lai uzvērtu, manuprāt, galvenos principus, ko vienbalsīgi pieņēma Rūpniecības, pētniecības un enerģētikas komiteja.
<P>
Šie principi ir: palielināt preču un pakalpojumu ražošanas un izplatīšanas efektivitāti, galvenokārt samazinot birokrātiju, uzlabojot pašreizējos noteikumus un pielāgojot to pašreizējiem apstākļiem, it sevišķi lai atvieglotu dalībvalstu administrācijām uz risku pamatotas procedūras; vienkāršot Kopienas iekšējās tirdzniecības procedūras un palielināt pārredzamību, nodrošinot tiesisko noteiktību un taisnīgus noteikumus; visbeidzot, nodevu iekasēšanas un atlīdzināšanas sistēma nedrīkst kļūt par iemeslu diskriminējošiem kritērijiem, un ir jānovērš divkārša aplikšana ar nodokļiem.
<P>
Tie bija pamatprincipi atzinumā, ar ko es Rūpniecības komitejas vārdā iepazīstināju Ekonomikas un monetāro komiteju. Es gribētu vēlreiz pateikt, ka šis atzinums guva vispārēju vienprātību Rūpniecības komitejā.
<P>
Tādēļ, izmantojot pēdējo minūti, man jāsaka, ka es kā deputāts no Sociāldemokrātu grupas Eiropas Parlamentā nesaprotu Lulling kundzes izteikumu, ka Sociāldemokrātu grupa un Liberāļu un demokrātu apvienības grupa - un tikai tās - ir noteikušas kvantitatīvus ierobežojumus. Tās bija ne tikai Sociāldemokrātu grupa un ALDE grupa, jo tie bija vismaz visi Rūpniecības komitejas dalībnieki, ņemot vērā to, ka, kā es nupat teicu, mans atzinums tika pieņemt vienprātīgi.
<P>
Man šķiet, ka tas ir kaut kas patiesi ārkārtējs, ka kvantitatīvie ierobežojumi nav iekļauti, jo mēs zinām, ka šādam nodoklim ir dažādi mērķi. Pirmais, pats par sevi saprotams, ir nodokļu ieņēmumi, taču pastāv arī sabiedrības veselības aizsardzība. Bez šaubām, katra valsts piešķir šiem diviem mērķiem atšķirīgu nozīmību.
<P>
Tādēļ man šķiet, ka mūsu atrastais risinājums (nosakot kvantitatīvus ierobežojumus) ir taisnīgs un līdzsvarots risinājums, kas pārmērīgi nenāks par labu nevienai valstij. Tas arī nekaitēs nevienai no valstīm, kuru domāšanas veids dabiski atšķiras no tās valsts uzskatiem, ko pārstāv Lulling kundze, un ko es, protams, respektēju. Taču šīs valsts vēlmes, protams, nevar izvirzīt augstāk par citu Eiropas Savienības dalībvalstu vēlmēm.
<P>
Mans pēdējais komentārs tikai 10 sekundēs ir tāds, ka Sociāldemokrātu grupa, bez šaubām, atbalsta iekšējo tirgu un iekšējā tirgus paplašināšanu un neuzskata, ka Rūpniecības vai Ekonomikas komitejas pieņemtie priekšlikumi var būt drauds iekšējam tirgum.
<SPEAKER ID="155" NAME="Bill Newton Dunn">
Iekšējā tirgus un patērētāju aizsardzības komitejas atzinuma sagatavotājs. - Priekšsēdētāja kungs! Parlaments aizstāv privātpersonas un mazas organizācijas, un mazos uzņēmumus pretstatā valdībām, kuras vēlas iznīcināt neērtas lietas, un Iekšējā tirgus un patērētāju aizsardzības komiteja ir pilnīgi pārliecināta, ka pierobežas veikali ir jāsaglabā. Tajos ir jāievieš labāka kārtība, tāpat kā ir ievērojami jāuzlabo cīņa pret noziedzību uz Eiropas robežām, taču tas nav iemesls, lai šos veikalu noslaucītu no zemes virsmas.
<P>
Otrkārt, attiecībā uz jūras un gaisa ceļojumiem Iekšējā tirgus komiteja noteikti uzskata, ka ceļotājiem - atkarībā no viņu galamērķa un nevis no tranzīta punkta - ir jāatļauj iepirkties bez nodokļiem, jo tas palīdzēs gūt ienākumus mazām reģionālām lidostām. Tas var būt neērti valdībām, taču mēs to ļoti noteikti aizstāvam.
<P>
Trešais un pēdējais punkts, ko es gribu pateikt - un ļoti žēl, ka Komisija neiekļāva to 2006. gada apspriešanā par šo tiesību aktu, - ir visu Komisijas ierosināto izņēmumu atcelšana. Kādēļ tā nav tos iekļāvusi? Kādēļ tā pirms ierosināšanas neveica ietekmes novērtējumu, ko tas varētu nozīmēt?
<SPEAKER ID="156" NAME="Zsolt László Becsey">
PPE-DE grupas vārdā. - (HU) Paldies, priekšsēdētāja kungs! Es gribētu apsveikt gan Komisiju, gan referentus ar šo darbu, un es uzskatu, ka šai elektroniskajai modernizācijas sistēmai būs savlaicīga un ļoti labvēlīga iedarbība.
<P>
Es gribētu izteikt divas piezīmes. Pirmkārt, ļausim darboties iekšējam tirgum. Ja nodokļu reģistrācijas sistēma un informācijas apmaiņa darbojas, es uzskatu, ka preču pārvadāšana personīgai lietošanai neradīs lielu kaitējumu. Ja kāds kaut kur, nopircis preces personīgai lietošanai, samaksā akcīzes nodokli, tad vairumtirdzniecības cenas un daļēji arī PVN jebkurā gadījumā savstarpēji konkurēs.
<P>
Nevajag noteikt ierobežojumus visam, un absolūti nav vajadzīgs raidīt negatīvus vēstījumus, lai aizsargātu kasi valstīs ar augstām cenām. It sevišķi Šengenas zonā būtu ļoti dīvaini, ja mēs radītu sarežģījumus ar policijas vai muitas pārbaudēm, jo mēs zinām, ka ir daudz citu metožu lielu kravas automobiļu pārbaudei. Tādēļ es neredzu jēgu norādošam uzskaitījumam.
<P>
Vēl viena piezīme - arī es atbalstu iedzīvotāju tiesības, atstājot iekšējo tirgu, iegādāties šādas preces. Attiecībā uz ārzemju ceļojumiem es nedomāju, ka tas izraisīs liela apmēra kontrabandu, vai ka kaimiņos esošās dalībvalstis cietīs lielus zaudējumus, jo cenas kaimiņos esošajās trešajās valstīs ir daudz zemākas nekā ES dalībvalstīs. Tādējādi es nedomāju par rūpnieciska apmēra preču eksportu.
<P>
Es pieņemu, ka tas pats attiecas uz lidostām, jo pārbaudītā bagāžā vai rokassomā nav iespējams paņemt līdzi tādu daudzumu preču, lai mums vajadzētu aizliegt vest šīs preces uz trešajām valstīm ārpus muitas savienības. Liels paldies par iespēju runāt, priekšsēdētāja kungs!
<SPEAKER ID="157" NAME="Elisa Ferreira" LANGUAGE="PT">
Priekšsēdētāja kungs, komisāra kungs, dāmas un kungi! Es gribētu sākt ar apsveikumu galvenajai referentei Lulling kundzei un ēnu referentiem Benoît Hamon un Olle Schmidt. Nepārvaramu iemeslu dēļ mans kolēģis Benoît Hamon šodien nevar būt šeit, tādēļ es mēģināšu izteikt viņa nostāju, kas ir arī mūsu politiskās grupas nostāja jautājumā, kas pelnījis visu mūsu uzmanību. Patiesībā, runājot par akcīzes nodokli, aplikšana ar nodokļiem ir delikāts jautājums.
<P>
Runājot par akcīzes nodokli, mums ir jāatceras, ka to piemēro skaidri noteiktām patēriņa precēm un pakalpojumiem - tabakai, alkoholam un enerģētikas produktiem.
<P>
Komisijas priekšlikums groza 1992. gada tekstu. Kopš tā laika šo preču iekšējais tirgus ir ievērojami mainījies. Jāpiebilst, ka arī darījumu pārraudzības un kontroles jaunā elektroniskā sistēma ir pārmaiņa, ko mēs atzinīgi vērtējam un kas vienkāršos šīs sistēmas darbību gan dalībniekiem, gan nodokļu iestādēm, kā nupat teica komisārs.
<P>
Attiecībā uz tehniskākiem aspektiem, tajā skaitā laika ierobežojumiem dokumentu iesniegšanu, dalībnieku finansiālo garantiju noteikumu izveidi un tā tālāk, Komisijas priekšlikums un referentes ziņojums ir pelnījis apsveikumus, jo tajos ir parādītas īstas un noderīgas priekšrocības.
<P>
Taču attiecībā uz šiem akcīzes nodokļiem politiskais saturs nedrīkst apstāties pie tehniskajiem aspektiem, kā jau minēja mans kolēģis Manuel António dos Santos. Tādēļ es gribētu pievērst uzmanību diviem uzskatāmiem piemēriem. Viens ir indikatīvi ierobežojumi šādu preču personīgajai pārvadāšanai, un otrs ir noteikumi, ko piemēro pārdevumiem internetā.
<P>
Šajos jautājumos mēs viennozīmīgi nepiekrītam referentei.
<P>
Attiecībā uz alkoholam, tabakai un arī degvielai piemērotajiem nodokļiem pastāv milzīgas atšķirības starp dalībvalstīm, un tādēļ atšķiras arī mazumtirdzniecības cenas. Man tikai jānorāda, ka šo ievērojamo nodokļu atšķirību dēļ Eiropas Savienībā tabakas paciņas cena var svārstīties no EUR 1 līdz EUR 7.
<P>
Parasti nodokļus maksā patēriņa valstī, izņemot preces, kuras pārvadā Eiropas Savienības robežās. Saskaņā ar pašreizējiem noteikumiem ir jāievēro zināmi kvantitatīvi ierobežojumi, pretējā gadījumā var pieņemt, ka preces tiek pārvadātas komerciāliem mērķiem.
<P>
Komisijas priekšlikuma mērķis ir likvidēt šos kvantitatīvos ierobežojumus, un tieši tam piekrīt referente Lulling kundze. Tā tas nebija Ekonomikas un monetārās komitejas izpratnē. Tieši pretēji, pēc ēnu referentu Benoît Hamon, Olle Schmidt un arī mana ierosinājuma mēs piekritām samazināt šos ierobežojumus.
<P>
Liberalizācija ļauj dažiem patērētājiem pirkt preces vairāk nekā lēti. Tas nav mērķtiecīgi, ja tas var kaitēt dalībvalstu sabiedrības finansēm vai sabiedrības veselības mērķiem, kuru aizsardzība ir dalībvalstu tiesības. Nav mērķtiecīgi, ja tas var atbalstīt nekontrolēto tirgu, un no tā mums visiem vajadzētu izvairīties.
<P>
Tādēļ komitejā panāktā galīgā vienošanās bija saglabāt ierobežojumus saprātīgā līmenī, proti, 400 cigaretes vai 45 litrus vīna vienai personai. Tie ir pieņemamie daudzumi personīgai lietošanai. Tādēļ ceļotāji, kuri pērk preces, nepārsniedzot šo ierobežojumu, netiks skarti.
<P>
Šī paša iemesla dēļ mēs iebilstam pret 68. grozījumu, ko iesniedza Eiropas Tautas partija (Kristīgie demokrāti) un Eiropas Demokrāti un kurā ierosināts aplikt ar nodokļiem pārdevēja un nevis patērētāja valstī pirkumus no attāluma, jo īpaši pirkumus internetā. Tā ir (nepamatota) vispārējā nodokļu piemērošanas principa maiņa. Šis grozījums arī pavērtu ceļu plaša mēroga nekontrolētajam tirgum, un tādēļ tas ir noteikti jānoraida.
<P>
Visbeidzot, man ir jāpiemin jautājums par beznodokļu veikaliem. Saskaņā ar starptautiski atzītu principu beznodokļu veikali var pastāvēt tikai ostās un lidostās, lai nodrošinātu vislabāko kontroli un novērstu jebkādu krāpšanas un ļaunprātīgas izmantošanas risku. Tādēļ mums ir jādod pietiekami daudz laika, lai cilvēki varētu pielāgoties, un tādēļ mūsu Sociāldemokrātu grupa Eiropas Parlamentā ierosina pārejas periodu tām dalībvalstīm, kurās joprojām ir beznodokļu veikali, ļaujot tām pakāpeniski pielāgoties jaunajam stāvoklim. Tādēļ mēs ierosinām attālu datumu - 2017. gada 1. janvāri, - lai būtu piespējama pakāpeniska tuvināšanās parastajiem noteikumiem.
<P>
Mēs uzskatām, ka šī pieeja ir pieņemama. Tā ir pieeja, kas panāca vienprātību. Tā nebija pilnīga vienprātība, taču to pieņēma Ekonomikas un monetārās komitejas vairākums, un es ceru, ka to pieņems rītdienas balsojumā plenārsēdē.
<SPEAKER ID="158" NAME="Olle Schmidt">
ALDE grupas vārdā. - (SV) Priekšsēdētāja kungs, komisāra kungs un Lulling kundze! Mēs atkal tiekamies pie šī jautājuma. Protams, šī nav pirmā reize, kad mēs ar Lulling kundzi strīdamies par to, kādam ir jābūt akcīzes nodoklim Eiropā. Taču šī, iespējams, ir pirmā reize, kad es jutu, ka manā pusē ir vairākums. Ir bīstami būt pirmajam pircējam, taču redzēsim, kā viss risināsies.
<P>
Mēs esam pilnīgi vienprātīgi attiecībā uz jautājumu par jauno tehnisko sistēmu EMCS. Mūsu uzskati ievērojami atšķiras delikātajā jautājumā par importa kvotām.
<P>
Ja tiks pieņemts komitejas viedoklis, tad Parlaments būs skaidri izteicis gan atbalstu pārvietošanās brīvībai Eiropā, gan atbalstu vēlmei pēc elastīgas sabiedrības veselības politikas. Kā parasti, kad runa ir par nodokļu jautājumiem, ir jāatrod līdzsvars starp to, kam ir jāpaliek dalībvalstu kompetencē, un to, ko uzskata par mūsu kopīgo atbildību. Ja mēs nobalsosim par komitejas priekšlikumu, tas nozīmēs, ka Eiropas Parlaments būs noteicis, ka tabaka un alkohols nav tas pats, kas visas citas preces - tieši tā, kā mēs agrāk esam dzirdējuši šajā Parlamentā - un pret tām ir jāizturas citādi. Tas, bez šaubām, nav nekas revolucionārs, jo daudzi cilvēki to jau sen ir teikuši.
<P>
Nolemjot uz pusi samazināt indikatīvo importa līmeni un vienlaikus saglabājot limita principu, mēs dodam dalībvalstīm daudz telpas pašu politikas īstenošanai, bet kopīgi tiesību akti tajā pašā laikā atvieglos pārrobežu tirdzniecību uzņēmējiem un privātpersonām. Vai, vienkāršāk sakot: Zviedrijai tiks dota telpa, lai piešķirtu prioritāti sabiedrības veselības jautājumiem, bet Lulling kundzes Luksemburga varēs turpināt savu komplekso zemo nodokļu politiku. Iekšējo tirgu nevar būvēt ar alkohola tūrismu kā šī tirgus modeli.
<P>
Alkoholisms un tā sekas nav Zviedrijas problēma, kā reizēm dzirdu runājam. Nesen mēs dzirdējām prasības īstenot ietekmīgus pasākumus alkoholisma apkarošanai Apvienotajā Karalistē - varbūt britu deputātiem derētu par to padomāt. Manuprāt, Eiropas Parlamentam ir pēdējais laiks izturēties pret šīm problēmām daudz delikātāk un dot dalībvalstīm iespēju rīkoties sabiedrības veselības jomā.
<SPEAKER ID="159" NAME="Zbigniew Krzysztof Kuźmiuk">
UEN grupas vārdā. - (PL) Priekšsēdētāja kungs, komisāra kungs! Runājot Nāciju Eiropas grupas vārdā, es gribētu pievērst jūsu uzmanību trim punktiem. Pirmkārt, muitas nodevu pārmaiņas visā Eiropas Savienībā ne tikai palielinās preču un pakalpojumu ražošanu un izplatīšanu, galvenokārt pateicoties birokrātijas samazināšanai, bet arī atvieglos dalībvalstu pārvaldes iestādēm kontroles procedūru piemērošanu, pamatojoties uz riska analīzi.
<P>
Otrkārt, šajā direktīvā piedāvātie risinājumi atbilst šīm prasībām. Administratīvo procedūru vienkāršošana un elektroniskā informācijas apmaiņas sistēma kļūs par instrumentu dalībvalstu nodokļu iestādēm, lai uzlabotu un labāk pārvaldītu kontroles procedūras. Treškārt, mums ir jāatbalsta referentes ieteiktie risinājumi attiecībā uz akcīzes preču tālpārdošanas iekļaušanu direktīvas darbības jomā un arī atlikto nodokļu maksāšanas režīmu, piemērojot samazinātas garantijas juridiskām personām, kas izpilda labas prakses noteikumus un regulāri lieto garantiju sistēmu.
<SPEAKER ID="160" NAME="Trevor Colman">
IND/DEM grupas vārdā. - Priekšsēdētāja kungs! Komisijas priekšlikuma 10. pantā attiecībā uz procedūru noteikts, ka "dalībvalstis [...] var noteikt, ka akcīzes nodoklis par brīvam apgrozījumam izlaistajām akcīzes precēm ir atmaksājams [...]”. Pamatojoties uz to, Lulling kundze mums stāsta, ka attiecībā uz atmaksāšanas nosacījumiem priekšlikumā ir noteikts vispārējs princips, ka šos nosacījumiem formulē dalībvalstis.
<P>
Taču 10. panta turpinājumā teikts: "ja šāda atmaksāšana [...] nav iemesls 11. pantā neminētiem atbrīvojumiem no nodokļa”. 11. pantā minēti izņēmumi diplomātiskiem mērķiem, starptautisko organizāciju atbalstam, palīdzībai NATO bruņotajiem spēkiem un saskaņā ar īpašiem nolīgumiem arī valstīm, kas nav ES dalībvalstis, un tie visi - domāju, ka jūs man piekritīsit - ir diezgan specifiski izņēmumi, kas pretēji Lulling kundzes pieņēmumam neapstiprina kā vispārēju principu to, ka atmaksāšanas nosacījumus formulē dalībvalstis.
<P>
Šajā priekšlikumā nav noteikti atbrīvojumi dalībvalstīm, un tādēļ es gribu pievērst deputātu uzmanību 54. grozījumam, kas ir mēģinājums labot šo acīmredzamo trūkumu priekšlikumā.
<SPEAKER ID="161" NAME="Margaritis Schinas" AFFILIATION="PPE-DE">
(EL) Priekšsēdētāja kungs! Mēs esam saskārušies ar vēl vienu ekscentrisku Komisijas priekšlikumu; tā ir ne vairāk un ne mazāk kā buldozera politika; priekšlikumā ierosināts likvidēt visus beznodokļu veikalus uz Kopienas sauszemes robežām ar trešām valstīm.
<P>
Lielais jautājums ir: kāpēc? Kāpēc, komisāra kungs, jums bija šāda doma, un kāpēc tad, ja jums tāda bija, jūs to neiesniedzāt apspriešanai, ko rīkojāt 2006. gadā, un kāpēc jūs to neiekļāvāt ietekmes novērtējumā, kas jums bija jāveic saistībā ar jauno principu par labāku regulējumu?
<P>
Tādēļ jūsu pienākums ir mums paskaidrot, kāpēc mums ir jāsaka simtiem strādnieku, ka viņi zaudēs darbu, it īpaši šajos grūtajos laikos; jums ir jāpaskaidro, kāda ir šī ietekme uz iekšējo tirgu, ja tā ir tik liela, ka jums vajag ar vienu rokas vēzienu likvidēt uz sauszemes robežām ar trešām valstīm visus veikalus, kuri manas valsts Grieķijas gadījumā darbojas ārkārtīgi labi un bez krāpšanas problēmām, nekādi neietekmējot iekšējo tirgu. Arī Parlamentam un politiskajām grupām, kas piekrīt šim viedoklim, ir jāuzņemas politiskā atbildība par paskaidrojumiem strādniekiem, kāpēc mēs gribam likvidēt šos plaukstošos veikalus.
<P>
Kas attiecas uz mani - un to nepārprotami pateica gan Lulling kundze, gan IMCO savā ziņojumā, - mēs neesam saņēmuši pārliecinošu atbildi, kas liek mums domāt, ka tā ir kaut kāda Komisijas kaprīze. Mēs neesam saņēmuši pārliecinošu atbildi.
<P>
Tādēļ es pēdējā brīdī aicinu rīt balsot par 63., 64. un 65. grozījumu, lai neļautu šai buldozera politikai atkal noslaucīt no zemes virsmas visu, kas darbojas Eiropas Savienībā.
<SPEAKER ID="162" NAME="Katerina Batzeli" AFFILIATION="PSE">
(EL) Priekšsēdētāja kungs, komisāra kungs! Es izteikšu īpašu priekšlikumu attiecībā uz atbrīvojumu sistēmu sauszemes veikaliem.
<P>
Komisāra kungs! Jūs nosakāt vispārēju atbrīvojumu sauszemes veikaliem; tā ir šo uzņēmumu diskriminācija, un tā ievērojami ietekmē šo citādi dzīvotspējīgo veikalu darbību, kas dod ievērojamu ieguldījumu nacionālajām kopienām un vietējai nodarbinātībai.
<P>
Tādās dalībvalstīs kā Grieķija, kam ir garas sauszemes robežas ar trešām valstīm, šie veikali jau ilgu laiku darbojas bez problēmām un ir ienesīgi, kamēr, no otras puses, valsts iestādes noteikti kontrolē jautājumus, kas saistīti ar kritērija "pirkums personīgām vajadzībām” sistemātiskiem pārkāpumiem vai sistemātisku ļaunprātīgu izmantošanu un izvairīšanos no nodokļu maksāšanas. Es uzskatu, ka atļaut beznodokļu veikaliem turpināt darbību uz sauszemes robežām būtu risinājums, kas atbilstu arī pašas Komisijas priekšlikumiem, bet to darbības kontrole un cīņa pret izvairīšanos no nodokļu maksāšana tāpat kā visiem pārējiem veikaliem būtu ostu un lidostu pienākums.
<P>
Tādēļ es uzskatu, ka gaidāmajā balsošanā mums vajadzētu atbalstīt 57., 63., 64. un 65. grozījumu un, ļaunākajā gadījumā, 69. grozījumu, kurā noteikts šo veikalu darbības pagarinājums līdz 2012. gadam.
<SPEAKER ID="163" NAME="Colm Burke" AFFILIATION="PPE-DE">
Priekšsēdētāja kungs! Es atzinīgi vērtēju ziņojumu par akcīzes nodokļa piemērošanas vispārējo kārtību. Es vēlos norādīt uz panākumiem, kādi gūti, risinot jautājumus par nodokļiem iepērkoties. Ja tiktu īstenots sākotnējais priekšlikums, tad pasažieriem būtu atļauts pirkt beznodokļu preces tikai pēdējā lidostā pirms izlidošanas no ES. Praksē tas nozīmētu, ka tad, ja cilvēks dotos ceļojumā no Korkas Īrijā uz Dubaju caur Parīzi, tad viņš drīkstētu pirkt beznodokļu preces tikai Parīzē. Tas iznīcinātu Īrijas reģionālo lidostu ienesīgumu, jo pašlaik komercdarbība ir galvenais ienākumu avots daudzām no šīm lidostām. Bez šaubām, tas izraisītu arī darbavietu zaudējumu. Taču šis jautājums tagad tiek risināts, un attiecīgi es gribētu apsveikt referenti par darbu pie mūsu problēmu risināšanas.
<P>
Tā ir labvēlīga notikumu attīstība laikā, kad Īrijas valdība ir noteikusi lidostām jaunu nodokli, kas diskriminēs grūtību nomāktās mazās lidostas par labu jau tā pārslogotajai Dublinas lidostai. Saistībā ar to es aicinu Komisiju izmeklēt šī pasākuma likumību saskaņā ar ES konkurences noteikumiem. Es atzinīgi vērtēju Lulling kundzes un Komisijas ziņojumu.
<SPEAKER ID="164" NAME="Peter Skinner" AFFILIATION="PSE">
Priekšsēdētāja kungs! Iespējams, ka tad, ja es būtu Luksemburgā dzīvojošā Lulling kundze, es tik stipri neizjustu indikatīvo ierobežojumu trūkumu.
<P>
Diemžēl es dzīvoju uz salas, kur darbojas ievērojama kontrabanda, un daudz alkohola un tabakas, par ko cilvēki domā, ka viņi to var izmantot saviem personīgiem mērķiem, patiesībā vēlāk tiek atkārtoti pārdots citiem cilvēkiem. Baidos, ka viss, ko mēs darīsim, lai likvidētu indikatīvos ierobežojumus, būs signāls un vēstījums tiem kontrabandistiem, kuri mēģina pārpārdot alkoholu un cigaretes.
<P>
Indikatīvie ierobežojumi var nešķist patērētāju aizsardzības pasākums, taču tie ir bērnu aizsardzības pasākums - to bērnu, kuri nereti nonāk atkarībā, pieņemot alkoholu un cigaretes, ko pārdod nelikumīgi tirgotāji vai kontrabandisti, kuri šos produktus ieved manā reģionā Īrijas dienvidaustrumos un pārdod tos uz ielas, nomaļās ieliņās un privātmājās, pārdod par sīknaudu, varbūt vienu vai divas cigaretes, taču ar to pietiek, lai piedabūtu bērnus sākt smēķēt.
<P>
Šī tirdzniecība ir jākontrolē, un vienīgā tās kontroles iespēja ir indikatīvo ierobežojumu noteikšana, lai mēs varētu tikt klāt tiem, kuri apgādā šos cilvēkus un kuri mēģina slepeni ievest šos produktus garām mūsu policijas un muitas ierēdņiem.
<P>
Tādēļ es uzskatu, ka indikatīvie ierobežojumi ir jāsaglabā. Kā jau teicu, tas nav vienotā tirgus integrācijas gals, bet tas noteikti būs iemesls labākai izpratnei par sociālo kohēziju un sociālo uzvedību, un to lūdz Apvienotās Karalistes muitas un akcīzes iestāžu ierēdņi un policijas darbinieki. Viņi to lūdz, jo tas ir labs norādījums par to, kādas preces cilvēkiem paredzēts atvest atpakaļ personīgai lietošanai.
<P>
Tabakas derīguma termiņš ir tikai seši mēneši; tātad, ja jās apturat ar cigaretēm līdz griestiem piebāztus furgonus, jums ir jāpajautā: vai tās tiešām ir personīgai lietošanai, vai arī tās paredzētas atkārtotai pārdošanai - nereti arī bērniem?
<SPEAKER ID="165" NAME="Gabriela Creţu" AFFILIATION="PSE">
- (RO) Kolēģi! Akcīzes nodoklis un maksas noteikšanas elektroniskās sistēmas šķietami ir tehniski jautājumi, taču tie kalpo arī ietekmīgiem politiskiem mērķiem. Taču lai tos varētu lietot, mums reizē ar abstraktām teorijām ir jāņem vērā arī īpašas situācijas dalībvalstīs. Tajā pašā laikā mums ir jāsaglabā uzticība mūsu politikas plašākiem mērķiem. Piemēram, vienlīdzīgas attieksmes principam.
<P>
Ja priekšlikumu pieņems, šis ziņojums atbildīs abiem nosacījumiem. Tas īpaši attiecas uz 69. grozījumu, kurā noteikts, ka beznodokļu veikali ir jāsaglabā līdz 2017. gadam Eiropas Savienības muitas punktos ne tikai ostās un lidostās. Šis grozījums novērstu diskrimināciju starp cilvēkiem, kuri ceļo pa gaisu vai ūdeni, un sauszemes ceļotājiem; šī diskriminācija ir absolūti neattaisnojama ne tikai no ekonomiskā un teorētiskā, bet arī no praktiskā viedokļa. Tajā pašā laikā tas dod zināmas priekšrocības pierobežas apgabalu iedzīvotājiem, kā jau šeit norādīja. Šie cilvēki vispārēji atrodas neizdevīgākā stāvoklī tādēļ, ka dzīvo nomalēs, bet ja viņu darbavietas pazudīs, tam būs nelabvēlīga ietekme uz viņiem.
<P>
Kolēģi, jums ir nopietni iemesli pieņemt šo grozījumu rītdienas balsošanā. Salīdzinot ar milzīgajiem izdevumiem, kādus mēs esam gatavi bez iebildumiem uzņemties, lai glābtu korporācijas, šim atbrīvojumam ir tikai nelielas finansiālas sekas.
<SPEAKER ID="166" NAME="Zuzana Roithová" AFFILIATION="PPE-DE">
- (CS) Priekšsēdētāja kungs! Cilvēku un preču brīva aprite ir viens no Eiropas Savienības lielajiem sasniegumiem, taču tā nefunkcionē labi, ja ir runa par precēm, kurām piemēro dažādās dalībvalstīs atšķirīgi lielu akcīzes nodokli. Komisijas, komitejas, Eiropas Kopienu Tiesas un referentu atšķirīgie viedokļi par kvantitātes politiku ir parādījuši, ka mēs neatradīsim labu risinājumus, kamēr pastāvēs šīs nodokļu atšķirības. Mani satrauc tas, ka Komisija nav veikusi ietekmes pētījumu, lai mēs varētu novērtēt paralēlā tirgus ekonomisko un sociālo nozīmi, kas ierobežo mūsu iedzīvotājus un ko, iespējams, mēs visi apzināmies. Es gribētu, lai šo debašu rezultāts būtu alkoholam un tabakai piemēroto akcīzes nodokļu politikas saskaņošana arī veselības apdraudējumu dēļ. Patiesība ir tāda, ka valstīs, kur šie nodokļi ir augsti, nav nekādu ievērojamu panākumu cīņā pret alkoholu.
<SPEAKER ID="167" NAME="Silvia-Adriana Ţicău" AFFILIATION="PSE">
(RO) Priekšsēdētāja kungs, komisār, 4. nodaļa nosaka pamatnoteikumus un procedūras, kas tiek piemērotas kā akcīzes preču kustības un kontroles sistēmas sastāvdaļa. Jauns ir tas, ka sistēma un administratīvā dokumentācija tiek ieviesta elektroniskā formātā.
<P>
Lai nodrošinātu datorizētās sistēmas efektīvu darbību, dalībvalstīm, ieviešot to savā valsts sistēmā, ir jāpieņem vienota datu sistēma un struktūra, lai nodrošinātu uzticamu saskarni ekonomikas darbiniekiem.
<P>
Pārejas posms akcīzes preču kustības un kontroles sistēmas pieņemšanai attiecībā uz akcīzes preču kustību atlikto nodokļu maksājuma režīmā ir jānosaka, ņemot konkrēti vērā datorizētas sistēmas ieviešanas iespējamību katrā dalībvalstī. Tādēļ dalībvalstis un Komisija veic nepieciešamos pasākumus, lai iekārtotu galvenās publiskās iekārtas valsts līmenī un nodrošinātu to savietojamību.
<P>
Komisār, ņemot vērā minēto pārtikas krīzi un Eiropas lauksaimniecības sociālo un ekonomisko nozīmi, es uzskatu, ka mums ir rūpīgāk jāapsver iespēja atcelt akcīzes nodokli degvielai, ko izmanto lauksaimnieciskā darbībā, kā arī enerģijai, ko lieto, lai sūknētu ūdeni irigācijas nolūkos.
<SPEAKER ID="168" NAME="László Kovács">
Komisijas loceklis. - Priekšsēdētāja kungs, diskusiju gaitā es patiešām sadzirdu vispārēju atbalstu Komisijas priekšlikuma galvenajam mērķim, kas ir tiesiskā pamata nodrošināšana akcīzes procedūru datorizācijai līdz 2010. gada aprīlim.
<P>
Es gribu uzsvērt un apstiprināt, ka priekšlikuma nolūks ir vienkāršot un modernizēt akcīzes procedūru, uzlabot kontroli pār akcīzes preču kustību un vienlaikus mazināt ar akcīzes nodokli saistītās formalitātes tirgotājiem un mazināt slogu privātiem ceļotājiem. Tie bija priekšlikumu pamatprincipi.
<P>
Es vēlos dalīties dažos novērojumos attiecībā uz grozījumiem par dažiem jūtīgākiem jautājumiem priekšlikumā.
<P>
Jautājumā par "orientējošajiem lielumiem” Komisija varēja pieņemt, ka orientējoši lielumi tiek saglabāti kā rīks, lai gan mēs negribējām ieviest vai piedāvāt orientējošus lielumus. Tomēr pašreizējās kvantitatīvās atsauces vērtības ir jāievēro. Mēs nevaram pieņemt šo vērtību samazinājumu, jo tā būtu atkāpšanās, salīdzinot ar 1993. gada direktīvu.
<P>
Attiecībā uz beznodokļu veikalu likvidēšanu uz sauszemes robežām, kas ir vēl viens jūtīgs jautājums, es gribu atgādināt jums, ka šīs pieejas rašanās ved mūs atpakaļ pie pagājušā gadsimta 60. gadiem, kad PMO - Pasaules Muitas organizācija - ieteica atcelt sauszemes robežu beznodokļu veikalus, un es gribu arī atgādināt jums, ka 2002. gadā, kad bija pabeigtas 10 jaunu valstu pievienošanās sarunas, tādas valstis kā Slovēnija, Ungārija un dažas citas bija spiestas likvidēt savus sauszemes beznodokļu veikalus, tāpēc es domāju, ka ierosinātais risinājums, kas Grieķijai un Rumānijai nodrošina ļoti ilgstošu pārejas posmu, ir diezgan taisnīgs salīdzinājumā ar nostāju, kas pieņemta attiecībā uz iepriekšējām jaunajām valstīm.
<P>
Par akcīzes nodokļa kompensāciju sīkiem degvielu izplatītājiem Komisijas princips ir tāds, ka gala patērētāja maksātnespēja nevar būt par pamatu akcīzes nodokļa neiekasēšanai. Vienlaikus, ņemot vērā pašreizējo ekonomisko krīzi un dažkārt saglabātās augstās degvielas cenas, un lai nodrošinātu degvielas izplatīšanu gala lietotājiem, dalībvalstīm ir jābūt kādai citai iespējai aizsargāt sīko izplatītāju intereses ar nosacījumu, ka šādi pasākumi netraucē konkurencei.
<P>
Attiecībā uz ietekmes novērtējumu, kam daudzi runātāji pievērsās, es gribu atgādināt jums, ka ietekmes novērtējums jau tika izdarīts 2004. gadā, tādēļ mēs vienkārši neuzskatījām par vajadzīgu to atkārtot pēc diviem gadiem.
<P>
Nobeigumā es vēlos pateikties Parlamentam par atbalstu un konstruktīvo pieeju. Tiesiskā pamata nodrošināšana jaunajai akcīzes preču kustības un kontroles sistēmai ļaus dalībvalstīm ātrāk sagatavoties sistēmas ieviešanai, kas ir paredzēta līdz 2010. gada aprīlim. Komisija veiks visu nepieciešamo, lai nodrošinātu, ka visas centrālās sistēmas ir darba gatavībā līdz šim termiņam, kā arī sniegs atbalstu, lai pāreja uz jauno elektronisko vidi notiktu bez aizķeršanās.
<SPEAKER ID="169" NAME="Astrid Lulling" LANGUAGE="FR">
Komisār, mēs ļoti gribam, lai akcīzes preču kustības un kontroles sistēma aizvietotu dokumentu sistēmu 2009. gada aprīlī, un mēs ceram, ka visas šīs nožēlu vērtās debates par indikatīvām robežvērtībām neaizkavēs direktīvas pieņemšanu.
<P>
Es vēlos teikt Dos Santos kungam, ka šīm indikatīvajām robežvērtībām nav nekāda sakara ar veselību vai Luksemburgu. Es vēlos norādīt Ferreira kundzei, ka 2005. gadā šajā Parlamentā mēs pieņēmām Eiropas Parlamenta Sociālistu grupas deputāta Rosati kunga ziņojumu, kurā mēs jau apstiprinājām indikatīvo robežvērtību atcelšanu. Turklāt Hamon kungs, kas tagad nodarbojas ar kaut ko citu, bija ierosinājis savā grozījumā daudz augstākas robežvērtības nekā bēdīgi slavenajā sociāli liberālajā kompromisā, kas tika sagudrots man aiz muguras. Schmidti kungam es vēlos teikt, ka mums patiešām nevajadzētu visu sajaukt kopā un vienā elpas vilcienā runāt par aplikšanu ar nodokļiem un veselību. Turklāt alkoholisma posts diemžēl ir tieši proporcionāls akcīzes nodokļa līmenim; jo lielāka ir akcīzes nodokļa likme, jo lielāks ir alkoholisma posts valstīs. Tās var pilnīgi brīvi uzlikt tik augstu akcīzes nodokli, cik tām tīk, jo mums ir tikai minimālās, nevis maksimālās likmes; bet, lūdzu, nerunājiet ar mums par veselības politiku, ja jums ir tādas likmes.
<P>
Es vēlētos pateikt Skinner kungam, ka kontrabandistiem patiešām ir pilnīgi vienaldzīgi līmeņi un indikatīvās robežvērtības. Turklāt Komisijas priekšlikumā ir kritēriji, kā noteikt preces, kas iegādātas personiskai lietošanai, kuri ir labāki aizsarglīdzekļi nekā indikatīvās robežvērtības, arī pret kontrabandu. Es ceru, ka rītdien mēs spēsim atrast pareizo risinājumu, proti, to, kuru es ierosinu.
<SPEAKER ID="170" NAME="Priekšsēdētājs">
Debates ir slēgtas.
<P>
Balsojums notiks rīt plkst. 12.00 dienā.
