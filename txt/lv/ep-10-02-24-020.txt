<CHAPTER ID="020">
Vienas minūtes runas par politiski svarīgiem jautājumiem
<SPEAKER ID="234" NAME="Priekšsēdētājs">
Nākamais darba kārtības punkts ir vienas minūtes runas par politiski svarīgiem jautājumiem saskaņā ar Reglamenta 150. pantu.
<P>
Priekšroka tiks dota tiem deputātiem, kas neuzstājās iepriekšējo vienu minūšu runu laikā saskaņā ar Reglamenta 150. pantu, nevis tiem, kas to darīja.
<SPEAKER ID="235" NAME="Traian Ungureanu" AFFILIATION="PPE">
(RO) 2010. gada 4. februārī Traian Băsescu, Rumānijas prezidents, apstiprināja Rumānijas Valsts aizsardzības Augstākās padomes lēmumu piedalīties ASV pretraķešu aizsardzības sistēmā. Šis nolīgums vēl iesniedzams Rumānijas parlamentā apstiprināšanai. Vienlaikus prezidents apgalvoja, ka šis nolīgums nav vērsts pret Krieviju. Manuprāt, šādā veidā Rumānijai ir iespēja parādīt, ka tā spēj būt Amerikas Savienoto Valstu stratēģiskais partneris Melnās jūras reģionā un garantēt Eiropas drošību.
<P>
Ņemot vērā pašreizējās grūtības pasaulē, Rumānijas un ASV nolīgums nenoliedzami konsolidēs Eiropas sabiedroto drošības sistēmu. Esmu pārliecināts, ka Eiropas Savienība atzinīgi novērtēs šo būtisko nolīgumu.
<SPEAKER ID="236" NAME="Joanna Katarzyna Skrzydlewska" AFFILIATION="PPE">
(PL) Priekšsēdētāja kungs! Esmu dziļi norūpējusies par manu līdzpilsoņu - poļu - situāciju Lietuvā, kas strauji pasliktinās. Lietuva ir Eiropas Savienības dalībvalsts. Neraugoties uz to, poļu nacionālās minoritātes pamattiesības Lietuvā tiek pārkāptas. Lietuvā dzīvo gandrīz 300 000 poļu, tostarp reģionos, kur 60-80 % iedzīvotāju ir poļi, tomēr viņiem nav tiesību oficiālās situācijās kā palīgvalodu izmantot dzimto valodu. Tiesa ir izdevusi rīkojumu noņemt ielu nosaukumus divās valodās. Tiesu izpildītāji tiek sūtīti izpildīt šo rīkojumu. Poļu īpašvārdi tiek lietuviskoti. Poļus diskriminē attiecībā uz zemes īpašumu atgūšanu. Poļu bērniem ir mazākas iespējas mācīties poļu valodā. Tiek ierobežotas arī viņu vecāku balsstiesības.
<P>
Patlaban Eiropas Savienības nākotne ir līdzsvarā. Vai mēs arī turpmāk vēlamies dzīvot tādā Eiropā, kurā valda iedomu vērtības, vai tomēr tādā, kurā ir īstas vērtības? Tas, kurp virzīsies Eiropas Savienība, daļēji ir atkarīgs no mums. Vai izliksimies nedzirdam par acīmredzamo minoritāšu diskrimināciju vai tomēr patiešām veidosim drošu Eiropu, kurā tiek ievērotas cilvēktiesības?
<SPEAKER ID="237" NAME="Andres Perello Rodriguez" AFFILIATION="S&amp;D">
(ES) Priekšsēdētāja kungs! Es vēlos Parlamentam kaut ko paziņot un lūgt tā atbalstu. Vēlos ziņot, ka Eiropas Savienības dienvidos, čaklajā un uzņēmīgajā Valensijā atrodas vēsturisks jūras kvartāls - Cabañal, ko draud iznīcināt plāns, kuru padome vēlas ieviest pēc tam, kad gandrīz 20 gadus ir atstājuši šo vietu novārtā.
<P>
Vietējie iedzīvotāji ir protestējuši pret šo plānu. Pēc Augstākās tiesas pieprasījuma Kultūras ministrija ir lēmusi, kas šis plāns apgānīs mantojumu, arī Konstitucionālā tiesa nesen lēma par šā plāna apturēšanu.
<P>
Valsts iestādes atsakās pakļauties institūcijām, kā rezultātā rodas apdraudējuma, bīstamība un politiska rakstura interešu trūkums.
<P>
Es aicinu sniegt vietējiem iedzīvotājiem to palīdzību, ko viņi lūdz no Parlamenta attiecībā uz šo mantojuma apgānīšanu, lai nodrošinātu to, ka Eiropas Savienības dienvidos tādā reģionā kā Cabañal nenotiek būtiska un barbariska pareizā ceļa ignorēšana.
<SPEAKER ID="238" NAME="Cristian Silviu Buşoi" AFFILIATION="ALDE">
(RO) Pagājušajā nedēļā es piedalījos Eiropas Savienības un Moldovas Parlamentārās sadarbības komitejas sanāksmē. Šās sanāksmes rezultāti divpusējo attiecību sakarā un saistībā ar Moldovas tuvošanos Eiropas Savienībai šķiet daudzsološi.
<P>
Kišiņevas proeiropeiskā valdība dažu mēnešu laikā kopš nākšanas pie varas ir guvusi redzamus panākumus. Manuprāt, šāds progress skaidri liecina par patiesu vēlmi doties vienvirziena ceļā pretī Eiropai. Pagājušās nedēļas pārrunās bija skaidri jaušama Moldovas pašreizējās valdības politiskā griba sekmēt reformu ieviešanu, lai izveidotu saprātīgu demokrātiju un veiksmīgu ekonomiku. Es atzinīgi vērtēju sarunas šā gada janvārī par jauna asociācijas līguma slēgšanu. Es uzskatu, ka Eiropas Parlamentam ir aktīvi jāiesaistās šajā procesā un jāatbalsta šāda līguma noslēgšana un vīzu režīma atcelšana.
<P>
Moldovas Republikai ir tādas pašas vērtības kā Eiropas Savienībai. Tāpēc es uzskatu, ka Eiropas Komisijai un Eiropas Parlamentam ir jāsniedz šai valdībai finansiāla palīdzība, kas nodrošināma pēc iespējas ātrāk, un jāgarantē Eiropas Savienības kompetences pieejamība dažādajās reformējamajās jomās, piemēram, taisnīguma vai ekonomikas jomā.
<SPEAKER ID="239" NAME="Ryszard Czarnecki" AFFILIATION="ECR">
(PL) Priekšsēdētāja kungs! Diemžēl man atkal jārunā par poļu minoritātes situāciju Eiropas Savienības dalībvalstī - Lietuvā. Varētu šķist, ka valstī, kura pieder Eiropas Savienībai, būtu jāievēro visi Eiropas standarti. Tomēr Viļņā tā nenotiek.
<P>
Lietuvā vietās, kur poļi ir vairākums, nevis minoritāte, joprojām trūkst vienošanās par ielu nosaukumiem divās valodās. Pastāv būtiskas problēmas, kas saistītas ar poļu valodas izmantošanu mācību vidē. Lietuvas izglītības pārvaldes iestādes gatavojas slēgt aptuveni 100 poļu skolu klašu. Nesen tika ieviesti ievērojami ierobežojumi mākslinieku grupām, kuras popularizē poļu kultūru.
<P>
Pastāv dīvaina nelīdzsvarotība, jo Polijā tiek ievērotas visas lietuviešu tiesības un viņi saņem arī lielus pabalstus no Polijas valsts budžeta. Ir pienācis laiks vienkāršai un civilizētai atbildes reakcijai. Ir pienācis laiks starptautiskajām organizācijām, tostarp mūsu pašu Eiropas Parlamentam, pārtraukt poļu diskrimināciju Lietuvā.
<SPEAKER ID="240" NAME="Gerard Batten" AFFILIATION="EFD">
Priekšsēdētāja kungs! Es šovakar piedalījos pieņemšanā par godu Shen Yun izpildītājmākslinieku grupai deputātu istabā. Pagājušajā gadā man bija tas prieks redzēt Shen Yun priekšnesumu Londonā. Tā mērķis ir atdzīvināt interesi par Ķīnas tradicionālo kultūru un to parādīt, proti, parādīt to kultūru, kuru, protams, Ķīnas Komunistiskā partija un valdība pēdējos 60 gados ir centusies visiem spēkiem iznīdēt.
<P>
Mani satrauc tas, ko šovakar uzzināju, proti, ka Rumānijā aprīlī plānotie priekšnesumi tika atcelti Ķīnas valdības spiediena dēļ. Ir pilnīgi nepieņemami, ka Rumānija - valsts, kas apgalvo, ka ir demokrātiska, - ļaujas šāda veida spiedienam no komunistu tirānijas. Man jāsaka, ka Shen Yun māca patiesīguma, tolerances un līdzjūtības filozofiju, tāpēc nav pārsteigums, ka Ķīnas valdība un Komunistiskā partija baidās no šādas pretējas ideoloģijas.
<P>
Es vēlos ieteikt priekšsēdētāja kungam, J. Buzek, labot šo situāciju un uzaicināt Shen Yun uzstāties Parlamentā visdrīzākajā izdevīgākajā datumā. Tādā veidā mēs paustu neapšaubāmu atbalstu nesalīdzināmi drosmīgajiem Ķīnas demokrātijas aktīvistiem.
<SPEAKER ID="241" NAME="Seán Kelly" AFFILIATION="PPE">
Priekšsēdētāja kungs! Vēlos izmantot iespēju šajā Parlamentā nosodīt blēdīgo īru, britu, franču un vācu pasu izmantošanu, kad nesen tika nogalināts Hamas komandieris. Dubaijas policijas priekšnieks paziņoja, ka ir par 99 % pārliecināts, ka šo slepkavību organizēja Izraēlas izlūkošanas dienests "Mossad”.
<P>
Ja tas tiešām tā ir, tad šis gadījums ir neiedomājama ES pasu ļaunprātīga izmantošana nolūkā pastrādāt noziegumu trešā valstī un uzticības pārkāpums īpaši Īrijas sakarā, jo kopš neatkarības atgūšanas 1992. gadā mūsu valsts ir bijusi neitrāla un draudzīga, tādējādi dodot iespēju mūsu pilsoņiem ceļot, iespējams, brīvāk uz tādām valstīm, uz kurām citiem nebūtu tik lielu iespēju doties.
<P>
Viltoto pasu izmantojums šajā situācijā apdraud šo pozīciju, īpaši Dubaijā. Es aicinu Augsto pārstāvi izpētīt šo lietu un, ja to visu tiešām organizēja valdība vai "Mossad”, atlīdzināt mums un citām iesaistītajām valstīm par radušos situāciju.
<SPEAKER ID="242" NAME="Alan Kelly" AFFILIATION="S&amp;D">
Priekšsēdētāja kungs! Beigu beigās mēs tiksim pāri šim apjukumam. Reģionālā atbalsta karte valstu atbalsta noteikumiem Eiropā noteikti ir jāpārzīmē. Esmu norūpējies par to, ka tad, kad par šo jautājumu rakstīju iepriekšējai Komisijai, tās politikas pamatā bija Statistikas biroja dati no 2006. gada. Tagad, kad reģionālā atbalsta karte tiek pārskatīta, ir svarīgi atzīt, ka situācija Eiropas ekonomikā ir pavisam citāda. Manā valstī, piemēram, bezdarba līmenis valsts rietumu vidusdaļā ir pieaudzis par vairāk nekā 40 % iepriekšējā gada laikā, nemaz neminot gadus pirms tam, kad šis skaitlis arī palielinājās. Rietumu vidusdaļā, piemēram, Limerikā, Klērā un Tiperarijā nepieciešams apjomīgs valsts finansējums, lai veicinātu primāru darba vietu radīšanu, un patlaban situācija kļūst kritiska.
<P>
Ņemot vērā dramatiskās izmaiņas Īrijas ekonomikā, tāpat kā citu valstu ekonomikā, varētu teikt, ka 2006. un 2007. gads ir sen pagājis. Lai gan es atzīstu, ka daļēji tas ir dalībvalstu pienākums informēt Komisiju par jebkādām izmaiņām valstu ekonomikā, tomēr Komisijas pieejai arī nevajadzētu palikt par spīti tādai pašai.
<SPEAKER ID="243" NAME="Corneliu Vadim Tudor" AFFILIATION="NI">
(RO) Dāmas un kungi! Manuprāt, viena no nozīmīgākajām dāvanām, ko Dievs deva cilvēkam, bija suns. Jūs jau zināt Francijas Revolūcijas laikā ar nāvessodu sodītās Roland kundzes teikto: "Jo vairāk redzu cilvēkus, jo vairāk apbrīnoju suņus.” Savukārt Lords Bairons ir teicis: "Suņiem piemīt visi cilvēku tikumi, un nepiemīt cilvēku netikumi”.
<P>
Šajā plenārsēžu zālē es pārstāvu vairākus miljonus dzīvnieku mīļotāju savā valstī, kas ir saniknoti par cietsirdību pret klejojošajiem suņiem, kuri tiek nežēlīgi nogalināti. Rumānijas viesi ir sašutumā par suņu beigtajiem ķermeņiem, kas redzami ielās, tas ir barbarisks skats, ko turklāt redz arī bērni. Patlaban Bukarestes prefekts lūdz grozīt likumu, ko grozījis Rumānijas parlaments, aicinot iznīcināt klejojošos suņus. Tomēr suņi ir sargeņģeļi. Labi zināms, ka senāk suņi sargāja nocietināto pilsētu iedzīvotāju veselību, jo tur, kur ir suņi, nav žurku vai čūsku.
<P>
Es aicinu Eiropas Parlamentu pieprasīt, lai Rumānijas valdība rīkojas saskaņā ar Vispārējo dzīvnieku tiesību deklarāciju, kas tika pieņemta 1978. gadā Parīzē. Ir jāpārtrauc klejojošo suņu nogalināšana Rumānijā. Tas, kurš nemīl dzīvniekus, nemīl arī cilvēkus. Dieva dēļ, mēs taču dzīvojam mūsu ēras trešajā gadu tūkstotī!
<SPEAKER ID="244" NAME="Ramon Tremosa i Balcells" AFFILIATION="ALDE">
Priekšsēdētāja kungs! Es gribētu atmaskot Katalonijas un Eiropas cūku nozari. Jau gadu cūku cena turpina kristies, un nu jau vairākus mēnešus tā ir zemāka par ražošanas izmaksām. Viens no šādas situācijas iemesliem ir cūku imports no jaunajām valstīm. Pārāk bieži imports, kas tiek ievests Eiropas Savienībā, Eiropas muitās netiek pietiekami pārbaudīts.
<P>
Pārāk bieži cūku imports neatbilst vairākiem Eiropas valstu noteikumiem kvalitātes un pārtikas drošības jomā, ko Eiropas Savienība uzliek tikai ražotājiem Eiropā. Izskatās, ka turpmākajos gados notiks tas pats: dzīvnieku labklājības prasības tiks palielinātas ražotājiem Eiropā, savukārt imports no jaunajām valstīm netiks kontrolēts.
<P>
Tas ir nepārprotams negodīgas konkurences gadījums. Šādi Eiropa zaudēs savus lauksaimniekus un cūku audzētājus, bet bez tiem Eiropa zaudēs būtisku lauksaimniecības pārtikas nozares daļu. Par šīm bažām vēlējos ar jums šodien runāt.
<SPEAKER ID="245" NAME="Valdemar Tomaševski" AFFILIATION="ECR">
(PL) Priekšsēdētāja kungs! Es vēlos runāt par nacionālās minoritātes situāciju Lietuvā, jo tur joprojām tiek ierobežotas tās tiesības.
<P>
Lietuvā vietās, kur dzīvo liela nacionālās minoritātes daļa, pastāv vispārējs aizliegums lietot 20 gadus izmantotas bilingvālas informatīvās zīmes. Ir samazinātas subsīdijas nacionālo minoritāšu skolām, tiek veikti sagatavošanās darbi to slēgšanai tā saucamās "reformas” ietvaros. Personu identifikācijas dokumentos nedrīkst izmantot oriģinālo ārvalstu īpašvārdu rakstību. Tiek radīti arī sarežģījumi poļiem Lietuvā atgūt zemi, ko savā varā pārņēma komunistiskā sistēma, un pēdējā laikā tiek traucēta arī minoritāšu kultūras dzīve. Par trim ceturtdaļām ir samazināts valsts finansējums "Wilia”, senākajai poļu tradicionālo dziesmu un deju grupai, slēgtas arī trīs pilnas slodzes darba vietas, atstājot tikai vienu.
<P>
Nacionālās minoritātes tiesības Lietuvā būtu jāievēro tā, kā tas teikts Eiropas Savienības devīzē: vienotība dažādībā.
<SPEAKER ID="246" NAME="Mairead McGuinness" AFFILIATION="PPE">
Priekšsēdētāja kungs! Tremosa i Balcells kungs runāja par zemu izmaksu ražošanu lauksaimniecībā, un tieši par šo jautājumu esmu ļoti nobažījusies, tāpat kā daudzi citi šajā Parlamentā. Tomēr vēl vairāk raizējos par Komisiju un tās uzskatiem par lauksaimniecību, lauku teritorijām un pārtikas rūpniecību, jo šķiet, ka stratēģijā "Eiropa 2020” šī Eiropas Savienībai svarīgā nozare ir gandrīz aizmirsta. Es aicinu Komisiju neaizmirst par šo nozīmīgo jomu. Es ceru, ka tā neuzskata, ka šī nozare vairs nav svarīga, jo īpaši gatavojoties reorganizēt Eiropas Savienības budžetu.
<P>
Es atgādinu Komisijai, ka lauksaimniecības un pārtikas nozare ir nozīmīga, lai garantētu nodrošinātību ar pārtiku, lai aizsargātu vidi un lai radītu darba vietas lauku teritorijās. Manuprāt, tas ir jāatspoguļo stratēģijā "Eiropa 2020”.
<P>
Es pateicos jauno lauksaimnieku organizācijai Īrijā, "Macra na Feirme”, kurā pārstāvēti vīrieši un sievietes, par to, ka tā vērsa manu uzmanību uz šo jautājumu, un es ceru, ka Komisija to dzird.
<SPEAKER ID="247" NAME="Silvia-Adriana Ţicău" AFFILIATION="S&amp;D">
(RO) Šā gada sākumā bezdarba līmenis eiro zonā sasniedza 10 %, salīdzinājumā ar 9,6 % 27 Eiropas Savienības valstīs. Bezdarbs jauniešu vidū ir lielāks nekā 21 %. Eiropas Savienībā strādā aptuveni 20 miljoni uzņēmumu, neieskaitot finanšu nozari, un 99 % no tiem ir mazie un vidējie uzņēmumi. Divas trešdaļas privātajā sektorā nodarbināto strādā tieši mazajos un vidējos uzņēmumos.
<P>
Es aicinu Komisiju un dalībvalstis izstrādāt pasākumu paketi, kas paredzēta tieši mazo un vidējo uzņēmumu atbalstīšanai ekonomiskās un finanšu krīzes pārvarēšanai. Šī pasākumu pakete jāparedz arī tiem, kuri plāno dibināt mazu vai vidēju uzņēmumu. Šie pasākumi, cita starpā, var būt Eiropas Globalizācijas pielāgošanas fonda un Septītās pamatprogrammas pētniecībai piemērota pieņemšana, kā arī administratīvo kritēriju un procedūru atvieglošana, lai mazie un vidējie uzņēmumi spētu piekļūt projektiem, kas tiek īstenoti, izmantojot Eiropas fondus.
<P>
Visbeidzot saistībā ar jautājumu par lauksaimniekiem es ierosinu piešķirt valsts garantijas aizdevumiem, kurus saņēmuši mazie un vidējie uzņēmumi, lai tie varētu pārvarēt krīzi, protams, šīm garantijām jābūt uz noteiktu laiku un līdz zināmai robežai.
<SPEAKER ID="248" NAME="Georgios Papanikolaou" AFFILIATION="PPE">
(EL) Priekšsēdētāja kungs! Kā mēs zinām, Grieķijā nelegālās imigrācijas problēma ir daudz lielāka nekā pārējā Eiropas Savienībā. Tam ir dažādi iemesli, gan ģeogrāfiskais novietojums, gan arī garā krasta robeža.
<P>
Šādos apstākļos Grieķijas valdības iniciatīva, kas iepriekš nepieredzētā veidā paredz imigrantiem vieglāku Grieķijas pavalstniecības iegūšanu, ir labākajā gadījumā improvizācija šādos laikos un ir radījusi šādu paradoksu: visiecietīgākais regulējums jebkurā līmenī visā Eiropas Savienībā ir tās valsts valdības ierosinājumā, kurā problēma ir vislielākā.
<P>
Tas nevis aptur, bet veicina nelegālo imigrāciju, tādējādi kaitējot legālajai imigrācijai. Šāda situācija iedragā sociālo kohēziju un risina šo jautājumu ar saskaldītas pieejas starpniecību, jo pārbauda tikai ķēdes pēdējo posmu, proti, nelegālo ierašanos valstī, patvērumu, izraidīšanu, kā arī palikšanu valstī, lai dzīvotu un strādātu Eiropas Savienībā. Tas paver iespēju nenoteiktam nelegālo imigrantu skaitam saņemt Eiropas pavalstniecību.
<P>
Ņemot vērā šādu aspektu, šī ir visas Eiropas problēma, kas intensīvi un tuvākajā nākotnē ir jārisina.
<SPEAKER ID="249" NAME="Ioan Enciu" AFFILIATION="S&amp;D">
(RO) Pēdējā laikā, ņemot vērā jaunās informāciju tehnoloģijas, īpaši svarīgs kļūst jautājums par cieņu pret tiesībām uz privāto dzīvi. Šīs tehnoloģijas ne tikai pozitīvi ietekmē daudzas jomas, bet liek arī jautāt par ielaušanos pilsoņu privātajā dzīvē, kā rezultātā ir jārunā arī par nepieciešamību regulēt personas datu pieejamību. Es runāju par to, ka mūsu pilsoņiem ir jāgarantē tiesības pārbaudīt viņu personas datu apkopošanu, uzglabāšanu, izmantošanu un izplatīšanu.
<P>
Pašreizējie datu aizsardzības tiesību akti ir novecojuši un vairs nespēj risināt visas radušās problēmas. Plaša sabiedrības daļa ir paudusi atbalstu tam, ka ir jābūt stingrākam regulējumam attiecībā uz tiesībām uz privāto dzīvi. Eiropas Savienības centieni izveidot pietiekamu, likumīgu datubāzi šajā jomā ir vērtējami atzinīgi, tomēr, manuprāt, tie joprojām nav pietiekami, lai stātos pretī jaunajiem izaicinājumiem.
<P>
(Aplausi)
<SPEAKER ID="250" NAME="Oldřich Vlasák" AFFILIATION="ECR">
(CS) Ir pagājuši vairāk nekā seši mēneši kopš Kanāda spēra iepriekš neredzētu soli un atkārtoti ieviesa vīzu režīmu vienai ES dalībvalstij, šajā gadījumā - Čehijai. Savu lēmumu Kanāda pamatoja ar to, ka okeāna otrā pusē čehi, īpaši romi, masveidā pieteicās patvēruma saņemšanai. Šajā sakarā vēlos teikt, ka Čehijā pret visiem ir vieni noteikumi, neatkarīgi no tā, vai runa ir par čehiem, slovākiem, vjetnamiešiem vai ukraiņiem un neatkarīgi no tā, vai viņiem ir čehu, afroamerikāņu vai romu piederība. Pamattiesību un pamatbrīvību hartā, kas ir daļa no mūsu konstitucionālā likuma, teikts, ka visiem pilsoņiem ir vienādas nacionālās un etniskās tiesības. Kanādas paskaidrojumi par savu rīcību, atsaucoties uz romiem, ir diskriminācija, jo tādējādi tā atzīst, ka vīzu noteikumi tika mainīti vienas etniskās grupas dēļ. Dārgu un administratīvi sarežģītu vīzu vietā Kanādai, cita starpā, vajadzētu rūpīgāk padomāt par šiem nosacījumiem.
<SPEAKER ID="251" NAME="Agustín Díaz de Mera García Consuegra" AFFILIATION="PPE">
(ES) Priekšsēdētāja kungs! Kā jau jūs zināt, 11. februārī Parlaments nobalsoja pret Teroristu finansēšanas izsekošanas programmu, SWIFT programmu. Attiecīgi līgums tika pārtraukts un dati netika pārraidīti.
<P>
Tomēr Komisijai ir piešķirtas jaunas pilnvaras pārrunām. Es vēlētos jautāt Eiropas Parlamenta prezidentūrai - nevis jums, bet īstajai prezidentūrai - vai mums ir kāds sarunu partneris, vai Amerikas Savienotās Valstis pēc līguma pārtraukšanas uztur sarunas ar Eiropas Savienību jeb tā uztur divpusējas sarunas ar atsevišķām dalībvalstīm.
<P>
Jebkurā gadījumā, priekšsēdētāja kungs, ja šādas sarunas notiek, es pieprasu, lai Eiropas Parlaments tajās piedalās, un, manuprāt, to vēlamies mēs visi!
<SPEAKER ID="252" NAME="Mario Borghezio" AFFILIATION="EFD">
(IT) Priekšsēdētāja kungs, dāmas un kungi! Sakarā ar 23. februārī notikušu ārkārtēju ogļūdeņraža noplūdi no rezervuāra, kas atrodas lietošanā neesošā pārstrādes rūpnīcā Vilasantā, Lombardijā, tuvējā Lambro upē ieplūde ievērojams piesārņojums.
<P>
Vides katastrofas apjoms, izplūstot tūkstošiem kubikmetru naftas, ne tikai iedragā Lambro upes ekosistēmu, tostarp faunu, bet, neraugoties uz veiktajiem pasākumiem, draud izplatīties arī Po upē, kas cauri Po ielejai tek līdz Adrijas jūrai.
<P>
Sakarā ar šo ārkārtas steidzamo situāciju, kuras dēļ Lombardijas reģions jau ir lūdzis izziņot ārkārtas stāvokli, ir nepieciešama palīdzība no Eiropas Savienības, un es aicinu prezidentūru dot signālu gan attiecībā uz vides iniciatīvu koordinēšanu apdraudētajās zonās, kas ietver arī Po upes teritoriju, gan arī attiecībā uz finanšu resursu apjomu, kurš būs nepieciešams, lai pilnīgi noteikti atjaunotu šīs plašās, vides katastrofas skartās teritorijas vidi.
<SPEAKER ID="253" NAME="Maria Da Graça Carvalho" AFFILIATION="PPE">
(PT) Reģionālās atšķirības joprojām ir izaicinājums Eiropas Savienībai. Tāpēc ir svarīgi, ka ar kohēzijas politikas starpniecību arī turpmāk tiek atbalstīti mazāk attīstītie reģioni. Tādēļ es atzinīgi vērtēju iniciatīvu ES stratēģijai Baltijas jūras reģionam un patlaban īstenoto iniciatīvu Donavas upes reģionam.
<P>
Tā paša iemesla dēļ es mudinu Parlamentu rūpīgi apsvērt iespēju izstrādāt jaunas stratēģijas citiem reģioniem. Piemēram, Eiropas dienvidrietumu daļā atrodas Makronēzija (Azoru salas, Madeira, Kanāriju salas un Kaboverde), kuru skar dažādas kopējas grūtības, tāpēc stratēģija šim reģionam uzlabotu sakaru sistēmas, saglabātu vidi, veicinātu izaugsmi un zinātnes apmaiņu, radītu darba vietas un nodrošinājumu, kā arī atvieglotu cīņu ar nelegālo imigrāciju. Tas attīstītu arī Eiropas Atlantijas robežu un izveidotu vēl vienu tiltu starp Eiropu un Āfriku.
<SPEAKER ID="254" NAME="Luís Paulo Alves" AFFILIATION="S&amp;D">
(PT) Es vēlos norādīt, ka dažreiz vienīgais veids, kā nokļūt salu reģionos, ir gaisa transports, un tā darbības apstākļi ir atkarīgi no pasažieru skaita un pārvadājamās kravas apjoma. Lai gan ir tādi salu reģioni, kuros šie rādītāji ir pietiekami augsti, lai piesaistītu daudzus gaisa pārvadātājus un tādējādi radītu konkurenci un ieviestu zemas pārvadājumu cenas, tādējādi nodrošinot arī pieejamību, ir arī tādi reģioni, piemēram, Azoru salas, kur šie radītāji ir daudz zemāki, tāpēc pārvadātāji nav ieinteresēti darboties šajā teritorijā. Tāpēc gaisa pārvadājumu maksa ir augstāka, liekot šķēršļus cilvēku mobilitātei un ierobežojot tūristu piesaistīšanu teritorijai, kas savukārt kavē šo reģionu attīstību un ekonomikas uzplaukumu un stiprināšanu. Šādi ierobežojumi īpaši smagi izjūtami krīzes situācijā, ko piedzīvojam arī patlaban.
<P>
Tas nozīmē, ka, lai palielinātu pasažieru un kravas pārvadājumu apjomu, kā rezultātā sāktu funkcionēt arī tirgus, ļoti svarīgs ir pagaidu atbalsts. Pateicoties tam, šie reģioni, kuriem ir augsts tūrisma potenciāls, tiktu iekļauti arī Eiropas komunikāciju tīklā, kura mērķis ir izplesties līdz Eiropas malām.
<SPEAKER ID="255" NAME="Czesław Adam Siekierski" AFFILIATION="PPE">
(PL) Lai gan daudzi ekonomisti un politiķi ir paziņojuši, ka Eiropā krīze ir beigusies, mēs joprojām cīnāmies ar tās radītajām negatīvajām sekām. Eiropas Savienībā mēneša bezdarba līmenis ir nomācošs. Patlaban Eiropā vairāk nekā 23 miljoni cilvēku ir bez darba. Tas nozīmē, ka krīze ir izpostījusi vairāku gadu centienus veicināt nodarbinātību. Īpaši slikts fenomens ir joprojām pieaugošais bezdarbs jauniešu vidū. Patlaban bez darba ir katrs piektais gados jaunais eiropietis. Jāpieņem, ka šāda situācija var radīt ārkārtīgi satraucošas sekas sabiedrībā, piemēram, noziedzības pieaugumu, alkoholismu, narkomāniju un problēmas ģimenēs. Runājot par iespējamiem veidiem ātrai izkļūšanai no lejupslīdes, manuprāt, ir jāizmanto mūsu lielākais instruments - Kopienas iekšējais tirgus. Eiropas līmenī ir jābūt labākai koordinācijai, lai pilnībā varētu izmantot kopējās ekonomikas telpas dotās iespējas. Tās darbības noteikumiem ir jābūt vienkāršākiem, ir jāizveido patiesa ekonomikas savienība.
<SPEAKER ID="256" NAME="Claudiu Ciprian Tănăsescu" AFFILIATION="NI">
(RO) Bukarestē dibinātā Cantacuzino nacionālā mikrobioloģijas un imunoloģijas izpētes un attīstības institūta labas ražošanas prakses standarts beidzās februāra sākumā, kā rezultātā tika anulēta institūta licence injicējamu produktu, tostarp vakcīnu, ražošanai un pārdošanai. Paredzams, ka pēc Cantacuzino institūta vadības izlabošanas pasākumu plāna īstenošanas, kas izstrādāts arī sadarbībā ar Valsts medicīnas aģentūru un ko apstiprinājusi Veselības ministrija, Cantacuzino institūts aprīļa otrajā pusē atgūs licenci vakcīnu ražošanai.
<P>
Tomēr mums nevajadzētu aizmirst to, ka, pārtraucot valsts un Eiropas stratēģiskas nozīmes institūta darbību, un Cantacuzino ir šāda veida institūts, pastāv augsta riska iespējamība. Tāpēc es uzskatu, ka Eiropas institūcijām ir jāveic rūpīgāka kontrole, tādējādi novēršot šādu situāciju atkārtošanos Eiropā nākotnē.
<SPEAKER ID="257" NAME="Georgios Papastamkos" AFFILIATION="PPE">
(EL) Priekšsēdētāja kungs! Visu cieņu jums, bet es jūs lūdzu rīt iesniegt mums sarakstu, kurā norādīti visi tie deputāti, kas lūdza iespēju vienu minūti uzstāties saskaņā ar diviem kritērijiem: pirmkārt, viņi neuzstājās iepriekšējā plenārsēdē un, otrkārt, laiku, kurā viņi iesniedza savu pieteikumu.
<P>
Visu cieņu gan jums, gan Prezidijam, tomēr es neuzskatu, ka Prezidijs ir tiesīgs piešķirt laiku tā, ka tam tīk. Ir vairāki principi, kas jāievēro, un pirmais no tiem ir pārredzamība.
<P>
Tātad, rīt, un es redzu, ka man piekrīt arī citi deputāti, mēs gaidām šādu sarakstu, kurā norādīti divi kritēriji, proti, laika kritērijs, kad deputāti iesniedza savu pieteikumu, un kritērijs par to, vai viņi uzstājās iepriekšējā plenārsēdē vai nē.
<SPEAKER ID="258" NAME="Priekšsēdētājs">
Kā jūs zināt, kritērijs, pēc kura mēs vadāmies, ir vienlīdzīga runu sadale starp dažādām politiskajām grupām, pamatojoties uz grupas lielumu un dodot priekšroku arī tiem, kas nav uzstājušies iepriekšējā sēdē. Tādi ir mūsu kritēriji.
<SPEAKER ID="259" NAME="Michail Tremopoulos" AFFILIATION="Verts/ALE">
(EL) Priekšsēdētāja kungs! Šodien nav runājis neviens pārstāvis no Zaļo un Eiropas Brīvās apvienības grupas, turpretī no citām grupām ir uzstājušies pieci vai pat septiņi deputāti. Es jūs lūdzu!.
<SPEAKER ID="260" NAME="Priekšsēdētājs">
Tremopoulos kungs! Es jau to paskaidroju. Mēs saņēmām trīs runu pieteikumus no jūsu grupas. Visi šie deputāti uzstājās iepriekšējā sēdē. Tāpēc mēs izmantojām kritēriju, kuram atbilstoši uzstāšanās iespējas tiek sadalītas vienlīdzīgi.
<SPEAKER ID="261" NAME="María Muñiz De Urquiza" AFFILIATION="S&amp;D">
(ES) Vai šos kritērijus izvēlaties jūs vai sēdes dienesti? Vai tie kaut kur ir rakstīti?
<SPEAKER ID="262" NAME="Priekšsēdētājs">
To deputātu sarakstā, kuri lūdza uzstāšanos, ir redzams, kuri deputāti saskaņā ar Reglamenta 150. pantu ir uzstājušies iepriekšējā sēdē.
<P>
Izmantojot šo informāciju, prezidentūra dod vārdu visām politiskajām grupām. Sagadīšanās pēc visi trīs deputāti no Zaļo un Eiropas Brīvās apvienības grupas, kas lūdza vārdu, uzstājās jau iepriekšējā sēdē. Tāpēc viņiem netika dota priekšroka. Tā notiek. Mēs cenšamies dot visiem iespēju uzstāties atbilstoši attiecīgās grupas lielumam un kritērijam, kuru nupat jums izskaidroju, proti, par tiem deputātiem, kas neuzstājās iepriekšējā sēdē.
<SPEAKER ID="263" NAME="María Muñiz De Urquiza" AFFILIATION="S&amp;D">
(ES) Iespējams, tas ir pamatots kritērijs, bet vai tas ir ierakstīts kaut kur noteikumos vai plenārsēdes vai Parlamenta Reglamentā?
<SPEAKER ID="264" NAME="Priekšsēdētājs">
Prezidentūra izmanto savas pilnvaras un vada sēdi taisnīgi un vienādi attiecībā pret visām grupām.
<SPEAKER ID="265" NAME="Chrysoula Paliadeli" AFFILIATION="S&amp;D">
Priekšsēdētāja kungs! Vēlos jautāt, vai esmu to deputātu sarakstā, kas ir lūguši iespēju šodien uzstāties, un vai esmu to deputātu sarakstā, kuri uzstājās jau iepriekšējā plenārsēdē. Vai jūs varat man uzreiz atbildēt?
<SPEAKER ID="266" NAME="Priekšsēdētājs">
Es jums tūlīt atbildēšu. Paliadeli kundze! Jūs esat runātāju sarakstā no sociālistu grupas. Uzstāšanās secība ir tāda, kādā jūs pieteicāties uzstāties: jūs esat reģistrēta tādā secībā, kādā pieteicāties runāt. Mēs esam devuši vārdu sešiem jūsu grupas deputātiem.
<SPEAKER ID="267" NAME="Chrysoula Paliadeli" AFFILIATION="S&amp;D">
Priekšsēdētāja kungs! Kāds ir jūsu pamatojums?
<SPEAKER ID="268" NAME="Priekšsēdētājs">
Hronoloģiskā secība - laika secība. Šajā sarakstā jūs bijāt devītā.
<P>
Turpināsim sēdi.
<P>
(Iejaukšanās no sēžu zāles)
<P>
Es paskaidroju kritērijus. Ko vēl jūs vēlaties zināt?
<SPEAKER ID="269" NAME="Corina Creţu" AFFILIATION="S&amp;D">
Priekšsēdētāja kungs! Vienīgā problēma ir tāda, ka būtu labi zināt iepriekš, kurš deputāts uzstāsies. Ir jau desmit vakarā un, ja mums netiks dota iespēja uzstāties, tad mēs lieki šeit kavējamies. Manuprāt, vajadzētu ieviest noteikumu, ka vismaz divas stundas iepriekš ir jāpaziņo, kurš uzstāsies ar vienas minūtes runu.
<SPEAKER ID="270" NAME="Priekšsēdētājs">
Mēs ņemsim vērā jūsu komentāru.
<SPEAKER ID="271" NAME="John Bufton" AFFILIATION="EFD">
Priekšsēdētāja kungs! Tā nav jūsu vaina, bet te ir pilnīgs juceklis. Mēs šovakar daudzas stundas esam gaidījuši, lai uzstātos. Ir jau desmit vakarā. Vienas minūtes runas tiek teiktas, mums tiek piešķirts laiks, tomēr tas viss ir nožēlojami. Ja grasāmies šeit kavēt laiku gaidot, lai varētu runātu par jautājumiem, kas ir svarīgi mūsu reģioniem, tad mums pienākas iespēja izteikties.
<P>
Organizācijā, šajā Parlamenta neprātā, ir jābūt struktūrai, lai mēs no tiesas varētu pateikt, ka būsim te un mums tiks dots laiks uzrunai. Ir neprāts domāt, ka mēs šeit sēdēsim un gaidīsim cerībā, ka mums tiks dots vārds. Mūsu iedzīvotājiem Apvienotajā Karalistē ir apnicis šis neprāts, jo mēs nevaram aizstāvēt viņu tiesības un runāt par viņiem svarīgiem jautājumiem.
<P>
Šis ir pilnīgs farss. Es jums iesaku pateikt to Barroso kungam. Es jau iepriekš esmu viņam teicis, ka šis viss ir tīrais farss. Ja man desmitos vakarā šeit jābūt pirmdien, otrdien, trešdien un ceturtdien, tad es ceru, ka man vismaz tiek dota iespēja runāt par jautājumiem, kas dalībvalstīm ir svarīgi. Es jūs lūdzu, kungs, pasakiet to saviem vadītājiem, jo šī nav nekāda demokrātija, bet gan diktatūra.
<SPEAKER ID="272" NAME="Priekšsēdētājs">
Pateicos. Atgādināšu jums, ka Barroso kungs ir Komisijas priekšsēdētājs, nevis Eiropas Parlamenta priekšsēdētājs.
<SPEAKER ID="273" NAME="Sonia Alfano" AFFILIATION="ALDE">
(IT) Priekšsēdētāja kungs! Ja šī kašķa vietā mums būtu bijusi iespēja uzstāties, mēs, iespējams, būtu darījuši labu arī mūsu vēlētājiem, jo patlaban ir jau desmit vakarā, un mēs visi zinājām, ka mums ir jāuzstājas. Mēs visi šeit ierodamies, lai runātu par mūsu elektorāta vajadzībām. Minūte jau tāpat ir pārāk īss laiks uzrunai, tāpēc, manuprāt, arī saraksta saīsināšana ir augstprātīgs lēmums.
<SPEAKER ID="274" NAME="Priekšsēdētājs">
Dāmas un kungi! Situācija ir skaidra. Šīm runām ir atvēlēta pusstunda, tāpēc man šis laika periods ir jāievēro. Tie, kas ir lūguši iespēju uzstāties, varētu runāt daudz ilgāk par pusstundu. Prezidentūra piemēro saprātīgus un taisnīgus kritērijus, un tas ietilpst prezidentūras pilnvarās.
<P>
Es saprotu jūsu aizkaitinājumu. Mēs darīsim tā: kopā ar plenārsēžu dienestu direktoru meklēsim veidu, kā aptuveni saprast - jo mēs nekad to nezināsim pilnīgi skaidri -, kurš no jums runās, tādā veidā samazinot gaidītāju skaitu. Mēs to labprāt darīsim un centīsies pēc vislabākās sirdsapziņas.
<P>
Tagad ar jūsu atļauju mēs turpināsim sēdi, jo pretējā gadījumā mums vajadzēs palikt te visu nakti, runājot par vienu un to pašu.
<P>
Ar to šis darba kārtības punkts tiek slēgts.
<P>
Rakstiskas deklarācijas (Reglamenta 149. pants)
<SPEAKER ID="275" NAME="Tunne Kelam  " AFFILIATION="PPE">
rakstiski. - Šis ir svarīgu lēmumu pieņemšanas brīdis ES un Baltkrievijas attiecībās. Austrumu partnerības programma ir nodrošinājusi iespējas Baltkrievijā valdošajam režīmam vājināt sabiedrības nelokāmo kontroli un uzsākt demokrātiska rakstura reformas. Tomēr šim procesam jābūt abpusējam. Pateicoties ES ekonomiskajai palīdzībai un sadarbības projektu atvēršanai, var veidoties uzticams progress vienīgi tad, ja katram ES labas gribas solim seko patiesi pasākumi atvērtas demokrātiskās sabiedrības atjaunošanai Baltkrievijā. Saharova balvas ieguvējs A. Milinkevich situāciju vērtē pesimistiski. Kā viņš mums pavēstīja, situācija cilvēktiesību jomā nav uzlabojusies. Patiesībā tā ir pasliktinājusies. Vienlaikus paturot prātā, ka A. Lukashenko režīms arvien vairāk ir atkarīgs no rietumu tehnoloģijām, naudas un tirgus, ES var efektīvi ietekmēt režīma turpmāko virzību. Tomēr vispirms mums ir jāsaprot, ka Baltkrievijas diktators cenšas saprast, cik nopietna ir viņa ES partneru attieksme pret demokrātiskajām reformām. Tāpēc ir svarīgi nosūtīt skaidru vēstījumu, ka ES prioritāte ir reālas izmaiņas situācijā cilvēktiesību jomā.
