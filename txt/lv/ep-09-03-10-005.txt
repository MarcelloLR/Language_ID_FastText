<CHAPTER ID="005">
Tipa apstiprinājuma prasības attiecībā uz mehānisko transportlīdzekļu vispārējo drošību (debates) 
<SPEAKER ID="015" NAME="Priekšsēdētāja">
Nākamais punkts ir ziņojums, ko Iekšējā tirgus un patērētāju aizsardzības komitejas vārdā sagatavoja Schwab kungs, par priekšlikumu Eiropas Parlamenta un Padomes regulai par tipa apstiprinājuma prasībām attiecībā uz mehānisko transportlīdzekļu vispārējo drošību - C6-0210/2008 -.
<SPEAKER ID="016" NAME="Andreas Schwab" LANGUAGE="DE">
Priekšsēdētājas kundze, komisār, dāmas un kungi, es vēlētos sākt - un nevis formalitātes dēļ, bet tāpēc, ka es jūtu patiesas emocijas - sirsnīgi pateicoties komisāram Verheugen kungam, Komisijai, tās darbiniekiem, Eiropadomes prezidentvalstij Čehijai, kuras pārstāvji šodien diemžēl nevarēja ierasties, un komitejas locekļiem par pozitīvo un konstruktīvo sadarbību šī dokumenta sagatavošanā.
<P>
Kad esam apzinājuši, kādus videi draudzīgus pasākumus, kas attiecas automašīnām, var veikt, dažreiz brīnāmies, kāpēc tik daudz laika tiek tērēts, pētot citus pasākumus. Manuprāt, mēs Parlamentā, kas ir Eiropas iestāde, esam kopā veikuši svarīgu pasākumu, kas politiskajās debatēs līdz šim nav īsti spējis parādīt savu nozīmīgumu attiecībā uz plašu sabiedrību.
<P>
Regula, ko mēs šodien pieņemam, ir daļa no tiesību aktu kopuma, kas attiecas uz CO2 emisijām, un nosaka videi draudzīgus pasākumus, kuri ir svarīgs Eiropas politikas ieguldījums mehānisko transportlīdzekļu radīto CO2 emisiju samazināšanā. Tajā pašā laikā - un es to sauktu par gudru vides politiku - tā arī palīdz patērētājiem, proti, autovadītājiem, ietaupīt, jo, īstenojot regulu, tiek ievērojami samazināti ne tikai CO2 izmeši, bet ietaupīts arī degvielas un dīzeļdegvielas patēriņš. Turklāt tādējādi tiek uzlabota satiksmes drošība uz Eiropas ceļiem ne tikai attiecībā uz kravas transportlīdzekļiem, bet arī uz vieglajiem automobiļiem - arī tas ir svarīgs punkts, īpaši svarīgs Parlamentam un tā deputātiem.
<P>
Man nav nodoma izskatīt visus regulas atsevišķos punktus pēc virsrakstiem, bet, manuprāt, ir daži svarīgi politiski jautājumi, kas mums patlaban ir jāizskata.
<P>
Pirmais punkts ir saistīts ar mehānisko transportlīdzekļu riepu spiediena obligāto kontroles sistēmu, kuras ieviešana liks uzlabot riepu veiktspēju, ko, nepalielinot izmaksas, realizēs riepu ražošanas nozare, tā nodrošinot labāku spiedienu automobiļu riepās, kā rezultātā līdz pat 5 % samazināsies degvielas patēriņš Eiropā. Riepu spiediena kontroles sistēma, kas jau ir laista tirgū, maksā apmēram EUR 100 vai dažkārt pat daudz mazāk, bet šīs sistēmas radītie ietaupījumi patērētājiem būs daudz lielāki.
<P>
Otrais punkts, kas, manuprāt, ir pelnījis īpašu uzmanību, ir tas, ka mums ir izdevies panākt elektroniskās stabilitātes sistēmas jeb ESP sistēmas obligātu uzstādīšanu transportlīdzekļos no 2011. gada un ka mēs to panācām nevis pret Eiropas autotransporta nozares gribu, bet ar tās skaidri izteiktu līdzdalību un atbalstu, un tā ievērojami uzlabos satiksmes drošību uz Eiropas ceļiem. Diemžēl mums neizdevās nodrošināt arī avārijas bremžu sistēmu un brīdinājuma sistēmu par izbraukšanu no joslas obligātu uzstādīšanu līdz 2018. gadam īpaši kravas transportlīdzekļos, jo attiecīgās tehniskās specifikācijas vēl nebija pietiekami gatavas. Es atvainojos par šo tehnisko terminu lietošanu, kas parasti netiek pieminēti publiskajās debatēs par šo jautājumu. Šī pasākuma rezultātā tiks ievērojami uzlabota satiksmes drošība uz Eiropas ceļiem, jo īpaši satiksmes drošība uz mūsu autoceļiem. Visi šie pasākumi varētu samazināt nāves gadījumu un traumu skaitu par apmēram 35 000.
<P>
Visbeidzot, un šajā jautājumā joprojām viedokļi mazliet atšķiras, ar šīs regulas palīdzību mēs arī esam radījuši situāciju, kad riepas radīs ievērojami mazāku troksni. Tā ir taisnība, ka tas maksā naudu, tādēļ mēs uzskatījām par īpaši svarīgu regulā iekļaut tekstu, ka ceļu satiksmes radīto trokšņa emisiju samazināšanu nevar novelt tikai uz riepu ražotājiem un netieši uz patērētājiem, jo tā ir arī dalībvalstu atbildība nodrošināt valstu ceļu segumu, un es esmu ārkārtīgi pateicīgs, ka Padome beidzot pieņēma šo nosacījumu.
<P>
Paldies par sadarbību, un es ar nepacietību gaidu interesantas debates.
<SPEAKER ID="017" NAME="Günter Verheugen" LANGUAGE="DE">
Priekšsēdētājas kundze, cienījamie deputāti, arī es vēlētos sākt ar pateicību, šoreiz referentam Schwab kungam un tiem Parlamenta deputātiem, kas piedalījās ziņojuma sagatavošanas darbā, par viņu patiešām konstruktīvo un ieinteresēto sadarbību, kura padarīja iespējamu vienošanos pirmajā lasījumā.
<P>
Mēs šeit patiesībā izskatām ļoti tehnisku regulu, tomēr tā ir ļoti nozīmīga un politiski tālejoša regula. Regulas pieņemšana būs pagrieziena punkts ceļu satiksmes drošības uzlabošanā. Pieņemot šo regulu tiks uzlabota Eiropas automašīnu drošība. Tā ir pagrieziena punkts attiecībā uz Eiropas transportlīdzekļu atbilstību vides prasībām, kas, protams, tiks nodrošināta, bet ne vienīgi ražojot dzinējus ar lietderīgāku degvielas izmantojumu - automašīnām ir arī citas pilnīgi atšķirīgas iespējas ietaupīt degvielu un samazināt piesārņojumu. Gala iznākumā šī regula arī būs svarīgs ieguldījums tajā mūsu politikā, kas attiecas uz labāku likumu izstrādi, jo tā novedīs pie visas regulatīvās vides patiesi ievērojamas vienkāršošanas.
<P>
Es vēlētos sākt ar drošības aspektu, kas bija šī projekta vissvarīgākais punkts. Ceļu satiksmes drošība Eiropā joprojām ir jautājums, kam jāpievērš nopietna uzmanība un kas mūs ļoti satrauc. Noteikumi, ko mēs šeit ieviešam un kas tiks piemēroti kā standarts Eiropas automašīnām no 2011. gada, katru gadu par 35 000 samazinās nāves gadījumu un traumu skaitu uz Eiropas ceļiem. Elektroniskās stabilitātes programmas ieviešana pasažieru automašīnām un īpaši komerciāliem transportlīdzekļiem katru gadu var izglābt gandrīz 3000 dzīvības un novērst nopietnas traumas 25 000 cilvēku. Galu galā tas ir drošības aprīkojums, kas līdz šim ir izmantots ļoti reti, jo īpaši kravas transportlīdzekļos, kuri bieži ir iesaistīti nopietnās avārijās. Ražotāju izmaksas ievērojami kompensēs vispārējie ekonomiskie ieguvumi.
<P>
Šim pasākumu kopumam būs ievērojama nozīme Eiropas stratēģijas īstenošanā, lai samazinātu CO2 emisijas, ko rada pasažieru automašīnas un vieglie komerciālie transportlīdzekļi. Tas padara zemas ripošanas pretestības riepu lietošanu par obligātu prasību un pieprasa uzstādīt riepu spiediena kontroles sistēmas un ātruma pārslēga indikatorus. Šie pasākumi samazinās CO2 emisijas vidēji par 6-7 gramiem CO2 uz kilometru, kas ir patiešām ievērojams samazinājums.
<P>
Turklāt es nevēlos palaist garām iespēju norādīt, ka šis priekšlikums ievērojami samazinās ceļu trokšņa radīto piesārņojumu, jo riepu radītā trokšņa līmeņa samazināšana ievērojami uzlabos šo situāciju.
<P>
Tagad es vēlētos vēlreiz uzsvērt, ka mēs varam sasniegt ilgtspējīgu mobilitāti Eiropā tikai tad, ja kā daļu no integrētas pieejas mēs iekļausim visu šeit iesaistīto faktoru iespējas, proti, paša transportlīdzekļa iespējas - par ko mēs šodien diskutējam -, bet mums ir jāpārrunā arī jautājumi par transporta infrastruktūru un ceļa satiksmē iesaistīto cilvēku uzvedību. Es ļoti priecājos, ka Eiropas Parlaments tieši tā to saprot.
<P>
Runājot par tiesību aktu vienkāršošanu, šī regula ievērojami vienkāršos regulatīvo vidi. Pieņemot šo regulu, tiks atceltas 50 pašreizējās direktīvas un, ja vien iespējams, aizstās tās ar starptautiskiem noteikumiem. Zemākas administratīvās izmaksas, labāka pārredzamība un lielāka starptautiskā saskaņošana nozīmēs ievērojamus ietaupījumus rūpniecībai, un tas palīdzēs uzlabot tās konkurētspēju. Vienlaicīgi dalībvalstis gūs labumu no samazinātajām administratīvajām izmaksām.
<P>
Runājot par automašīnām, praktiski nav iespējams nepieminēt to, ka Eiropas autotransporta nozarē pašlaik ir ļoti nopietna krīze, kas ir visnopietnākā krīze pēdējās desmitgadēs. Tādēļ dabiski varētu rasties jautājums, vai šis ir piemērots laiks, lai īstenotu tehniskas regulas. Es vēlētos uz to atbildēt ļoti skaidri un teikt, ka mēs šodien cenšamies pieņemt regulu, kas radusies saistībā ar CARS 21 procesu, kura laikā mēs intensīvi strādājām ar ražotājiem, dalībvalstīm un pilsonisko sabiedrību pie tā, kāda izskatīsies Eiropas autotransporta nozares sistēma nākotnē un kādu mēs iztēlojamies Eiropas nākotnes automašīnu. Es vēlos stingri uzsvērt, ka pat šīs krīzes laikā un īpaši šīs krīzes laikā Eiropas ražotāji nedrīkst atslābt, kad runa ir par tādu automašīnu izstrādi un laišanu tirgū, kas atbilst 21. gadsimta prasībām, kuras ir visnotaļ skaidras. Patērētāji vēlas transportlīdzekļus, kas patērē mazāk degvielas, kas ir videi nekaitīgāki un drošāki.
<P>
Redzējums par Eiropas nākotnes automašīnu, kas izveidojās CARS 21 procesa rezultātā, un visu dalībnieku kopējā nostāja, kad runa ir par šīs nozares nākotni, ir tieši tāda - mēs vēlamies, lai Eiropā tiktu ražotas ne tikai viskvalitatīvākās automašīnas, kuras varētu izturēt starptautisko konkurenci, bet arī tādas automašīnas, kuras patērē vismazāk degvielas, ir videi visnekaitīgākās un drošākās, un es esmu pilnīgi pārliecināts, ka ar šādiem produktiem Eiropas rūpniecības nozare saglabās savu līderpozīciju starptautiskajā transportlīdzekļu tirgū. Liels paldies!
<SPEAKER ID="018" NAME="Jorgo Chatzimarkakis" LANGUAGE="DE">
Priekšsēdētājas kundze, komisār, vispirms es vēlētos apsveikt Schwab kungu par kompromisu, ko viņš ir panācis sadarbībā ar Padomi. Ne visi jautājumi tika izskatīti, bet tā jau notiek ar kompromisiem.
<P>
Es īpaši atzinīgi vērtēju transportlīdzekļu obligāto drošības sistēmu ieviešanu. Tādu jaunu drošības tehnoloģiju kā ESP obligātā ieviešana nozīmēs, ka turpmāk no augstāka līmeņa ceļu satiksmes drošības standartiem labumu gūs ne tikai tie, kas iegādāsies premium klases automašīnas, bet arī kravas transportlīdzekļu vadītāji. Tādējādi mēs ievērojami uzlabosim satiksmes drošību Eiropā. Drošības sistēma nepārprotami jāpiemēro arī attiecībā uz riepām.
<P>
Tas ir pareizi, ka saķere ar slapju ceļu un tādējādi riepu drošība tiek nosaukta par svarīgāku faktoru nekā ripošanas pretestība, kas palīdz samazināt CO2 emisijas. Riepu ripošanas pretestība atkarībā no braukšanas apstākļiem un ātruma rada 20-30 % no degvielas patēriņa. Tādēļ ir skaidrs, ka, ņemot vērā pašreizējās debates par vidi un lai samazinātu degvielas izmaksas, ir jāpanāk degvielas samazinājums. Tomēr ir jāsaprot, ka bez ripošanas pretestības, kas rodas riepu deformācijas un to elastības dēļ, droša un komfortabla braukšana nebūtu iespējama. Tādēļ mums šajā gadījumā ir jāapskata drošība arī citā aspektā. Riepu ražotāju jaunās izstrādnes parāda, ka ir iespējams apvienot drošību un zemāku ripošanas pretestību. Šādā veidā mēs arī ļausim Eiropas autotransporta nozarei iegūt un saglabāt līderpozīciju pasaulē.
<P>
Kompromisa priekšlikums, par kuru mēs balsosim rīt, noteikti mazinās histēriju, kas saistīta ar CO2 emisijām, un veicinās satiksmes drošību uz ceļiem.
<SPEAKER ID="019" NAME="Malcolm Harbour">
PPE-DE grupas vārdā. - Priekšsēdētājas kundze, savas grupas vārdā es vēlētos pateikties savam kolēģim Schwab kungam par to, ka viņš ir ļoti prasmīgi sagatavojis ļoti sarežģītu dokumentu. Tā kā Padomes pārstāvji šeit izpaliek, mums varbūt ir jāpasaka, ka sarunas šajā iestādē bija grūtas, bet godīgas, un mēs esam sasnieguši ļoti labu rezultātu.
<P>
Es vēlētos runāt par vairākiem punktiem, ņemot vērā komisāra teikto. Man bija tā privilēģija piedalīties Cars 21 iniciatīvas darba grupā no paša sākuma, un tagad mēs redzam šīs integrētās pieejas ietekmi. Tā ir svarīga attiecībā uz terminoloģiju un klasisks piemērs tam, kā virkne dažādu noteikumu tiek satuvināti tiesiskā regulējumā, kas allaž tiek atjaunināts, kas skar mehāniskos transportlīdzekļus un ko gaida rūpniecības nozare.
<P>
Iniciatīvai Cars 21 mēs noteicām rīcības plānu attiecībā uz uzdevumiem vides un drošības jomā, kuri būs jāatrisina rūpniecības nozarei, un izšķirīgais aspekts šajā jautājumā ir nodrošināt nozares stabilitāti un informētību, lai tā var plānot un projektēt savus jaunos produktus saprātīgā un secīgā veidā, ievērojot striktus izpildes termiņus un mērķus. Mēs nevēlamies atteikties no šiem izaicinošajiem mērķiem, bet gan nodrošināt rūpniecības nozarei stabilitāti. Kā norādīja Günter Verheugen, šobrīd, kad rūpniecības nozare atrodas kritiskā situācijā pieprasījuma trūkuma dēļ, regulatīvā stabilitāte ir ārkārtīgi svarīga.
<P>
Es vēlētos uzsvērt divus punktus. Pirmkārt, vienošanās, lai, cik vien ātri iespējams, ieviestu elektroniskās stabilitātes kontroles sistēmas, ir ļoti svarīgs ieguldījums drošības jomā, un es to vērtēju ļoti atzinīgi. Tie, kam ir bijusi iespēja pārbaudīt šīs sistēmas, sapratīs to efektivitāti. Otrkārt, es vēlos uzsvērt jautājumus, kas saistīti ar starptautisko sistēmu, ES direktīvu atcelšanu un to iekļaušanu valstu tiesību aktos. Es to vērtēju atzinīgi, bet, manuprāt, šobrīd ir svarīgāk nekā jebkad iepriekš, komisāra kungs, lai šis process kļūtu daudz pārredzamāks attiecībā uz nostāju, ko Komisija ieņem sarunās par šīm direktīvām, kas tiek sagatavotas ANO struktūrā, nevis Parlamentā.
<SPEAKER ID="020" NAME="Gary Titley">
PSE grupas vārdā. - Priekšsēdētājas kundze, es vēlētos sākt ar pateicību Schwab kungam par viņa ziņojumu un efektīvi organizētās sadarbības pieeju visam šim jautājumam.
<P>
Pagājušās ceturtdienas naktī mūsu kolēģe Linda McAvan iekļuva ļoti nopietnā satiksmes negadījumā. Viņas automašīna tika sadauzīta, bet viņa pati tika cauri gandrīz bez ievainojumiem, jo viņas automašīna bija aprīkota ar vismodernākajiem drošības elementiem, un tas ļāva viņai izvairīties no nopietnām traumām. Mūsu debates par šo ziņojumu risinās tieši šādā kontekstā. Ceļu satiksmes drošība glābj dzīvības, kā to komentēja komisārs G. Verheugen, un tā ir ļoti svarīga daudzu ģimeņu labklājībai Eiropas Savienībā. Mēs nedrīkstam to aizmirst pat šajos ārkārtīgi grūtajos laikos.
<P>
Tādēļ es biju apņēmies iebilst tiem cilvēkiem Parlamentā un Padomē, kas vēlējās vājināt šo Komisijas priekšlikumu. Manuprāt, sākotnējais Komisijas priekšlikums ir ļoti labs, un mēs bijām apņēmušies pretoties tā izmaiņām.
<P>
Tomēr šajā priekšlikumā bija viena svarīga vājā vieta, proti, tajā nebija noteikuma par tādu riepu izpārdošanu, kas neatbilda jaunajām prasībām, kuras bija jāievēro pēc regulas īstenošanas datuma. Es to uzskatu par lielu trūkumu. Tādēļ es komitejai ierosināju grozījumu, kurā teikts, ka riepas, kas neatbilst standartiem pēc regulas īstenošanas datuma, ir jāpārdod 12 mēnešu laikā, un komiteja to pieņēma.
<P>
Tomēr pašreizējos autobūves nozares apstākļos, ņemot vērā zemos automašīnu pārdošanas rādītājus, diskusijās ar Padomi bija visnotaļ skaidrs, ka faktiski 12 mēneši visdrīzāk nav reāls termiņš, un mums bija jāņem vērā, cik bīstamu ietekmi uz vidi atstātu pilnīgi labu un nebojātu riepu iznīcināšana. Tādēļ mēs bijām gatavi trīspusējā dialogā pieņemt to, ka pēc regulas īstenošanas datuma prasībām neatbilstošās riepas ir jāpārdod 30 mēnešu laikā. Pateicoties tam, ka iesaistījās Schwab kungs, komitoloģijas procedūrā tika paredzēts, ka varētu būt īsāks laiks, ja Komisija tā uzskatīs. Šī svarīgā joma bija jānostiprina.
<P>
Tāpat es vēlos vērst uzmanību uz svarīgajiem vides pasākumiem, jo īpaši riepu spiediena kontroles sistēmām, kas ne tikai samazinās CO2 izmešus, bet arī padarīs automašīnas drošākas, jo nepietiekami piepumpētas riepas ir iemesls daudziem negadījumiem. Šajā priekšlikumā mēs esam samazinājuši ripošanas pretestību un iekļāvuši ātruma pārslēga indikatorus, kas nebija sākotnējā priekšlikumā. Tas ne tikai dos labumu videi, bet arī ietaupīs automobilistu naudu - šoreiz ļoti svarīga ir tieši cilvēku personīgā nauda.
<P>
Drošības jautājums ir labi pamatots. Kā jau es teicu, riepu spiediena kontroles sistēmas ir ļoti svarīgas, jo nepietiekami piepumpētas riepas ir daudzu negadījumu cēlonis, un man par lielu kaunu Apvienotajā Karalistē ir viena no sliktākajām situācijām attiecībā uz nepietiekami piepumpētām riepām. Arī brīdinājuma par izbraukšanu no joslas sistēmas un elektroniskā stabilitātes kontrole ir ļoti svarīgi pasākumi. Es apsveicu Schwab kungu par to, ka viņš par vienu gadu pietuvināja šo pasākumu īstenošanu, jo tie būs svarīgs ieguvums drošības ziņā.
<P>
Kā norādīja M. Harbour un komisārs, vienkāršošana ir daļa no šī priekšlikuma, un tas ir ļoti svarīgi.
<P>
Visbeidzot es vēlos vērst uzmanību uz to, ko mēs esam izdarījuši, pieprasot pievērst lielāku uzmanību trokšņa samazināšanai ceļu ekspluatācijā. Tas ir tāpēc, ka ceļu satiksmes radītais troksnis ir stresa cēlonis, un stress savukārt ir cēlonis tam, ka pasliktinās veselība un palielinās upuru skaits, tādēļ ir svarīgi risināt šo jautājumu.
<SPEAKER ID="021" NAME="Olle Schmidt" LANGUAGE="SV">
Priekšsēdētājas kundze, komisāra kungs, šis ir konstruktīvs ziņojums ar skaidriem mērķiem, kas saistīti ar vidi un drošību. Komitejai bija stingra nostāja attiecībā uz troksni un veselību. Patlaban 210 miljoni eiropiešu ir pakļauti satiksmes radītajam troksnim, kas saskaņā ar Pasaules Veselības organizācijas datiem tieši apdraud veselību. Riepu radītā trokšņa mazināšana nav vienīgais veids, kā samazināt satiksmes radīto troksni, bet vislabākos rezultātus var sasniegt, apvienojot pasākumus, kuros ietilpst arī svarīgā riepu radītā trokšņa mazināšana.
<P>
Ir cilvēki, varbūt kāds arī Parlamentā, kuri saka, ka trokšņa emisiju mazināšana nav savienojama ar riepu drošības īpašībām. Par to nav nekādu pierādījumu nevienā no veiktajiem detalizētajiem un neatkarīgajiem pētījumiem. Tādēļ es paužu nožēlu, ka kompromisā nav atspoguļots tas, par ko mēs balsojām komitejā. Runājot par kravas automašīnām, 90 % to riepu jau šobrīd atbilst prasībām par trokšņa līmeņiem, kas minēti kompromisā. Diemžēl to nevar nosaukt par augstu mērķi.
<SPEAKER ID="022" NAME="Seán Ó Neachtain" LANGUAGE="GA">
Priekšsēdētājas kundze, es atzinīgi vērtēju šo ziņojumu un apsveicu Schwab kungu par tā sagatavošanu.
<P>
Mums ir jāvērtē atzinīgi viss, kas uzlabo satiksmes drošību uz ceļiem. Vissvarīgākais aspekts šajā jautājumā noteikti ir pats transportlīdzeklis un centieni nodrošināt, ka transportlīdzekļu drošības standarts ir augstāks.
<P>
Kā jau komisārs teica, tā ir vairāk nekā 50 noteikumu konsolidēšana vai apvienošana. Es atzinīgi vērtēju šo vienkāršošanu, jo visā Eiropā transportlīdzekļu ražošanā ir jāievēro visaugstākie standarti, un transportlīdzekļu ražotājiem ir jābūt atbildīgiem par šī standarta ievērošanu ne tikai attiecībā uz automašīnu riepām, bet arī attiecībā uz citiem aspektiem, kas šorīt tika šeit pieminēti, piemēram, elektronisko kontroli un citiem mūsdienīgiem faktoriem, kuri nodrošina, ka automašīnas un transportlīdzekļi, kas brauc pa ceļiem, atbilst visaugstākajam iespējamajam standartam.
<SPEAKER ID="023" NAME="Heide Rühle" LANGUAGE="DE">
Priekšsēdētājas kundze, arī es vēlētos pateikties referentam un "ēnu” referentam, un īpaši Titley kungam un Komisijai par šo pamatoto priekšlikumu.
<P>
Tomēr mana pateicība pret Čehijas prezidentvalsti ir nedaudz divdabīga. Man jāsaka, ka trīspusējā dialoga laikā Padome izdarīja uz mums lielu spiedienu, bet tās plāni nebija tālejoši. Tieši pretēji, tā jau iepriekš mūs brīdināja neuzstādīt pārāk augstas prasības, lai nepakļautu briesmām ražotājus šajos ekonomiskās krīzes laikos. Mani uzskati pilnīgi atšķiras, un, manuprāt, vairums šajā sēžu zālē esošo man piekrīt, ka īpaši ekonomiskās krīzes laikā mums ir vajadzīgi noteikti standarti, un Eiropas rūpniecības nozare ir jāmotivē un jāmudina noteikt augstus standartus un izstrādāt modeļus nākotnei, nevis pašreizējai situācijai. Neapšaubāmi, energoefektivitātei un CO2 emisiju samazināšanai ir ļoti svarīga nozīme šajā sakarā.
<P>
Neapšaubāmi, arī drošības jautājums ir svarīgs, lai gan nedrīkst aizmirst arī šajā diskusijā īsi pieminēto jautājumu par trokšņa samazināšanu līdz minimumam, jo troksnis arvien biežāk izraisa slimības, par ko sabiedrībai dārgi izmaksā. Tādēļ ir svarīgi šo regulu saskaņot arī ar attiecīgajiem standartiem.
<P>
Kopumā mēs esam panākuši labu kompromisu. Mēs neparakstījām vienošanos pirmajā lasījumā, jo mums bija iebildumi pret procedūru un arī pret Čehijas prezidentvalsts spiedienu, bet mēs varam pieņemt šo kompromisu, un mūsu grupa par to balsos.
<SPEAKER ID="024" NAME="Jim Allister" AFFILIATION="NI">
Priekšsēdētājas kundze, naktī manā vēlēšanu apgabalā Ziemeļīrijā teroristi kārtējo reizi ir izdarījuši slepkavību. Pirms pievērsties izskatāmajam jautājumam, es vēlētos izteikt līdzjūtību brutāli nogalinātā policista, kurš bija arī mans vēlētājs, ģimenei un paust nosodījumu par šo rupjo IRA terorisma aktu.
<P>
Attiecībā uz Parlamentā izskatāmo jautājumu man jāsaka, ka manā vēlēšanu apgabalā mani reti lobē par labu kādai ES regulai, un man laikam jāpiebilst, ka vēl retāk mani izdodas pārliecināt. Tomēr šoreiz es priecājos, ka mani pārliecināja, jo šajā priekšlikumā ir iekļauti noteikumi, kas uzlabo ceļu satiksmes drošību, kā arī veiksmīgi atbalsta Ziemeļīrijas uzņēmumu, kurš ir riepu spiediena kontroles sistēmu tehnoloģijas un ražošanas līderpozīcijās. Tādējādi priekšlikums, kurā pieprasīta šādu sistēmu obligāta uzstādīšana, ne tikai veicina drošību uz ceļiem, bet arī darbavietu radīšanu manā vēlēšanu apgabalā.
<P>
Ņemot vērā milzīgo nāves gadījumu skaitu uz ceļiem visā ES, ir atzinīgi jāvērtē pasākumi, kas padara drošākas mūsu automašīnas un tādējādi arī mūsu ceļus. Šī ir tā galvenā joma, kurā regulai būs svarīga nozīme. Šai regulai ir jābūt saprātīgai, racionālai un vajadzīgai, nevis regulai regulas dēļ. Tomēr šoreiz, manuprāt, šajā ziņojumā ir sasniegts pareizais līdzsvars, un es apsveicu referentu par viņa ziņojumu.
<SPEAKER ID="025" NAME="Zuzana Roithová" AFFILIATION="PPE-DE">
(CS) Priekšsēdētājas kundze, dāmas un kungi, es augstu vērtēju Schwab kunga augsto profesionalitātes līmeni, kad viņš izdarīja grozījumus Komisijas regulas projektā, lai iekļautu pasākumus, kas uzlabos Eiropas autobūves nozares konkurētspēju, vienlaicīgi ļaujot dalībvalstīm efektīvi uzraudzīt tirgus atbilstību mehānisko transportlīdzekļu tipa apstiprinājuma prasībām. Piemēram, pārbaudot riepu spiedienu, mēs varam samazināt degvielas patēriņu un tādējādi arī emisijas, un, ieviešot mūsdienīgas elektroniskās stabilitātes kontroles sistēmas 2011. gadā, vienu gadu ātrāk tiks sasniegts negadījumu skaita samazinājums uz Eiropas ceļiem. Trokšņu samazinājums ir vēl viens ieguvums, un tas attiecas gan uz riepām, gan ceļu būvi. Šī regula samazinās administratīvo slogu un vienkāršos tiesisko regulējumu saskaņā ar ANO nolīgumu par vienotu tehnisko prasību apstiprināšanu riteņu transportlīdzekļiem. Šī regula ir izcils integrēta tiesību akta piemērs, un es priecājos, ka Čehijas prezidentvalsts bija tam labi sagatavojusies un ka tādējādi vienošanās starp Parlamentu, Schwab kungu un Padomi tiks panākta pirmajā lasījumā.
<SPEAKER ID="026" NAME="Wolfgang Bulfon" AFFILIATION="PSE">
(DE) Priekšsēdētājas kundze, ir sasniegts grūts kompromiss, un es uzskatu, ka Schwab kungs ir radījis šedevru, tādēļ turpmāk es viņu saukšu par lielmeistaru Schwab kungu.
<P>
Lai uzlabotu automašīnu vadītāju drošību uz Eiropas ceļiem, ESP bremžu pretbloķēšanas sistēmas (ABS) drīza ieviešana ir īpaši augstu vērtējama. Turklāt tas, ka turpmāk tiks uzlaboti riepu saķeres ar slapju ceļu rādītāji arī ir uzskatāms par pozitīvu sasniegumu, jo minētās riepu spiediena kontroles sistēmas, brīdinājuma par izbraukšanu no joslas sistēmas un uzlabotās avārijas bremzēšanas sistēmas tiks izskatītas arī attiecībā uz citām transportlīdzekļu kategorijām.
<P>
Tomēr es vēlētos izteikt kritiku par to, ka ražotāji ir aizsteigušies priekšā ar augstākiem riepu radītā trokšņa līmeņiem attiecībā uz kravas transportlīdzekļiem, un tāpat es neatbalstu to, ka drošības pasākumi, izņemot ESP, nav ieviesti agrāk par ierosināto datumu.
<P>
Turklāt es vēlētos norādīt, ka kompromisā ar Padomi netika iekļautas precīzas specifikācijas par riepu veiktspējas prasībām attiecībā uz ziemas riepu spēju uzsākt vai saglabāt transportlīdzekļa kustību. Es personīgi nesaprotu, kāpēc netika noteiktas specifikācijas par vajadzīgajiem braukšanas raksturlielumiem, piemēram, atkalā vai pa dubļiem.
<P>
C1, C2 un C3 klases riepas, kas neatbilst šīs regulas noteikumiem, kā noteikts 1. pielikumā, tagad drīkstēs pārdot turpmākos 30 mēnešus saskaņā ar kompromisu par pārejas periodiem. Parlaments šim mērķim bija paredzējis 12 mēnešu ilgu nepieciešamo pārejas periodu.
<P>
Nobeigumā es vēlētos jums visiem vēlreiz atgādināt par maksimālo iecerēto ātrumu 180 km/h, jo, manuprāt, tas ir ļoti saprātīgs pasākums.
<SPEAKER ID="027" NAME="Toine Manders" AFFILIATION="ALDE">
(NL) Priekšsēdētājas kundze, es vēlos pateikties Schwab kungam par viņa apņēmību, jo trīspusējā dialogā viņš "bija piespiests pie sienas”. Kad es studēju Eiropas tiesības, pilnvaras piedalīties koplēmuma pieņemšanā acīmredzami bija pilnīgi atšķirīgas salīdzinājumā ar šodienu.
<P>
Pirmā lasījuma dokuments, ko mēs šobrīd izskatām un par kuru sarunas risināja četri EP deputāti, starp tiem arī es kā "ēnu” referents, ievērojami atšķiras no Parlamenta pieņemtā teksta. Tas atšķiras no Komisijas priekšlikuma; ekonomiskā krīze tika ļaunprātīgi izmantota, lai iesniegtu drausmīgu priekšlikumu. Patiešām, visi sūdzas, ka tam trūkst satura, tomēr tas acīmredzot ir pieņemts.
<P>
Eiropas Liberāļu un demokrātu apvienības grupa uzskata, ka tiek apdraudēta demokrātija un Parlamenta ietekme. Galu galā, ja Parlamenta pirmajā lasījumā pieņemtais teksts netiek iekļauts trīspusējā dialoga sarunās, tad ir vajadzīgs otrais lasījums, jo tieši tādā veidā notiek darbs. Mēs arī domājam, ka tāda rīcība, kad četri deputāti trīspusējā dialogā vienojas par tekstu, kam Parlaments vienkārši pielāgojas, brīdina mūs par kaut ko nevēlamu.
<P>
ALDE grupa balsos pret šo priekšlikumu principa pēc. Tas galvenokārt ir procesuālu iemeslu dēļ, nevis tāpēc, ka mums nepatīk saturs, lai gan to vēl var ievērojami uzlabot.
<SPEAKER ID="028" NAME="Avril Doyle" AFFILIATION="PPE-DE">
Priekšsēdētājas kundze, es vēlos ierosināt līdzīga rakstura jautājumu. Komisija zinās, ka trīs "F” gāzes ietilpst sešu galveno gāzu grupā, kas rada siltumnīcefektu. Es biju referente, sagatavojot Mobilo gaisa kondicionēšanas sistēmu (MAC) direktīvu attiecībā uz šo gāzu izmantošanu mobilajās gaisa kondicionēšanas sistēmās.
<P>
Izskatās, ka tiek izmantotas nepilnības starp šo tiesību aktu un tipa apstiprinājuma tiesību aktu, kas kā instruments tika izvēlēts direktīvas īstenošanai. Pēdējās nedēļās mani brīdināja par automašīnu ražotāju plāniem izvairīties vispār no jebkādu dzesējošu vielu maiņas gan 2011. gadā, gan pēc tam, piemērojot noteiktu sastāvdaļu tipa apstiprinājumu. Tas nozīmē, ka R134a izmantošanas aizlieguma pēdējais termiņš būs 2017. gads, nevis 2011. gads. Tādējādi vairs nebūs iespējams izvairīties no emisijām, kas ekvivalentas vairākām tonnām CO2. izmešu.
<P>
Valstu tipa apstiprinājuma iestādes ir galvenās atbildīgās par MAC direktīvas īstenošanu. Piemēram, VCA, kas ir tipa apstiprinājuma iestāde Apvienotajā Karalistē, nesen apgalvoja, ka tā pēc 2011. gada janvāra apstiprinās jauna tipa transportlīdzekļus, kas aprīkoti ar pašreizējām MAC - tās jau ir apstiprinātas Regulas (EK) Nr.706/2007 standartiem -, kuras satur "F” gāzes ar globālo sasilšanas potenciālu (GWP) lielāku par 150. Tātad mums ir pierādījumi, ka automašīnu ražotāji novilcina vai pat aptur attīstību un ieguldījumus novatoriskā, ilgtspējīgā tehnoloģijā. Vai komisāra kungs, lūdzu, varētu to komentēt?
<SPEAKER ID="029" NAME="Günter Verheugen" LANGUAGE="DE">
Priekšsēdētājas kundze, dāmas un kungi, šobrīd es varu tikai sirsnīgi pateikties par visu Parlamenta grupu plašo atbalstu šim priekšlikumam. Mēs šodien debatējam par kompromisa dokumentu un šādos gadījumos vienmēr gribas mazliet vairāk. Tāpat es varu teikt, ka es personīgi un Komisija būtu bijusi gatava iet vēl soli tālāk. Tomēr šis kompromisa dokuments bija vienīgais, ko mēs spējām panākt, un tas ir nozīmīgs solis uz priekšu.
<P>
Es vēlreiz īpaši vēlētos uzsvērt Rühle kundzes teikto. Apsverot šo jautājumu no politiskā aspekta, īpaši šajā situācijā noteikti būtu jāuzlabo Eiropas transportlīdzekļi tajās jomās, kas būs izšķirīgas nākotnē. Viena lieta ir pilnīgi skaidra, proti, ka pieprasījuma krīze nav radusies tikai vispārējo ekonomisko apstākļu un ekonomiskās nenoteiktības dēļ, bet tai ir arī saistība ar to, ka Eiropas ražotāju piedāvātie transportlīdzekļi pēdējos gados, iespējams, neatbilst Eiropas tirgus prasībām attiecībā uz degvielas patēriņu, nekaitīgumu videi un drošību. Tādēļ ir svarīgi šo stāvokli to steidzami izlabot.
<P>
Lūdzu, ļaujiet man teikt pāris vārdus par Doyle kundzes pieminēto jautājumu. Es apzinos, ka prasības attiecībā uz tipa apstiprinājumu vairākās dalībvalstīs tiek kļūdaini interpretētas, kā jūs tikko ļoti pareizi norādījāt, bet tieši kļūdaina interpretācija ir pretrunā spēkā esošajai tiesiskajai sistēmai. Komisija nodrošinās, ka tiek publicēti vajadzīgie precizējumi un ka nerodas negatīvās sekas, ko jūs, Doyle kundze, uzsvērāt.
<SPEAKER ID="030" NAME="Andreas Schwab" LANGUAGE="DE">
Priekšsēdētājas kundze, dāmas un kungi, es, protams, priecājos par apsveikumiem, bet man jāsaka, ka trīspusējā dialogā jūs esat tikai tik stipri vai ātri, cik stipri vai ātri ir tie, ar kuriem jūs strādājat. Tādēļ es ar prieku pievienojos Bulfon kunga izteiktajam komplimentiem Schwab kungam.
<P>
Tomēr man jāsaka, un, manuprāt, tas ir ļoti svarīgi, ka es nejutu ne kādas personas spiedienu, ne arī politisku spiedienu. Vienīgās grūtības saistībā ar šo tiesību akta priekšlikumu - un es nevēlos to slēpt, par to tika arī mazliet runāts -, protams, bija sagatavot šo tālejošo tiesību aktu tā, lai mēs Eiropas Savienībā nevis zaudētu darbavietas, bet gan tās nodrošinātu. Šo līdzsvaru ne vienmēr bija viegli panākt atsevišķos punktos, bet, manuprāt, beigās mēs atradām ļoti stabilu kompromisa risinājumu, kas apmierina visas intereses.
<P>
Tomēr man jāsaka, ka attiecībā uz visiem procesiem, ko mēs nokārtojām trīspusējā dialogā pēdējo nedēļu vai mēnešu laikā, tika atkārtoti izteikta kritika, ka darbs rit uz priekšu pārāk ātri. Kaut ko tādu mēs noteikti varētu pārrunāt Parlamenta pilnvaru termiņa sākumā un pēc tam pieturēties pie tā visu laiku, bet nedrīkst termiņa beigās pēc trīs gadu ilgas dalības šādā procesā - laikā, kad tiek atrisināti īpaši jautājumi, - šeit Parlamentā kritizēt par to, ka procesi ir demokrātiski nepamatoti. Es pieņemu kritiku, bet uzskatu, ka šis jautājums ir jāatrisina nekavējoties pēc vēlēšanām attiecībā uz visu Parlamenta pilnvaru termiņu.
<P>
Tāpat ir svarīgi šo priekšlikumu atkal skatīt veiksmīgi pieņemtā Sacconi kunga priekšlikuma kontekstā. Viņa priekšlikums bija par mehānisko transportlīdzekļu radīto CO2 emisiju samazināšanu līdz 130 gramiem, 10 gramus paredzot papildu pasākumiem. Daļa no šiem papildu pasākumiem šobrīd tiek regulēta. Es ar nepacietību gaidu, kā mēs atrisināsim jautājumu par šiem atlikušajiem gramiem, par ko vēl ir jālemj, un kādus priekšlikumus Komisija izvirzīs, lai Parlaments varētu pieņemt lēmumu.
<P>
Varētu piebilst, ka tad, kad bija jārisina jautājums par pārejas periodu, mums bija jāatrod vidusceļš no ekonomiskā viedokļa. Mēs nenoteicām 30 mēnešu periodu kā galīgo lēmumu, un Komisija veiks vēl vienu ietekmes novērtējumu katram atsevišķam riepu tipam. Pēc šī novērtējuma mēs varēsim lemt par galīgo termiņu katram tipam. Manuprāt, ekonomiskā ziņā vissaprātīgāk ir pēc iespējas ātrāk izņemt no aprites riepas, kas ir likumīgi saražotas Eiropā, bet tas jādara tikai tad, kad tirgus tiešām būs potenciāli tam gatavs. Tādēļ nobeigumā es vēlētos vēlreiz sirsnīgi pateikties visām iesaistītajām personām.
<SPEAKER ID="031" NAME="Priekšsēdētāja">
Debates tiek slēgtas.
<P>
Balsojums notiks šodien plkst. 12.00.
<P>
Rakstiskas deklarācijas (142. pants)
<SPEAKER ID="032" NAME="Ioan Lucian Hămbăşan  " LANGUAGE="RO">
Vispirms es vēlētos apsveikt Schwab kungu par līdzsvaroto ziņojumu, ko viņš ir sagatavojis. Šis ziņojums apmierina rūpniecības nozares vajadzības, jo izveido vienkāršotu, pārredzamu tiesību aktu, kas aizstāj ne mazāk kā 50 pamatdirektīvas un tādējādi samazina administratīvo slogu. Tā mēs palīdzam konkurētspējīgai autobūves nozarei.
<P>
Mums visiem ir svarīgi padarīt Eiropas ceļus drošākus un samazināt nāves gadījumu un nopietnu traumu gadījumu skaitu, ieviešot standarta aprīkojumu. ESP sistēmai ir jākļūst pieejamai visiem, un tā vairs nedrīkst būt neobligāts papildinājums. Protams, mēs nedrīkstam aizmirst arī ietekmi uz vidi, kāda būs jaunajai riepu spiediena kontroles sistēmai, kuru piemērojot, samazinās oglekļa dioksīda emisijas. To arī papildinās trokšņa un skaņas piesārņojuma samazinājums kopumā. Jaunās tehnoloģijas mums ļaus ieviest drošākas, dabai nekaitīgākas automašīnas.
