<CHAPTER ID="023">
Dalībvalstu pārvaldes iestāžu savstarpējā palīdzība un šo iestāžu un Komisijas sadarbība, lai nodrošinātu muitas un lauksaimniecības tiesību aktu pareizu piemērošanu (debates) 
<SPEAKER ID="128" NAME="Priekšsēdētājs">
Nākamais punkts ir Bill Newton Dunn ziņojums Iekšējā tirgus un patērētāju aizsardzības komitejas vārdā par priekšlikumu Eiropas Parlamenta un Padomes regulai, ar kuru groza Padomes Regulu (EK) Nr. 515/97 par dalībvalstu pārvaldes iestāžu savstarpējo palīdzību un šo iestāžu un Komisijas sadarbību, lai nodrošinātu muitas un lauksaimniecības tiesību aktu pareizu piemērošanu.
<SPEAKER ID="129" NAME="Siim Kallas">
Komisijas priekšsēdētāja vietnieks. - Priekšsēdētāja kungs, šis trešais ziņojums ir ļoti saistīts ar diviem iepriekšējiem. Padomes Regula (EK) par dalībvalstu pārvaldes iestāžu savstarpējo palīdzību un šo iestāžu un Komisijas sadarbību, lai nodrošinātu muitas un lauksaimniecības tiesību aktu pareizu piemērošanu ir ļoti svarīgs tiesību akts, kurš izdots 1997. gadā, kad mums bija 15 dalībvalstis.
<P>
Ir svarīgi ierosināt Regulas (EK) Nr. 515/97 grozījumus, ņemot vērā notikumus, kas risinājušies iepriekšējo desmit gadu laikā, tehnoloģiju attīstību, veiksmīgo pieredzi ar kopējām muitas darbībām, kuras koordinē Brisele, un Eiropas Savienības paplašināšanos līdz 27 dalībvalstīm.
<P>
Es vēlētos izteikt cieņu referentam Newton-Dunn kungam par veidu, kādā viņš vadīja šo priekšlikumu Parlamentā. Es vēlētos pateikties arī Audy kungam, kurš uzrakstīja atzinuma projektu. Abas komitejas - IMCO un COCOBU - darbojās cieši līdzās, izmantojot uzlaboto sadarbības sistēmu. Šo komiteju lieliskais darbs deva iespēju rast kompromisu starp dažādajiem politiskajiem spēkiem. Pateicoties Parlamenta konstruktīvajai pieejai, tagad iespējams panākt šī tiesību akta pieņemšanu pirmajā lasījumā.
<P>
Muitas iestādes veic Kopienā ienākošo un no tās izejošo preču kontroli, pamatojoties uz kopējo riska pārvaldības sistēmu, kurā iekļautas arī izlases veida pārbaudes. Tādējādi to uzdevums vispārēji nav ierobežots tikai ar muitas tiesību aktu izpildi, tās piemēro Kopienas tiesību aktus PVN, akcīzes un lauksaimniecības tiesību aktu jomā.
<P>
Es konstatēju, ka F. Musotto ziņojumā, kuru mēs pašlaik apspriežam, ir stipri uzsvērts arī jautājums par krāpšanu ar PVN un ciešākas sadarbības nepieciešamību starp dalībvalstīm un Komisiju.
<P>
Šā iemesla dēļ ir ļoti svarīgi atļaut muitas iestādēm un Komisijai apmainīties ar informāciju par PVN. Ja datu veidi ir atšķirīgi, jaunais 2.a pants dod šādas informācijas apmaiņas iespēju.
<P>
Komisija uzskata, ka tas ir pirmais solis virzībā uz ciešāku sadarbību, aizsargājot Kopienas finansiālās intereses pret krāpšanu ar PVN.
<SPEAKER ID="130" NAME="Bill Newton Dunn">
referents. - Priekšsēdētāja kungs, es pateicos komisāra kungam. Es uzskatu, ka šis Komisijas priekšlikums nav pretrunīgs nekādā ziņā. Kā teica komisārs, paplašināšanās, vairāk dalībvalstu, jaunas tehnoloģijas, jaunas iekārtas, datori. Mums vajadzīgi mūsdienīgāki Komisijas tiesību akti, kas dod labas sadarbības iespēju Savienības iekšējās robežās, cīnoties pret sliktajiem puišiem - organizēto noziedzību un tā tālāk.
<P>
Pagājušajā nedēļā es runāju ar lielākās Anglijas - Holandes sabiedrības direktoru, un viņš teica, ka, viņaprāt, organizētā noziedzība palielinās - es lietoju viņa izteicienu - ,,ar kāpinājumu”, tā palielinās neticami ātri, un dalībvalstu valdības vēl neko nedara, jo sabiedrība neredz visu ainu un nepiespiež valdības, un tādēļ tās saka: ,,Nekas, neuztraucieties, viss ir kārtībā”. Mums ir nopietna problēma. Tādēļ mums vajadzīgs šis Komisijas priekšlikums, un ikviens piekritīs, ka tas ir jāpieņem.
<P>
Man vairs nebūtu, ko piebilst, tomēr patiesībā, priekšsēdētāja kungs, man būtu jums izstāstāms vesels stāsts, un to es vēlētos tagad izdarīt. Man par pārsteigumu mana paša dalībvalsts, Apvienotā Karaliste, Ministru padomē uzlika veto, sakot, ka viņi tam nepiekritīs. Viņi to man neteica, kaut gan es esmu brits un no tās pašas dalībvalsts. Neviens leiboristu deputāts no leiboristu valdības Londonā neiesniedza nevienu grozījumu, taču viņi izvēlējās manu labu draugu no konservatīvajiem Christopher Heaton-Harris, ļoti cienījamu cilvēku, par runātāju, lai izteiktu leiboristu valdības iebildumus, un viņš iesniedza grozījumu, kurš ir mazliet dīvains, tomēr es vēlu Krisam veiksmi; viņam ir tiesības to darīt. Bet ko tajā visā darīja leiboristu partija? Tādēļ es domāju, ka tas ir ļoti savādi, un ir daudz citu britu iebildumu un veto, un atteikšanās tiesību, kas izvirzītas citās politikas jomās, un tā nu es domāju, ka izpētīšu, kāda bija vispārējā AK politika attiecībā uz visām šīm direktīvām, kur tā izmantoja atteikšanās tiesībās, un kas īsti notiek?
<P>
Es vērsos pie OLAF, kas, kā mēs zinām, nodarbojas ar krāpšanu ES. OLAF man pastāstīja, ka AK atsakās ar viņiem sadarboties, kaut gan AK zaudē miljardus PVN krāpšanas karuselī. Londona saka: ,,Ja mēs iedosim OLAF mazo pirkstiņu, viņi paņems visu roku, un tādēļ mēs baidāmies un nesadarbosimies.” Tas ir ļoti dīvaini, tādēļ es veicu papildu pētījumus Londonā. Kā tas darbojās? Un man pastāstīja, ka notiek, lūk, kas: Komisija izsaka priekšlikumu; pēc tam attiecīgā Londonas departamenta jaunākajam ierēdnim ir jāraksta informatīvs dokuments ar ieteikumiem, ko darīt ar šo priekšlikumu. Viņš ir ļoti uzmanīgs; viņš ir mazliet nervozs; viņš nezina, ko darīt, un tādēļ viņš saka ,,mums ar to nekas nav jādara. Es iesaku būt ļoti uzmanīgiem. Nedomāju, ka mums jāpiekrīt. Iespējams, mums pat jāatturas.” Un šis rūpīgais dokuments - jo ierēdnis vēlas paaugstinājumu nevis atlaišanu - virzās augšup pa viņa departamentu, un ierēdņi, kuri ir aizņemti ar citām lietām, saka ,,labi” un atzīmē to. Kad tiek lūgts citu valdības departamentu atzinums, tie tāpat neko nezina, un tādēļ saka ,,mums šķiet, ka šeit viss ir kārtībā”. Beidzot dokuments nonāk ministru kabineta komitejā, kuras priekšsēdētājs ir mūsu ārlietu sekretārs, un viņam ir miljons citu lietu, ko darīt, un tā nu dokuments tiek apzīmogots. Un piepeši valdības nostāja Londonā ir negatīva, piesardzīga, sliecas uz atturēšanos. ,,Mēs nesaprotam! Mēs patiesībā nezinām, kas notiek.” Tiešām, ļoti dīvaini!
<P>
Un kas notiek tālāk? Un nu atpakaļ pie Iekšējā tirgus un patērētāju aizsardzības komitejas Parlamentā. Bloķēšana Padomē nozīmēja, ka es biju izmēģinājis vairākas neoficiālas trīspusējas saskaņošanas ar Padomi, kuru vispirms vadīja Portugāle, tagad Slovēnija, un abos gadījumos tās bija lieliskas. Un, kaut gan AK ierēdnis nekad nav man neko uzticējis, un tādēļ es biju vienīgais brits, kurš piedalās saskaņošanā, kaut gan britu valdība, acīmredzot, tajā atrodas veto stāvoklī, tas izdevās.
<P>
Nobeigumā Komisija un Padome atrada vārdus, kas ļāva apiet vai pārvarēt, vai kā nu jūs vēl to gribētu nosaukt, britu iebildumus. Tā nu Parlamenta rītdienas balsojumam iesniegtos grozījumus pieņēma IMCO komiteja, un es ļoti ceru, ka Parlaments rīt nobalsos par tiem. Bet to, kas notiek Londonā, priekšsēdētāja kungs, es vienkārši nesaprotu.
<SPEAKER ID="131" NAME="Véronique Mathieu">
Budžeta kontroles komitejas referente. - (FR) Priekšsēdētāja kungs, komisāra kungs, dāmas un kungi! Mans kolēģis Audy kungs, kurš ir Budžeta kontroles komitejas referents, pēdējā brīdī aizkavējās, un tādēļ es runāju viņa vārdā.
<P>
Muitas un lauksaimniecības tiesību aktu pareizai piemērošanai ir izšķiroša nozīme iekšējā tirgus pareizas darbības nodrošināšanā. Tas ir svarīgi arī Kopienas un, plašāk runājot, Eiropas ekonomikas dalībnieku un iedzīvotāju finansiālo interešu nodrošināšanai.
<P>
Muitas lietu identifikācijas datu bāze dos iespēju dalībvalstu dažādiem dienestiem un Komisijai sadarboties efektīvāk. Dažu grozījumu mērķis ir īstenot Revīzijas palātas priekšlikumus, lai datu bāze būtu noderīgāka.
<P>
Referents ir vienisprātis ar Revīzijas palātas paustajām bažām par integrēto pieeju dažādu datu bāzu pārvaldē attiecībā pret krāpšanas apkarošanu, tomēr uzskata, ka diskusija pārsniedz šīs regulas darbības jomu, un tādēļ tai jānotiek saistībā ar kaut ko citu.
<P>
Referents Audy kungs atbalsta Komisijas priekšlikumus, kuru mērķis ir paaugstināt Eiropas līmeņa sadarbības pievienoto vērtību, it īpaši attiecībā uz Eiropas datu bāzi un pakalpojumu platformu. Tā kā nav vienotākas tiesiskās sistēmas, labāko metožu apmaiņa vidējā laikposmā nodrošinās arvien saskaņotāku pieeju.
<P>
Attiecībā uz finansējuma jautājumu referents uzsver, ka skaidrāk jānosaka izdevumi, lai novērstu šā priekšlikuma un citu instrumentu, piemēram, Hercule II programmas, pārklāšanos.
<P>
Nobeigumā referents vēlētos saglabāt likumdošanas procedūru lēmumam par citām saziņas un informācijas apmaiņas sistēmām, tostarp obligātu Revīzijas palātas atzinumu, nevis piemērot ,,komitoloģijas” procedūru.
<SPEAKER ID="132" NAME="Christopher Heaton-Harris">
PPE-DE grupas vārdā. - Priekšsēdētāja kungs! Sākumā es vēlētos pateikties vēl vienam šīs iestādes godājamam darbiniekam Newton Dunn par daiļrunīgo tēlojumu, kā ES lietas tiek izskatītās - vai kā tās viņaprāt tiek izskatītas - Londonā.
<P>
Iespējams, es varu paskaidrot, kas notika Londonā un kādēļ tā vērsās pie Eiropas Parlamenta konservatīvā deputāta nevis pie leiboristu deputāta, vai, tiešāk sakot, pie viņa paša. Patiesībā es domāju, ka vajadzēja vērsties pie viņa, un es nespēju ticēt, ka viņi to nedarīja. Viņš var man neticēt, bet man bija lielāka saskarsme ar pašreizējo prezidentūru nekā ar kādu no Londonas vai britu civildienesta.
<P>
Bet varbūt tas bija tikai fakts, ka šis jaunais civildienests ierēdnis, kuru viņš aprakstīja, aizmirsa izlasīt laikrakstus un uzskatīja, ka vispārējās vēlēšanas notika oktobrī, ka tajās uzvarēja mana partija un ka premjerministrs nav satraucies, un ka tādēļ viņam ir darīšanas ar valdošās partijas deputātu.
<P>
Ak vai, bet tas tā nav! Taču es nesaprotu, ko viņš domā, sakot, ka Londona ir satraukusies par mazā pirkstiņa došanu OLAF un par visas rokas paņemšanu. Patiesībā tā sākums meklējams pašā OLAF struktūrā, 1999. gadā izdotajā gudrā vīra brošūrā, un tas, ka OLAF nav neatkarīgs no Komisijas, ir jautājums, kas tiks risināts nākotnē.
<P>
Ar šo konkrēto lietu bija saistītas citas problēmas: tas, ka PVN tika vilkts uz divām pusēm, iespējams, un mums par to vajadzīga juridiska konsultācija, un tas, ka jau notiek elektroniska apmaiņa ar lielu daļu šīs informācijas. Britu valdība uzskatīja - un, lasot starp rindām, es saprotu, kā tā nonāca pie lēmuma - ka tai vajadzēs pastāvīgu koordinācijas nodaļu, un ka vajadzēs norīkot cilvēkus darbam tajā, un tādējādi uz vietas būs daudz cilvēku, nevis notiks tikai elektroniska informācijas apmaiņa.
<P>
Taču ar grozījumiem nav problēmu. Nav problēmu ar debatēm. Lēmums jāpieņem ļoti ātri, un es ceru, ka tā notiks.
<SPEAKER ID="133" NAME="Priekšsēdētājs">
Paldies, Heaton-Harris kungs! Tagad, kad Londonā viss ir skaidrs, arī Eiropa jūtas vairāk nekā atvieglota.
<SPEAKER ID="134" NAME="Catherine Neris" LANGUAGE="FR">
Priekšsēdētāja kungs, dāmas un kungi! Es vēlētos apsveikt referentu par lieliski veikto darbu un tik labu sadarbību tādā īpaši delikātā jautājumā.
<P>
Laikā, kad palielinās tirdzniecība ne tikai Eiropas Savienībā, bet arī trešās valstīs, tirgu atvēršana un tirdzniecības aktivitātes paplašināšanās būs galvenie Eiropas attīstības faktori turpmākajos gados. Tomēr Eiropas Ekonomisko zonu ierobežojošo barjeru pakāpeniska likvidēšana paver durvis arī daudzām krāpnieciskām darbībām, kas apdraud iekšējā tirgus dzīvotspēju, un to pirmie upuri ir Kopienas ražotāji, un vēlāk par tādiem kļūs Eiropas patērētāji. Šī problēma ir īpaši izteikta lauksaimniecības nozarē, kur kardinālie pasākumi, kas veikti, lai nodrošinātu zemniekiem finansiālu atbalstu un solidaritāti, ir piesaistījuši starptautiskās noziedzības kāros skatienus gan šaurā, gan plašā mērogā.
<P>
Saistībā ar to un ņemot vērā pašreizējās kontroles nepilnības, Eiropa gatavojas bruņoties ar noteikumiem, kas dos iespēju labāk izplatīt informāciju starp dalībvalstīm par preču apriti un daudzveidīgiem pētījumiem, kuri veikti dažādās Eiropas Savienības valstīs. Es atzinīgi vērtēju kompromisu, kas panākts ar Padomi un kas tagad dod mums līdzsvarotāku dokumentu, par kura daļām Parlamenta deputāti balsos rīt. Joprojām aizsargājot dažādas privātās dzīves jomas, nolīgums palīdzēs uzlabot uzraudzības procedūru efektivitāti un rezultātā radīs labāku saskaņu starp dalībvalstu pasākumiem.
<P>
Es esmu pārliecināta, ka muitas kontroles jomā tāpat kā visur citur Eiropa var attīstīties tikai ar darbības lielākas apvienošanas palīdzību un mūsu attiecīgo līdzekļu apvienošanu, lai mēs varētu dot iedzīvotājiem tāda līmeņa aizsardzību, kādu viņi vēlas. Attiecībā uz to mūsu rīcībā esošo krāpšanas apkarošanas pasākumu uzlabojumus nevar panākt arī bez regulējuma pastāvīga līmeņa saglabāšanas, tādēļ ir svarīgi, lai mēs saglabātu gaidāmo tirdzniecības aktivitāšu stabilu un efektīvu kontroli no augšas gan Eiropā, gan attiecībās ar trešām valstīm.
<SPEAKER ID="136" NAME="Mairead McGuinness" AFFILIATION="PPE-DE">
Priekšsēdētāja kungs! Man labāk patika piezīmes, ko izteica mani lieliskie kolēģi no AK, un viņu stāsti par to, kā lietas tiek risinātas AK. Man šķiet, tas mums ir jāpieraksta un jāpārtulko daudzās valodās, jo, manuprāt, daudzās dalībvalstīs notiek tā, ka jaunākajiem ierēdņiem ir lietas un viņi gatavo dažādus ziņojumus par tām. Man šķiet, mums jārāda ar pirkstu nevis uz jaunāko ierēdni, bet gan uz departamentu, kas kaut ko tādu pieļauj.
<P>
Es vēlos tikai pateikt Parlamentam, ka pastāv šaubas par AK un Īriju - un varbūt Komisija var pavēstīt man jaunu informāciju, ja šajā jautājumā ir kaut kas jauns - jo, ja pastāv savstarpējas palīdzības princips starp muitas iestādēm, manuprāt, abām dalībvalstīm, Īrijai un AK ir iebildumi pret informācijas apmaiņu starp šīm iestādēm par PNV maksātāju numuriem 2.a(f) pantā, un tās apgalvo, ka informācijas apmaiņa, izmantojot PVN numurus, notiek de facto, bet fiskālā informācija paliek ārpus ierosinātā tiesiskā pamata darbības jomas. Tādēļ par to varētu būt komentārs.
<SPEAKER ID="137" NAME="Siim Kallas">
Komisijas priekšsēdētāja vietnieks. - Priekšsēdētāja kungs! Es ar prieku vēroju, kā šīs lietas tiek apspriestas AK. Tomēr attiecībā uz tikko teikto es varu apliecināt, ka tā nenotiek tikai AK.
<P>
Esmu ticies ar vairākiem finanšu vadītājiem un vairākiem ministriem un propagandējis savstarpējas administratīva palīdzības ideju un varu teikt, ka nepatika neaprobežojas tikai ar Apvienoto Karalisti. To uzskata par aizdomīgu lietu, bet es var apliecināt jums, ka šādām aizdomām nav pamata. Komisijas izmeklēšanas organizācija OLAF var būt tikai sadarbības platforma, un ir pilnīgi skaidrs, ka krāpšanu ar pievienotās vērtības nodokli var apkarot tikai ar dalībvalstu un Eiropas Komisijas sadarbību, jo parasti vislielākā krāpšana var notikt tikai pāri robežām.
<P>
Tātad uzlabota sadarbība un informācijas apmaiņa tiešām ir vajadzīga. Es nevaru komentēt pēdējo jautājumu attiecībā uz informācijas būtību. Mēs runājam tikai par to, kā atvieglot cīņu pret krāpšanu ar pievienotās vērtības nodokli. Tas tiešām ir svarīgs jautājums, un es ļoti priecājos, dzirdot skaidri izteiktu viedokli, ka Parlaments atbalstīs šo tiesību akta priekšlikumu ierosinātājā veidā.
<SPEAKER ID="138" NAME="Bill Newton Dunn">
referents. - Priekšsēdētāja kungs! Es vēlētos patiekties visiem, kuri runāja šajās debatēs. Attiecībā uz ļoti vērīgo McGuinness kundzes, kura pārstāv Dublinu, komentāru es varu teikt: kad viņa teica, ka tas ir plaši izplatīts un ir jānoraksta, viņa varbūt zina, ka pirms 15 vai pat 20 gadiem AK bija slavena televīzijas programma Yes, Minister, kurā ministrs, kurš bija uzpūtīgs idiots, iztēlojās, ka visu kontrolē un, iespējams, tiks izvirzīts premjerministra amatam. Taču vārdi ,,jā, ministr” patiesībā bija viņa ierēdņu vārdi, kuri stāstīja viņam, ko teikt un ko darīt. Protams, tie bija ierēdņi, kuri visu vadīja.
<P>
Tas notika pirms 20 gadiem un, protams, notiek vēl šodien. Un tas notiek visā Eiropā, un tas ir ļoti interesanti. Tādēļ mums varbūt ir vajadzīga atjaunota Eiropas programma - Ja, Herr Minister vai Sí, Señor Ministro. Bet varbūt scenāristi izklaidēs mūs ar jaunu programmu par šo pašu tematu, jo vecas patiesības vienmēr ir patiesas.
<SPEAKER ID="139" NAME="Priekšsēdētājs">
Debates ir slēgtas.
<P>
Balsojums notiks 2008. gada 19. februārī.
<P>
Rakstiski paziņojumio (Reglamenta 142. pants)
<SPEAKER ID="140" NAME="Bogdan Golik  " AFFILIATION="PSE">
rakstiski. - (PL) Divu pēdējo paplašināšanos rezultāts bija Eiropas Savienības jūras robežas garuma ievērojama palielināšanās. Tas prasa ciešāku sadarbību starp dalībvalstīm un Komisiju. Tas prasa arī saskaņotu un apvienotu rīcību ar mērķi apkarot starptautisko ekonomisko un finanšu noziedzību. Es piekrītu referentam, ka attiecībā uz šiem pasākumiem nevar nepievērst uzmanību trešo valstu nozīmei. Es pilnībā atbalstu atbilstīgu pilnvaru piešķiršanu Komisijai, lai tā var sniegt tehnisku atbalstu un apmācību, saistot trešo valstu un Eiropas, un starptautisko aģentūru un organizāciju darbiniekus. Es atzinīgi vērtēju priekšlikumu uzlabot no citas dalībvalsts iegūtu datu nodošanas procedūras trešām valstīm. Esmu pārliecināts, ka ierosinātās pārmaiņas labvēlīgi ietekmēs finanšu pārkāpumu ierobežošanu.
<P>
Es vēlos izcelt 18.a panta tekstu par to, ka Komisija ieveido un pārvalda direktoriju, lai palīdzētu atklāt kravas, kuras neatbilst muitas un lauksaimniecības zonu tiesību aktu noteikumiem. Es uzskatu, ka tekstā ir jānosaka īpaši noteikumi, lai katrai dalībvalstij dotu iespēju piekļūt minētajai datu bāzei, ja tā iesniedz Komisijai šādu priekšlikumu. Pašlaik šis teksts attiecas uz palīdzību attiecīgajām iestādēm.
