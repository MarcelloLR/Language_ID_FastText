<CHAPTER ID="022">
2008. gada 1. jūlijs, Muitas savienības četrdesmit gadi
<SPEAKER ID="140" NAME="Priekšsēdētājs">
. - Nākamais jautājums ir Komisijas paziņojums par svinībām, lai atzīmētu Muitas savienības četrdesmit gadus 2008. gada 1. jūlijā.
<SPEAKER ID="141" NAME="László Kovács">
Komisijas loceklis. - Priekšsēdētāja kungs, runājot par starptautisko tirdzniecību vai Eiropas integrāciju, mums ir jādomā par muitu, kas pie Eiropas ārējām robežām ir atbildīga par visu to pasākumu pareizu administrēšanu, kas paredzēti divkāršajam izaicinājumam, ar kuru šobrīd sastopas muita: veicināt tirdzniecību, vienlaikus aizsargājot arī Eiropas iedzīvotājus un apkārtējo vidi.
<P>
Pēdējo 40 gadu laikā Eiropas muita ir izdarījusi visu labāko, lai strādātu vienoti kā viena pārvalde. Bieži vien tā ir bijusi paraugs Eiropas integrācijā. Tas patiešām ir ievērojams sasniegums, ka politika, kas ne visai bieži nonāk laikrakstu pirmajās lapās, tomēr ir spējusi ieņemt vadošo lomu jaunu ceļu atvēršanā gan ekonomiskajā attīstībā, gan Kopienas integrācijā.
<P>
Šodien muitas loma joprojām ir būtiska, sarežģīta, un diemžēl sabiedrība to nenovērtē tik augstu, kā to vajadzētu. Tomēr pareizs muitas darbs veido pamatu mūsu vienotā tirgus veiksmīgai darbībai un brīvai preču, cilvēku, kapitāla un pakalpojumu plūsmai. Muitas darbība skar Savienību pašā pamatā un ietekmē cilvēku ikdienas dzīvi, bieži vien cilvēki to nemaz nesaprot.
<P>
Lai palielinātu mūsu cilvēku apziņu par muitas lielo nozīmi, es esmu uzsācis ES mēroga komunikācijas kampaņu par godu Muitas savienības 40. gadadienai. Dalībvalstu muitas iestādes ir atbalstījušas šo ideju.
<P>
Pagājušajā nedēļā es apmeklēju trīs galvenos preču ienākšanas punktus pie ES ārējās robežas - Roterdamas ostu, Frankfurtes lidostu, Reskes robežpunktu pie Ungārijas-Serbijas robežas ar mērķi akcentēt ikdienas darba nozīmi un mūsu muitas darbinieku augsto motivāciju. Tagad tā ir informācija ziņu kopsavilkumam, kas ir pieejams plašsaziņas līdzekļiem sabiedrības informēšanai tuvākajos mēnešos.
<P>
Atgriežoties pie galvenajiem jautājumiem, muitai šobrīd ir jāveic pieci stratēģiski mērķi:
<P>
Pirmais ir aizsargāt Savienības finanšu intereses un tās dalībniekus. 2007. gadā kopējais muitas nodokļu apjoms, kas tika ieskaitīts ES budžetā, sasniedza 16,6 miljardus eiro, kas veido 16 % no Savienības budžeta.
<P>
Otrs mērķis ir veicināt leģitīmu tirdzniecību un atbalstīt Eiropas uzņēmumu konkurētspēju: šim mērķim ir paredzēti divi instrumenti - Kopienas Muitas kodeksa uzlabojumi un e-muitas ieviešana. Nesenākais konkrētais sasniegums ir bijis Pilnvarotā ekonomiskās darbības operatora koncepcijas ieviešana no 2008. gada 1. janvāra.
<P>
Trešais mērķis ir aizsargāt mūsu iedzīvotājus no teroristiem, narkotikām, viltotām un pirātiskā ceļā iegūtām precēm, kas var pat apdraudēt viņu dzīvības, kontrolējot piegādes ķēdes, kas tiek izmantotas preču starptautiskajā apritē.
<P>
Ceturtais mērķis ir uzturēt, attīstīt un veicināt sadarbību starp dalībvalstu muitas iestādēm, starp muitu un citām valdības tiesībaizsardzības iestādēm un arī starp muitu un uzņēmēju kopienu.
<P>
Piektais mērķis ir sadarbība starp Eiropas Savienību un citām valstīm - sadarbība ar citām valstīm, kas cīnās pret preču viltošanu un teroristu ieroču izplatīšanu, piemēram, ASV.
<P>
Mūsu metodes ir balstītas uz informācijas apmaiņu, sadarbību risku analīzē un kontrolē, savstarpēju drošības standartu, drošības kontroles atklājumu un muitas un tirdzniecības partnerības atzīšanu; un arī uz sadarbību ar valstīm, kurās tiek izgatavotas viltotas un pirātiskā ceļā iegūtas preces, piemēram, Ķīnu, kurā tiek izgatavoti 60 % no viltotajām precēm. 2005. gadā mēs parakstījām muitas sadarbības līgumu un izveidojām Vienoto muitas sadarbības komiteju, kas tiekas reizi gadā. Pagājušajā gadā mēs uzsākām izmēģinājuma projektu par inteliģentiem un drošiem tirdzniecības kanāliem starp Eiropas un Ķīnas ostām un nesen esam uzsākuši izstrādāt rīcības programmu, kura tiks parakstīta decembrī ES un Ķīnas sammitā. Mums ir nepieciešams izveidot līdzīgu sadarbību ar citām valstīm, piemēram, Indiju, Turciju, Apvienotajiem Arābu Emirātiem un citām.
<P>
Kopš 1993. gada ir noteikts, ja valsts muitas iestāde ir pārbaudījusi kravu, to brīvi var pārvadāt visās pārējās dalībvalstīs. Tas nozīmē, ka muitai ir tikai viena iespēja kontrolēt preces un pārtvert nelegālus sūtījumus. Rezultātā Muitas Savienība ir tik pat spēcīga, cik spēcīgs ir tās vājākais punkts. Ar to es domāju, ka tirgotājiem būtu ļoti viegli sameklēt vietu, kur kontrole ir vāja vai nav tik stingra un novirzīt nelegālās kravas pa šādām vietām. Tas uzsver to dalībvalstu muitas iestāžu atbildību, kas strādā pie ārējām robežām.
<P>
Ņemot vērā arvien pieaugošo starptautisko tirdzniecību un šo atbildību cīnīties ar preču viltošanu, muitas aktivitāte ir liela. Es nosaukšu dažus skaitļus, lai atspoguļotu darba slodzi 2007. gadā: apstrādāti 183 miljoni muitas deklarāciju, kas nozīmē 5,5 muitas deklarācijas ik sekundi; tika pārbaudīti 1 545 miljoni tonnu jūras tirdzniecības preču un 3 miljoni tonnas aviokravu; viltotas preces tika atklātas un apturētas 43 reizes, šajos gadījumos kopumā atklāti 79 miljoni viltotu un pirātiskā ceļā iegūtu preču, un šī tendence ir aizvien pieaugoša.
<P>
Mēs spēsim tikt galā ar muitas divkāršo atbildību tikai, ja pārdomāsim sava darba metodes. Tas nozīmē, piemēram, pašreizējo muitas formalitāšu un kontroles transakciju nomaiņu pret sistēmas pieeju, kas pievērstu uzmanību iekšējai kontroles sistēmai un ekonomisko operatoru piegādes ķēdēm.
<P>
Protams, tas nenozīmē, ka pārtrauksim atsevišķu pārvadājumu kontroli, bet to pārbaudi būtu jāveic atbilstīgi riska analīzes rezultātiem. Šāda jauna metode pieprasa jaunas darba un kontroles metodes un vienotu riska vadības stratēģiju visos ES muitas dienestos. Tā piedāvās arī platformu dalībvalstu darbam pie vispiemērotākajām operatīvajām struktūrām, kas jāievieš nākotnē, lai Muitas savienība darbotos efektīvi.
<P>
Jaunas darba metodes arī nozīmē, ka visas valstu muitas iestādes ir labi sagatavotas - prasmīgas, kompetentas, to rīcībā ir nepieciešamie resursi, un tās var saglabāt un palielināt sava darba efektivitāti un lietpratību.
<P>
Lai sasniegtu šos mērķus, Komisija informatīvajā materiālā par Muitas savienības novērtēšanas stratēģiju ierosināja stratēģiskā plāna izstrādi. Šādai ilgtermiņa plānošanai būtu jāļauj nacionālajām iestādēm paredzēt nepieciešamos resursus, apmācību un aprīkojumu, lai nodrošinātu sinhronu un saskaņotu attīstību visās 27 dalībvalstīs. Šāds pastāvīgs komunikācijas kanāls mums palīdzētu arī nodrošināt vienlaicīgu jaunu pasākumu ieviešanu.
<P>
Muitas savienības 40. gadadienas priekšvakarā es lūdzu jūsu politisko atbalstu Komisijas iniciatīvai par Muitas savienības novērtēšanas stratēģiju. Es priecājos, ka rezolūcijas teksts, par kuru būs jābalso ceturtdien, ņem vērā vairuma Komisijas dalībnieku domas par galvenajiem Muitas savienības attīstības virzieniem saistībā ar ciešāku sadarbību, drošības un efektivitātes veicināšanu, muitas darbību un efektivitāti par labu iekšējam tirgum.
<P>
Es nevēlos noslēgumā palaist garām iespēju pateikties Eiropas Parlamentam par visu atbalstu, ko tas gadiem ir sniedzis muitai.
<SPEAKER ID="142" NAME="Malcolm Harbour">
PPE-DE grupas vārdā. - Priekšsēdētāja kungs, vispirms savas grupas vārdā es vēlos apsveikt komisāra kungu par muitas funkcijas vadību Komisijā. Es arī vēlētos teikt, ka mums ir ļoti svarīga iespēja šovakar ne tikai, kā viņš saka, atzīt Komisijas un visu dalībvalstu muitas iestāžu ievērojamos sasniegumus šajā 40. gadadienā, bet arī palūkoties uz turpmāko darbu. Es tikai vēlos viņam apliecināt, ka no Parlamenta puses mēs noteikti pilnībā atbalstīsim stratēģiju, par kuru viņš runāja. Jūs redzēsiet rezolūcijā, ka mēs esam aicinājuši dalībvalstis it īpaši paziņot par savu atbalstu tai un sagatavot nepieciešamos resursus, kas būs vajadzīgi šajā nozīmīgajā projektā.
<P>
Kā viņš teica savā runā, muitas spēks ir iestādes, par kuru darbu iekšējā tirgū nerunā, bet Iekšējā tirgus un patērētāju aizsardzības komiteja to noteikti nav aizmirsusi. Kā viņš zina, mēs esam īpaši ieinteresēti atskaitēs, bet ne tikai tajās: tāpat kā viņš pagājušajā nedēļā, arī mēs savās misijās pa Eiropas Savienību un ārpus tās, it īpaši pēdējā laikā Ķīnā, regulāri apmeklējam muitas iestādes, lai izprastu viņu prioritātes un problēmas tieši uz vietas; tā kā mēs esam ļoti iesaistījušies šajā jautājumā.
<P>
Es tikai vēlos šodien runāt par dažiem jautājumiem, kas mums ir jārisina. Man šķiet, ka viens no uzdevumiem, ar kuru mums jāstrādā kopīgi, ir panākt, lai uzņēmējdarbība vairāk sadarbotos ar muitu jautājumā par viltojumiem un nelegālajām precēm. Muitai ir nepieciešama informācija, lai apturētu šādus pārvadājumus. Viņiem ir nepieciešamas zināšanas. Es domāju, ka uzņēmēji nepietiekami apzinās šī jautājuma - informācijas sniegšanas - svarīgumu.
<P>
Otrkārt, ņemot vērā tirdzniecības arvien pieaugošo apjomu, it īpaši no tādām valstīm kā Ķīna, mums patiešām ir jālūdz dalībvalstīm nopietni izvērtēt, vai tām ir resursi, lai apstrādātu ļoti lielu ienākošo preču plūsmu un lai pārbaudītu viltojumus un produktus, kas tiek pārvadāti, apejot muitas sistēmu. Taču liels paldies jums, komisāra kungs, par visu, ko jūs esat darījis šajā jomā.
<SPEAKER ID="143" NAME="Evelyne Gebhardt">
PSE grupas vārdā. - (DE) Priekšsēdētāja kungs, tā kā mēs zinām, ka sabiedrība kopumā kļūst arvien skeptiskāka pret Eiropas Savienību, mums ir ļoti svarīgi atzīmēt šādas simboliskas dienas, un šī Muitas savienības 40. gadadiena, protams, ir ļoti nozīmīga diena. Kā jau jūs, komisāra kungs, norādījāt, tas ir ievērības cienīgi, jo svarīgākie integrācijas soļi tika veikti pirms četrdesmit gadiem, kad tika likti pamati vienotajam tirgum un brīvai cilvēku, preču un pakalpojumu kustībai. Es domāju, ka ir svarīgi turpināt stāstīt cilvēkiem, nepārprotami parādīt viņiem ieguvumus no Eiropas Savienības, stāstot, ko mēs pirms daudziem gadiem darījām, lai šādi ieguvumi būtu iespējami.
<P>
Šī iemesla dēļ es turpināšu dedzīgi runāt par šo notikumu, jo tas patiešām ir ļoti nozīmīgs. Jūsu darbs ar Ķīnu un citām valstīm ārpus Eiropas Savienības, par kuru jūs runājāt, ir svarīgs arī mūsu ekonomikai, kā arī patērētājiem Eiropas Savienībā, jo mēs taču vēlamies izmantot drošus produktus un pakalpojumus, kurus mēs varam pilnveidot. Tas ir ļoti svarīgi. Jaunākajās direktīvās, kuras mēs sagatavojām Muitas savienībai, mēs arī izdevām likumu par modernām tehnoloģijām, kas ievieš elektronisku muitas sistēmu. Es domāju, ka tas ir sākums attīstībai. Ja mēs pratīsim akcentēt šādus pozitīvus Eiropas Savienības politisko nostāju aspektus un liksim cilvēkiem apzināties ieguvumus no Eiropas Savienības, mēs būsim sākuši atjaunot sabiedrības ticību Savienībai. Tieši tas mums visiem kopā ir jādara. Es vēlos izteikt sirsnīgu pateicību jums, komisāra kungs, par to darbu, ko jūs šajā kontekstā darāt Eiropas Komisijā.
<SPEAKER ID="144" NAME="Janelly Fourtou" LANGUAGE="FR">
Priekšsēdētāja kungs, komisāra kungs, dāmas un kungi, laikā, kad Eiropa sastopas ar grūtībām, kad parādās šaubas un zūd entuziasms, mēs gatavojamies svinēt nenoliedzamu panākumu - Muitas savienības 40. gadadienu.
<P>
No 1968. gada līdz 2008. gadam muita ir bijis veiksmīgas darbības un elastības piemērs. Jūs varbūt atceraties muitas punktu slēgšanu starp dalībvalstīm 1993. gadā. Muitas iestādes spēja pārdislocēt savus spēkus un izdarīt to atbilstīgi mūsdienu prasībām. Viņu loma ir sarežģīta, jo viņiem ir jāspēj tikt galā ar globāliem izaicinājumiem. Nodrošinot Eiropas Savienības un tās iedzīvotāju drošību un drošas piegādes ķēdes, viņiem ir jāsaglabā arī pareizs līdzsvars starp kontroli un likumīgas tirdzniecības nodrošināšanu, kas uzlabotu Eiropas konkurētspēju.
<P>
Pildot savus uzdevumus, muita spējusi radikāli pielāgoties apstākļiem gan sadarbojoties, gan izmantojot jauno muitas kodeksu, kas ir gan vienkāršāks, gan tālejošāks, pateicoties jauno tehnoloģiju izmantošanai, kas nodrošina muitai iespēju darboties bez dokumentiem papīra formā. Tā sadarbība, kas ir Muitas Savienības pamatā, attiecas gan uz starptautiskām organizācijām, piemēram, PTO un Muitas pasaules organizāciju, gan arī uz jaunajām administrācijām un nozarēm.
<P>
Šādas sadarbības rezultāti ir īpaši pamanāmi viltotu preču atklāšanā. Diemžēl starptautiskā sadarbība ir ierobežota, un šobrīd mēs varam tikai nožēlot ASV Kongresa vienbalsīgo lēmumu par konteineru kravu 100 % skenēšanu ES ostās.
<P>
Muitai ir nepieciešams mūsu atbalsts, lai iesaistītos reālās diskusijās. Mums ir rūpīgi jāieklausās iniciatīvās, kas ir ierosinātas Muitas savienības nākotnes stratēģijās un jābūt gataviem atbalstīt ikvienu pasākumu, kas šīs iniciatīvas padarītu vēl efektīvākas, it īpaši viltoto preču pārvadāšanas un organizētās noziedzības apkarošanā.
<P>
(Priekšsēdētājs pārtrauc runātāju).
<SPEAKER ID="145" NAME="Andreas Schwab" AFFILIATION="PPE-DE">
(DE) Priekšsēdētāja kungs, komisāra kungs, dāmas un kungi, kā Gebhardt kundze pieminēja, Muitas savienības četrdesmitās gadadienas svinības liek cilvēkiem apzināties, ka Eiropas Savienība godina daļu no sava solījuma, kuru tā ir izteikusi pirms četrdesmit gadiem. Šajā laikā - un mana politiskā grupa, komisāra kungs, ir atbalstījusi visus jūsu ierosinātos likumdošanas priekšlikumus Eiropas Parlamentam pēdējo mēnešu laikā - Muitas savienība ir aizsargājusi Eiropas Kopienas un tās dalībvalstu finanšu intereses daudz efektīvāk, nekā to būtu varējusi izdarīt katra dalībvalsts atsevišķi. Tā ir veicinājusi starptautiskas investīcijas Eiropas Savienībā tādā veidā, kā dalībvalstis nevarētu izdarīt ar saviem spēkiem. Atjaunojot muitas kodeksu un ieviešot elektronisko muitas sistēmu, par kuru jūs runājāt, mēs esam paveikuši lielu darbu, lai nodrošinātu, ka šo sistēmu nākotnē varētu padarīt vēl vienkāršāku. Tomēr man ir jāpiebilst, ka uzņēmējdarbība sedz izmaksas par pārmaiņām, un tas nav pieņemami. Es domāju, ka muitas sistēma sastapsies ar smagiem izaicinājumiem tuvākajos gados. Tāpēc es domāju, ka ir svarīgi, Komisār, lai jūsu stratēģija risinātu šos jautājumus lietpratīgi un efektīvi un nodrošinātu risinājumu.
<P>
Manā vēlēšanu apgabalā, kā jūs zināt, ir problēmas ar muitas atļauju saņemšanu pie Šveices robežas. Es ceru, ka mēs nākotnē varēsim turpināt risināt daudzos mazos jautājumus, ar kuriem mūsu uzņēmēji sastopas ikdienā, tik pat konstruktīvi, kā mēs to esam darījuši līdz šim.
<P>
Dažos nākošajos gados - un šis ir viens no izaicinājumiem, kas būtu jārisina jūsu stratēģijai - muitas sistēmai daudz spēcīgāk vajadzēs pievērsties Eiropas Savienības drošības interesēm nekā tas ir darīts iepriekš. Tas, protams, ietver aizsardzību pret viltotām precēm un pirātismu, bet arvien vairāk ir nepieciešams radīt vēl ciešākas saites starp muitas uzdevumiem un globālo cīņu pret terorismu. Globālās tirdzniecības jomā, kā Fortou kundze norādīja, būs arvien lielāka nepieciešamība PTO un citos līmeņos pārdomāt, kā muitas administrācija varētu vēl efektīvāk aizsargāt ārējās robežas.
<P>
Pēdējais jautājums, par kuru vēlos izteikties, ir visu kravu skenēšana - tā nešķiet lietderīga pēc mūsu domām, ja ņemam vērā koncepciju par vienotu transatlantisko tirgu. Es novēlu jums turpmākus panākumus.
<SPEAKER ID="146" NAME="Arlene McCarthy" AFFILIATION="PSE">
Priekšsēdētāja kungs, kā Iekšējā tirgus un patērētāju aizsardzības komitejas (IMCO) priekšsēdētājs, kas atbild par muitas politiku, es priecājos par iespēju piedalīties šajās debatēs par godu Muitas savienības 40. gadadienai. IMCO komiteja, kā jau tika teikts, uzskata mūsu muitas darbu par ļoti svarīgu, jo tā ir Eiropas Savienības darba pragmātiskā un praktiski redzamā seja. Bez šaubām, Muitas savienība ir palīdzējusi palielināt ES uzņēmumu konkurētspēju, vienkāršojot procedūras un atbrīvojoties no nevajadzīgajiem noteikumiem uzņēmējdarbībai un likumīgajiem tirgotājiem. Katru gadu tiek apstrādāti 175 miljoni muitas deklarāciju, vidēji vienai muitas atļaujai ir nepieciešamas tikai divas minūtes.
<P>
Taču vēl ir daudz darba. MVU ir nepieciešama lielāka palīdzība, lai samazinātu grūtības, ar kādām tie sastopas, veicot tirdzniecību Eiropā. Muita bez papīra dokumentiem, centralizētas atļaujas izsniegšana un viens kontaktpunkts veicinās un atbalstīs mūsu MVU, bet tas, protams, ir spēcīgi jāatbalsta dalībvalstīm, ja mēs vēlamies izmantot šīs priekšrocības.
<P>
Tā ir arī iespēja veicināt un pastiprināt mūsu apņemšanos cīnīties ar pirātisko un viltoto preču ieplūšanu un plūsmu. Viltotas preces un medikamenti ne tikai apdraud ES uzņēmējdarbību, tie ir nopietns un visuresošs drauds mūsu patērētāju veselībai un drošībai, tas ir jautājums, par kuru Patērētāju aizsardzības komisija ir ļoti norūpējusies.
<P>
Tādējādi, strādājot ar trešām pasaules valstīm, īpaši Ķīnu, mēs vēlamies uzlabot bīstamo un nelegālo preču pārtveršanu; bet galu galā mums ir nepieciešams labāks Muitas savienības darbs. Šovakar aicinu dalībvalstis nopietnāk uzņemties atbildību par pasākumu ieviešanu un veicināšanu un nopietni atbalstīt tos ar saviem resursiem.
<P>
Komisāra kungs, jūs varat turpināt paļauties uz IMCO komiteju, mēs turpināsim sadarbību, lai pilnveidotu Muitas savienību kā iekšējā tirgus stūrakmeni un, protams, kā centrālo elementu ES ekonomikas darbībā un panākumos. Mums ir jānodrošina ciešāka mūsu 27 dalībvalstu sadarbība: lai tās sadarbotos, dalītos informācijā un nodrošinātu labāku un ātrāku Eiropas darbu par labu likumīgai uzņēmējdarbībai; un lai mēs realizētu bargus pasākumus cīņā ar nopietno un pieaugošo problēmu, kad mūsu tirgū nonāk viltojumi un pirātiskā ceļā iegūtas preces.
<SPEAKER ID="147" NAME="Małgorzata Handzlik" AFFILIATION="PPE-DE">
(PL) Priekšsēdētāja kungs, Muitas Savienība ir Eiropas Savienības iekšējā tirgus vitāla daļa, kas nevar atbilstoši darboties, ja vien netiek izmantoti vienoti principi uz tās ārējās robežas. Bez pašsaprotamās nodokļu iekasēšanas funkcijas Muitas savienībai ir arī ļoti liela loma mūsu iedzīvotāju veselības un drošības aizsardzībā.
<P>
Pēdējo mēnešu laikā mēs Parlamentā esam veltījuši ievērojamu laiku debatēm par tādiem jautājumiem kā produktu drošība, it īpaši saistībā ar rotaļlietu drošību un jautājumiem par viltojumiem. Mums visiem ir svarīgi iegūt preces, kas atbilst noteiktiem kritērijiem, it īpaši attiecībā uz to drošību mūsu veselībai un dzīvībai. Es vēlos jums atgādināt, ka neskatoties uz vispārpieņemto uzskatu, viltotas tiek ne tikai ekskluzīvas un dārgas preces, bet arī automašīnu detaļas un ikdienas produkti, piemēram, pārtika un medikamenti.
<P>
Daudzi šādi produkti nonāk Eiropas iekšējā tirgū no trešajām pasaules valstīm. Statistika parāda, kādos apmēros tas notiek. 2007. gadā muitas iestādes pārtvēra aptuveni 128 miljonus viltotu preču. Tas ir par 70 % vairāk salīdzinājumā ar 2005. gadu. Medikamentu jomā palielinājums bija 380 %. Protams, šādam palielinājumam ir dažādi iemesli. To varēja izraisīt arvien lielākais viltojumu apjoms, kas nonāk ES, vai arī muitas iestāžu darba uzlabojumi.
<P>
Tomēr mums ir jāatceras, ka ar standartiem vien nebūs pietiekoši, ja nebūs efektīvas kontroles uz robežām un it īpaši, ja kontrole netiks veikta vienādi visos ārējos robežpunktos. Lai cīņa pret viltojumu ieplūšanu ES būtu efektīva, ir jāuzlabo sadarbība starp muitas iestādēm un pārraudzības iestādēm ES dalībvalstīs, kā arī sadarbība ar muitas iestādēm trešajās pasaules valstīs. Šādai uzlabotai sadarbībai jānotiek vienlaikus ar tehnoloģiskām izmaiņām. Šī iemesla dēļ ir ļoti svarīgi, lai muitas iestādes visā Eiropas Savienībā būtu aprīkotas ar atbilstošu aprīkojumu, kas tām ļautu veikt savus pienākumus efektīvi.
<SPEAKER ID="148" NAME="Zuzana Roithová" AFFILIATION="PPE-DE">
(CS) Pirms četrdesmit gadiem Muitas savienība bija nozīmīga Eiropas labklājībai, jo tā piedāvāja iespēju izveidot vienotu tirgu. Šodien mēs sastopamies ar jaunām problēmām, kuras rada tirdzniecības globalizācija. Mēs zinām, ka Eiropas ostās var pārbaudīt ne vairāk kā 0,5 % no lielā ārvalstu importa apjoma, un ka viltotas preces ir katrā trešajā konteinerā. Preces, kas neatbilst mūsu tehniskajiem un drošības standartiem, ir bīstamas.
<P>
Es gribu uzsvērt, ka mums ir jānodrošina Eiropas patērētājiem labāka aizsardzība pret šādām precēm. Efektīvāka koordinācija ir atkarīga no stingras, jaunas un modernas likumdošanas ieviešanas, kas ir (vai bija) mūsu lieliskā tagadne Muitas savienības četrdesmitajā gadadienā. Mēs arī esam ietvēruši savos tiesību aktos tiesības iznīcināt bīstamās un arī viltotās preces. Tas nozīmē lielu darbu muitas ierēdņiem, un tā ir viņu perfektā tagadne. Tomēr ir vēl daudzas citas pētāmas jomas: ciešāka sadarbība ar uzņēmumiem, efektīvāka koordinācija starp dalībvalstīm ar e-muitas palīdzību un nesen uzsāktā iespēja sadarbībai ar trešajām pasaules valstīm. Mēs arī, cerams, esam spējuši nedaudz uzlabot apstākļu mazajiem un vidējiem uzņēmumiem.
<SPEAKER ID="149" NAME="Andrzej Jan Szejna" AFFILIATION="PSE">
(PL) Priekšsēdētāja kungs, Muitas savienības izveide 1968. gada 1. jūlijā bija pirmais solis, lai stiprinātu ekonomisko integrāciju toreizējās sešās dalībvalstīs. Mēs varam atzīt, ka tā bija veiksme Eiropas integrācijas vēsturē. Atzīmējot Muitas savienības pastāvēšanas četrdesmito gadadienu, ir vērts atzīmēt, ka tā ir lielisks piemērs tam, ka ir iespējams efektīvi darboties 27 dalībvalstu kopienā, jo, galu galā, Eiropas Savienībai nav tikai viena muitas iestāde, bet ir 20 valstu muitas iestādes ar dažādām atbildības jomām un dažādiem organizācijas veidiem, kas strādā kopīgi, pamatojoties uz kopīgu Eiropas politiku, un tiesiskajā sistēmā, kurā izvirzīti atbilstīgi noteikumi un procedūras. Muitas pārvaldēm 27 dalībvalstīs ir jāstrādā kā vienai pārvaldei.
<P>
Pirms četrdesmit gadiem Muitas savienības mērķis bija atcelt muitu pie iekšējām robežām starp dalībvalstīm un pārvērst ideju par kopīgu tirgu realitātē. Šodien muitas iestādes kopīgi strādā, lai aizsargātu Eiropas Savienības ārējās robežas un veiktu pasākumus kontrabandas apkarošanai, pārtvertu bīstamas viltotas preces, kā arī izpildītu citus pienākumus, kas arī, un šajā sakarībā es gribu apsveikt komisāra kungu, tika ņemti vērā Eiropas Komisijas stratēģijā Muitas savienības attīstībai, kas tika iesniegta 2008. gada aprīlī.
<SPEAKER ID="150" NAME="Marios Matsakis" AFFILIATION="ALDE">
Priekšsēdētāja kungs, Muitas savienība ir brīnišķīga lieta, bet tā būtu vēl brīnišķīgāka, ja tajā iesaistītos visas attiecīgās valstis. Es, protams, atsaucos uz Turciju, kura, par spīti lielajam spiedienam, ko uz to izdarījusi ES, turpina neīstenot vai neratificēt Ankaras Protokolu attiecībā uz Kipru, tādējādi efektīvi piemērojot embargo visiem pārvadājumiem un gaisa transportam ar Kipru.
<P>
Es jums jautājumu, kādēļ ES ļauj Turcijai ņirgāties par mūsu noteikumiem un regulām? Kādēļ Turcijai ir atļauta šāda nepieņemama uzvedība? Kādēļ Komisija nepiespiež Turciju vai nu pilnībā ieviest Muitas savienību vai neizslēdz Turciju no tās pavisam? Cik ilgi mums jāpacieš šāda necieņa un izsmiekls no kandidātvalsts, kas grib domāt, ka tā ir Eiropas valsts?
<SPEAKER ID="151" NAME="Jean-Pierre Audy" AFFILIATION="PPE-DE">
(FR) Priekšsēdētāja kungs, komisāra kungs, dāmas un kungi, vispirms es gribu izteikt atzinību jūsu darbam un darbam pie šī ziņojuma, kas ir uzticība Eiropas Savienībai. Es arī pateicos saviem kolēģiem un savai politiskajai grupai par atbalstu grozījumam, ko es iesniedzu attiecībā uz vajadzību pievērst uzmanību MVU, kurā skartas grūtības piemērot importa un eksporta procedūras kā viena no galvenajām ar tarifiem nesaistītām barjerām tirdzniecībai.
<P>
Tomēr es domāju, ka mums jāiet tālāk par rezolūcijā ierosināto sadarbību. Laikā, kad Lisabonas līgumā kā viens no Eiropas Savienības mērķiem ir ierosināta pilsoņu aizsardzība, un PTO ir lielās grūtībās, mums ir jāiet tālāk, jo, kā sacīja komisāra kungs, muitas statistika ir satraucoša, un viltojumi turpina apdraudēt mūsu veselību un drošību, kā arī mūsu ekonomiku. Ir pienācis laiks iet tālāk un apsvērt muitas pārvaldes iestāžu apvienošanu tādā pakāpē, kas tālu pārsniedz pašreizējo sadarbību, kuras ierobežojumi šodien ir skaidri redzami.
<SPEAKER ID="152" NAME="László Kovács">
Komisijas loceklis. - Priekšsēdētāja kungs, vispirms ļaujiet man izteikt pateicību par tikko notikušajām ļoti interesantajām debatēm. Es esmu rūpīgi atzīmējis izteiktos komentārus, jo tie ir ārkārtīgi noderīgi man un Komisijai - un muitas dienestiem - lai ņemtu vērā tās politiskās prioritātes, ko ir izteicis Eiropas Parlaments.
<P>
Mani ļoti iespaidoja tas, ka tik skaidri tika izteikta atzinība un atbalsts Muitas savienības darbam; es varu jums apgalvot, ka tas tiks turpināts. Kādas ir garantijas? Garantijas ir tādas, ka mums ir instrumenti, mums ir stratēģija un mums ir tiesiskais pamats, modernizētais Kopienas Muitas kodekss ar noteikumiem un procedūrām, kas garantē likumīgas tirdzniecības veicināšanu un arī iekšējā tirgus aizsardzību, mūsu pilsoņu drošību, veselību un dzīvību.
<P>
Mums ir ID tehnoloģija saistībā ar e-muitu, un mums ir ļoti plašs sadarbības tīkls: sadarbība starp dalībvalstu muitas iestādēm, sadarbības ar citām tiesībaizsardzības iestādēm, sadarbība ar uzņēmumiem - un, atsaucoties uz Harbour kunga ieguldījumu, es gribētu teikt, ka Frankfurtē pagājušajā nedēļā man bija iespēja iegūt informāciju par MediFake projektu, kas attiecas uz viltotiem medikamentiem, un, ja ir iespējams iezīmēt atšķirību starp dažādiem viltotu produktu veidiem, tad noteikti farmaceitiskie līdzekļi ir visbīstamākie.
<P>
Es priecājos jums pavēstīt, ka tikai pirms dažām dienām valstī, kuru es pazīstu vislabāk, Ungārijā, tika panākta vienošanās starp muitas iestādēm un Ungārijas Farmaceitisko rūpnīcu asociāciju par to, kā novērst viltotu farmaceitisko līdzekļu nonākšanu tirgū.
<P>
Mums ir arī sadarbība ar starptautiskām organizācijām, ar trešām valstīm, tādām kā Ķīna, un man ir jāsaka, tagad jau vairāk kā trīs gadus risinot šos uzdevumus un regulāri organizējot sanāksmes ar Ķīnas iestādēm, es neapšaubāmi varu apliecināt zināmus uzlabojumus Ķīnas attieksmē. Viņi ir konkrētāki; viņi vairāk runā par būtību; viņi ir vairāk orientēti uz sadarbību, konstruktīvāki.
<P>
Visticamāk, iemesls ir tas, ka viņiem tas aizvien vairāk ir politiska prestiža jautājums. Ķīna, kuras loma ir aizvien svarīgāka ne tikai pasaules tirdzniecībā bet arī pasaules politikā, nevar atļauties tikt apzīmogota kā to viltoto produktu, kas apdraud citu valstu pilsoņu drošību, veselību un pat dzīvību, galvenais avots, galvenā izcelsmes valsts.
<P>
Vēl viens iemesls ir tas, ka, kā liecina pierādījumi, Ķīna aizvien vairāk kļūst par mērķa valsti un tā nav vairs tikai izcelsmes valsts.
<P>
Vismaz divi runātāji pieminēja ASV Kongresa 100 % skanēšanas iniciatīvu: Es gribu jums pateikt, ka mēs patiešām cenšamies palielināt spiedienu uz ASV pārvaldi, un netiešā veidā pat uz ASV tiesību aktiem, jo mēs esam absolūti pārliecināti - un mēs turpinām to apgalvot - ka šīs iniciatīvas rezultāts būtu starptautiskās tirdzniecības pārtraukšana jūras kuģniecībā, tā radītu maldīgu drošības sajūtu un tā vienkārši novērstu uzmanību un resursus no patiesi svarīgiem jautājumiem. Mēs ceram, ka beidzot mēs gūsim panākumus.
<P>
Tādēļ ar jūsu atbalstu, ar Parlamenta atbalstu, ar tādu komiteju kā IMCO un INTA atbalstu, kuras ir ļoti aktīvi atbalstījušas Muitas savienību, es esmu pārliecināts, ka nākamajos četros gados Muitas savienības veiksmīgas darbības būs garantētas.
<P>
Liels paldies par jūsu ieguldījumu un atbalstu.
<SPEAKER ID="153" NAME="Priekšsēdētājs">
. - Es esmu saņēmis vienu rezolūcijas projektu, kas iesniegts saskaņā ar Reglamenta 103. panta 2. punktu.
<P>
Debates ir slēgtas.
<P>
Balsojums notiks ceturtdien, 2008. gada 19. jūnijā.
<P>
Rakstiskas deklarācijas (142. pants)
<SPEAKER ID="998" NAME="Sirpa Pietikäinen" AFFILIATION="PPE-DE">
, rakstiski. - Ir daudz iemeslu, lai atzīmētu Muitas savienības 40. gadadienu. Muitas tālejoša atcelšana starp Eiropas Savienības dalībvalstīm neapšaubāmi ir viens no vissvarīgākajiem Eiropas Savienības sasniegumiem. No tās labumu gūst gan uzņēmumi, gan Eiropas patērētāji.
<P>
Liela atbildības nasta ir uzkrauta uz muitas kontroles amatpersonu pleciem pie Eiropas Savienības ārējām robežām. Viltoti produkti, nelegāla narkotiku un citu bīstamu vielu tirdzniecība un apdraudētu sugu vai produktu kontrabanda ir izaicinājumi, ar ko saskaras vienotais tirgus, kurā ir aizvien mazāk iekšējo robežu kontroles punktu. Eiropā ir viens no pasaules lielākajiem viltoto produktu tirgiem. Šo produktu eksistence un tirdzniecības apjoms nopietni pārkāpj intelektuālā īpašuma tiesības. Būtu jāparedz un praksē jāievieš apņēmīgāki pasākumi, lai labotu šo stāvokli.
<P>
Reaģēšana uz šiem izaicinājumiem galvenokārt ir saskaņotākas un apņēmīgākas sadarbības starp dažādu dalībvalstu muitas iestādēm jautājums. Tomēr, galu galā, Eiropas vienota tirgus izveide ir bijis nenoliedzams sasniegums un tā ir pelnījusi, lai to atzīmētu kā vienu galvenajiem faktoriem, kas veicina visas ES labklājību.
