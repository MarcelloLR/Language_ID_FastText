<CHAPTER ID="017">
Revīzijas palātas Īpašais ziņojums Nr. 10/2008 par Eiropas Kopienas sniegto atbalstu veselības aprūpes pakalpojumu attīstībai Subsahāras Āfrikā (debates) 
<SPEAKER ID="468" NAME="Priekšsēdētāja">
Nākamais punkts ir debates par mutisko jautājumu Komisijai par Eiropas Revīzijas palātas Īpašo ziņojumu Nr. 10/2008 "Eiropas Kopienas sniegtais atbalsts veselības aprūpes pakalpojumu attīstībai Subsahāras Āfrikā”, ko Attīstības komitejas vārdā uzdeva Borrell Fontelles - B6-0016/2009).
<SPEAKER ID="469" NAME="Anne Van Lancker">
autore. - (NL) Priekšsēdētājas kundze, komisāres kundze, dāmas un kungi, Āfrika ir vienīgais kontinents, kas nav panācis progresu saistībā ar Tūkstošgades attīstības mērķiem, īpaši veselības aprūpes jomā, proti, attiecībā uz māmiņu un bērnu mirstību, HIV/AIDS, tuberkulozes un malārijas apkarošanu. Tas ir pilnībā izskaidrojams ar viņu vājo veselības aprūpes sistēmu un cilvēku resursu krīzi, kas ir pārņēmusi šo sektoru. Tādēļ ir visnotaļ skaidrs, ka nabadzības izskaušanas nolūkā ir vitāli būtiski ieguldīt veselības aprūpes sistēmās.
<P>
Turklāt tāds ir arī Komisijas viedoklis, taču saskaņā ar Revīzijas palātas ziņojumu, neskatoties uz to, ka Komisija jau gadiem to apgalvo, tā ir paveikusi ļoti maz, lai panāktu praktiskas izmaiņas. Komisija cenšas panākt izmaiņas, galvenokārt cīņā pret AIDS ar vertikālo fondu starpniecību, un mūsu skatījumā, tas ir nepieciešams, tomēr to nedrīkstētu veikt uz vispārējās investīciju paketes rēķina, kas paredzēta pamata veselības aprūpei.
<P>
Komisāres kundze, kopš 2000. gada pamata veselības aprūpei paredzētais budžets visas oficiālā atbalsta attīstības jomā paketes ietvaros nav palielinājies pat proporcionāli. Tādēļ Parlamentam ir pietiekami daudz iemeslu, pamatojoties uz Revīzijas palātas ziņojumu, lai uzdotu Komisijai dažus jautājumus un sniegtu ieteikumus. Es vēlos atzīmēt četrus punktus.
<P>
Pirmkārt, ir jāpalielina budžets veselības aprūpei. Ir skaidrs, ka šim nolūkam ir nepieciešama kopēja iniciatīva no ES un tās partnervalstu puses. Abudžas Deklarācijas ietvaros jaunattīstības valstis ir apņēmušās investēt 15 % no viņu budžeta. Tomēr, komisāres kundze, iespējams., to nevarēs īstenot, ja Komisija un Eiropa ir gatava investēt šim nolūkam tikai 5,5 % no Eiropas Attīstības fonda (EAF) līdzekļiem. Tādēļ vēlos no Jums uzzināt, kādā veidā Komisija vēlas nodrošināt, ka 10. EAF ietvaros palielināsies investīcijas veselības aprūpē.
<P>
Otrkārt, ir nepieciešams labāk un efektīvāk izmantot budžeta atbalstu. Kaut arī šajā ziņā Komisija var sniegt izcilu paraugu, Revīzijas palātas ziņojumā vērtējums ir zems. Tomēr budžeta atbalstam ir ievērojams potenciāls, kas varētu novērst trūkumus dienvidu veselības aprūpes sistēmās. Kaut arī veselības aprūpes sistēmās patiesi varētu izmantot sektorālo budžeta atbalstu, Subsahāras Āfrikas valstīs šo iespēju izmanto ļoti maz.
<P>
Arī vispārējais budžeta atbalsts var izrādīties noderīgs, ja Komisija varētu pārliecināt partnerus, iekvēlinot viņos entuziasmu, izvēlēties veselības aprūpi par centrālo sektoru, un mēs mudinām Komisiju to darīt. Mans jautājums Komisijai ir šāds: kādā veidā jūs nodrošināsiet, lai gan ar sektorāla, gan vispārējā budžeta atbalsta starpniecību īstenotu labākus un mērķtiecīgākus pasākumus?
<P>
Tūkstošgades attīstības mērķu (TAM) nolīgumi ir Komisijas daudzsološākie instrumenti. Es pilnībā tos atbalstu, tomēr, godīgi sakot, tie ir nedaudz nereāli un tuvredzīgi, jo paredzēti tikai labiem studentiem, tādēļ ir ļoti nepieciešamas alternatīvas pārējiem.
<P>
Treškārt, ir jāuzlabo zināšanas par konkrēto sektoru. Saskaņā ar ziņojumu Komisijai nav pietiekami daudz kvalificētu speciālistu šajā nozarē, lai pienācīgi īstenotu veselības politiku. Tādēļ mēs vēlētos lūgt Komisiju nodrošināt atbilstošu kompetenci, piesaistot vairāk veselības aprūpes ekspertus un arī efektīvāk sadarbojoties ar PVO un dalībvalstīm.
<P>
Ceturtkārt, ir labāk jākoordinē veselības aprūpes sektors. Komisāres kundze, ir vitāli būtiski īstenot praksē rīcības kodeksu par darba dalīšanu un labāk koordinēt starp dažādajām ES dalībvalstīm investīcijas un programmas veselības aprūpes sektorā. Papildus tam mums ir jānodrošina, lai tā dēvētās trūcīgo valstu "bāreņu valstis” arī spēj nodrošināt atbalstu veselības aprūpes sektorā.
<P>
Nobeigumā es vēlos pateikties Staes kungam, kurš Budžeta kontroles komitejas vārdā pievienojās Attīstības komitejas paustajām bažām un lūdza Komisiju - vēlams līdz 2009. gada beigām - paskaidrot tās plānus saistībā ar budžeta izpildes apstiprinājuma procedūru.
<P>
Komisāres kundze, dāmas un kungi, ir skaidrs, ka šis Parlaments mudina Komisiju ar lielāku pārliecību un labākiem instrumentiem beidzot īstenot tās politiskas prioritātes. Tas ir īpaši nepieciešams, ja vēlamies līdz 2015. gadam īstenot Tūkstošgades attīstības mērķus, jo, komisāres kundze, pamata veselības aprūpe ir pelnījusi ilgtermiņa ilgtspējīgas investīcijas.
<SPEAKER ID="470" NAME="Androulla Vassiliou">
Komisijas locekle. - Priekšsēdētājas kundze, Komisija patiešām atzinīgi vērtē Eiropas Revīzijas palātas īpašo ziņojumu par EK sniegto atbalstu veselības aprūpes pakalpojumu attīstībai Āfrikā. Debates par šo mutisko jautājumu sniedz mums iespēju apspriest ar jums, Eiropas Parlamentu, mūsu atbalstu veselības aprūpei Āfrikā.
<P>
Es neatkārtošu Komisijas oficiālo atbildi, ko tā pauda saistībā ar Revīzijas palātas īpašo ziņojumu, kas jau ir publicēts internetā.
<P>
Diemžēl šis ziņojums nav plaši publicēts presē un, ja bija pieminēts, tad fakti dažkārt bija pārāk novienkāršoti, norādot, ka "Eiropa nav izpildījusi savus solījumus attiecībā pret Āfriku”. Tādēļ atļaujiet man pirms debašu uzsākšanas paskaidrot dažus būtiskus punktus.
<P>
Komisija joprojām ir stingri apņēmusies atbalstīt Tūkstošgades attīstības mērķus, tajā skaitā arī mērķi Nr. 4., Nr. 5. un Nr. 6., kas ir saistīti ar veselības aprūpi un ir neatņemama šo mērķu sastāvdaļa: bērnu mirstības samazināšana par divām trešdaļām, māmiņu mirstības samazināšana par trīs ceturtdaļām un HIV/AIDS izplatības apturēšana un samazināšana. Tas ir tas, ko atbalsta mūsu sadarbība attīstības jomā, taču mūsu apņemšanās nav mērāma tikai pēc veselības aprūpes sektoram piešķirtajiem budžetiem.
<P>
Nav šaubu par to, ka bērnu mirstība samazināsies, ja būs nodrošināti efektīvi veselības aprūpes pakalpojumi, īpaši vakcinācija. Tādēļ mēs pārraugām vakcinēto personu īpatsvaru ne tikai mūsu veselības aprūpes programmās, bet arī daudzās mūsu vispārējos budžeta atbalsta pasākumos. Tomēr bērnu mirstība ir atkarīga arī no citiem faktoriem, piemēram, uzturs, dzīves apstākļi, pieeja drošam ūdenim, ūdens attīrīšanas iespējas un izglītība. Tādēļ mūsu ieguldījums bieži vien var būt un būs jomās ārpus veselības aprūpes sektora.
<P>
Lemjot par mūsu atbalsta attīstības jomā piešķīrumiem nozarēm un to kārtību, mēs Parīzē un Akrā vienojāmies stingri ievērot atbalsta efektivitātes pamatprincipus. Minēšu tikai divus piemērus. Pirmkārt, partnervalstu valdību iniciatīva. T. i. pēc padziļinātām diskusijām ar partnervalsti, kad ir apstiprinātas atbalstam ierosinātās nozares. Tā var arī nebūt veselības aprūpes nozare, bet gan izglītība vai ūdens un ūdens attīrīšana.
<P>
Otrkārt, valstu sistēmu saskaņošana. Tas nozīmē, ka mūsu atbalsts ir jānovirza, vēlams kā budžeta atbalstu (ar nosacījumi, ka ir īstenoti pamatkritēriji). Ja valstij ir atbilstoši noformulēta stratēģija nabadzības izskaušanai, tad iespējams priekšroka tiks dota atbalsta novirzīšanai vispārēja budžeta atbalsta veidā.
<P>
Kaut arī šis atbalsts nebūs asignēts kā atbalsts veselības aprūpes sektoram, tas būs saistīts ar veselības aprūpes mērķiem, piemēram, vakcinēto personu īpatsvara rādītājiem vai kvalificēta veselības aprūpes personāla klātbūtnē noritējušu dzemdību īpatsvaru. Šādi mērķi parasti ir daļa no nabadzības izskaušanas stratēģijas un ir pārraudzīti, un bieži vien progress to sasniegšanā ir saistīts ar budžeta atbalsta piešķiršanu.
<P>
Līdz ar Akrā un Parīzē pausto kopējo apņemšanos saistībā ar atbalsta efektivitāti, mēs, Eiropas Savienība, kopīgi piekritām rīcības kodeksam, kas paredz, piemēram, to sektoru skaita samazināšanu, kuros piedalās visi atbalsta sniedzēji, lai mazinātu partnervalstīm administratīvo un pārvaldības slogu, kas rodas lielā atbalsta sniedzēju skaita dēļ. Tāds ir darba dalīšanas pieejas mērķis, kurai piekrita ES dalībvalstis un Eiropas Komisija. Mēs zinām, ka ne vienmēr būs viegli vienoties par šiem jautājumiem valstu līmenī, īpaši tādēļ, ka veselības aprūpe piesaista plašu sabiedrības rezonansi, un visi atbalsta sniedzēji un atbalstu sniedzošās valstis vēlas piedalīties un tapt pamanītas. Reizēm mums būs jāpretojas šādai tendencei un jānorīko citus atbalsta sniedzējus īstenot attiecīgos pasākumus.
<P>
Tādēļ es ceru, ka šīsdienas debates būs noderīgas turpmākajai šo jautājumu noskaidrošanai un palīdzēs nodrošināt, ka Eiropa izpilda Āfrikai dotos solījumus.
<SPEAKER ID="471" NAME="John Bowis">
PPE-DE grupas vārdā. - Priekšsēdētājas kundze, es pateicos komisāres kundzei par sniegto atbildi. Esmu pārliecināts, ka Jums ir taisnība, komisāres kundze, saistībā ar to, ka rādītāji var liecināt par daudz ko un ka mums tie ir rūpīgi jāizvērtē. Tomēr šodien mēs, protams, skatāmies Revīzijas palātas ziņojumu un tas nozīmē, ka mums ir jāskatās minētie rādītāji. Dažreiz es vēlos, lai mēs drīzāk apskatītu cilvēkus, nevis rādītājus, bet piekrītu sacītajam, ka "labklājība nav iespējama bez labas veselības”. Tas nav tikai sauklis, tā ir realitāte daudzās zema ienākuma līmeņa valstīs.
<P>
Mēs piekrītam Revīzijas palātas teiktajam, ka tikai 5,5 % EAF līdzekļu novirza veselības aprūpei, turpretim Eiropas Savienības un Parlamenta politika paredz, ka veselības aprūpei un izglītībai ir jānovirza 35 %. Šeit ir minēts nepareizs rādītājs, un, iespējams, ka stāvoklis nav tik slikts, kā to atspoguļo šis rādītājs. Tomēr tas norāda, ka mums ir jārīkojas daudz labāk, un tas ietver sevī sadarbību - ja drīkstu izmantot šo jēdzienu - saistībā ar solīto 15 % ieguldījumu, ko Abudžas Deklarācijā valstis pašas apņēmās īstenot.
<P>
Tomēr, komisāres kundze, es vēlētos atgriezties pie jautājuma par cilvēkiem. Dodieties uz Mali un ieraugiet, kā diabēta izplatīšanās ir kļuvusi nekontrolējama un kādas ir ģimeņu izmaksas: vairāk nekā 30 % no ģimenes ienākumiem ir jāizdod par insulīnu, ja to nepieciešams iegādāties, un tas ir nepieciešams. Dodieties uz Čadu un pajautājiet par garīgās veselības aprūpes pakalpojumiem - viņi jums pastāstīs, ka tādi pastāvēja pirms pilsoņu kara. Dodieties uz jebkuru vietu Āfrikā un jūs ieraudzīsiet nehumāno attieksmi pret cilvēkiem ar epilepsiju, tajā pat laikā pietiktu ar dažiem centiem, lai vairumu no viņiem atbrīvotu no lēkmēm. Dodieties uz jebkuru vietu Āfrikā un jūs ieraudzīsiet bāreņus, kuru vecāki miruši no AIDS, un ieraudzīsiet un iepazīsiet vecvecākus, kuri cenšas uzaudzināt savus mazbērnus, jo viņu vecāki ir miruši.
<P>
Ir pieejami statistikas dati. Mums ir labi zināms, ka Amerikas kontinentā 14 % no pasaules iedzīvotājiem veido 10 % no pasaules slimību sloga un 42 % no tiem ir veselības aprūpes speciālisti. Subsahāras Āfrikas valstīs ir 11 % no pasaules iedzīvotājiem, kas veido 25 % no pasaules slimību sloga, un 3 % no tiem ir veselības aprūpes speciālisti. Šie skaitļi atspoguļo jau iepriekš apspriesto. Tomēr mums ir jāizskata šie jautājumi, jo veselība nav iesējama bez veselības aprūpes pakalpojumiem, speciālistiem un izglītības šajā nozarē.
<P>
Mums ir jāizvērtē arī daži no uzsāktajiem projektiem. Runa nav tikai par tuberkulozi, AIDS un malāriju, bet arī citām slimībām. Tās ir ielaistas slimības, saistībā ar kurām Komisija lepojas par sadarbību ar farmācijas uzņēmumiem pasākumos, kas paredzēti, lai nodrošinātu medikamentus cilvēkiem, kuriem tie nepieciešami. Mums ir jāizskata jautājumi par sliktu veselību, un šī vakara debates ir vērstas uz tiem.
<P>
Tikai tad, ja apkoposim šos faktus, statistikas dati rezumēs patieso situāciju, un tas nozīmē arī cilvēku skaits palielināsies. Tas, ko paveiksim labāk,, palīdzēs cilvēkiem tapt labākiem un tad arī viņu valstu ekonomika varēs labāk funkcionēt.
<SPEAKER ID="472" NAME="Bart Staes">
Verts/ALE grupas vārdā. - (NL) Priekšsēdētājas kundze, dāmas un kungi, Budžeta kontroles komiteju oficiāli neiepazīstinās ar Revīzijas palātas ziņojumu līdz nākamajai nedēļai. Tādēļ vēlos apsveikt Attīstības komiteju un arī Van Lancker kundzi, kuri panāca, lai šodien notiktu šīs debates un lai rīt pieņemtu rezolūciju, kas sniegs detalizētu atskaiti par to, kādas kļūdas ir pieļautas.
<P>
Mums būtu jāpievērš vērīga uzmanība Van Lancker kundzes garajai runai un viņas paustajiem ieteikumiem. Komisāres kundze, mums būtu jāpievērš vērīga uzmanība Bowis kunga runai, kuram izdevās ļoti kompetenti uzskaitīt visus trūkumus.
<P>
Ikviens, kurš lasījis Revīzijas palātas ziņojumu, nevar palikt vienaldzīgs saistībā ar šiem jautājumiem. Rādītāji ir pieejami visiem, un Van Lancker kundze pamatoti norādīja, ka šajā sektorā Tūkstošgades attīstības mērķus sasniegt būs ļoti grūti, ja vispār būs iespējams. Izskatot rādītājus ar Revīzijas palātas atsauksmēm par katru valsti, jūs "ar troksni nolaidīsieties uz zemes”.
<P>
Saistībā ar AIDS izplatību ir norādīts, ka tas skāris 34 % iedzīvotāju Svazilendā, 23 % iedzīvotāju Lesoto un 14 % Malāvijā. Bērnu mirstība Svazilendā 1997. gadā bija 78/1000, tagad mirstības līmenis ir sasniedzis 86/1000. Deviņdesmito gadu vidū paredzamais dzīves ilgums bija 60 gadi, tagad - tikai 41. Kenijā vairāk kā viens no desmit bērniem mirst līdz piecu gadu vecumam. Pēdējo gadu laikā Revīzijas palātas sniegtie ieteikumu un ES politikas efektivitātes analīze ir radījusi nopietnu satraukumu.
<P>
Tādēļ es ceru, komisāres kundze, ka Komisijai 10. aprīlī patiesi izdosies atbildēt uz jautājumiem, kurus es kā Budžeta kontroles komitejas referents iekļāvu šajā rezolūcijā, lai mēs varētu rezumēt atbildes budžeta izpildes procedūras ietvaros, kas notiks aprīļa beigās.
<SPEAKER ID="473" NAME="José Ribeiro e Castro" AFFILIATION="PPE-DE">
(PT) Priekšsēdētājas kundze, komisāres kundze, ikviens Subsahāras Āfrikas valstu apmeklētājs var viegli konstatēt, ka vairumā valstu ir ļoti vāja veselības aprūpes sistēma un kāda ir tās ievērojami negatīvā ietekme uz iedzīvotāju veselību un dzīvi, kuriem ar šo pakalpojumu starpniecību būtu jāsniedz palīdzība.
<P>
To pastāvīgi apliecina rādītāji, ko regulāri publicē starptautiskā mērogā. Šajā sakarā ļoti kaitinošas ir idejas par to, ka, lai izglābtu dzīvības, pietiks ar vienkāršiem un praktiskiem pasākumiem, kas nav īpaši komplicēti vai dārgi. Šajā situācijā izšķiroša loma var būt Eiropas finansiālajam atbalstam, un mums vienmēr jāpatur prātā, ka sadarbība veselības aprūpes jomā ir patiesi stratēģisks solis un tā ir tieši saistīta nevis ar vienu, bet vairākiem Tūkstošgades attīstības mērķiem (TAM). Revīzijas palāta konstatēja, es citēju, ka "Subsahāras Āfrikas valstu veselības aprūpes nozarei piešķirtais finansējums nav palielinājies proporcionāli kopējai palīdzībai attīstības jomā kopš 2000. gada, kaut arī Komisija ir uzņēmusies saistības attiecībā uz TAM, un Subsahāras Āfrikā valda krīze veselības aprūpē”. Citāta beigas. Vēl ir konstatēts, un es atkal citēšu, ka: "Komisija mobilizēja nozīmīgu papildu finansējumu un to piešķīra Pasaules fondam AIDS, tuberkulozes un malārijas apkarošanai. Tomēr Komisija pievērsa galveno uzmanību šo trīs slimību apkarošanai, nevis veselības aizsardzības sistēmu atbalstam, kam ir piešķirta prioritāte tās politikā”. Citāta beigas.
<P>
Saskaņā ar Revīzijas palātas teikto, tas ir noticis tādēļ, es citēju, ka: "Komisijai nav pietiekami daudz kvalificētu speciālistu šajā nozarē, lai pienācīgi īstenotu veselības politiku”. Citāta beigas.
<P>
Tādēļ Revīzijas palāta tieši atspoguļo problēmu, ar ko saskārusies Eiropas Komisija, ko es apstiprinu. No mūsu puses, es vēlos atkārtoti uzsvērt šo problēmu, pamatojoties uz šo datu objektivitāti un vērtējumu. Veselības aprūpes pakalpojumi jau ir ietverti mūsu atbalsta attīstības jomā prioritātēs, tomēr tiem jākļūst par neatņemamu sastāvdaļu, un tādēļ tiem pienākas palielināt finansējumu. Paturot prātā acīmredzami nepieciešamo pārvaldības koordinēšanu un pieeju saņēmējvalstu iedzīvotājiem, atbalsta sniegšanas uzlabošana izpaustos pakalpojumu nodrošināšanā, kas varētu izglābt daudzas dzīvības.
<P>
Eiropas Komisija nevar nekonfrontēties ar šo problēmu, un es rosinu to darīt. Mēs tikko dzirdējām Bowis kunga aizkustinošo runu, kurā viņam izdevās atspoguļot nelaimju mocīto cilvēku sejas, kas slēpjas aiz Revīzijas palātas paustajiem skaitļiem. Komisāres kundze, mūsu izaicinājums ir nodrošināt, lai sadarbības ietvaros panāktu, ka šajās sejās atspoguļojas laime un cerība. Tādēļ, komisāres kundze, ir būtiski veikt izmaiņas mūsu sadarbības veselības aprūpes jomā apmēros.
<SPEAKER ID="474" NAME="Marie Anne Isler Béguin" AFFILIATION="Verts/ALE">
(FR) Priekšsēdētājas kundze, es patiesībā nevēlējos paust savu viedoklis saistībā ar šo ziņojumu, tomēr vēlos piebilst vienu jautājumu, kas ir man īpaši tuvs un ko vairakkārt esmu izvirzījusi dažādās ĀKK sanāksmes. Tas ir jautājums par tuaregu veselības nosacījumiem Nigērijā. Šajā sakarā, komisāres kundze, es ļoti vēlos akcentēt problēmu saistībā ar Eiropas uzņēmumiem, kas izmanto Āfrikas valstu dabas resursus, it īpaši Francijas uzņēmumu "Areva”, kurš izmanto urānu Nigērijā, neinformējot par to vietējās kopienas, kā rezultātā šajā reģionā dzīvojošie cilvēki izmanto, piemēram, radioaktīvus materiālus vai metāllūžņus virtuves piederumiem.
<P>
Šodien Nigērijas iestādes nepieļauj nopietnus pētījumus par situāciju saistībā ar radioaktivitāti, kas skar šos iedzīvotājus, tomēr mums ir zināms, ka situācija ir satraucoša.
<P>
Vienas ĀKK sanāksmes laikā mēs lūdzām veikt epidemioloģisku pētījumu par šiem cilvēkiem. Šodien es atkal paužu šo lūgumu Komisijai.
<SPEAKER ID="476" NAME="Androulla Vassiliou">
Komisijas locekle. - Priekšsēdētāja kungs, es ne tikai vērīgi klausījos šovakar paustajās runās, bet pievērsu uzmanību arī tam, kas bija teikts Revīzijas palātas ziņojumā, kā arī, kā jau iepriekš norādīju, esmu nesen atgriezusies no vizītes Kotdivuārā un Libērijā, kur pati savām acīm redzēju, kādas ir šo valstu vajadzības veselības aprūpes jomā. Tām ir vajadzības infrastruktūras, trūkst apmācīti veselības aprūpes speciālisti, ko mēs jau apspriedām, kā arī ir nepieciešami medikamenti.
<P>
Šo vajadzību apmērs ir ievērojams, un es varu tikai piekrist tam, ka nepieciešams intensificēt mūsu centienus, piedāvājot nabadzīgajām Āfrikas valstīm atbalstu veselības aprūpes jomā.
<P>
Es garantēju, ka nodošu jūsu komentārus manam kolēģim Louis Michel, un esmu pārliecināta, ka arī viņš, tāpat kā es, ļoti rūpīgi izskatīs jūsu ierosinājumus un komentārus.
<SPEAKER ID="477" NAME="Priekšsēdētājs">
Es esmu saņēmis vienu rezolūcijas priekšlikumu , kas iesniegts saskaņā ar Reglamenta 103. panta 2. punktu.
<P>
Debates ir slēgtas.
<P>
Balsojums notiks rītdien.
