<CHAPTER ID="016">
Vienas minūtes runas par politiski svarīgiem jautājumiem
<SPEAKER ID="032" NAME="Kinga Gál" AFFILIATION="PPE-DE">
(HU) Pagājušo nedēļu Ungārijas Zinātņu akadēmija sadarbībā ar ES, UNESCO un Starptautisko zinātnes padomi jau trešo reizi organizēja Pasaules zinātnes forumu. Pasaules zinātnes forumā piedalījās zinātnieki un lēmumu pieņēmēji no vairāk kā 60 valstīm, ieskaitot četrus valstu vadītājus, UNESCO ģenerāldirektoru un Komisijas vides [..] (pārtraukums: "Es atvainojos, priekšsēdētāja kungs, bet es nevaru šādi turpināt!")
<P>
Savukārt, kad Ungārijas Republikas prezidents László Sólyom ieteica izveidot pasaules vides organizāciju, ANO Vides programmas vadītāji paziņoja par jaunas starptautiskas organizācijas izveidošanu. Pasaules forumā tika ierosināts, lai institūciju izveido pēc iespējas vairāku valstu parlamenti, nosakot vienu komisāru, kas būtu atbildīgs par nākamajām paaudzēm.
<P>
Pasaules foruma galvenais vēstījums ir, ka zinātniekiem un politiķiem ir jādarbojas kopā, lai apturētu klimata pārmaiņas un vides iznīcināšanu. Saskaņā ar dalībnieku teikto, Budapeštā ir izveidots "zinātnes Davos”, citiem vārdiem sakot, Budapešta zinātnes nozarei nozīmē to pašu, ko Davosa ekonomikas jautājumiem.
<P>
Nākamo pasākumu kopums ir plānots 2009. gadā, kad Budapeštā tiek plānots uzņemt pasaules zinātņu, izglītības un finanšu ministrus, kas būs galvenais pasākums Eiropas Kreativitātes gadā. Es vēlos lūgt Komisiju un jūs atbalstīt šo pasākumu un konceptu, kas ir tā pamatā, tas nozīmē, ka mums ir jāaizsargā mūs un nākamās paaudzes, kā arī vidi un ilgtspējību. Paldies, ka devāt man vārdu, priekšsēdētāja kungs.
<SPEAKER ID="033" NAME="Eluned Morgan" AFFILIATION="PSE">
Priekšsēdētāja kungs, viena no lielākajām problēmām saistībā ar ES politiku ir īstenošana. Īpaši tas attiecas uz direktīvām par Lisabonas procesu un klimata pārmaiņām.
<P>
2006. gada 4. janvārī visās dalībvalstīs bija jābūt īstenotai Būvniecības direktīvā noteiktajai ēku energoefektivitātei. Tas ļautu panākt ievērojamus enerģijas ietaupījumus. Bet problēma ir tāda, ka tikai astoņas valstis paziņoja par direktīvas pilnīgu transponēšanu paredzētajā laikā. Tas nozīmē, ka visām pārējām valstīm nav izdevies īstenot tiesību aktus, kuriem tās sniedza savu piekrišanu; šīs valstis ir: Francija, Itālija, Beļģija, Luksemburga, Apvienotā Karaliste, Spānija, Austrija, Somija, Zviedrija, Igaunija, Latvija, Polija, Čehija, Slovēnija, Ungārija, Rumānija, Grieķija, Kipra un Malta.
<P>
Eiropas Savienība zaudēs uzticību, un tās mēģinājumi samazināt oglekļa emisijas netiks uztverti nopietni, ja laikus nebūs ievēroti ES likumi. Es mudinu jūs rakstiski vērsties pie manis nosauktajām dalībvalstīm, lai paātrinātu šīs nozīmīgās direktīvas ieviešanu.
<SPEAKER ID="034" NAME="Cristian Silviu Buşoi" AFFILIATION="ALDE">
(RO) Itālijas pilsoņu drošība Itālijas teritorijā ietilpst tikai Itālijas valdības jurisdikcijā. Rumānijas valdība nevar nekādā veidā iejaukties. Tas, ko Rumānijas valdība var darīt un ir darījusi, ir sadarboties un nodrošināt ar visu nepieciešamo informāciju, lai pasargātu no iespējamiem Rumānijas pilsoņu nodarītiem noziegumiem.
<P>
Līdz šim Itālijas valdība nav izveidojusi stratēģiju, lai uzlabotu romu situāciju tās teritorijā. Labākais pierādījums ir fakts, ka Itālijas valdība nav iesniegusi pieteikumus, lai saņemtu Eiropas fonda līdzekļus romu integrēšanai, kaut arī jau vairākus gadus ir kļuvis acīmredzams, ka romu jautājums ir problēma, kuru nepieciešams risināt.
<P>
Eiropas Savienības dalībvalstīm ir tiesības izraidīt pilsoņus, kas ir izdarījušas noziedzīgu nodarījumu, bet nevienai Eiropas Savienības dalībvalstij nav tiesības izraidīt Eiropas pilsoņus, kas varētu būt noziedznieki, bet nav izdarījuši noziedzīgu nodarījumu.
<P>
2004. gada Direktīvā 2004/38/EK šādas situācijas ir izskaidrotas, un Itālijas valdības izdotais dekrēts pārsniedz Eiropas direktīvas būtību.
<P>
Eiropas Parlamentam un Eiropas amatpersonām ir jāpauž skaidra nostāja saistībā ar 2007. gada 1. novembra Dekrētu Nr. 181 un jālūdz Itālijas parlamentu iesniegt tiesību aktu, ar ko īstenojams Eiropas direktīvas burts un gars, galīgo redakciju.
<SPEAKER ID="035" NAME="Mirosław Mariusz Piotrowski" AFFILIATION="UEN">
- (PL) Priekšsēdētāja kungs, nesen bijušais Francijas prezidents un galvenais Konstitucionālā līguma, kas Francijas un Nīderlandes referendumā tika noraidīts, veidotājs Valéry Giscard d'Estaing paziņoja, ka ES Reformu līgums, kas tika pieņemts Lisabonā, ir nekas vairāk kā pārstrādāts Konstitucionālā līguma variants, no kura apzināti ir izņemtas atsauces uz Konstitucionālo līgumu.
<P>
Atļaujiet man citēt viņa teikto: "galvenokārt, lai novērstu jebkādus referenduma draudus, nav izmantota Konstitucionālā līguma terminoloģija” - citāta beigas.
<P>
Šādi ES pilsoņi uzzināja, ka referendums par Reformu līgumu ir apdraudējums Eiropai, un šī līguma autori pieļāva, ka apzināti tiek praktizēta manipulēšana, lai krāptu Eiropas iedzīvotājus.
<P>
Šī nedzirdētā rīcība pierāda, ka referendumi par līgumu ir nepieciešami, tomēr pirms tam ir vajadzīgas godīgas debates, turklāt ne tikai Eiropas Parlamenta forumā. Mūsu vēlētājiem ir jāapzinās, ko šis dokuments patiesībā nozīmē.
<SPEAKER ID="036" NAME="Věra Flasarová" AFFILIATION="GUE/NGL">
(CS) Dāmas un kungi, pēdējās tikšanās ar Čehijas pilsoņiem laikā es tiku informēta, ka joprojām ir cilvēki, kuriem ir grūtības ar joprojām noritošo ES tiesību aktu saskaņošanu saistībā ar koncesijām invalīdiem, kuri ceļo ārpus viņu mītnes valsts. Šogad jau esmu runājusi Parlamentā par faktu, ka ES tiesību aktu saskaņošana sniegtu iespēju cilvēkiem ar dažādu pakāpju garīgu un fizisku invaliditāti saņemt vienu dokumentu, kas nodrošinātu koncesijas visā Eiropā, ļautu viņiem īstenot tiesības brīvi pārvietoties un tādējādi viņi daudz pilnīgāk iekļautos sabiedrībā.
<P>
Vēl viens jautājums, ko izvirzīja pilsoņi un kas pelnījis mūsu uzmanību, ir saistīts ar uzaicinājumiem projektu iesniegšanai, lai saņemtu Eiropas Sociālā fonda finansējumu. Es novērtēju to, ka līdzekļi ir orientēti uz pilsoņu vajadzībām. Tomēr, saskaņā ar invalīdu organizāciju teikto, laikposmā starp uzaicinājumu un iesniegšanas termiņa beigām sastādīt un iesniegt projektu reizēm ir neiespējami pat pilnībā veselam cilvēkam. Es zinu, ka Reformu līgumā cilvēkiem ar invaliditāti ir lielāka uzmanība, tomēr tas neatrisina visu. Tādēļ mums ir jāpievērš lielāka uzmanība cilvēkiem ar invaliditāti. Kur ir robeža starp veseliem cilvēkiem un invalīdiem? Ciktāl tiek sniegts atbalsts - kurš ir devējs un kurš ir saņēmējs? Ikviens no mums kādu dienu var nonākt šī vienādojuma pretējā pusē.
<SPEAKER ID="037" NAME="Bernard Wojciechowski" AFFILIATION="IND/DEM">
- (PL) Priekšsēdētāja kungs, Polijas prese ziņoja, ka divu poļu tautības sieviešu vārdi nav iekļauti 2004. gada 11. marta teroristu uzbrukuma upuru piemiņas plāksnē Madridē. Iztrūkst Danuta Teresa Szpila un Alina Maria Bryk vārdi. Viņu ģimenes jūtas aizskartas. Piemiņas plāksne tika atklāta pirms astoņiem mēnešiem.
<P>
Netika iekļauti arī emigrantu no Marokas un Rumānijas vārdi. Tādēļ es jautāju saviem kolēģiem deputātiem no Spānijas: vai šī kļūda tagad ir izlabota? Kādēļ šie vārdi netika iekļauti piemiņas plāksnē? Es lūdzu arī Jūs, priekšsēdētāja kungs, izradīt interesi un iejaukties šajā jautājumā.
<SPEAKER ID="038" NAME="Dimitar Stoyanov" AFFILIATION="ITS">
(BG) Priekšsēdētāja kungs, Parlamenta deputāti, Ahmed Dogan, turku antikonstitucionālās partijas Kustības par tiesībām un brīvībām līderis, kuram ir Bulgārijas valdības mandāts, paziņoja vietējo vēlēšanu pēdējā etapā naktī, ka balsu tirdzniecība ir Eiropas prakse. Šis pazemojošais paziņojums izraisīja Bavārijas Eiropas lietu ministrā Markus Söder pamatotas dusmas. Intervijā laikrakstam Die Welt Markus Söder pieprasīja, lai tiktu veikta izmeklēšana un pārtraukta ES līdzekļu piešķiršana Bulgārijai.
<P>
Kustība par tiesībām un brīvībām ir turku teroristu organizācijas politiskā darba turpinātāja. Ahmed Dogan bija šīs organizācijas dibinātājs, par ko viņš tika notiesāts un apcietināts kā terorists. Jau no paša sākuma ATAKA partija vienmēr nav atbalstījusi šīs mafijas struktūras pastāvēšanu, kuras līdzekļi tiek izmantoti balsu tirdzniecībai, kā arī ekonomiskajam reketam un briesmīgai Bulgārijas iedzīvotāju diskriminācijai pašu pilsētās.
<P>
ES līdzekļu piešķiršanas pārtraukšana būtu līdzvērtīga Bulgārijas iedzīvotāju sodīšanai par politiskās mafijas nodarīto. Tādēļ tā vietā ir jāaptur Ahmed Dogan! Ja viņš uzskata, ka balsu tirdzniecība ir Eiropas prakse, tad varat iedomāties, kā šeit Eiropas Parlamentā liberāļu grupā nokļuva četri Kustības par tiesībām un brīvībām pārstāvji.
<P>
Šim parlamentam ir jānosoda Ahmed Dogan nedemokrātiskos paziņojumus un ir jāizveido izmeklēšanas komiteja, kas izmeklētu pēdējās vietējās vēlēšanas un vēlēšanas Eiropas Parlamentam, kas notika š. g. maijā. Paldies!
<SPEAKER ID="039" NAME="Jaroslav Zvěřina" AFFILIATION="PPE-DE">
(CS) Dāmas un kungi, Čehijas Republikas pilsoņi ar entuziasmu uzņēma galīgo lēmumu par deviņu ES dalībvalstu iekļaušanu Šengenas zonā. Tas ietvers sevī formālas izmaiņas drošības sistēmā un valstu robežu aizsardzībā, un tādējādi tiks sekmēta preču un cilvēku brīva pārvietošanās, taču izraisīs arī pārsteidzošus sarežģījumus. Pēdējā Dienvidbohēmijas, Bavārijas un Augšaustrijas vietējo iestāžu sanāksmē daži eksperti norādīja, ka jauns šķērslis līdz ar agrākajām valstu robežām varētu būt tā dēvētā Šumava Nacionālā parka "neiejaukšanās zona”. Daži tūrisma maršruti robežojas ar neiejaukšanās zonu, un striktie vides tiesību akti aizliedz šiem maršrutiem šķērsot Čehijas teritoriju. Vēl nesen uz Čehijas - Austrijas un Čehijas - Vācijas pastāvēja dzelzs priekškars, kas atdalīja agrāko Austrumvāciju no Čehoslovākijas, kurās valdīja totalitārais komunisma režīms, no demokrātiskās pasaules. Iespējams mēs piedzīvosim situāciju, kurā šajos reģionos dzīvojošie cilvēki ir atdalīti nevis ar dzelzs, bet gan zaļo priekškaru.
<SPEAKER ID="040" NAME="Bernd Posselt" AFFILIATION="PPE-DE">
(DE) Priekšsēdētāja kungs, es atvainojos, priekšpēdējās uzstāšanās laikā no citkārt ļoti efektīvā tulka tulkojuma vācu valodā izrietēja, ka Markus Söder ir Bulgārijas Eiropas lietu ministrs. Tomēr, es uzskatu, ka ir būtiski norādīt, ka viņš patiesībā ir Bavārijas Eiropas lietu ministrs, un tas savukārt atkārtoti apliecina to, ka ir būtiski, ka mēs saņemam rakstiskus protokolus, nevis tikai audiovizuālus ierakstus.
<SPEAKER ID="041" NAME="Priekšsēdētājs">
Mēs to ņemsim vērā.
<P>
Tagad uzstāsies Dîncu kungs. Vai viņa nav?
<SPEAKER ID="042" NAME="Richard Corbett" AFFILIATION="PSE">
Priekšsēdētāja kungs, šīs ir nepieteiktas uzstāšanās debates.
<P>
Kā šis deputāts pamanījās uzstāties nepieteikts, nebūdams šeit?
<SPEAKER ID="043" NAME="Priekšsēdētājs">
Es saprotu, ka jūs esat ieinteresēts veicināt nepieteiktu uzstāšanos, un jūs savu esat panācis!
<SPEAKER ID="044" NAME="Kristian Vigenin" AFFILIATION="PSE">
Priekšsēdētāja kungs, es vēlētos vērst jūsu uzmanību uz galēji labējo spēku darbības paplašināšanos; reizēm par šiem spēkiem mēs aizmirstam un pat piedodam viņiem.
<P>
Laika posmā, kas īsāks par mēnesi, mēs saskārāmies ar vairākiem satraucošiem notikumiem. Oktobrī Itālijas jauniešu grupa aizskāra holokausta piemiņu, izkliedzot saukļus Hitlera un Dahavas koncentrācijas nometnes atbalstam. Spānija pieredzēja rasistu uzbrukumus, kas bija vērsti pret imigrantiem Barselonā un Madridē. Budapeštā savu vardarbīgo raksturu nodemonstrēja militarizētā "Ungārijas sardze”. Nesen mēs pieredzējām, ka galēji labējās idejas, kas ir pretējas Eiropas Savienības galvenajām pamatvērtībām, aizrauj Beļģijas un Itālijas politiķus, ietekmējot politiskus lēmumus un darbību.
<P>
Īpaša uzmanība jāpievērš pagājušajā nedēļā Prāgā notikušajam labējo ekstrēmistu mītiņam, kura dalībnieki centās svinēt 1938. gadā pret ebreju tautu vērsto etnisko tīrīšanu, kas zināma kā 9. novembra "Kristāla nakts”. Visi šie notikumi kļūst par daļu no mūsu ikdienas. Ir pienācis laiks pamosties. Mums, Eiropas Parlamenta deputātiem, ir jāvada cīņa par tiem principiem, kuru ievērošana ļauj mums tagad atrasties šajā Parlamentā - tie ir miera, demokrātijas, tolerances, tiesiskuma un solidaritātes principi. Ļaujiet man uzsvērt, ka galēji labējo spēku politiskās grupas darbību šajā Parlamentā iedrošina ekstrēmistus visā Eiropā. Un mana vienīgā cerība ir tāda, lai drīzumā beigtos demokrātijas ļaunprātīga izmantošana.
<SPEAKER ID="045" NAME="Marios Matsakis" AFFILIATION="ALDE">
Priekšsēdētāja kungs, gandrīz droši ir zināms, ka mutes un nagu sērgas vīruss, kas radīja ievērojamu kaitējumu Lielbritānijas ekonomikai, pagājušajā vasarā ir izplatījies ārpus Pirbraitas (Pirbright) laboratorijas, kas atrodas Sarejā (Surrey). Šī iestāde ir ES parauglaboratorija, kurai jāaizsargā dzīvnieki no lipīgām slimībām, nevis jāizraisa epidēmijas savas nekompetences dēļ.
<P>
Pēdējo divu nedēļu laikā šī pati laboratorija bija galvenais vaininieks citā neveiksmē. Saistībā ar mutes un nagu sērgu tā nāca klajā ar neskaidriem un brīžiem pretrunīgiem rezultātiem attiecībā uz Kipras atsūtītajiem dzīvnieku paraugiem. Šī acīmredzami bezatbildīgā rīcība ievērojami ietekmēja simtiem lauksaimnieku šajā salā. Atbildību par visām šīm nekārtībām Kipras iestādes novēla uz Eiropas Komisijas pleciem, un pilsoņi, saprotams, ir diezgan satraukti.
<P>
Pirms Pirbraita pieļauj vēl kādu bīstamu kļūdu, vai jūs, lūdzu, varētu pieprasīt Komisijai šo laboratoriju svītrot no to parauglaboratoriju saraksta, kas veic izmēģinājumus ar dzīvniekiem, un aizvietot to ar uzticamāku iestādi, lai turpmāk neciestu lauksaimniecības joma?
<SPEAKER ID="046" NAME="Mieczysław Edmund Janowski" AFFILIATION="UEN">
- (PL) Priekšsēdētāja kungs, es vēlos izvirzīt jautājumu, kas mūs vēl pavisam nesen satrauca, proti, pāreja no vasaras laika uz ziemas laiku (un otrādi - martā).
<P>
Ir ticis teikts, ka šādi tiek ievērojami ietaupīts elektroenerģijas patēriņš. Manuprāt, tā nav taisnība, jo dienas gaismas stundu skaits paliek nemainīgs. Tāpat arī ielu apgaismojumam nepieciešamās elektroenerģijas patēriņš nav atkarīgs no pieejamā dabiskā apgaismojuma apmēra, jo tas tiek regulēts automātiski.
<P>
Elektroenerģijas patēriņš rūpniecības fabrikās paliek nemainīgs. Nelieli ietaupījumi veidojas mājsaimniecību elektroenerģijas patēriņā, tomēr tiek drukāti jauni grafiki, apturēta vilcienu kustība, tas nozīmē traucējumus gan pieaugušajiem, gan bērniem, kā arī traucējumus informācijas sistēmā. Priekšsēdētāja kungs, es priecātos, ja Parlaments uzklausītu autoritatīvu informāciju no Komisijas par laika pārejas ieguvumiem un zaudējumiem.
<SPEAKER ID="047" NAME="James Nicholson" AFFILIATION="PPE-DE">
Priekšsēdētāja kungs, es vēlētos vērst Parlamenta uzmanību uz FIFA - galvenās futbola pārvaldes struktūras - izteikto priekšlikumu ļaut Ziemeļīrijas spēlētājiem pārstāvēt Īrijas Republiku. Ziemeļīrijas futbola komandai ir daudzas desmitgades gara vēsture, par kuru tā var būt ļoti lepna: daudzu gadu garumā ir izveidotas vairākas izcilas Ziemeļīrijas futbola komandas, kas uzvarējušas Eiropas lielākās tautas. Šo gadu laikā Ziemeļīrija ir saskārusies ar daudzām grūtībām, jo tās ilga vairāk nekā 30 gadus, bet šajā laikā futbols bija tas, kas spēja vienot cilvēkus. Tāpēc es skaidri saku Starptautiskajai Futbola federāciju asociācijai (FIFA) - šādi jūs rīkojaties nepareizi, un tas noteikti nepalīdzēs attiecībā uz Ziemeļīrijas pilnīgas attīstības izredzēm nākotnē, jo īpaši laikā, kad mēs domājam, ka esam atgriezušies pie normāliem apstākļiem.
<SPEAKER ID="048" NAME="Glyn Ford" AFFILIATION="PSE">
Priekšsēdētāja kungs, es vēlētos skart jautājumu par "Cadbury Schweppes”, kas manā vēlēšanu apgabalā tikko paziņoja par to, ka gatavojas slēgt Keynsham rūpnīcu, tādējādi likvidējot 500 darba vietas, un ražošanu pārcelt uz Poliju. Pret to ir iebildušas Lielbritānijas un Polijas arodbiedrības, jo tās uzskata, ka tas ir "Cadbury Schweppes” mēģinājums pazemināt standartus, pieņemot darbā cilvēkus, kas pieraduši saņemt vismazākās algas.
<P>
Keynsham šokolāde tiek ražota jau 250 gadus, un apmēram 100 gadus to dara "Cadbury Schweppes”. Tādējādi šeit tiks zaudētas 500 darba vietas, bet kopumā, ķēdes reakcijā iesaistot arī apakšuzņēmējus, - 1 500 darba vietas.
<P>
Šis uzņēmums cer saņemt Eiropas līdzekļus, lai finansētu ražotnes pārcelšanu. Es pilnībā atbalstu ar darba vietu izveidi saistītos Eiropas projektus un ceru, ka Komisija arī turpmāk tos īstenos, neatkarīgi no tā, vai tie paredzēti Apvienotajā Karalistē, Polijā vai citur, tomēr Eiropas Savienības līdzekļi ir paredzēti darba vietu izveidei, nevis uzņēmējdarbības pārvietošanai. Es ceru, Komisijai taps skaidrs, ka mēs negaidām, lai tā finansētu šo darba vietu zaudēšanu.
<SPEAKER ID="049" NAME="Czesław Adam Siekierski" AFFILIATION="PPE-DE">
- (PL) Priekšsēdētāja kungs, ES integrācija iziet cauri virknei etapu. Šengenas līguma īstenošanas rezultātā vēl viena grupa valstu iekļausies zonā, kurā ir atcelti robežu ierobežojumi un kontroles. Mēs to atzinīgi vērtējam, jo ievērojama Polijas austrumu robežas daļa ir arī ES robeža.
<P>
Šengenas līgumu noteikumu stāšanās spēkā rezultātā Polijai tika uzlikts pienākums nodrošināt papildus kontroli uz tās robežām. Es īpaši domāju par robežu ar Ukrainu, valsti, kas kopš tās demokrātiskās un ekonomiskās pārejas ir kļuvusi par būtisku ES partneri. Polija un Ukraina jau gadsimtiem ilgi ir saistītas kā kaimiņvalstis. Šodien mums ir nepieciešams īpaši ciešs kontakts un sadarbība ar mūsu pilsoņiem un cilvēkiem.
<P>
Tādēļ mums ir jāveido labi apstākļi, un jāpadara tie pieņemami cilvēkiem, kuri šķērso Ukrainas - Polijas robežu, tas nozīmē - Ukrainas - ES robežu, pēc iespējas samazinot nevajadzīgas administratīvās prasības un izmaksas. Tam nav jābūt robežai, kas atdala, bet gan sadarbībai kaimiņattiecību ietvaros, robežai, kas nākotnē pēc Ukrainas integrēšanas ES pastāvēs tikai formāli, un cerēsim, ka tā tas notiks.
<SPEAKER ID="050" NAME="Viktória Mohácsi" AFFILIATION="ALDE">
(HU) Priekšsēdētāja kungs, dāmas un kungi, es vēlētos runāt par situāciju, kas ir izveidojusies saistībā ar Rumānijas romiem Itālijā. Es izjūtu nožēlu par to, ka bija jānotiek šādai traģēdijai, lai Itālija pieņemtu lēmumu, ko katrs interpretēja savādāk, lai gūtu skaidrību par patieso problēmu, ko es, cik vien atceros, esmu prezentējusi katrā forumā.
<P>
Šajā sēžu zālē diskusiju par Rumānijas un Bulgārijas pievienošanos ietvaros es vienmēr esmu norādījusi to, ka trūkst romu integrēšanas politika. Ja minoritāšu grupas pamet savu dzimteni, cerībā citur izveidot labāku dzīvi, tā arī ir problēma. Taču arī tā ir ievērojama problēma, ja uz Eiropas Savienības robežām veidojas diskriminējošas situācijas un noteiktas minoritāšu grupas ir spiestas pamest savu dzimto zemi.
<P>
Ir pienācis laiks izveidot visaptverošu stratēģiju, par ko mēs balsojām - šis Parlaments par to balsoja - mūsu 2005. gada aprīļa lēmumā, kurā lūdzām Komisiju mudināt dalībvalstis veidot stratēģiju. Rumānija, Bulgārija, Ungārija un Slovākija jau ir izveidojušas stratēģiju un piedalās rīcības programmā romu integrācijai desmitgadē.
<P>
Ja Komisiju vai citas dalībvalstis neapmierina 2005. gada pamatnostādnes un Parlamenta lēmumi, šis jautājums ir jāizskata atkārtoti. Mums ir jāizveido ne tikai visaptveroša romu stratēģija, ņemot vērā to, cik steidzami šāda stratēģija nepieciešama un cik nopietns ir šis jautājums, mums pilnīgas romu integrācijas nolūkos pēc iespējas ātrāk ir jāizveido arī tā dēvētie ES līdzekļi, īpaši, lai novērstu nodalīšanu izglītības sistēmā.
<SPEAKER ID="051" NAME="Hanna Foltyn-Kubicka" AFFILIATION="UEN">
- (PL) Priekšsēdētāja kungs, patiesībā bija plānots, ka es šodien runāšu par situāciju Burmā, taču informācija, ko esmu saņēmis, pamudināja mani pievērst jūsu uzmanību atkal Krievijai.
<P>
Kamēr Mafrā noritēja sagatavošanās darbi Eiropas Savienības samitam, Krievijas pilsētā Kazaņā, kas atrodas 720 km attālumā no Maskavas, noritēja ilgtermiņa cīņas starp iestādēm un medijiem kārtējais raunds. Šoreiz upura lomu spēlēja Natalia Petrova, dokumentālu filmu veidotāja, kuru tēma citu starpā ir Čečenija. Spīdzinātāju lomu šoreiz spēlēja civildrēbēs tērpti vietējās policijas policisti.
<P>
Viņi arestēja Natalia Petrova viņas mājā vecāku un bērnu priekšā. Aresta laikā viņa zaudēja samaņu, viņa tikusi vairākas reizes sista un dedzināta ar cigaretēm. Viņa nonāca policijas galvenajā iecirknī, no kurienes pēc dažām stundām tika atbrīvota. Viena no žurnālistes meitām arī guva līdzīgus savainojumus kā māte. Vai tie ir demokrātiskas valsts, kas ir Eiropas Padomes locekle, policijas uzvedības standarti? Vai šie notikumi tiks strikti atspoguļoti šajā forumā, lai Eiropa varētu apzināties, kas patiesībā notiek Krievijā?
<SPEAKER ID="052" NAME="Pedro Guerreiro" AFFILIATION="GUE/NGL">
(PT) Es vēlos izmantot Eiropas Parlamenta plenārsēdes atklāšanu, lai paustu mūsu solidaritāti GESTNAVE un ERECTA darbiniekiem, kuri neatlaidīgi un varonīgi turpina integrāciju uzņēmumā LISNAVE. Šī integrācija, ja tā tiks īstenota, būtu ne ir tikai 10 gadus atpakaļ noslēgtajā līgumā starp Portugāles valsti un Mello grupu paredzētā īstenošana Setubalas pussalas kuģu būves industrijas pārstrukturizēšanas ietvaros, bet arī atspoguļotu Portugāles Darba kodeksā paredzēto.
<P>
Visbeidzot, es vēlos paust mūsu pilnīgu atbalstu neskaitāmajām GESTNAVE, ERECTA un LISNAVE darbinieku iniciatīvām, ko viņi šajos gados ir paveikuši, lai īstenotu tiesību aktus un panāktu taisnīgu attieksmi pret darbiniekiem, kā arī nākotnes kuģu būves un remonta industrijā Portugālē.
<SPEAKER ID="053" NAME="Avril Doyle" AFFILIATION="PPE-DE">
Priekšsēdētāja kungs, nesen Īrijā veiktā aptauja parādīja, ka Reformu līguma atbalstītāju īpatsvars ir satraucoši zems - to atbalsta nedaudz mazāk par 25 %, bet vairāk nekā 62 % vēl nav izlēmuši par savu nostāju. Neskatoties uz to, šonedēļ Komisijas likumdošanas un darba programmā 2008. gadam ir noteikts, ka "darbs turpināsies arī tāpēc, lai ļautu sabiedrībām izvēlēties ES mēroga nodokļu bāzi”.
<P>
Dublinas Trīsvienības koledžas vecākais lektors Dr. Sean Barrett, patlaban raksturojot uzņēmumu ienākuma nodokļa likmes samazināšanos Īrijā (no 50 % 1980. gados līdz 12,5 % pēc desmit gadiem), norādīja, ka tas ir bijis "vissvarīgākais politikas pasākums, kas ļāvis pārveidot Īriju”.
<P>
ES mēroga nodokļu bāzes koncepcija, kas ietver bīstamo iespēju iekasēt tādu ienākuma nodokli par tirdzniecību, kura pamatā ir katrā valstī atsevišķi noteikta likme, iedragā uzticību, veicina eiroskepticisma pieaugumu Īrijā un ir ārkārtīgi nepiemērota saistībā ar Reformu līguma ratifikāciju.
<P>
Tādēļ es pieprasu steidzīgi izskatīt šo jautājumu Komisijā. Galvenā uzmanība mums jāpievērš ierosinātā Līguma svarīgākajiem elementiem un faktiskajiem šķēršļiem iekšējā tirgū, lai jaunizveidotos tirgus, iekšējās investīcijas un Līguma turpmāko ratifikāciju nepakļautu riskam, ko varētu radīt nesaprātīgs, neuzticību izraisošs un tādējādi nepieņemams priekšlikums par kopējo nodokļu bāzi.
<SPEAKER ID="054" NAME="Priekšsēdētājs">
Komisārs J. Figel' ir šeit, tādēļ esmu pārliecināt, ka viņš rūpīgi ir ņēmis to vērā.
<SPEAKER ID="055" NAME="Anna Záborská" AFFILIATION="PPE-DE">
(SK) Gaidāmais 17. novembris Čehijas un Slovākijas iedzīvotājiem ir simboliski tikpat nozīmīgs kā vāciešiem Berlīnes mūra krišana.
<P>
Astoņpadsmit gadu atpakaļ šajās valstīs beidza pastāvēt barbarisks, totalitārs režīms. Tādējādi Čehijas un Slovākijas iedzīvotāji atkal kļuva daļa no Eiropas. Šī notikuma dēļ 17. novembris ir gadadiena, kas ir dzīva, kas ir simbols kam nozīmīgam, ko ir vērts atcerēties. Vienotā Eiropa ir dibināta, lai sakautu ne tikai nacismu, bet arī komunismu. Nacistu noziegumu neizmeklēšana un noziedznieku nesaukšana pie atbildības ir bijis apdraudējums Eiropai, un tas pats attiecas uz komunistiskā režīma noziegumiem.
<P>
Es vēlos šajā sakarā atgādināt Pāvesta Jāņa Pāvila II novēlējuma, kurā pausti slavenie vārdi "jums nav jābaidās”, kas bija būtisks solidaritātes Slovāku opozīcijai atspoguļojums. Vēl es vēlētos minēt prezidenta R. Reagan vārdus, kura vārdi par "sātana impēriju” padarīja viņu par mūsu prezidentu, kaut arī mēs par viņu nebalsojām. Komunismu sakāva vīriešu un sieviešu drosme; netaisnīgums deva vietu taisnīgumam. Brīvība ir lieliska dāvana, un es esmu priecīga, ka šodien man ir iespēja būt Eiropas Parlamenta loceklei.
<SPEAKER ID="056" NAME="Csaba Sándor Tabajdi" AFFILIATION="PSE">
(HU) Ievērojamam Eiropas Parlamenta vairākumam notikumi Itālijā izraisīja pamatotu riebumu, taču, dāmas un kungi, tajā ir jaušama arī ārkārtīgi liela deva liekulības. It kā mēs nezinātu, ka Rumānijā sarežģītos apstākļos dzīvo 3-4 miljoni romu; it kā mēs nezinātu, ka Eiropā dzīvo 12 miljoni romu. Tas atspoguļo arī to, ka Eiropas Savienībai nav minoritāšu politikas, ne attiecībā uz vietējām minoritātēm, ne arī attiecībā uz romiem un migrantu minoritātēm.
<P>
Es esmu priecīgs, ka Eiropas Sociālistu grupa nosodīja Itālijas kolektīvās vainas principu, un es būtu arī priecīgs, ja mana grupa būtu darījusi to pašu, ņemot vērā ungāru minoritātes Slovākijā kolektīvo dedzināšanu.
<P>
Priekšsēdētāja kungs, es ļoti vēlētos lūgt, lai šajā plenārsēdes sesijā ir vismaz viena persona, kas ir atbildīga par minoritāšu jautājumiem Eiropas Parlamentā, un, visbeidzot, lai Cilvēktiesību apakškomitejai ir atbilstoša komiteja, un beidzot ir kāda uzraudzība, ņemot vērā, ka mūsu priekšsēdētājas ir patiešām "minoritātēm draudzīgs” priekšsēdētājs. Paldies!
<SPEAKER ID="057" NAME="Milan Horáček" AFFILIATION="Verts/ALE">
(DE) Priekšsēdētāja kungs, mēs nesen pieredzējām ceturto gadadienu Mikhail Khodorkovsky un Platon Lebedev apcietināšanai, kuram ir problēmas ar sirdi, un viņš slimo ar hepatītu. Tas nav pieņemams, ka šie divi vīrieši paliek cietumā Sibīrijas pilsētā Čitā, pārkāpjot Krievijas tiesību aktus.
<P>
Nepamatotu iemeslu dēļ viņu pieteikumi par priekšlaicīgu atbrīvošanu, kas ir iespējama atbilstoši Krievijas tiesību aktiem, tika noraidīti, neskatoties uz labo uzvedību. Tas pavisam noteikti bija solis, lai līdz nākamā gada vēlēšanām noturētu opozīciju minimumā.
<P>
Kad divas nedēļas atpakaļ mūsu grupa apmeklēja Maskavu, es tikos ar Mikhail Khodorkovsky advokātu Yuri Schmidt. Vēl mēs tikāmies ar dažādiem citiem memoriāla pārstāvjiem, Garry Kasparov un Grigory Yavlinsky, kuri visi apliecināja, ka Yukos problēma pavisam noteikti ir politiska problēma. Tādēļ es aicinu ES intensīvāk risināt cilvēktiesību pārkāpumus, īpaši dialogā ar Krieviju. Šeit būtisks ir nevis sods, bet gan cilvēcība un taisnīgums.
<SPEAKER ID="058" NAME="Rodi Kratsa-Τsagaropoulou" AFFILIATION="PPE-DE">
- (EL) Priekšsēdētāja kungs, dāmas un kungi, es vēlētos runāt par traģisko politisko situāciju Libānā un ES lomu šajā situācijā, ko tā tiek aicināta steidzami īstenot. Šodiena ir pārāk tipiska šai krīzei, jo jau atkal Republikas prezidenta vēlēšanas ir atliktas.
<P>
Reģionālo varu strīdi, kas ietekmē Libānu, ir padziļinājušas plaisu starp politiskajām grupām. Tā rezultātā cilvēki tiek turēti par ķīlniekiem, pastāv pilsoņu kara risks un visa teritorija ir nestabila.
<P>
ES, kas noslēgusi partnerību ar Libānu, rīkojas atbilstoši kaimiņattiecību politikā noteiktajam rīcības plānam. ES un tās dalībvalstu ieguldījums starptautisko palīdzību attīstības jomā veido 40 %. Eiropas Savienība ir izpildījusi savus pienākumus miera uzturēšanas spēku stiprināšanā. Šobrīd tam visam nav jēgas, izņemot gadījumu, ja tiktu panākts valsts nolīgums, lai novērstu krīzi. Ceļš līdz tam ir sarežģīts vai pat neiespējams neveiksmīgo prezidenta vēlēšanu dēļ. Eiropas Savienībai ir jāuzņemas tās lomu un jārīkojas kā efektīvam sarunu dalībniekam, un jāuzsāk reālu dialogu. Mēs nedrīkstam zaudēt laiku; mēs nedrīkstam tikai sēdēt un skatīties.
<SPEAKER ID="059" NAME="Gerard Batten" AFFILIATION="IND/DEM">
Priekšsēdētāja kungs, nesen Eiropas Cilvēktiesību tiesa pieņēma nolēmumu ar tālejošām sekām. Attiecīgajā lietā iesaistītās puses bija "Amalgamated Society of Locomotive Engineers and Firemen” (ASLEF) un Apvienotā Karaliste. Lieta attiecās uz Jay Lee, kurš bija ASLEF un Lielbritānijas Nacionālās partijas biedrs. J. Lee tika izslēgts no ASLEF, jo viņš bija arī Lielbritānijas Nacionālās partijas biedrs. Tiesa atbalstīja šādu rīcību.
<P>
Lielbritānijas Nacionālā partija ir politiska partija, kuras saknes meklējamas neonacismā. Tomēr saskaņā ar Apvienotās Karalistes likumiem piederība šai partijai ir pilnībā likumīga. Lielbritānijas valdība ir atzinusi, ka tagad likumā par arodbiedrībām ir jāveic izmaiņas, lai arodbiedrības varētu izslēgt tos biedrus, kuru politiskos uzskatus tās neatzīst.
<P>
Arodbiedrību pienākums ir kolektīvi pārstāvēt savu biedru būtiskās intereses darbavietā, nevis izlemt, kuri politiskie uzskati ir pieņemami un kuri - nav pieņemami. Šis Tiesas lēmums ir vēl viena Eiropas nagla Lielbritānijas brīvību zārkā.
<SPEAKER ID="060" NAME="Toomas Savi" AFFILIATION="ALDE">
Priekšsēdētāja kungs, mēs bijām šokēti par pagājušās nedēļas vardarbīgajām sadursmēm starp protestētājiem un policiju Tbilisi, Gruzijā. Tas, ka prezidents Mikhail Saakashvili izziņoja ārkārtas stāvokli, lai noslāpētu nemierus, un izmantoja vardarbīgus pasākumus, ir ļoti satraucoši.
<P>
Saskaņā ar dalībnieku sniegto informāciju šie nemieri nekādā veidā nebija saistīti ar ārējām ietekmēm; šādā veidā dalībnieki pauda savu lielo neapmierinātību ar valdību.
<P>
Prezidents M. Saakashvili reaģēja pārāk dramatiski, jo vardarbība nav piemērots risinājums attiecībā uz opozīcijas pamatotajām bažām. Turklāt prezidents M. Saakashvili paziņoja, ka Gruzijas prezidenta vēlēšanām jānotiek 2008. gada janvārī.
<P>
Mēs nedrīkstam nepievērst uzmanību šiem nemieriem. Gruzijai kā ES kaimiņattiecību politikas galamērķa valstij Eiropas Savienība ir ieteikusi īstenot režīma nomaiņu. Mums jājautā sev, vai mēs esam darījuši visu iespējamo, lai izvairītos no šādas krīzes, un vai varam būt droši, ka šāda situācija neatkārtosies kādā citā galamērķa valstī.
<SPEAKER ID="061" NAME="Tunne Kelam" AFFILIATION="PPE-DE">
Priekšsēdētāja kungs, nesen notikušajā Mafras sammitā Krievijas pārstāvji piedāvāja izveidot institūtu, kas uzraudzītu cilvēktiesību situāciju ES valstīs. Krievijas pārstāvji ieteica šo iniciatīvu kā politisku pasākumu, lai līdzsvarotu ES kritisko attieksmi par cilvēktiesību situācijas pasliktināšanos Krievijā. Attiecīgo institūtu finansēs Krievija.
<P>
Manuprāt, ES līderiem principā būtu jāizvairās no šādiem mēģinājumiem politizēt cilvēktiesību jautājumus. Tā ir taisnība, ka starp ES un Krieviju pastāv atbilstīga cilvēktiesību dialoga mehānismi. Diemžēl šie mehānismi nav pienācīgi izmantoti, galvenokārt tāpēc, ka Krievija nav risinājusi ES norādītās problēmas.
<P>
Turpinot šo domu, mēs varam iztēloties, kā pēc tam prezidents M. Ahmadinejad uzstās uz to, lai ES teritorijā tiktu izveidots Irānas finansēts institūts, kas veiks pētījumus par cilvēktiesībām un holokaustu. Esmu pārliecināts, ka tādas iniciatīvas kā šī var vienīgi diskreditēt cilvēktiesību aizstāvības cēlo nolūku.
