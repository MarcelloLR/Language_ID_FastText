<CHAPTER ID="014">
ES un Kamerūnas nolīgums par tiesību aktiem mežsaimniecības jomā - ES un Kongo Republikas nolīgums par tiesību aktiem mežsaimniecības jomā - Brīvprātīgie partnerattiecību nolīgumi par meža tiesību aktu ieviešanu, pārvaldību un kokmateriālu un koksnes izstrādājumu tirdzniecību (FLEGT) (debates)
<SPEAKER ID="099" NAME="Priekšsēdētāja">
Nākamais darba kārtības punkts ir kopīgās debates - tiesību akti mežsaimniecības jomā (Kamerūna, Kongo Republika):
<P>
ES un Kamerūnas nolīgums par tiesību aktiem mežsaimniecības jomā.
<P>
Ieteikums, ko Starptautiskās tirdzniecības komitejas vārdā iesniedza Yannick Jadot.
<P>
Ieteikums par Padomes lēmuma projektu par brīvprātīga partnerattiecību nolīguma noslēgšanu starp Eiropas Kopienu un Kamerūnas Republiku par meža tiesību aktu ieviešanu, pārvaldību un kokmateriālu un koksnes izstrādājumu tirdzniecību uz Eiropas Savienību (FLEGT)
<P>
[12796/2010 - C7-0339/2010 - 2010/0217(NLE)];
<P>
ES un Kongo Republikas nolīgums par tiesību aktiem mežsaimniecības jomā.
<P>
Ieteikums, ko Starptautiskās tirdzniecības komitejas vārdā iesniedza Yannick Jadot.
<P>
Ieteikums par Padomes lēmuma projektu par brīvprātīga partnerattiecību nolīguma noslēgšanu starp Eiropas Savienību un Kongo Republiku par meža tiesību aktu ieviešanu, pārvaldību un kokmateriālu un koksnes izstrādājumu tirdzniecību uz Eiropas Savienību (FLEGT).
<P>
[10028/2010 - C7-0170/2010 - 2010/0062(NLE)];
<P>
jautājums Komisijai, uz kuru jāatbild mutiski, par Brīvprātīgo partnerattiecību nolīgumu ar Kongo un Kamerūnu par meža tiesību aktu ieviešanu, pārvaldību un kokmateriālu un koksnes izstrādājumu tirdzniecību uz Eiropas Savienību (FLEGT) un citiem plānotiem brīvprātīgiem partnerattiecību nolīgumiem, ko uzdeva Yannick Jadot, Catherine Bearder, David Martin, Joe Higgins, Daniel Caspary - B7-0802/2010)
<P>
Zaļo un Eiropas Brīvās apvienības grupas,
<P>
Eiropas Liberāļu un demokrātu apvienības grupas,
<P>
Eiropas Parlamenta sociālistu un demokrātu progresīvās alianses grupas,
<P>
Eiropas Apvienotā kreiso un Ziemeļvalstu Zaļo kreiso spēku konfederālās grupas un
<P>
Eiropas Tautas partijas grupas (Kristīgie demokrāti) vārdā.
<SPEAKER ID="100" NAME="Yannick Jadot" LANGUAGE="FR">
Priekšsēdētājas kundze, komisāra kungs, dāmas un kungi! Vispirms es vēlos pateikties visiem kolēģiem par kopīgo darbu, kas nodrošināja visu Parlamenta politisko grupu vienošanos un deva šīm grupām iespēju iesniegt jautājumu, uz kuru jāatbild mutiski, un sagatavot rezolūciju, kas papildina brīvprātīgos partnerattiecību nolīgumus.
<P>
Šis ir svarīgs jautājums. Visi zina to, ka meža teritorijas samazinās. Ik pēc divām sekundēm visā pasaulē tiek iznīcinātas meža platības futbola laukuma izmērā; gada laikā tiek iznīcinātas meža platības Grieķijas teritorijas lielumā. Ir skaidrs, ka pašreizējā situācija ir traģiska. Tas ir traģiski attiecībā uz daudzveidību: ir apdraudēti vairāki tūkstoši augu un dzīvnieku sugu, turklāt tie meži, kurus šis process ietekmē visvairāk - tropiskie meži -, veido pusi bioloģiskās daudzveidības pasaulē. Tas ir traģiski arī, runājot par klimata pārmaiņām: atmežošana rada 20 % siltumnīcefekta gāzu emisiju. Un atmežošana apdraud arī vairākus simtus miljonu cilvēku - tos cilvēkus, kuri dzīvo šajos mežos vai kuri pārtiek no šajos mežos iegūtām izejvielām.
<P>
Mežu apsaimniekošana un mežsaimniecības nozare ir vieni no galvenajiem atmežošanas cēloņiem, jo īpaši tajā reģionā, par kuru mēs šodien runājam: Kongo baseinā. Saskaņā ar aprēķiniem no 20 līdz 40 % kokmateriālu pasaulē tiek cirsti un eksportēti nelikumīgi. Tāpēc ir skaidrs, ka jautājums, kas šodien tiek pārrunāts, ir ļoti svarīgs.
<P>
Šie brīvprātīgie partnerattiecību nolīgumi ir apstiprināti saskaņā ar Starptautiskās tirdzniecības komitejas apstiprināšanas procedūru. Saskaņā ar Lisabonas līgumu Eiropas Parlamentam ir iespēja paust savu viedokli šajā jautājumā. Taču tas šo jautājumu var tikai atbalstīt vai noraidīt. Tāpēc šīs debates ir ļoti svarīgas, jo tās ļauj nopietnāk izskatīt šo jautājumu, un tās ļauj jums, komisāra kungs, kā Komisijas pārstāvim atbildēt uz Parlamenta jautājumiem.
<P>
Šie nolīgumi ir svarīgi; tie paredz nodrošināt kokmateriālu izsekojamību. Tie arī paredz ieviest neatkarīgas pārbaužu procedūras un papildina attiecīgo valstu politiku un pārvaldību mežsaimniecības jomā. Šodien mēs pārrunājam situāciju Kongo Republikā un Kamerūnā.
<P>
Taču pirms es runāju konkrētāk par šiem nolīgumiem un Parlamenta jautājumiem, es vēlos pateikt galveno: noteikti ir jāsaprot atšķirība starp likumīgi iegūtiem kokmateriāliem un kokmateriāliem no ilgtspējīgi apsaimniekotiem mežiem. Ir skaidrs, ka šajā gadījumā runa ir par kokmateriālu likumību, taču likumīgi iegūti kokmateriāli ne vienmēr ir saistīti ar ilgtspējīgu meža apsaimniekošanu.
<P>
Tāpēc pirmais un galvenais jautājums, kuru es vēlos uzdot Komisijai, ir šāds: kā Komisija plāno rīkoties, lai nodrošinātu vispārēju atbilstību attiecībā uz jautājumiem mežu apsaimniekošanas jomā - 2011. gads ir Starptautiskais mežu gads -, ņemot vērā to, kas tika sacīts Nagojā, un to, kas tika nolemts Kankūnā, jo īpaši attiecībā uz REDD+ mehānismu, un, ņemot vērā arī pārrunātos tirdzniecības nolīgumus, kuri atsevišķos gadījumos veicina atmežošanu, liberalizējot kokmateriālu tirdzniecību.
<P>
Mēs arī joprojām gaidām Eiropas Komisijas atbildi uz jautājumu par biodegvielu un netiešām izmaiņām zemes izmantošanas jomā. Kā zināms, Parlaments lūdza šos jautājumus iekļaut attiecībā uz biodegvielas ilgtspējas novērtējuma kritērijiem.
<P>
Konkrētāk sakot, runājot par brīvprātīgajiem partnerattiecību nolīgumiem, ir jāmin vairāki pozitīvi aspekti: mēs ļoti novērtējam notikušās sarunas un jo īpaši to, ka tiek iesaistīti Kamerūnas un Kongo Republikas vietējās pilsoniskās sabiedrības pārstāvji. Mēs zinām, ka tas nav viegli, un šajā ziņā šie brīvprātīgie partnerattiecību nolīgumi ir veiksmīgs risinājums.
<P>
Taču, kā es tikko sacīju, vairāki jautājumi un lūgumi ir palikuši bez atbildes. Komisāra kungs, vai jūs piekristu, piemēram, ik pēc sešiem mēnešiem vai sešus mēnešus pēc nolīguma parakstīšanas informēt Parlamentu par šī nolīguma īstenošanas gaitu? Es to jautāju tāpēc, ka ir skaidrs, ka sarunas var ļoti atšķirties no nolīguma īstenošanas procedūras. Tāpēc, lūdzu, sakiet, vai attiecīgās puses, jo īpaši pilsoniskās sabiedrības pārstāvji arī turpmāk tiks iesaistīti nolīgumu īstenošanas procesā. Tajās valstīs, kurās sūdzību iesniegšanas procedūra joprojām ir sarežģīta, jo īpaši tajās valstīs, kurās pastāv korupcija, ir paredzēts ieviest sūdzību iesniegšanas mehānismus - jo īpaši neatkarīgus pasākumus -, lai pilsoniskās sabiedrības pārstāvji varētu iesniegt sūdzības par nolīgumu nepilnīgu īstenošanu un ziņot par to, ka viņu viedoklis netiek ņemts vērā. Mēs arī jūs lūdzam regulāri ziņot par šo nolīgumu īstenošanas ietekmi, lai Parlaments būtu informēts par Komisijas darbībām vispārējo atbilstību mežu apsaimniekošanas jomā un par to, kā tiek īstenoti pasākumi kokmateriālu likumīgas apsaimniekošanas jomā.
<P>
Visbeidzot es vēlos minēt jūsu apgalvojumu, ka šie nolīgumi neietekmē budžetu. Taču ir skaidrs, ka šī politika būs jāatbalsta no budžeta līdzekļiem, un tāpēc, lūdzu, precizējiet atbildi par budžetu saistībā ar šiem brīvprātīgajiem partnerattiecību nolīgumiem.
<SPEAKER ID="101" NAME="Catherine Bearder">
autore. - Priekšsēdētājas kundze! Tropiskie meži Kamerūnā un Kongo ir ļoti svarīgi, un šis brīvprātīgais nolīgums ir jāatbalsta, lai nodrošinātu šo mežu ilgtspējīgu apsaimniekošanu.
<P>
Šie meži pieder ne tikai attiecīgo valstu iedzīvotājiem, bet tie ir arī visas planētas ekosistēmas sastāvdaļa, tie nodrošina dzīvībai nepieciešamu sistēmu darbību, un tie satur vairākus miljardus tonnu oglekļa.
<P>
Atmežošanas apturēšana ir viens no veidiem, kā ierobežot klimata pārmaiņas, un daudzu pasaules valstu valdības to cenšas darīt jau vairākus gadus. Ir jāizsaka atzinība šīm abām valstīm par drosmi un tālredzību, noslēdzot šos brīvprātīgos nolīgumus ar ES.
<P>
Taču šos nolīgumus regulēt un īstenot būs sarežģīti. Būs grūti nodrošināt ilgtspējīgu resursu pārvaldību kaut vai Eiropas kontinentā. Taču to ir paredzēts darīt, un tas ir ļoti labi. Pārdomāta pārvaldība var ierobežot nelikumīgu un ilgtspējas normām neatbilstoši ievestu kokmateriālu izmantošanu.
<P>
Neskatoties uz Parlamenta un citu pušu pūlēm to ierobežot, pašlaik nelikumīgi tiek cirsti un ES tiek ievesti kokmateriāli, veidojot gandrīz vienu piekto daļu no ES koksnes izstrādājumu tirgus. Šo procesu atvieglotu tas, ja tiktu iesaistīti šo valstu vietējie iedzīvotāji un pilsoniskās sabiedrības pārstāvji, un ir jānodrošina tas, lai tiktu ievērotas šo cilvēku tiesības iesaistīties un tikt uzklausītiem. Galu galā šo mežu izciršana visvairāk ietekmētu tieši šos cilvēkus.
<P>
Tropisko mežu izciršanu visā pasaulē veicina neremdināmā vēlme pēc izstrādājumiem, ar kuriem izgreznot savas mājas. Cilvēkiem būtu jāiemācās vairāk novērtēt šos resursus un par tiem vairāk rūpēties, jo no tiem ir atkarīga visu augu un dzīvnieku sugu ilgtspēja, turklāt šie meži ataug un nobriest ļoti lēni.
<P>
Ir jārīkojas piesardzīgi, lai, cīnoties pret atmežošanu un klimata pārmaiņām, vienlaikus neatbalstītu lielāko nelikumīgi iegūtas koksnes izstrādājumu tirgu pasaulē.
<P>
Šo nolīgumu dēļ var pieaugt tropu kokmateriālu cena, un tas būtu jāatbalsta. Tie ir ne tikai ierobežoti resursi, bet tas ir vienīgais materiāls, kuru vietējie iedzīvotāji var pārdot. Šie cilvēki apzinās šo resursu patieso vērtību, un, noslēdzot šo nolīgumu, to zinās arī ES.
<P>
Šie cilvēki ir mūsu acis un ausis mežā, un, lai īstenotu šos nolīgumus, mums ir nepieciešama viņu palīdzība. Viņiem ir nepieciešams ES atbalsts, lai viņi varētu iesniegt sūdzības. Šie nolīgumi ir abpusēji izdevīgi, un, cerams, ka jūs, komisāra kungs, spēsiet tos īstenot.
<P>
BPN (brīvprātīgie partnerattiecību nolīgumi) ir izdevīgi planētai, partnervalstīm un ES. Ir jānodrošina tas, lai šie nolīgumi tiktu īstenoti, lai tiktu kontrolēti jebkādi iespējamie pārkāpumi un lai likumpārkāpēji tiktu sodīti. Ir arī jācenšas panākt to, lai citas Āfrikas, Āzijas un Dienvidamerikas valstis pēc iespējas drīzāk noslēgtu līdzīgus nolīgumus, un es labprāt sadarbošos ar jums un Komisiju, lai to nodrošinātu.
<SPEAKER ID="102" NAME="David Martin">
autors. - Priekšsēdētājas kundze! Vispirms es vēlos pateikties Yannick Jadot par ļoti veiksmīgo sadarbību ar ēnu referentiem. Mēs ļoti cītīgi strādājām pie šī ziņojuma, un es esmu gandarīts - kā viņš sacīja -, ka mums izdevās vienoties.
<P>
Brīvprātīgie partnerattiecību nolīgumi ar Kongo, Kamerūnu un Ganu paredz aizsargāt dažus visneaizsargātākos Āfrikas mežus. Kā minēja divi iepriekšējie runātāji, šie nolīgumi ir ļoti labi. Tie paredz īstenot mehānismu, lai apkarotu vērienīgu kokmateriālu nelikumīgo tirdzniecību. Tie paredz nodrošināt ļoti svarīgu dabas resursu labāku pārvaldību, un, cerams, tie veicinās pārredzamību un palīdzēs cīņā pret korupciju mežsaimniecības nozarē, kas diemžēl pašlaik Āfrikā ir ļoti nopietna problēma.
<P>
Es atbalstu šos nolīgumus, taču es piekrītu referentam, kurš teica, ka pastāv vairākas problēmas. Šovakar es minēšu trīs problēmas.
<P>
Pirmkārt un galvenokārt ir jāmin bažas par to, ka, vienojoties par šādu sistēmu, var rasties iespaids, ka tās mērķis ir vērienīga šo mežu apsaimniekošana, kas varētu izraisīt pretēju ietekmi nekā to, kas minēta šajā nolīgumā, proti, vērienīgāku degradāciju un atmežošanu, tādējādi nodarot vēl lielāku kaitējumu; tāds nav šo nolīgumu mērķis, taču pastāv risks, ka tāds var būt rezultāts. Ir nepieciešams nolīgums, kas veicinātu dabas aizsardzību un bioloģiskās daudzveidības resursu ilgtspējīgu pārvaldību. Es piekrītu referentam, kurš sacīja, ka Komisijai ir pastāvīgi jākontrolē situācija un jāziņo par šī nolīguma īstenošanas gaitu.
<P>
Otrkārt, ir jānodrošina tas, lai šis nolīgums būtu izdevīgs vietējiem iedzīvotājiem, kuri ļoti bieži cieš no vides apsaimniekošanas sekām. Kongo valdība saskaņā ar Brīvprātīgo partnerattiecību nolīgumu apņemas ievērot tiesību aktus, kas paredz aizsargāt vietējo iedzīvotāju tiesības, un ir jākontrolē tas, lai Kongo šīs saistības ievērotu. Es vēlreiz aicinu Komisiju sazināties ar valdības pārstāvjiem un panākt to, lai šīs saistības tiktu ievērotas līdz brīdim, kad šis aspekts tiks iekļauts Kongo tiesību aktos.
<P>
Treškārt, - un šajā jautājumā es piekrītu Catherine Bearder sacītajam - lai pareizi īstenotu šo nolīgumu, ir nepieciešami atbilstoši līdzekļi. Neatkarīgi no tā, cik labi sagatavots ir nolīgums, tam nebūs nekādas jēgas, ja nebūs līdzekļu tā īstenošanai. Kā tika minēts, ar šo nolīgumu nav saistītas nekādas finanšu paketes. Mēs - Komisija ierosinot un Parlaments un Padome, nosakot budžetā atbilstošas budžeta pozīcijas - esam atbildīgi par šī nolīguma īstenošanu. Tas nozīmē to, ka ir nepieciešami līdzekļi, lai pārbaudītu uz Eiropas Savienību eksportēto kokmateriālu likumīgumu; Līdzekļi ir nepieciešami arī tam, lai nodrošinātu aprīkojumu, apmācības un tehniskās zināšanas tiem, kuri darbojas tajās Āfrikas valstīs, ar kurām ES ir noslēgti BPN, un līdzekļi ir nepieciešami arī kontrolei, ko es jau minēju.
<P>
Tāpēc, lai šie nolīgumi tiktu veiksmīgi īstenoti, turpmākajos mēnešos ir jāizstrādā finanšu shēma. Es atkārtoju, ka šie nolīgumi ir labi, taču, lai nodrošinātu šo nolīgumu īstenošanu, tāpat kā jebkura nolīguma, arī šī nolīguma veiksmīga īstenošana ir atkarīga no pārējo - nevalstisko organizāciju, dalībvalstu, Kongo un Kamerūnas valdību - labvēlības, modrības un saistību izpildes. Šiem nolīgumiem ir jānodrošina mežu labāka apsaimniekošana un ļoti svarīgu pasaules resursu labāka pārvaldība, taču, ja tie netiks pareizi īstenoti, var rasties problēmas. Cerams, ka Komisija rūpīgi kontrolēs šo procesu.
<SPEAKER ID="103" NAME="Joe Higgins">
autors. - Priekšsēdētājas kundze! Mēs atbalstām Yannick Jadot vispārējo pieeju šajā jautājumā. Es atbalstu jebkuru nolīgumu, kas paredz aizsargāt šīs planētas tropiskos mežus, ar noteikumu, ka šie nolīgumi paredz aizsargāt arī pamatiedzīvotājus, kuri dzīvo šajos mežos, un nodrošināt labākus dzīves apstākļus lielākajai daļai attiecīgo valstu iedzīvotāju.
<P>
Vispirms ir jānorāda tas, ka Kongo Republikas un Kamerūnas valdības piekopj ļoti represīvu politiku. Saskaņā ar organizācijas "Transparency International” datiem Kamerūnā ir ļoti augsts korupcijas līmenis, un Kongo Republikā šausmīgā veidā tiek izmantotas dažas iedzīvotāju grupas, proti, pigmeji, neskatoties uz to, ka nesen tika pieņemts jauns likums šajā jomā, un daudziem nav skaidrs tas, kā šis likums palīdzēs aizsargāt vietējos iedzīvotājus.
<P>
Šajās valstīs mežizstrādes rūpniecība ir korumpēta, un darbinieku izmantošana un atmežošana nopietni apdraud vietējo iedzīvotāju iespēju iegūt iztikas līdzekļus. Tāpēc Eiropas Apvienotās kreiso spēku grupas sagatavotajā sākotnējā rezolūcijā ir teikts, ka mežizstrādes rūpniecība ir jāpārvalda valstij un ka ir nepieciešama demokrātiska kontrole attiecībā uz šajā nozarē strādājošajiem un vietējiem iedzīvotājiem, kurus ietekmē mežizstrāde.
<P>
Eiropas Apvienotās kreiso spēku grupas sagatavotajā rezolūcijā ir arī minēts tas, ka nelikumīga mežizstrāde veicina nabadzību attiecīgajās valstīs. Mežizstrāde var nodrošināt ienākumus tiem iedzīvotājiem un viņu ģimenēm, kuri citādi ciestu badu, un tāpēc nelikumīga mežizstrāde ir jāapkaro, lai nepieļautu daudzu attiecīgo valstu iedzīvotāju nabadzību un aplaupīšanu.
<P>
To nedarīs korumpētās vietējās augstas amatpersonas vai starptautiski Eiropas uzņēmumi, kuru galvenā motivācija ir gūt personisko labumu, bet to darīs mežizstrādes rūpniecībā nodarbinātie cilvēki un pamatiedzīvotāji, uzņemoties demokrātisku līdzatbildību par šiem resursiem. Šajā ziņā Subsahāras Āfrikas iedzīvotāji var sekot savu brāļu un māsu Tunisijā piemēram, kuri pēdējās nedēļās varonīgi cīnījās pret korumpēto diktatūru.
<SPEAKER ID="104" NAME="Daniel Caspary" LANGUAGE="DE">
Priekšsēdētājas kundze, dāmas un kungi! Vairākas valstis, kuras eksportē tropiskos cietos kokmateriālus, ir sākušas parakstīt brīvprātīgus partnerattiecību nolīgumus ar ES saskaņā ar Rīcības plānu meža tiesību aktu ieviešanai, pārvaldībai un tirdzniecībai (FLEGT). Eiropas Savienība atbalstīs reformas mežu pārvaldības jomā un jaudas palielināšanu, jo īpaši attiecībā uz izsekojamības un likumīguma pārbaudes sistēmu ieviešanu koksnes izstrādājumu jomā.
<P>
Manuprāt, viens aspekts ir jo īpaši svarīgs: ja tas palīdz uzlabot pārredzamību un mazināt ar mežizstrādi saistītu kaitējumu videi, tad partnervalstu saistības labot un uzlabot pašreizējos tiesību aktus ir atbalstāmas. Es arī ļoti atbalstu to, ka Eiropas Savienība ir apņēmusies atbalstīt koksnes izstrādājumu ražošanas jaudas palielināšanu, jo īpaši saistībā ar izsekojamības un likumīguma pārbaudes sistēmu ieviešanu attiecībā uz kokmateriāliem un koksnes izstrādājumiem.
<P>
Es vēlos minēt vēl divus aspektus. Brīvprātīgo partnerattiecību nolīgumu mērķis ir izbeigt nelikumīgi cirstu kokmateriālu un koksnes izstrādājumu tirdzniecību un ierobežot atmežošanu, meža degradāciju un ar to saistīto negatīvo ietekmi, proti, CO2 emisijas un bioloģiskās daudzveidības mazināšanos pasaulē.
<P>
Ir bezatbildīgi turpināt tik ļoti lielā mērā izcirst tropiskos un citus mežus ar bagātīgu floru un faunu, kuri spēj uztvert lielus oglekļa krājumus; šādas darbības var vēl vairāk veicināt atmežošanu un mežu degradāciju, kas var radīt postošu ietekmi uz vidi visā pasaulē.
<P>
Tāpēc šie nolīgumi ir mazs, bet pozitīvs solis pareizajā virzienā. Es pilnīgi piekrītu iepriekšējiem runātājiem. Paldies referentam par lielisko sadarbību, un es ļoti ceru, ka tiks panākts īsts progress attiecībā uz šiem nolīgumiem, lai mazliet uzlabotu mūsu dzīves kvalitāti.
<SPEAKER ID="105" NAME="Andris Piebalgs">
Komisijas loceklis. - Priekšsēdētājas kundze! Vispirms es vēlos pateikties referentam Jadot kungam par atbalstu Brīvprātīgajiem partnerattiecību nolīgumiem par meža tiesību aktu ieviešanu, pārvaldību un kokmateriālu un koksnes izstrādājumu tirdzniecību ar Kongo un Kamerūnu. Es ceru, ka Parlaments ņems vērā ieteikumu panākt vienošanos, kas ir nepieciešama, lai noslēgtu šos divus nolīgumus. Tas arī mudinātu Kamerūnas un Kongo valdību ievērot savas saistības.
<P>
Ir svarīgi, lai BPN īstenotu gan Eiropas Savienība, gan partnervalstis, jo nelikumīga mežizstrāde ir kopīga problēma. Es zinu, ka nelikumīga mežizstrāde ir tikai aisberga redzamā daļa. Būtībā runa ir par kopīgu darbu mežsaimniecības resursu ilgtspējīgas pārvaldības jomā. Un, uzreiz atbildot uz vienu no referenta ierosinājumiem, es esmu ar mieru pēc Parlamenta pieprasījuma šeit viesoties reizi sešos mēnešos, lai kontrolētu šo nolīgumu īstenošanu.
<P>
Es piekrītu tam, ka tās ir saistības. Pastāv riski, taču, manuprāt, tas ir vienīgais veids, kā nodrošināt resursu patiešām ilgtspējīgu pārvaldību, jo pretējā gadījumā ar tukšiem vārdiem nepietiks, lai gūtu panākumus.
<P>
Partnervalstīm ir jāuzņemas lielas saistības, taču, manuprāt, svarīgs aspekts ir nelikumīgas mežizstrādes radītie zaudējumi. Katru gadu tiek zaudēti no USD 10 līdz 15 miljardiem. Nelikumīga mežizstrāde ārkārtīgi negatīvi ietekmē arī vietējos iedzīvotājus, bioloģisko daudzveidību un klimata pārmaiņas.
<P>
Vienlaikus ir svarīgi uzsvērt to, ka ES ir viens no lielākajiem tropisko kokmateriālu tirgiem. Tāpēc ES pieeja šajā jautājumā ir ārkārtīgi svarīga. 20 % tropisko kokmateriālu, kas tiek ievesti ES, ir iegūti nelikumīgi, un tāpēc mūsu pienākums ir nodrošināt to, lai ES tiktu ievesti tikai likumīgi iegūti kokmateriāli.
<P>
Visus uztrauc arī klimata pārmaiņas, un ir jāsāk aizsargāt mežus. Ir viegli pateikt, ka mežu aizsardzībai ir vajadzīgi līdzekļi: tā ir vienkārša formula, taču, lai tā darbotos, liels darbs ir jāiegulda abām iesaistītajām pusēm.
<P>
Es mēģināšu atbildēt uz dažiem jautājumiem. Runājot par nolīgumu ieviešanu un īstenošanu, BPN paredz izveidot apvienoto komiteju, kuras uzdevums būs kontrolēt nolīguma īstenošanu. Tā arī veiks neatkarīgu auditu, lai pārbaudītu likumīguma pārbaudes sistēmu, tās lietderību un efektivitāti. Ir izveidots arī gada ziņošanas mehānisms, un gada pārskats būs pieejams plašākai sabiedrībai, un tas noteikti būs pieejams arī Eiropas Parlamentam.
<P>
Turklāt BPN izstrādes procesā ir iesaistīti pilsoniskās sabiedrības pārstāvji un pamatiedzīvotāji. Līdz šim viņu viedoklis nemaz netika ņemts vērā, un tāpēc saskaņā ar jaunajiem nolīgumiem tika nolemts izveidot komitejas, kurā būtu pārstāvētas vairākas ieinteresētās puses un kas kontrolētu un vadītu nolīgumu īstenošanu, iesaistot arī pamatiedzīvotājus.
<P>
Turklāt BPN ir paredzēts izstrādāt arī sūdzību iesniegšanas mehānismu, un neatkarīgajam auditoram būs pieejama plaša un droša informācija, tajā skaitā pilsoniskās sabiedrības un kopienu pārstāvju sniegta informācija.
<P>
Ir zināms precīzs izdevumu apjoms saistībā ar resursiem. Laikā no 2002. līdz 2008. gadam ES ieguldīja līdzekļus mežizstrādes jomā jaunattīstības valstīs par kopumā EUR 544 miljoniem, un daļa šo līdzekļu tika piešķirti FLEGT īstenošanai atsevišķās valstīs. Līdz šim Komisija ir piešķīrusi vēl EUR 35 miljonus kā papildu atbalstu FLEGT, un laikā no 2011. līdz 2013. gadam ir paredzēts piešķirt vēl EUR 35 miljonus lielus līdzekļus. Es vēlos uzsvērt arī to, ka tiek izmantoti arī dalībvalstu līdzekļi.
<P>
FLEGT īstenošanai ir paredzēts izmantot arī cilvēkresursus. Šajā jomā manā vadībā strādā septiņi civildienesta ierēdņi, un viņi cieši sadarbojas ar Eiropas Meža institūtu un valstu meža nozares iestādēm.
<P>
Turklāt 2010. gadā kā galvenais FLEGT rīcības plāna pasākums tika pieņemta regula nelikumīgas kokmateriālu izmantošanas jomā, un šī regula būs saistoša papildus BPN. Tā palīdzēs ierobežot patvaļīgu un neilgtspējīgu mežu izciršanu.
<P>
Nesen Kankūnā pieņemtais nolīgums, kas paredz samazināt atmežošanas un mežu degradācijas rezultātā radītās emisijas (REDD), vēl vairāk veicinās Komisijas atbalsta piešķiršanu jaunattīstības valstīm. Turpmāko darbu mežu apsaimniekošanas jomā saskaņā ar BPN veicinās tas, ka REDD paredz pārvaldīt un ievērot vietējo iedzīvotāju un vietējās kopienas pārstāvju tiesības.
<P>
Šajā nolīgumā ir ņemta vērā situācija cilvēktiesību jomā partnervalstīs. Es atbalstu rezolūcijas priekšlikumu, kas paredz, ka Komisijai arī turpmāk liela nozīme būtu jāpievērš šo jautājumu risināšanai. Es varu apgalvot, ka, risinot politiskas sarunas ar dalībvalstīm, viens no aktuālākajiem jautājumiem ir cilvēktiesības, un es varu apgalvot arī to, ka cīņa pret korupciju ir viens no jautājumiem, ko mēs risinām sadarbībā ar partnervalstīm.
<P>
Taču es vēlos uzsvērt kādu konkrētu aspektu, kas veicina šo procesu: to, ka partnervalstis tiek iesaistītas šajā procesā. Ņemot vērā administratīvas nepilnības, efektīvāka mežu aizsardzība ir iespējama tikai tādā gadījumā, ja šajā procesā faktiski iesaistās partnervalstis.
<P>
Es esmu pārliecināts, ka tas ir tikai sākums, taču pirmo soli ir spērušas abas iesaistītās puses, un es esmu vienmēr gatavs Parlamentu informēt par to, kā tiek īstenoti šie nolīgumi. Taču FLEGT noteikti ir atbalstāms. Tas ir solis pareizajā virzienā: risks nepalielinās. Iespējams, netiek nodrošināti pilnīgi pietiekami risinājumi, taču tas vismaz ir liels solis pareizajā virzienā, un mēs ar to varam lepoties.
