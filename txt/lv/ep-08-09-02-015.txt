<CHAPTER ID="015">
ENISA (Eiropas Tīklu un informācijas drošības aģentūra) (debates)
<SPEAKER ID="768" NAME="Priekšsēdētājs">
Nākamais punkts ir debates par mutisku jautājumu Komisijai, ko iesniedza Giles Chichester un Angelika Niebler Eiropas Tautas partijas (Kristīgo demokrātu) un Eiropas Demokrātu grupas vārdā - B6-0159/2008) par ENISA (Eiropas Tīklu un informācijas drošības aģentūra).
<SPEAKER ID="472" NAME="Angelika Niebler">
referente. - (DE) Priekšsēdētāja kungs, komisār, dāmas un kungi, 2004. gadā tika izveidota Eiropas Tīklu un informācijas drošības aģentūra, kas zināma ar saīsinājumu ENISA. Tās galvenais uzdevums ir uzlabot Eiropas tīklu un informācijas drošību un veicināt ciešāku sadarbību ar dalībvalstīm.
<P>
ENISA uzdevumi bez šaubām ir sarežģīti. Datorvīrusi, surogātpasts, pikšķerēšana un Trojas zirgi ir reāli draudi virtuālās informācijas pasaulei. Nelikumīga piekļūšana apdraud privātos un publiskos tīklus. Mūsu moderno komunikāciju sabiedrībai nodarītais kaitējums ir neaptverams. Drošība ir mūsu datorsistēmu Ahileja papēdis. Šajā vietā mēs esam viegli ievainojami un apdraudēti; ja es par to runāšu no šāda viedokļa, jūs sapratīsiet, cik svarīga mums ir šī aģentūra.
<P>
No otras puses, šajā aģentūrā nav daudz darbinieku, taču tai tik un tā ir jāveic milzīgs darbs. Tas izraisa pamatotu jautājumu, vai ENISA patiešām var veikt tai noteiktos uzdevumus apstākļos, kādos tā darbojas pašlaik. Mēs bieži esam diskutējuši - gan šajā plenārsēžu zālē, gan citās institūcijās - par to, kā vārētu attīstīt ENISA. Pēdējais Komisijas piedāvājums bija iekļaut ENISA plānotajā Eiropas Telekomunikāciju tirgus iestādē. Šo priekšlikumu nepieņēma ne Parlaments, ne Padome. Tā vietā Parlaments un Padome pirms vasaras pārtraukuma pieņēma lēmumu, ka ENISA pilnvaras vajadzētu pagarināt uz trim gadiem.
<P>
Galvenais mūsu jautājuma Komisijai mērķis ir nodrošināt, lai šīs debates nākamo trīs gadu laikā būtu strukturētas. Uzdodot šo jautājumu, mēs arī vēlamies ķerties vērsim pie ragiem un aicināt Komisiju paust savu nostāju dažos jautājumos, kas mums šķiet ļoti svarīgi. Vai esošajā veidolā ENISA var veikt to, ko no tās sagaida? Vai Komisija domā par ENISA aizstāšanu ar citu organizāciju? Vai šos uzdevumus obligāti ir jāveic kādai ES aģentūrai? Kādas izmaiņas, Komisijasprāt, būtu nepieciešams veikt ENISA struktūrā?
<P>
Es ceru sagaidīt komisāra atbildi. Mani interesē, cik tālu ir pavirzījušās runas Komisijas gaiteņos. Protams, arī Parlaments tiks aicināts noformēt savu viedokli par ENISA veidolu nākotnē.
<SPEAKER ID="474" NAME="Viviane Reding">
Komisijas locekle. - Priekšsēdētāja kungs, cienījamie Parlamenta deputāti zina, ka saskaņā ar Eiropas Parlamenta un ENISA izveidošanas padomes regulu ENISA pilnvaras beigsies automātiski 2009. gada 13. martā.
<P>
Tomēr Komisija uzskata, ka ir svarīgi nodrošināt tīklu un drošības sistēmu darbības nepārtrauktību. Šo viedokli debatēs par priekšlikumu grozīt regulu, lai pagarinātu ENISA pilnvaras, atbalstīja arī Parlaments un Padome. Tādējādi pasākumi ENISA pilnvaru pagarināšanai vēl uz trim gadiem ir pamatoti.
<P>
Tā ir taisnība, ka Komisijas veiktajā ENISA novērtējumā 2006. gadā atklājās vairākas problēmas, taču tika noteikti arī pozitīvi aspekti saistībā ar aģentūras panākumiem apstākļos, kad tās rīcībā ir ierobežoti līdzekļi. Komisija reaģēja uz atklātajām problēmām, iesniedzot priekšlikumu par regulu, ar ko tiktu izveidota Telekomunikāciju iestāde.
<P>
Šodien mēs redzam, ka Padome un Parlaments piekrīt, ka ENISA ir jādarbojas atsevišķi no jebkuras jaunas iestādes, kas tiktu izveidota kā Telekomunikāciju iestādes alternatīva, un Komisija vēl joprojām uzskata, ka ir nepieciešama iestāde, kas efektīvi uzraudzītu drošības un integritātes jautājumus. Tāpēc ir svarīgi, ka ENISA turpina savu darbu.
<P>
Tomēr es arī esmu pārliecināta, ka tīklu drošības jautājumu risināšanā būs nepieciešama spēcīga, saskaņota Eiropas reakcija. Nesenie kiberuzbrukumi Igaunijā un arī Gruzijā - nopietni kiberuzbrukumi vasaras laikā, šķiet, ir palikuši bez ievērības - ir pierādījuši, ka viena valsts pati par sevi var būt ļoti viegli ievainojama.
<P>
Tāpēc es aicinu Eiropas Parlamentu un Padomi 2009. gada sākumā sākt intensīvas debates par Eiropas pieeju tīklu drošībai un cīņai pret kiberuzbrukumiem, kā arī par turpmāku ENISA iesaistīšanu šajā jomā.
<P>
Debašu laikā par ENISA pilnvaru pagarināšanu izskanēja aicinājumi gan Parlamentā, gan Padomē debatēt par iespējamiem modernizēta tīkla un informācijas politikas mērķiem un par piemērotākajiem pasākumiem to sasniegšanai. Skaidri tika pateikts, ka ENISA darbības paildzināšanai nevajadzētu mest ēnu uz šo debašu iznākumu. Lai veicinātu šādas debates, Komisijas dienesti 2008. gada otrajā pusē izstrādās sabiedriskās domas aptauju, ko būs iespējams iesniegt tiešsaistē, par modernizētās tīkla un informācijas politikas iespējamiem mērķiem ES līmenī un par pasākumiem to sasniegšanai. Tas, protams, tiks darīts, konsultējoties ar ENISA un tās valdi.
<SPEAKER ID="476" NAME="Nikolaos Vakalis" LANGUAGE="EL">
Priekšsēdētāja kungs, komisār, Eiropas Parlaments un Padome ir apstiprinājuši ENISA darbības pagarināšanu līdz 2012. gadam. Šis trīs gadu pagarinājums ļaus turpināt debates par ENISA nākotni un jautājumu par palielinātu tīklu un informācijas drošību Eiropā.
<P>
Manuprāt, pārskatīšanas procedūra ir jāsāk nekavējoties. Šo organizāciju vajadzētu pārveidot no pagaidu iestādes par pastāvīgu; galvenokārt tam vajadzētu ietvert darbinieku skaita palielināšanu un svarīgā Reglamenta 2. un 3. panta atjaunināšanu. Šāds risinājums ļautu iestādei sākt darbu pēc iespējas ātrāk atbilstīgi atjauninātām un uzlabotām pilnvarām.
<P>
Vēlos jums atgādināt - un tas ir arī Komisijas viedoklis -, ka tikai Eiropas aģentūra var garantēt tīklu un informācijas drošību. Vēlos arī uzsvērt, ka pašlaik lielākā daļa partneru piekrīt, ka ENISA ir visspējīgākā un kvalificētākā iestāde, kas varētu izstrādāt jaunu, dinamisku Eiropas tīklu un informācijas drošības politiku.
<P>
Kādreiz ENISA stipri kritizēja. Tomēr man jums ir jāatgādina, ka 2007. gadā ENISA varēja vērtēt tikai pirmajā tās darbības gadā; tāpēc novērtējums vairs nav uzticams un, protams, ir novecojis. Nesenie neatkarīgu institūciju pētījumi ir atgriezuši patiesību. Lai šī iestāde varētu darboties efektīvi, tai ir jāpiešķir nepieciešamie līdzekļi.
<P>
Visbeidzot, vēlos teikt, ka Grieķijas valdība vēlas atbalstīt dzīvotspējīgu risinājumu: tā ir apņēmusies segt ENISA telpu uzturēšanas izmaksas Atēnās, lai veicinātu tās darbu.
<SPEAKER ID="478" NAME="Anni Podimata" LANGUAGE="EL">
Priekšsēdētāja kungs, komisār, dāmas un kungi, šodien Eiropas Tautas partijas (Kristīgo demokrātu) un Eiropas Demokrātu grupas rīcībā saistībā ar šo mutisko jautājumu par ENISA ir fakti, kas būtiski atšķiras no tiem, kas bija pieejami šī jautājuma iesniegšanas brīdī. Iesākumam - Padome un Eiropas Parlaments vienojās par aģentūras pilnvaru pagarināšanu līdz 2012. gadam.
<P>
Tajā pašā laikā Padome un Eiropas Parlaments piesardzīgi uztvēra Eiropas Komisijas priekšlikumu izveidot Eiropas Elektronisko komunikāciju iepirkumu iestādi. Tā vietā Padome un Eiropas Parlaments liek priekšā BERT ieteikumus ar galveno mērķi izstrādāt labāku telekomunikāciju pakalpojumu regulējumu, neiesaistoties tīklu drošības vai integritātes jautājumos.
<P>
Tomēr šie jautājumi patiešām ir ļoti svarīgi, kā jūs, komisār, pirms brīža savā šodienas paziņojumā pareizi minējāt. Jūs uzsvērtā, ka nesenie kiberuzbrukumi Igaunijai un citām valstīm pierāda, cik svarīga ir tūlītēja, pārliecinoša un saskaņota Eiropas reakcija.
<P>
Tagad tieši tas ir uzdevums, ko ENISA var veikt un kas tai ir jāveic, jo tā darbojas saskaņā ar atjauninātām un uzlabotām pilnvarām, skaidri definētiem pienākumiem un, protams, ar piemērotiem līdzekļiem un cilvēkresursiem.
<P>
Tagad es ceru, ka Komisija veiks nozīmīgu un patiesu ieguldījumu šajā jomā, palīdzot ENISA tās darbā stiprināt tīklu drošību un integritāti. Ir ļoti svarīgi paaugstināt uzņēmumu un, protams, Eiropas iedzīvotāju uzticību Eiropas tīkliem.
<SPEAKER ID="480" NAME="Jorgo Chatzimarkakis">
ALDE grupas vārdā. - (DE) Priekšsēdētāja kungs, komisār, tīklu drošība - tas izklausās pēc specifisku zināšanu jomas, taču tīklu drošība ietekmē arvien vairāk mūsu ikdienas dzīves aspektu: mobilie sakari, komunikācijas, internets, kas kā astoņkājis izplešas mūsu ikdienas aktivitātēs, apkārtesošā informācija - datorizēta informācija, kas sastopama mums apkārt gan lai palīdzētu veciem cilvēkiem, gan lai vadītu sarežģītus darba procesus. Tas viss liecina par mūsu arvien pieaugošo atkarību no sarežģītām tehnoloģijām. Tās vada mūsu dzīvi un ekonomikas izaugsmi.
<P>
Tas, cik ļoti mēs esam atkarīgi, pierādījās Igaunijā. Jūs, komisār, minējāt, ka tas skāra arī Gruziju. Cilvēki par šo gadījumu zina mazāk, taču, ja mēs vēlamies redzēt vēl spilgtāku piemēru par Igauniju, mēs to varam redzēt Gruzijā. Mēs redzējām, kā moderna, uz tīkliem balstīta ekonomika pēkšņi kļuva no tiem atkarīga, atkarīga no tehnoloģijām, kad tai uzbruka un kad tās drošība tika reāli apdraudēta. Arī tas ir iemesls, kāpēc Komisija, kurā tajā laikā Komisārs bija Liikaanen kungs, atzina nepieciešamību pēc tīklu drošības aģentūras. Tāpēc mēs bijām pārsteigti, kad ENISA vērtēšana tika veikta tikai gadu pēc tās darbības sākuma, pirms tā bija pilnībā un piemērotā apmērā apgādāta ar visu nepieciešamo, un aģentūras darbība tika apšaubīta. Tajā laikā mūs tas šokēja, un tāpēc es esmu priecīgs par šīs dienas debatēm.
<P>
Kāpēc mēs apšaubījām šīs aģentūras pastāvēšanu tikai pēc gadu ilgas darbības? Kā jūs plānojat, kā mēs plānojam, veidot ENISA pilnvaras, lai tā varētu darboties saskaņā ar tādiem nosacījumiem, kas būtu līdzvērtīgi nosacījumiem, kādos darbojas ASV, Japānas un Ķīnas aģentūras?
<P>
Vēlos pateikties par jūsu pausto atzinību pēc otrā ENISA sasniegumu vērtējuma. Tomēr katru dienu mēs, Eiropas Parlamenta deputāti, diskutējam par kultūras un klimata izmaiņām, kas ietekmē mūsu ekonomiku, kas liek mums samazināt mūsu atkarību no fosilās degvielas un izmantot citus enerģijas resursus. Katru dienu mēs šeit šajos jautājumos ieliekam savu sirdi un dvēseli. Mēs visi zinām, ka izmaiņas mūsu sistēmās ir vienīgā iespēja. Tāpēc mums ir nepieciešami prātīgi risinājumi, un mums ir nepieciešama tīklu drošība, drošība ir pats galvenais. Tāpēc es esmu pateicīgs par šīsdienas debatēm, kas ir viens no elementiem, būvējot daudz izturīgāku ENISA un lielāku tīklu drošību.
<SPEAKER ID="482" NAME="Viviane Reding">
Komisijas locekle. - Priekšsēdētāja kungs, nobeigumā es vēlos teikt, ka ENISA pilnvaru pagarināšana uz trim gadiem tiek vienprātīgi atbalstīta Padomē un plaši atbalstīta Eiropas Parlamentā. Abi likumdevēji vienojās pēc iespējas ātrāk panākt vienošanos pirmajā lasījumā, pirms automātiski izbeigsies aģentūras pilnvaru termiņš.
<P>
Kā es saprotu, Padome plāno pieņemt regulas grozījumu kā "A” punktu nākamajā Padomes sēdē. Tādā gadījumā problēma tiktu atrisināta, un pēc tam, kad Komisija būs sagatavojusi dokumentu par būtiskākajām problēmām saistībā ar kiberuzbrukumiem, Parlaments varēs to izskatīt un sākt reālas debates par mūsu turpmāko atbildību šajā jomā.
<SPEAKER ID="483" NAME="Priekšsēdētājs">
Debates ir slēgtas.
