<CHAPTER ID="020">
"IASCF: konstitūcijas pārskats - publiskā atbildība un IASB priekšlikumu būtība attiecībā uz izmaiņām” (debates) 
<SPEAKER ID="453" NAME="Priekšsēdētāja">
Nākamais punkts ir jautājums, uz kuru jāatbild mutiski un kuru iesniedza Pervenche Berès par "IASCF: konstitūcijas pārskats - publiskā atbildība un IASB priekšlikumu būtība attiecībā uz izmaiņām” (B6-0463/2008).
<SPEAKER ID="454" NAME="Pervenche Berès" LANGUAGE="FR">
Priekšsēdētājas kundze, komisār, attiecībā uz finanšu pārskatu standartu šis Parlaments tagad zina, ka jums ir radošas spējas izveidot "neko nedarošas” komitejas. Kad šī pilnvaru laika sākumā mēs jums jautājām par Eiropas Finanšu pārskatu padomdevējas grupas (EFRAG) nozīmi un statūtiem, jūs izgudrojāt apaļā galda sanāksmi, un tagad jau visi zina, ka tā savu uzdevumu nav izpildījusi.
<P>
Sastapdamies ar Starptautisko grāmatvedības standartu komitejas fonda (IASCF) priekšlikumiem par pārraudzības grupas izveidi un tiklīdz daži deputāti nepiekrita jūsu plāniem, jūs nācāt klajā ar ideju par starptautiskas grāmatvedības padomdevējas grupas izveidi.
<P>
Parlaments pie jūsu prakses jau ir pieradis. Kad mēs jūs par to informējām, uzņemoties iniciatīvu sagatavot ziņojumu par jautājumiem, kas saistīti ar IASCF pārvaldību, tā vietā, lai sagaidītu iespēju ievērot Eiropas Savienības demokrātiskas pārstāvniecības, precīzāk izsakoties, Eiropas Parlamenta, ieņemtās nostājas leģitimitāti un tiesības, jūs aizsteidzāties pie saviem japāņu un amerikāņu kolēģiem, kā arī Starptautiskās Vērtspapīru komisiju organizācijas (IOSCO), lai sagatavotu 2007. gada 7. novembra informāciju presei, kurā uzstājāt uz savu risinājumu attiecībā uz visām ar pārvaldību saistītajām problēmām.
<P>
Kad Parlaments sagatavoja šo nostāju pēc mūsu referenta Alexander Radwan iniciatīvas, jūs martā tikai sev zināmu iemeslu dēļ atzināt par labāku atlikt debates uz aprīli, par ko jums jāuzņemas pilnīga atbildība.
<P>
Pamatojoties uz aprīlī izteiktajiem priekšlikumiem, jums bija pamudinājums un iespēja rīkoties attiecībā uz to, kāda varētu būt Eiropas Savienības pozīcija pasaulē, un darīt tā saskaņā ar šīs rezolūcijas 9. punktu, kuru es tagad nolasīšu: "konstatē, ka Komisija - tāpat kā 2006. gada aprīlī, vienojoties par ceļvedi ar ASV iestādēm - ar iepriekš minēto 2007. gada 7. novembra paziņojumu vēlas pasteidzināt risinājumus jomā, kur efektivitātes un leģitimitātes dēļ ir nepieciešams atklāts saskaņošanas un debašu process, ko šī rezolūcija varētu veicināt.” Tomēr jūs devāt priekšroku slepenībā savos privātajos kabinetos un departamentu birojos izdomāt risinājumu, neapspriežoties ne ar Padomi, ne Parlamentu.
<P>
Komisār, ko jūs esat darījis kopš 24. aprīļa, kad mēs balsojām par šo rezolūciju? Tolaik mēs jums jautājām par Starptautiskā Valūtas fonda (SVF) un Pasaules Bankas nozīmi. Kopš tā laika citi deputāti ir uzdevuši jums jautājumus par Bāzeles Banku uzraudzības komitejas - Eiropas uzraudzītāja - darbībām IASCF uzraudzības grupu struktūrās. Sastopoties ar šo problēmu, jūs atkal ierosinājāt izveidot "neko nedarošu” komiteju, proti, starptautisku grāmatvedības padomdevēju grupu.
<P>
Jūs sakāt, ka šīs uzraudzības grupas locekļu skaits nedrīkst palielināties, jo tas vairotu tās ietekmi un mums vairs nebūtu iespējas vadīt pilnvarotās personas. Pilnvaroto personu priekšlikumu sagatavojuši septiņi locekļi. Jūsu priekšlikumu sagatavojusi piecu locekļu komanda, kā arī viens novērotājs un divi locekļi, kurus jūs iecelsiet par šīs konsultatīvās grupas, šīs starptautiskās revidentu komitejas, pārstāvjiem.
<P>
Mūsu priekšlikums ir nostiprināt tādu septiņu cilvēku grupu, kurus ieteikušas pilnvarotās personas un kuri atbilst nepieciešamajām prasībām. Arguments par grupas locekļu skaitu ir neatbilstīgs, jo tai pašā laikā ir arī turpmāks priekšlikums palielināt Starptautisko grāmatvedības standartu padomes (IASB) locekļu skaitu no četrpadsmit līdz sešpadsmit.
<P>
Līdz ar to, komisār, mums šodien jums ir sakāmas divas lietas. Pirmkārt, ja jūs patiešām vēlaties pārveidot IASB pārvaldību, tad mēs jūs pilnībā atbalstām, jo mēs bijām vieni no tiem, kas jums lūdza to darīt, bet, lūdzu, apspriedieties ar mums, iesaistiet mūs un dariet to jau no paša sākuma, nevis pēdējā brīdī. Otrkārt, neaizbildinieties ar to, ka jums augustā bijis steidzams darbs, jo mēs jums šo esam prasījuši jau kopš pagājušā rudens un Parlamenta nostāja jums ir zināma jau kopš aprīļa.
<P>
Turklāt mēs apgalvojam, ka IASB un IASCF darba programmām ir arī otrais posms, kurā ir jāpārbauda viss instruments, arī apstākļi, kādos tiek izveidots IASCF, un mēs ieteiktu jums pilnībā izmantot šo brīdi, lai izstrādātu skaidrus noteikumus par visa šī instrumenta stabilitāti un pārvaldību, lai mums beidzot būtu pārvaldība, kas ir atbilstoša jautājumiem, ar ko mēs mūsdienās sastopamies. Vai, skaidrāk izsakoties, kādi grāmatvedības standarti mums nepieciešami, lai radītu finanšu tirgu, kurā finanšu pārskatu standartu interpretācija ir atbilstoša tās situācijas ekonomiskajai realitātei, ar kuru saskaramies gan tepat, gan citur pasaulē?
<SPEAKER ID="455" NAME="Charlie McCreevy">
Komisijas loceklis. - Priekšsēdētājas kundze! Komisija, Parlaments un Ministru padome jau sen ir pamanījuši nepieciešamību uzlabot Starptautisko grāmatvedības standartu padomes pārvaldību. Šī jautājuma svarīgumu esmu uzsvēris jau vairākkārt. Esmu kritizējis to, ka IASB pietiekami neapspriežas un ka tai nav atgriezeniskās saites procedūras, kā arī jaunu standartu ietekmes novērtējuma.
<P>
Ņemot vērā to, ka IASB de facto uzdevums ir noteikt vispārējus standartus, tās pārvaldības procedūrām noteikti jābūt augstākajā līmenī. Es vēlos, lai pienāk laiks, kad mēs varētu pieņemt starptautiskos finanšu pārskatu standartus (IFRS), pilnībā apzinoties, ka šis process un šo standartu saturs ir pamācošs. Tādēļ, kad uzzināju, ka ir paredzēta IASCF konstitūcijas pārskatīšana, es par prioritāti noteicu pārvaldības uzlabošanu.
<P>
Jūs atceraties pagājušo novembri un manus kolēģus no ASV Vērtspapīru un biržas uzraudzības komisijas (SEC), Japānas Finanšu pakalpojumu aģentūras un Starptautiskās Vērtspapīru komisiju organizācijas. Es ierosināju izveidot pārraudzības padomi, lai nodrošinātu IASCF pārskatatbildību.
<P>
Mēs šajā jomā esam panākuši zināmu progresu. IASCF nesen ierosināja savas konstitūcijas pārveidošanu, lai varētu stāties oficiālās attiecībās ar ierosināto pārraudzības padomi. Tas piekrīt, ka šai padomei jābūt tiesībām piedalīties IASCF pilnvaroto personu izvirzīšanas procesā un jābūt maksimālām pilnvarām, lai apstiprinātu šo personu iecelšanu amatā. IASCF arī piekrīt, ka pārraudzības padome var uzsākt jebkuras pilnvaroto personu vai IASB darba jomas izskatīšanu un lūgt to izskatīt arī IASCF pilnvaroto personu padomei vai IASB.
<P>
IASCF grasās izdarīt secinājumu par šiem jautājumiem jau oktobra sākumā, kā arī ieviest IASCF konstitūcijas izmaiņas, kas stāsies spēkā ar 2009. gada 1. janvāri. Tādēļ es uzskatu, ka ir īstais laiks, lai vienotos par šiem priekšlikumiem. Ja mēs to atliksim uz vēlāku laiku, vairs nespēsim izskatīt jautājumus, kas attiecas uz pārvaldību.
<P>
Pastāvīgā nestabilitāte finanšu jomā pierāda nepieciešamību nodrošināt, ka grāmatvedības standarti atspoguļo konsultatīvas uzraudzības un finansiālas stabilitātes mērķus. Pagaidām nav izdevies panākt vienošanos, lai uzraudzības padomē būtu tāda organizācija kā Eiropas Centrālā banka (ECB). Kā kompromisu šajos jaunajos sagatavošanās darbos varam paredzēt starptautisku grāmatvedības padomdevēju grupu, kas uzraudzības padomei dotu padomus attiecībā uz konsultatīviem un finansiālas stabilitātes jautājumiem. Šajā grupā jābūt iekļautai gan Eiropas Centrālajai bankai, gan Eiropas Vērtspapīru regulatoru komitejai un, bez šaubām, arī citām attiecīgām starptautiskām organizācijām. Turklāt esmu šim Parlamentam pateicīgs par to, ka tas 24. aprīļa rezolūcijā ir uzsvēris konsultatīvas uzraudzības un finansiālas stabilitātes nozīmību.
<P>
Veicot savu iespējamo pienākumu uzraudzības padomē, Komisijai jāpārstāv arī citas Eiropas iestādes, it sevišķi Parlaments. Lai to darītu efektīvi, es ierosinu izveidot apspriežu procedūras ar Eiropas Parlamentu. Nepieciešamības gadījumā šīs procedūras varētu attiecīgi formalizēt.
<P>
Esmu centies panākt, lai ar mūsu dienestu starpniecību attiecīgie Eiropas Parlamenta deputāti tiktu informēti par šo debašu attīstības gaitu. Tomēr šodien uzzināju, ka šī saziņa ir bijusi neveiksmīga. Acīmredzot, gatavojot mūsu nostāju, dienesti par notikumiem, kas norisinājās jūlija beigās, neziņoja kā parasti, jo bija atvaļinājuma laiks. Es zinu, ka Parlamentā ir plaša neapmierinātība ar to, ka ar jums pienācīgi neapspriedās, kamēr tika izstrādāti mūsu priekšlikumi. Arī es esmu neapmierināts ar šo faktu un saviem dienestiem esmu devis skaidras un stingras norādes, lai šī kļūda atkal neatkārtotos. Es ticu, ka mans ģenerāldirektorāts ir sazinājies ar Pervenche Berès, lai censtos šo nolaidību paskaidrot. Es ceru, ka šī neuzmanība neapdraudēs kopīgo mērķi, kuru mēs cenšamies sasniegt, proti, labāku IASB pārvaldības režīmu.
<P>
Esmu pārliecināts, ka veicot turpmākus uzlabojumus, IASCF pārvaldības pilnveide sekmēs grāmatvedības standartu kvalitāti un nodrošinās, ka šie standarti apmierina visu ieinteresēto pušu vajadzības, arī Eiropas Savienības, kura vēl joprojām ir lielākais IFRS lietotājs.
<P>
Pašlaik iecerētā IASCF pārvaldības reforma ataino pakāpeniskas izmaiņas attiecībā uz šīs organizācijas atbildību valsts iestādēm. Tas ir tieši tas, ko šis Parlaments ir atkārtoti pieprasījis. Es aicinu Eiropas Parlamentu atbalstīt mūsu priekšlikumus kā labāko veidu, lai nodrošinātu, ka šai reformai ir reāla ietekme.
<SPEAKER ID="456" NAME="Jean-Paul Gauzès">
PPE-DE grupas vārdā. - (FR) Priekšsēdētājas kundze, komisār, dāmas un kungi, mēs tikko dzirdējām, kā Ekonomikas un monetārās komitejas priekšsēdētājs izsaka to deputātu viedokļus, kurus šis jautājums interesē. Kā tika uzsvērts - ikviens apzinās grāmatvedības standartu un paziņoto reformu nozīmību. Komisār, ir pienācis laiks izskaidrot un likt lietā jūsu izteiktos apsvērumus.
<P>
Man ir kāds ierosinājums: šī rezolūcija ir stingra, kādai tai arī jābūt, taču nav nekādas vajadzības grēcinieku nogalināt. Tas, ko mēs patiešām varētu darīt ir - paņemt pāris dienu pārtraukumu, lai izveidotu tādu protokolu starp Komisiju un Parlamentu, kurā būtu skaidri noteikts , kādā mērā Parlamentam jābūt informētam, kāda ir tā līdzdalība šajā jautājumā un kādas nostājas tas ieņem. Mums vajadzētu atlikt balsojumu uz pāris dienām, līdz ir izdarīts iepriekš minētais. Šis ir priekšlikums, ko rīt izteiks Eiropas Tautas partijas un Eiropas Demokrātu grupa, proti, - balsojums par rezolūciju jāatliek, lai Parlaments un Komisija varētu kārtīgi sadarboties attiecībā uz šo svarīgo jautājumu. Protams, ja šajā laikposmā netiks sasniegts gaidītais rezultāts, tad, lai kompensētu zaudēto laiku un iespējamo informācijas trūkumu, mēs būsim spiesti balsot par rezolūciju, ko šodien iesniedz izskatīšanai, un pieņemt visus ar to saistītos grūtos lēmumus.
<P>
Es ceru, ka, atrodoties grūtajā situācijā, kādā esam nonākuši pašreizējās finanšu krīzes dēļ, kas attiecībā uz grāmatvedības standartiem nav nekas jauns, ikviens no mums sapratīs, ka mums ir jārod ātrs un praktisks risinājums, kurš palīdzēs notikumu gaitu vadīt vēlamajā virzienā.
<SPEAKER ID="457" NAME="John Purvis" AFFILIATION="PPE-DE">
Priekšsēdētājas kundze, man komisāram jāatzīst, ka patiešām esmu diezgan apjucis sakarā ar šajā lietā notiekošo. Es burtiski līdz šai nedēļai par to neko nebiju dzirdējis, un pēkšņi dažādu pieeju ierosinājumi gan no IASCF, gan no Komisijas birst kā no pārpilnības raga, cenšoties mani pārliecināt par to, vai Starptautiskais Valūtas fonds būtu vai nebūtu jāiekļauj uzraudzības grupā. Uzskatu, ka šis ir neapmierinošs veids, kā risināt jautājumus, kas būtībā ir daļa no tiesību aktiem, tā ka es vēlos komisāram jautāt, vai mēs šo jautājumu nevarētu nedaudz novilcināt, savest kārtībā un atgriezties pie tā izskatīšanas, piemēram, nelielā plenārsēdē oktobrī?
<P>
Es vēlētos pateikt, ka nedomāju, ka Starptautiskā Valūtas fonda (SVF) un Pasaules Bankas pievienošana uzraudzības grupai būtu neparocīga. Man šķiet, ka šīs abas organizācijas diezgan apmierinoši pārstāvētu arī pārējo pasaules daļu. Tādā gadījumā es neredzu nepieciešamību vēl pēc vienas grāmatvedības padomdevēju grupas, kas sniedz padomus uzraudzītājiem, kuri uzrauga konkrētas lietas. Tas ir tāpat kā uzcelt nevajadzīgu māju. Es gribētu zināt, vai uzraudzības grupa nevarētu konsultēties tāpat, neoficiāli, ja rodas tāda nepieciešamība. Es gribētu zināt, vai mēs pāris nākamajās nedēļās nevarētu organizēt dažas apspriedes un tad balsot nelielā plenārsēdē oktobrī, iespējams, jau daudz apmierinošākā veidā.
<SPEAKER ID="458" NAME="Zuzana Roithová" AFFILIATION="PPE-DE">
(CS) Komisār, pašreizējā pasaules finanšu krīze atklāj to, cik svarīga attiecībā uz labi funkcionējošiem finanšu tirgiem ir patiesā vērtība, uzņēmumu īstā vērtība. Šī informācija ir svarīga kā akcionāriem, tā arī kreditoriem. Uzraudzības komiteja varētu sniegt ieguldījumu attiecībā uz labāku finanšu pārskata pārskatāmību un salīdzināmību, kā arī attiecībā uz akcionāru personīgo atbildību par pareiziem ekonomiskiem lēmumiem. Starptautiska standartizācija neapšaubāmi veicina pārrobežu kapitāla tirgus izaugsmi, un tādēļ, lai nostiprinātu stabilitāti, uzraudzības grupai arī ir jāievieš preventīvi pasākumi pret cikliskām tendencēm un jāpalīdz novērst sistemātisku risku. Protams, priekšlikums izveidot šo grupu netiek apšaubīts. Tomēr nav paskaidrotas šīs grupas pilnvaras, piemēram, vai tā pildīs arī uzraudzības funkciju. Tāpat es arī uzskatu, ka svarīga ir katras dalībvalsts pārstāvja klātbūtne šajā ierosinātajā uzraudzības grupā, kurā ir jābūt arī pārstāvjiem no svarīgām iestādēm, lai tādējādi varētu atspoguļot pasaules vissvarīgāko monetāro jomu lielumu, kultūras dažādību, kā arī to jauno un attīstīto ekonomiku un starptautiska mēroga iestāžu intereses, kas ir atbildīgas valsts iestādēm. Žēl, ka ar Parlamentu iepriekš neapspriedās, kas būtu bijis tikai pašsaprotami.
<SPEAKER ID="459" NAME="Pervenche Berès">
autore. - (FR) Priekšsēdētājas kundze, komisār! Vai jūs kopš 24. aprīļa esat rēķinājušies ar Parlamenta nostāju? Vai jūs kopš 24. aprīļa esat diskutējuši ar Parlamentu, lai rastu efektīvu risinājumu pilnvaroto personu pārvaldības regulēšanai? Mēs ļoti labi zinām, ka IASB ir kā grimstoša laiva to revidentu rokās, kas radījuši tā sauktās "patiesās vērtības”. Tomēr neviens nezina, kā viņi ir ievēlēti, ja vairs nav tirgus, ko uzraudzīt.
<P>
Tā rezultātā mums šodien ir jādiskutē par IASCF pārvaldību. Laikā, kad mēs jums ierosinām diezgan saprātīgus risinājumus, kā šo struktūru pārvaldību varētu pievienot globālai un uzticamai pārvaldībai, jūs mums steigā ierosināt, ka jāizveido padomdevējas komitejas. Vai tas ir saprātīgi?
<P>
Es neticu, ka šis jautājums tiks atrisināts, vienkārši iesaistot Parlamentu kādā no šī procesa posmiem. Priekšlikums, ko jūs mums izsakāt attiecībā uz IASCF pārvaldību, nav apmierinošs. Mēs nepacietīgi gaidām, kad saņemsim no jums citu priekšlikumu, un, iespējams, mums nāksies sagaidīt arī apspriešanās otro posmu, kā arī, ja nepieciešams, šī pārvaldības procesa pārskatu.
<SPEAKER ID="460" NAME="Charlie McCreevy">
Komisijas loceklis. - Priekšsēdētājas kundze, manos gados mani ļoti reti kaut kas spēj pārsteigt, tādēļ nemaz neesmu pārsteigts ne par to, kas šeit, Eiropas Parlamentā, notiek, ne arī par dažu cilvēku viedokļiem.
<P>
Tikai ļaujiet man šajās detalizētajās debatēs piebilst, ka mums jāatceras kāda maza nianse. IASCF un tā galvenā struktūrvienība, IASB, ir neatkarīga organizācija.
<P>
(Neskaidra iejaukšanās no Parlamenta sēžu zāles)
<P>
Es tikai vēlos jums minēt faktus. Tā ir pilnībā neatkarīga organizācija, taču tā de facto ir kļuvusi par grāmatvedības standartu izveides iestādi pasaules mērogā, jo starptautiskie finanšu pārskatu standarti, ko izveidoja IASB, de facto ir kļuvuši par grāmatvedības standartiem visā pasaulē. Vēlos norādīt, ka šī ir neatkarīga iestāde; kopš mēs Eiropā esam izvēlējušies starptautiskos finanšu pārskatu standartus - šis ir lēmums, ko Komisija pieņēmusi pirms manas darbības tajā un par labu Eiropas Parlamentam -, mēs esam lielākais konstitutīvais veidojums, kas ievēro IFRS. Šī pozīcija var mainīties, ja pasaule arvien vairāk tieksies pēc IFRS. Tad mēs, iespējams, vairs nebūsim lielākie, taču pašlaik mēs noteikti esam lielākie IFRS lietotāji.
<P>
Kādu laiku ar Eiropas Parlamenta atbalstu mēs esam centušies uzlabot IASCF pilnvaroto personu pārvaldības pasākumus, ņemot vērā, ka viņi pārstāv neatkarīgu organizāciju.
<P>
Mēs guvām panākumus, un Starptautisko grāmatvedības standartu padome (IASB) nesen nāca klajā ar paziņojumu, ka viņi grasās pārskatīt paši savu struktūru. Un tā mēs izmantojam šo situāciju, lai iesniegtu dokumentus izskatīšanai. Mums nav tiesību uzspiest savu viedokli par IASCF - tas ir neatkarīgo pilnvaroto personu ziņā -, tomēr mēs iesniedzam šos dokumentus izskatīšanai, lai uzlabotu pārvaldības pasākumus. Pirms visi, kā Īrijā teiktu, "zaudē degsmi rīkoties” attiecībā uz šo jomu, es vēlētos norādīt uz kādu svarīgu faktu. Šī ir de facto un de jure situācija.
<P>
IASB pilnvarotās personas, ņemot vērā visus izskatīšanai iesniegtos dokumentus, grasās līdz oktobra sākumam ieviest savus jaunos pārvaldības pasākumus. Mūsu dokumentu iesniegšanas termiņš patiesībā beidzās pirms pāris dienām. Tā galīgais datums bija 20. septembris, bet šodien ir jau 24. septembris. Mēs nogaidījām, lai iesniegtu savu galīgo rezultātu. Esam labu laiku neoficiāli konsultējušies ar IASB, un tā patiešām zina, ko mēs grasāmies ierosināt, tomēr mēs gaidījām Parlamenta rezolūciju, lai saņemtu laipnu atļauju to darīt. Tātad savus oficiālos priekšlikumus mums nāksies iesniegt pāris tuvākajās dienās.
<P>
Tas, ko jūs vēlaties darīt ar šo ieteikumu, ir tikai Parlamenta darīšana. Jean-Paul Gauzès ir ierosinājis saprātīgu pieeju - iegūt dažas papildu dienas, lai, iespējams, izstrādātu protokolu par Parlamenta dalību šajā procesā, ko es cenšos izveidot.
<P>
Attiecībā uz ideju, ko paziņojām pagājušajā novembrī, par uzraudzības padomes izveidi, jāsaka, ka nav iespējams, ka tajā tiek pārstāvēti visi ieinteresētie. Tas IASCF pilnvarotajām personām nebūs pieņemami, un, ja viņi saka noteiktu "nē”, tad tā arī būs. Tādēļ mēs ieteicām veidu, kā to apiet, - iegūstot attiecīgos cilvēkus, iestādes un šo padomdevēju grupu. Es nepieturos ne pie kādiem stingriem un konkrētiem viedokļiem par to, kā tas būtu jāorganizē un kā tam jānotiek. Man par to nav nekāda viedokļa
<P>
Es šodien sapratu, ka mani dienesti aptuveni visu pagājušo mēnesi nav bijuši pastāvīgā kontaktā ar attiecīgajiem Eiropas Parlamenta deputātiem. Tas man bija kaut kas jauns, jo es domāju, ka mani ierēdņi visu laiku uztur kontaktu ar cilvēkiem, kas šeit atrodas un izrāda interesi par šo konkrēto jautājumu, tomēr es šodien uzzināju, ka tas tā nav bijis. Savās iepriekšējās piezīmēs es par to izteicu nožēlu, kā arī paziņoju, ka esmu devis rīkojumu, lai tas vairs neatkārtotos, jo mēs vēlamies sadarboties. Vairāk es tur neko nevaru darīt.
<P>
Purvis kungs, nav jau tā, ka Parlaments var kavēties, cik vien vēlas - līdz oktobra vidum vai ilgāk -, tomēr, ja es vēlos, lai Eiropas Komisija saka savu vārdu, man jāiesniedz mūsu oficiālie priekšlikumi attiecībā uz mūsu idejām par turpmāku IASCF padomes pārvaldību. Dažiem no tiem viņi nepiekritīs. Kā apgalvo John Purvis, divu pēdējo dienu laikā dažādi šī notikuma dalībnieki ir mēģinājuši viņu lobēt savās interesēs.
<P>
Lasot šīs rezolūcijas melnrakstu, nepamanīta nedrīkst palikt kāda konkrēta īpatnība, jo īpaši tas attiecas uz Pervenche Berès, kura jau ilgu laiku ir cīnījusies par IASB iestādes lielāku pārvaldību un atbildību. Šīs rezolūcijas īpatnība ir tāda, ka ar tās palīdzību pilnvarotās personas varēs darīt tieši to, ko vēlas, un tiks traucētas mūsu pūles iegūt lielāku pārvaldību. Tāda ir šī īpatnība, taču ar šo jautājumu jānodarbojas tikai Eiropas Parlamentam, nevis man. Es tikai tāpat, starp citu, vēlējos izteikt šo komentāru, jo starp IASB pilnvarotajām personām ir cilvēki, kas nav pārāk ieinteresēti piemērot tos pārvaldības pasākumus ar tālejošām sekām, kurus mēs tiem ierosinām. Būs jūtama diezgan liela pretestība. Mēs paļaujamies, ka pašreizējās pilnvarotās personas ņems vērā mūsu bažas un uzlabos pārvaldības pasākumus, kas, mūsuprāt, būtu piemērota rīcība. Mēs nevaram izvirzīt prasības un noteikt, kā procesam būtu jānotiek, jo mēs tikai iesniedzam šos jautājumus izskatīšanai, tomēr mēs esam kontaktējušies ar attiecīgajām personām un viņas zina, ko mēs grasāmies ierosināt. Ar dažiem priekšlikumiem viņi nav apmierināti. Es to apzinos, taču mēs cenšamies šo pārvaldību uzlabot.
<P>
Šīs politiskās norises mani nepārsteidz, jo šajā jomā es darbojos jau krietni ilgāk nekā trīsdesmit gadus, tomēr būtu ironiski, ja šī iestāde, kas pret mums ir bijusi prasīga un likusi izveidot lielāku IASCF pārvaldību un atbildību, pēc dažu cilvēku teiktā, patlaban patiesībā rīkojas gluži pretēji, it īpaši ņemot vērā to, cik daudz šo gadu laikā esam sasnieguši attiecībā uz divām turpmāk minētajām lietām: proti, to, ka IFRS ir kļuvuši par starptautisku standartu, un to - kā mums visiem zināms -, ka Amerikas Savienotās Valstis ierosina, lai IFRS būtu pieejami arī ASV uzņēmumiem (iepriekš attiecīgo Parlamenta komiteju deputātiem paredzēju, ka tas varētu notikt jau pirms diviem gadiem, toreiz par manu ideju, ka tas jebkad varētu notikt, vairāk vai mazāk smējās, taču nu tas ir noticis). Es tikai domāju, ka tas ir mazliet ironiski, tomēr ceru, ka šo situāciju esmu izskaidrojis, cik labi vien spēju.
<SPEAKER ID="461" NAME="Priekšsēdētāja">
Esmu saņēmusi vienu rezolūcijas priekšlikumu saskaņā ar Reglamenta 108. panta 5. punktu.
<P>
Debates ir slēgtas.
<P>
Balsojums notiks ceturtdien, 2008. gada 25.septembrī.
