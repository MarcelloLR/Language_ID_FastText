<CHAPTER ID="019">
Eiropas rīcība terorisma upuru atbalstam (debates)
<SPEAKER ID="341" NAME="Priekšsēdētāja">
Nākamais darba kārtības punkts ir Komisijas paziņojums par Eiropas rīcību terorisma upuru atbalstam.
<SPEAKER ID="342" NAME="Jacques Barrot" LANGUAGE="FR">
Priekšsēdētājas kundze, es piekrītu sava kolēģa, Almunia kunga, izteiktajām piezīmēm. Terorisma upuri ir uzbrukumu mūsu sabiedrības demokrātiskajām vērtībām upuri. Protams, šie upuri mums uzskatāmi parāda šo cilvēces traģēdiju, kāds ir terorisms. Mūsu pienākums ir viņus atbalstīt, atzīt un palīdzēt viņiem.
<P>
Komisija šajā jomā ir divējāda loma. Pirmkārt, tai jāliek mūsu iedzīvotājiem apzināties, ko pārdzīvo terorisma upuri, kā viņi cieš, un jānodrošina lielāka upuru interešu pārstāvība Eiropas līmenī. Otrkārt, Komisijai jācenšas nodrošināt, ka vairs nav upuru, lai šis terorisms var beigties. Tā ir terorisma novēršanas politika.
<P>
Kopš 2004. gada Komisija finansiāli atbalsta vairākus projektus, kuru mērķis ir nodrošināt palīdzību upuriem un viņu ģimenēm, kā arī sniegt viņiem nepieciešamo sociālo vai psiholoģisko atbalstu. Šie projekti īsteno mērķi palielināt Eiropas iedzīvotāju izrādīto solidaritāti terorisma upuriem. Tikai 2008. gadā vien šai iniciatīvai tika piešķirts EUR 2 200 000 budžets.
<P>
Papildus šīm darbībām kopš 2008. gada Komisijas vadībā darbojas Terorisma upuru asociāciju Eiropas tīkls. Šī tīkla mērķis ir starptautiskās sadarbības veicināšana starp terorisma upuru asociācijām un plašākas upuru interešu ES līmeņa pārstāvības nodrošināšana. Mēs tam esam piešķīruši budžetu EUR 200 000 apmērā.
<P>
Šis tīkls darbojas vairākās jomās: tas novērtē šiem upuriem patlaban sniegto atbalstu un aizsardzību, kā arī veicina darbības, kas vērstas uz labākās prakses izplatīšanu. Šī tīkla noteiktās darbības ir ļoti noderīgs pamats Komisijas darbam.
<P>
Visbeidzot, situācijā, kad iedzīvotāju aizsardzībai arī turpmāk jābūt mūsu politikas jomu pašā centrā, Komisija cer pastiprināt uz upuru aizsardzību vērstās darbības. Tā paredz atbalstīt pasākumus, kuru mērķis ir mudināt terorisma upurus dalīties savos pārdzīvojumos. Faktiski nolūks ir likt Eiropas iedzīvotājiem vairāk apzināties terorisma realitāti, lai novērstu terorismu. Nedrīkst aizmirst, ka terorisms bieži vien ir ideoloģiskas propagandas un radikālisma rezultāts.
<P>
Kas ir vēl svarīgāk, ar šīm darbībām būtu jārada iespēja nodot miera vēsti, kas veicinātu demokrātiskas vērtības. Līdz ar to Komisija gatavojas izstrādāt terorisma upuru tiesību hartu. Es personīgi pievienojos visiem tiem, kuri ir pauduši dusmas par visiem šiem teroristu uzbrukumiem un atbalstu mūsu centieniem izrādīt solidaritāti terorisma upuriem.
<P>
Priekšsēdētājas kundze, tagad es uzklausīšu dažādo Eiropas Parlamenta deputātu runas un sniegšu iespējami pilnīgākas atbildes.
<SPEAKER ID="343" NAME="Teresa Jiménez-Becerril Barrio" LANGUAGE="ES">
Priekšsēdētājas kundze, komisār, es gribu pateikt, ka vairākums valdību un iedzīvotāju terorisma upurus atceras tikai pēc nopietniem uzbrukumiem, tādiem kā uzbrukumi Madridē, Ņujorkā vai Londonā. Kad emociju vilnis ir noplacis, visi tiecas aizmirst par terorisma draudiem un upuru tiesībām.
<P>
Taču šodien nav šaubu par Eiropas Savienības apņēmību attiecībā uz cīņu pret terorismu. Kā komisārs Barrot kungs tikko mums pastāstīja, šī apņēmība ir atspoguļota arī nesen pieņemtajā Stokholmas programmā, kurā tiek atzīta upuru drosme un cieņa, un nepieciešamība aizstāvēt upuru tiesības.
<P>
Par spīti šim progresam cīņas pret terorismu pamatā vienmēr ir bijusi dalībvalstu uzticība un savstarpēja sadarbība. Ņemot vērā Lisabonas līguma sniegto perspektīvu, es gribētu zināt, vai Eiropas Savienībai būtu labi veicināt dalībvalstu tiesību aktu par terorisma upuru tiesībām saskaņošanu.
<P>
Eiropas terorisma upuru tiesību hartas pieņemšana būtu liels solis uz priekšu, kas palīdzētu tiem, kuri cīnās pret terorismu, un dotu spēcīgu triecienu tiem, kuri to aizstāv. Upuru drosme un cieņa ir terorisma vislielākā neveiksme un tādēļ vislielākais demokrātijas triumfs. Mēs nekad nedrīkstam aizmirst, ka vienīgais ierocis pret terorismu tā nevainīgajiem upuriem ir viņu vārds un sabiedrības atzīšana.
<P>
Tādēļ nedrīkst aizmirst arī to, dāmas un kungi, ka neviens no mums nav pasargāts no kļūšanas par terorisma upuri. Tādēļ mans jautājums ir šāds: vai Komisija piekrīt Eiropas hartas pieņemšanai, lai atzītu terorisma upuru tiesību aizsardzību, kā arī šo tiesību veicināšanu? Ja tā, kādus pasākumus jaunā Komisija plāno veikt, lai savā pilnvaru laikā virzītu uz priekšu šo hartu?
<SPEAKER ID="344" NAME="Juan Fernando López Aguilar" LANGUAGE="ES">
Priekšsēdētājas kundze, komisār, paldies par jūsu no sirds pausto apņēmību, kas kopš Lisabonas līguma stāšanās spēkā beidzot ir kļuvusi Eiropas politikas daļu. Uz šo apņēmību ir attiecināmi Eiropas tiesību akti, kuros izšķiroša nozīme būs arī Eiropas Parlamentam, izšķirošāka nozīme kā jebkad iepriekš.
<P>
To apstiprina Stokholmas programmas pieņemšana. Tās daudzgadu programma 2009.-2014. gadam ietver nepārprotamu vajadzīgu atsauci uz terorisma upuru cieņu, ciešanām, ko rada šis šausmīgais nozieguma veids, upuru īpašo neaizsargātību, bet arī, un tas ir pats galvenais, uz upuru aizsargāšanas pilnvarām.
<P>
Tāpēc, manuprāt, ir vērts norādīt, ka, tā kā Spānijas nākamajos sešos mēnešos pārņems ES prezidentūru un tā kā Spānijas valdības un sabiedrības apņēmība apkarot visa veida terorismu ir konsekventa un neatlaidīga, noteikti būs iespējams rīcības plānā iekļaut šo saskaņošanu, šo pamatprogrammu terorisma upuru tiesību aizsardzībai. Tā kā šis plāns paredz ilggadīgus normatīvos pasākumus, Spānijas valdība būs atbildīga par to izstrādi, kas pēc tam būs jāatbalsta attiecīgi Beļģijas un Ungārijas prezidentūrai, nosakot šos normatīvos pasākumus un īstenojot Stokholmas programmas mērķus.
<P>
Tāpēc es uzskatu, ka Eiropas Parlamentam ir pienācis laiks apstiprināt šo apņēmību aizsargāt terorisma upurus, lai noslēgtu cīņu pret visiem terorisma veidiem un izveidotu terorisma upuriem vajadzīgo cieņu. Ir pienācis laiks paust apņemšanos, ka Stokholmas programmas normatīvo pasākumu plānā un rīcības plānā, kas būs jāizstrādā Spānijas prezidentūrai, terorisma upuru aizsardzībai tiks veltīta tāda attieksme, kādu tā pelna.
<SPEAKER ID="345" NAME="Izaskun Bilbao Barandica" LANGUAGE="ES">
Priekšsēdētājas kundze, es vēlos pateikt, ka šī iniciatīva atbilst Sieviešu tiesību un dzimumu līdztiesības komitejas un manis personīgi iesniegtajiem grozījumiem Stokholmas programmai, jo tā nebija iekļauta šajā programmā. Visa veida terorisma upuriem tā bija nepieciešama, un, vēl jo vairāk, viņi mums to lūdz. Es esmu daudz mācījusies par cieņu, kopienas apziņu un ciešanām no šiem upuriem, ar kuriem es esmu strādājusi pēdējos gados. Viņu liecības liek man atbalstīt Eiropas standartu, proti, materiāli, emocionāli un juridiski rūpēties par terorisma upuriem.
<P>
Mēs esam izveidojuši kopējas debates, kas pamatojas uz četriem pīlāriem.
<P>
Pirmkārt, viņu ciešanu atzīšana, viņu aizsardzība un pieņemšana, ka upuri nav tikai tie, kas ir nogalināti vai ievainoti, bet arī viņu ģimenes, tie, kuri ir apdraudēti un kuru brīvība, kas ir visu brīvība, ir apdraudēta.
<P>
Otrkārt, radīto materiālo zaudējumu atlīdzināšana, viņu piemiņas godināšana un strādāšana, lai nodrošinātu, ka tiek panākts taisnīgums.
<P>
Treškārt, debašu par šiem upuriem, kas ir cilvēki, kuri cieš un kuriem nepieciešama aizsardzība, aizstāvība, atzīšana, palīdzība un atbalsts, humanizēšana. Darbojoties politikā, mums ir jāspēj iejusties viņu ādā.
<P>
Visbeidzot, šo debašu depolitizēšana. Mums jābūt augstsirdīgiem, lai nodrošinātu, ka mēs nepadarām terorismu par vēlēšanu kampaņu.
<P>
Eiropā ir veiktas slepkavības reliģijas, privātīpašuma, vides aizsardzības, reģiona neatkarības vai valsts vienotības, kurā tas ietilpst, vārdā. Pat valdības ir bijušas iesaistītas teroristiskās darbībās. Taču šis nav jautājums par principiem. Totalitārisms un fanātisms nogalina, cilvēces pamatvērtību izkropļošana nogalina. Šīs parādības noved pie vardarbības, bet demokrātisku ideju brīva apmaiņa nerada vardarbību. Es veltu šo runu visiem terorisma upuriem.
<SPEAKER ID="346" NAME="Agustín Díaz de Mera García Consuegra" AFFILIATION="PPE">
(ES) Priekšsēdētājas kundze, Stokholmas programmā cita starpā ir ietverta šāda atsauce uz atbalstu terorisma upuriem: terorisma upuriem ir nepieciešama arī īpaša uzmanība, atbalsts un sociāla atzīšana.
<P>
Manuprāt, Eiropas Savienībai jānodrošina, ka viņi saņem šo atbalstu, kā arī jāveicina viņu pilnīga atzīšana sabiedrībā. Tiem, kuri piedzīvojuši terorisma necilvēcību, ir jābūt mūsu sabiedrības ētiskam atskaites punktam. Tāpēc upuru un viņu tiesību aizstāvībai ir jābūt vienai no Eiropas Savienības prioritārajām politikas jomām.
<P>
Mums ir jāuztur un jāstiprina fondi terorisma upuriem ar pienācīgu finansējumu, kā Eiropas Tautas partiju grupa (Kristīgie demokrāti) ierosināja grozījumos, kas iesniegti Eiropas Savienības 2010. gada budžeta projektam.
<P>
Tādēļ atbalsts ir palielināts par EUR 1 miljonu, kas tiks izmantots to projektu finansēšanai, kuru mērķis ir palīdzēt terorisma upuriem un viņu ģimenēm atlabt, izmantojot organizāciju un to tīklu piedāvāto sociālu vai psiholoģisku atbalstu. Tāpat šis atbalsts tiks izmantots, lai finansētu projektus ar nolūku mobilizēt sabiedrības viedokli pret visiem terorisma veidiem.
<P>
Daļa šo līdzekļu jo īpaši jāizmanto, lai uzlabotu juridisko palīdzību un konsultācijas upuriem un viņu ģimenēm.
<P>
Minēšu kāda raksturīgu, ilustrējošu informāciju: terorisms padara upurus līdzīgus. Nākamajā gadā kopējie līdzekļi, kas tiks piešķirti, lai sagatavotos teroristu uzbrukumiem un novērstu tos, būs EUR 21 420 000.
<P>
Jiménez-Becerril Barrio kundzes ierosinātajai domai par to, ka upuri Eiropas Savienībā jāpadara redzamāki, ir jāsaņem Eiropas Parlamenta beznosacījumu atbalsts. Pirmkārt, mums jānodrošinās ar visiem vajadzīgajiem juridiskajiem instrumentiem, sākot ar rakstisku deklarāciju un tad pārejot pie rezolūcijas, lai mums beidzot būtu politiska deklarācija par Eiropas iestāžu atbalstu terora upuriem. Tas arī palielinās Eiropas iedzīvotāju izpratni par šo upuru nozīmību.
<P>
Upuri mūsos izraisa solidaritātes izjūtu, līdzjūtību, atzīšanu, cieņu, ilglaicīgu atbalstu un piemiņu vienlaikus ar nicinājumu un vēlmi pēc taisnīguma attiecībā uz šiem teroristiem, kuru dēļ ir tik daudz sāpju un nāves.
<SPEAKER ID="347" NAME="Ramón Jáuregui Atondo" AFFILIATION="S&amp;D">
(ES) Priekšsēdētājas kundze, Barrot kungs, nav sakritība, ka ir runājuši tik daudzi Eiropas Parlamenta deputāti no Spānijas. Basku zemē papildus teroristu uzbrukumu radītajām ciešanām pēc uzbrukuma upuri bieži ir piedzīvojuši nicinājumu vai aizmirstību. Tāpēc veidojas kustība, kas tiecas panākt upuru atzīšanu, kurai, manuprāt, ir nepieciešama politika terorisma upuriem. Ja drīkstu, es vēlētos papildināt to, ko teica visi mani kolēģi par atbalstu hartai vai vienotai pieeja šai politikai, sniedzot ļoti kopsavilkumu, kurā ietilpst desmit, manuprāt, šajā saistībā visbūtiskākie aspekti.
<P>
Pirmais, šai upuru politikai nepieciešama sabiedrības līdzjūtība, atzinība un sociāls atbalsts upuriem.
<P>
Otrais, tai ir nepieciešama ātra un efektīva nodarīto zaudējumu atlīdzināšana.
<P>
Trešais, attieksmei pret visiem upuriem jābūt vienlīdzīgai.
<P>
Ceturtais, nepieciešama politiska un sociāla vienprātība attiecībā uz pasākumiem, ko izmanto terorisma upuriem.
<P>
Piektais, nepieciešama politika, kas diskreditē vardarbīgu cilvēku sociālas un politiskas debates.
<P>
Sestais, nepieciešams, lai terorismā vainīgie tiek sodīti par mācību citiem, nodrošinot upuriem ātru un efektīvu pieeju taisnīgumam.
<P>
Septītais, sabiedrībā ir nepieciešama izglītošana un apmācība pret vardarbību.
<P>
Astotais, nepieciešama garantija upuriem, ka viņu piedzīvotie uzbrukumi neatkārtosies, kas var arī notikt.
<P>
Devītais, ir nepieciešama piemiņas politika, lai šie upuri netiek aizmirsti.
<P>
Visbeidzot, nepieciešama sociālas samierināšanas politika, lai dziedētu terorisma radītās brūces.
<P>
Šie ir manis piedāvātie desmit priekšnoteikumi, ko es ierosinu kopējai politikai attiecībā uz terorisma upuriem.
<SPEAKER ID="348" NAME="Georgios Papanikolaou" AFFILIATION="PPE">
(EL) Priekšsēdētājas kundze, uzbrukumi Madridē un Londonā, kā arī nesenie uzbrukumi manā valstī, Grieķijā, skaidri parāda terorisma problēmas apmērus. Terorisms apdraud mūsu dzīvesveidu un mūsu brīvību. Tas ir vērsts ne tikai pret tiešajiem upuriem un viņu ģimenēm, kas arī tiek tieši ievainotas, bet arī pret sabiedrību kopumā.
<P>
Eiropas izmēģinājuma programmas, kas attiecas uz teroristu uzbrukumu upuriem, ir pozitīvs piemērs brūču dziedēšanā, tomēr vēl daudz kas ir jāpaveic. Palīdzība upuriem un viņu ģimenēm nav tikai morāli obligāta prasība. Tā ir obligāta prasība, lai raidītu teroristiem skaidru signālu, ka mēs neaizmirstam.
<P>
Mēs neaizmirstam derdzīgās darbības, kuras aptraipa mūsu demokrātiju un kohēziju. Mēs neaizmirstam, ka terorisma upuri bieži ir pilnīgi nevainīgi cilvēkus, kas ir ievainoti un nogalināti, kamēr viņi dodas savās ikdienas gaitās. Mēs neaizmirstam, ka Eiropā, kas māca iecietību un demokrātiju, vardarbības akti nekad nebūs pieņemami.
<SPEAKER ID="349" NAME="Magdi Cristiano Allam" AFFILIATION="PPE">
(IT) Priekšsēdētājas kundze, dāmas un kungi, es vēlos paust atbalstu Jiménez-Becerril Barrio kundzes priekšlikumam Eiropas hartai par to ģimeņu tiesībām, kuras ir terorisma upuri, un uzsvērt, ka tas Eiropai rada ārkārtēju iespēju raidīt nepārprotamu signālu par terorismu, paturot prātā, ka šāda signāla trūkums noveda pie Barselonas procesa sabrukuma 2005. gadā, kad Eiropas un Vidusjūras reģionu valstu vadītājiem vai valdībām neizdevās panākt vienošanos. Es vēlos arī uzsvērt, ka patlaban tas piedāvā ārkārtēju iespēju atjaunot dialogu par jaunām attiecībām ar Vidusjūras otra krasta valstīm, sākot ar skaidru paziņojumu par koncepciju, kas ir mūsu cilvēces un mūsu civilizācijas stūrakmens, proti, dzīvības svētums.
<SPEAKER ID="350" NAME="Diane Dodds" AFFILIATION="NI">
Priekšsēdētājas kundze, esmu pateicīga par jūsu atbalstu terorisma upuriem. Tas, ir gan pareizi, gan pienācīgi, un, protams, es atzīstu Eiropas Savienības atbalstu upuriem Ziemeļīrijā ar PEACE programmām, kuras tiek tur finansētas.
<P>
Komisijai būtu jāapzinās, ka Ziemeļīrija vēlreiz piedzīvo pieaugošus terorisma draudus, ko rada disidentu republikāniskās organizācijas. Ziemeļīrijas policija šos draudus ir raksturojusi kā "kritiskus", un Starptautiskā uzraudzības komisija kā "ļoti nopietnus”. Pēdējos brutālajos uzbrukumos tika nogalināti divi karavīri, kuriem drīz bija jādodas uz Afganistānu, kā arī viens policists.
<P>
Savā sākotnējā terorisma upuru finansēšanā Komisija kā galveno mērķi noteica mobilizēt sabiedrību pret terorismu visos tā veidos. Taču es uzskatu, ka līdz ar pāreju uz plašāku CIPS programmu šis mērķis, šķiet, ir pazaudēts. Esmu pateicīga par jūsu ierosināto darbu pie Upuru hartas, un es vēlētos mudināt, lai tā tiktu uzsākta, nosakot ļoti skaidru atšķirību starp terorisma upuriem un terorisma aktos vainīgajām personām.
<SPEAKER ID="351" NAME="Karin Kadenbach" AFFILIATION="S&amp;D">
(DE) Priekšsēdētājas kundze, paldies Dievam, mēs Austrijā gadiem ilgi neesam piedzīvojuši teroristu uzbrukumus. Taču Vīnei ne vienmēr ir izdevies palikt neskartai.
<P>
Es gribētu papildināt Jáuregui Atondo kunga izteiktās piezīmes. No vienas puses, mums noteikti ir vajadzīga šī upuru harta un atbalsts terorisma upuriem. Tomēr vienlaikus papildu pasākuma veidā mums ir jāmaina vide, kurā notiek vardarbība, kas noved pie terorisma. Manuprāt, mums jāsāk ar izglītošanu un informēšanu. Turklāt Eiropas Parlamentam nepārprotami ir jānoraida valodas brutalizācija. Mēs pastāvīgi prasām toleranci daudzās jomās. Taču ir viena joma, kurā mēs nedrīkstam izrādīt nekādu toleranci, un tā ir saistīta ar vardarbību.
<SPEAKER ID="352" NAME="Priekšsēdētāja">
Šīs runas ir cieņas un emociju pilnas, jo, manuprāt, jūs esat runājuši to cilvēku vārdā, kuri šodien vairs nevar runāt, un es prezidentūras vārdā jums pateicos.
<SPEAKER ID="353" NAME="Jacques Barrot" LANGUAGE="FR">
Priekšsēdētājas kundze, jums ir taisnība, uzsverot, cik emocionāli piesātinātas ir šīs debates, un tieši pašlaik mēs domājam par visiem upuriem. Viņus visus pilnīgi patvaļīgi un pilnīgi netaisnīgi ir pārsteidzis terorisms.
<P>
Kā sacīja López Aguilar kungs, terorisms ir šausmīgs nozieguma veids. Vispirms es gribu jums pateikt, ka Stokholmas programmā patiesi ir ņemts vērā upuru liktenis. Īstenībā mums ir jāizstrādā Eiropas politika, kurā daudz lielākā mērā uzmanība tiktu pievērsta organizētās noziedzības un terorisma upuriem.
<P>
Es vēlos pateikt Jiménez-Becerril Barrio kundzei, ka mēs gatavojamies veikt pasākumus, lai ieviestu terorisma upuru tiesību hartu. Jūs patiešām ļoti skaidri izpaudāt savu vēlmi pēc šīs hartas, un, manuprāt, Jiménez-Becerril Barrio kundze, jūs to darījāt, izmantojot visu to sāpīgo pieredzi, ko jūs esat tiešā veidā guvusi.
<P>
Mēs esam analizējuši, un 2010. gadā mēs turpināsim analizēt visas nepilnības, kas patlaban pastāv dažādās dalībvalstīs saistībā ar terorisma upuru aizsardzību. Patiesi, jums ir taisnība: tā vai citādi mums ir jāpanāk mūsu tiesību aktu par terorismu, par terorisma upuriem saskaņošana. Eiropai jābūt reāli vienotai terorisma apkarošanā.
<P>
Pamatojoties uz šo pētījumu, mēs plānojam atrast iespējas, kā mēs varam saskaņot un apkopot visus pasākumus, lai uzlabotu terorisma upuru situāciju Eiropā. Tas būs šī rīcības plāna mērķis, un nav šaubu, ka mēs atrisināsim šo upuru aizsardzības problēmu, ņemot vērā to, kas tika teiks šo debašu laikā, proti, pirmkārt, ir jācenšas likt cilvēkiem apzināties upuru traģēdiju un ciešanas, jo upuri bieži vien ir temats, par kuru klusē, ja ne pauž nicinājumu.
<P>
Nākamais punkts, mums ir jānodrošina, ka viņi ātri saņem kompensāciju. Jūs taisnīgi uzstājāt uz ātru kompensāciju par šīm pilnīgi nepelnītajām un neattaisnotajām ciešanām. Jūs arī minējāt tiesiskā pamata liegšanu šim dialogam, jo mēs nevaram pieļaut dialogu, kas tā vai citādi rada iespaidu, ka nevainīgu cilvēku nogalināšana, nevainīgu cilvēku ievainošana var būt veids, kā kalpot cilvēcei.
<P>
Mums ir jābūt galēji neiecietīgiem attiecībā uz šādiem izteikumiem, jo tie noliedz pilnīgi visas Eiropas Savienības vērtības. Papildus teiktajam, priekšsēdētājas kundze, man ir jāapsveic Eiropas Parlaments, par to, ka tas ir nodrošinājis EUR 1 miljonu visām mūsu upuru atbalsta programmām.
<P>
Atkārtoju, es ļoti priecājos, ka šovakar man līdzās ir Almunia kungs, jo mēs abi patiesi mudinām Komisiju veikt pasākumus šajā saistībā. Galu galā Eiropas Savienībai ir jānodrošina parauga likumdošana attiecībā uz terorisma upuru aizsardzību un palīdzību terorisma upuriem kā daļa no šīs daudzgadu Stokholmas programmas.
<P>
Tas ir viss, ko es vēlējos pateikt, atbildot uz dažādajām runām. Varat būt pārliecināti, ka tās ne mani, ne Almunia kungu nav atstājušas vienaldzīgu!
<SPEAKER ID="354" NAME="Priekšsēdētāja">
Lai uzreiz nepārietu pie citām debatēm, es ierosinu ar klusuma brīdi pieminēt upurus.
<P>
(Parlamenta sēdes dalībnieki piecēlās kājās un ievēroja minūti ilgu klusuma brīdi.)
