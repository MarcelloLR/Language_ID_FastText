<CHAPTER ID="011">
Dabas katastrofa Ķīnā (debates)
<SPEAKER ID="331" NAME="Priekšsēdētāja">
. - Nākamais jautājums ir Padomes un Komisijas paziņojumi par dabas katastrofu Ķīnā.
<SPEAKER ID="332" NAME="Janez Lenarčič">
priekšsēdētāja vietnieks. - (SL) Mēs ar lielām bažām sekojam notikumiem Ķīnā pēc postošās zemestrīces, kas iznīcinājusi lielu daļu valsts, jo īpaši Sičuānas provinci.
<P>
Aprēķini liecina, ka zemestrīce skārusi apmēram 10 miljonus cilvēku. Mirušo skaits pieaug katru stundu, kamēr cerība izglābt izdzīvojušos, kas atrodas zem gruvešiem, samazinās. Pašreizējais novērtējums par bojāgājušajiem upuriem ir pieaudzis gandrīz līdz 50 000 cilvēku. Tā patiešām ir traģēdija. Iespējams, ka varētu izglābt vairāk dzīvību, ja glābēji spētu sasniegt katastrofas skarto teritoriju, taču viņus kavē objektīvas grūtības, kā arī atbilstoša ekipējuma trūkums.
<P>
Papildu grūtības ir bojājumi, ko zemestrīce ir radījusi daudziem dambjiem. Šī iemesla dēļ izdzīvojušajiem Sičuānas provincē pastāv nopietni draudi tikt applūdinātiem. Ķīnas valdība ir lūgusi pamata ekipējumu, kas viņiem nepieciešams glābšanas operāciju laikā.
<P>
Ķīnas Veselības ministrija arī paredz lielāku vajadzību pēc medikamentiem un mūsdienīga medicīniskā aprīkojuma, jo izdzīvojušos nepieciešams jānodrošināt ar gūto ievainojumu ārstēšanu.
<P>
Pašlaik īstenoto palīdzības darbību joma ir ārkārtīgi plaša. Divpadsmit tonnas preču jau ir nomestas no gaisa, lai atvieglotu grūtības katastrofas skartajās teritorijās. Lido un palīdzību sniedz neskaitāmi helikopteri ar glābējiem. Vietējo iestāžu pārstāvji ir paziņojuši, šobrīd viņiem visvairāk nepieciešamas segas, teltis, pārtika un satelīttelefoni.
<P>
Kā jūs zināt, un kā jau šodien ir pieminēts, Padome iepriekšējā otrdienā sasauca Padomes ārkārtas sanāksmi. Mēs esam izteikuši mūsu dziļāko līdzjūtību Ķīnas tautai sakarā ar drausmīgo upuru skaitu un šī reģiona izpostīšanu. Savā vēstījumā mēs arī izteicām visdziļāko līdzjūtību tiem, kuri katastrofā ir zaudējuši savus tuvākos radiniekus, tiem, kas paši ir ievainoti, un tiem, kas ir cietuši nopietnus sava īpašumu postījumus.
<P>
Starptautiskā kopiena ir ātri reaģējusi un piedāvājusi nodrošināt Ķīnai palīdzību. Ķīna to ir atzinīgi novērtējusi vēstulēs, ko nosūtījusi Ārējās tirdzniecības ministrija. Daudzas ārvalstu komandas, tai skaitā komandas no Japānas, Taivānas, Korejas un Austrālijas jau ir tur vai arī gatavojās doties uz Ķīnu.
<P>
Eiropas Savienība vēlas nodrošināt palīdzību katastrofā cietušajiem iedzīvotājiem. Eiropas Komisija, tāpat kā vairums dalībvalstu, ir atsaucīgi reaģējusi uz katastrofā cietušo iedzīvotāju vajadzībām, un ir gatava sniegt palīdzību arī turpmāk.
<P>
Paldies.
<SPEAKER ID="333" NAME="Louis Michel">
Komisijas loceklis. - (FR) Priekšsēdētājas kundze, es arī vēlos jums pateikties par to, ka šo debašu darba kārtībā ir iekļauts jautājums par Ķīnas provinces Sičuānas humāno situāciju pēc 12. maija zemestrīces. Priekšēdētājs Barroso kungs, Ferrero-Waldner kundze un es esam izteikuši savu līdzjūtību un uzsvēruši Eiropas pilsoņu vēlēšanos palīdzēt Ķīnas tautai.
<P>
Ķīnas iestāžu un jo īpaši armijas mobilizācija bija ātra un plašā mērogā. Jāsaka, ka krīzes vadīšana bija efektīva, un iestādes ir pelnījušas mūsu apsveikumus. Ņemot vērā postījumu apmērus un to izraisītās vajadzības, Ķīnas valdība 13. maijā lūdza starptautisku palīdzību, un Eiropas Savienība ātri atbildēja uz šo lūgumu. Komisija nosūtīja Humānās palīdzības ģenerāldirektorāta (ECHO) humānās palīdzības ekspertu vienas nedēļas komandējumā uz katastrofas skarto reģionu. Pēc eksperta 16. maija ziņojuma Komisija pieņēma ārkārtas palīdzības lēmumu izmaksāt divus miljonus eiro. Šī nauda ļaus Sarkanajam Krustam piegādāt teltis, segas, dzeramo ūdeni un pirmās nepieciešamības lietas.
<P>
Komisijas civilās aizsardzības mehānisma koordinācijas un novērtēšanas komanda ir arī Čengdu. Tā sadarbojas ar vietējām iestādēm, lai pēc iespējas ātrāk nogādātu Eiropas palīdzību tiem, kam tā nepieciešama. Arī dalībvalstis ātri reaģēja uz Sarkanā Krusta federācijas ārkārtas aicinājumu, nosūtot ārkārtas ekipējumu un nodrošinot meklēšanas un glābšanas komandas. Kopējais Eiropas Savienības ieguldījums jau pārsniedz desmit miljonus eiro. Eiropas Komisija, Uzraudzības informācijas centrs un Krīžu platforma strādā kopā un informē dalībvalstis, un līdz šim brīdim nodrošina Ķīnai Eiropas Savienības palīdzību. Jāpiezīmē, ka Ķīnas iestādes attiecībā uz starptautiskajām komandām īsteno stingru vietējās piekļuves atļauju kontroli.
<P>
Pamatojoties uz mūsu novērtējumu, galvenās vajadzības ir ūdens un sanitārija, pagaidu nojumes, nepieciešamie produkti, medikamenti un medicīniskais aprīkojums. Diemžēl nopietni pēcgrūdieni kavē glābšanas darbus. Galvenās bažas rada tas, ka tāda nozīmīga infrastruktūra kā dambji, aizsprosti un elektriskās spēkstacijas var pārtraukt darboties vai sabrukt, tādējādi radot otro humanitāro katastrofu.
<SPEAKER ID="334" NAME="Georg Jarzembowski" LANGUAGE="DE">
Priekšsēdētājas kundze, priekšsēdētāja vietnieka kungs, komisāra kungs, dāmas un kungi, mana grupa atbalsta Padomes un Komisijas nožēlas un līdzjūtības izteikšanu Ķīnas tautai pēc drausmīgās 12. maija zemestrīces. Mēs izsakām savu visdziļāko līdzjūtību visiem tiem, kas zemestrīces rezultātā zaudējuši dzīvību vai tikuši ievainoti.
<P>
Mēs arī atzinīgi vērtējam faktu, ka Ķīnas iestādes ir sākušas ātrus glābšanas pasākumus, un mēs atzinīgi vērtējam Ķīnas valdības lēmumu pieņemt ārvalstu palīdzību. Ļaujiet man izteikt cerību par šādas rīcības turpināšanu nākotnē, dodot iespēju sniegt efektīvu palīdzību tur, kur tā ir vajadzīga.
<P>
Turklāt mēs esam iepriecināti, ka šajā gadījumā Ķīnas valdība ir arī atļāvusi ārzemju plašsaziņas līdzekļiem plaši ziņot par zemestrīci, un mēs ceram, ka tā atļaus ārzemju plašsaziņas līdzekļiem ziņot arī par katastrofas skarto reģionu atjaunošanas panākumiem.
<P>
Jo īpaši mēs izjūtam nožēlu par daudziem bojāgājušajiem skolniekiem, sabrūkot valsts skolām, un mēs atbalstām Ķīnas iestāžu izteikto nodomu izmeklēt iemeslus, kādēļ skolas ēkas nav būvētas tā, lai izturētu zemestrīces, un saukt vainīgos pie atbildības.
<P>
Galvenokārt mēs vēlamies Ķīnas iedzīvotājiem sniegt palīdzību, kas viņiem ir nepieciešama. Viņiem nav nepieciešamas lielas naudas summas, jo viņiem pieder lielākās valūtas rezerves pasaulē. Viņiem ir nepieciešama praktiska palīdzība, un mēs, eiropieši, un mūsu dalībvalstis varam sniegt šādu palīdzību, un mēs izsakām pateicību komisāra kungam par viņa jau uzsāktajiem palīdzības pasākumiem.
<P>
Mēs atbalstīsim jebkādu rīcību, kas paredzēta, lai sniegtu palīdzību katastrofas reģionu iedzīvotājiem, kā arī viņiem palīdzētu, atjaunojot viņu ciematus. Daļa varētu tikt izmitināta citās teritorijās. Mēs sniegsim palīdzību, kas ir vajadzīga šim nolūkam. Tā ir patiesi liela cilvēces traģēdija, un mēs jūtam līdzi katastrofas skartā reģionā iedzīvotājiem un visai Ķīnas tautai.
<SPEAKER ID="335" NAME="Libor Rouček" LANGUAGE="CS">
Priekšsēdētājas kundze, komisāra kungs, Lenarčič kungs, dāmas un kungi, vispirms sociālistu grupas vārdā es vēlos pievienoties visiem tiem, kas izteikuši dziļāko līdzjūtību desmitiem tūkstošu upuru ģimenēm, kas cietuši zemestrīcē, kas notika Sičuānas provincē. Es arī vēlos izteikt pilnīgu vienotību ar tiem simtiem tūkstošu cilvēku, kuri šīs katastrofas rezultātā ir zaudējuši jumtu virs savas galvas, vai bijuši spiesti pamest savas mājas.
<P>
Pirms īsa brīža mēs diskutējām par stāvokli Mjanmā un kritizējām Mjanmas huntas pilnīgi nepieņemamo rīcību. Pilnīgā pretstatā Mjanmai Ķīna būtu jāuzslavē. Ķīna nekavējoties lūdza starptautiskās kopienas palīdzību un atvēra savas robežas ārvalstu palīdzībai. Tāpat kā mani kolēģi, es arī atzinīgi vērtēju Ķīnas iestāžu atklātību kā valsts līmenī, tā arī Sičuānas provincē. Es atzinīgi vērtēju veidu, kā viņi vadīja glābšanas darbu organizēšanu un informēja sabiedrību gan savā valstī, gan arī ārvalstīs par katastrofas notikumiem. Piemēram, šī savlaicīgi sniegtā informācija ietvēra arī atzīšanos, ka bez desmitiem tūkstošu upuru gruvešos ir aprakti arī trīsdesmit divi radioaktīvu emisiju avoti.
<P>
Komisāra kungs un Lenarčič kungs informēja mūs par humānās palīdzības apmēriem, ko Eiropas Savienība Ķīnai ir piedāvājusi un nodrošinājusi. Es izsaku viņiem abiem pateicību par Komisijas un Padomes rīcības ātrumu, un es lūdzu arī viņus nodrošināt, lai Eiropas Savienība būtu gatava ātri atbildēt uz mūsu Ķīnas partneru iespējamiem lūgumiem pēc papildu palīdzības ne tikai attiecībā uz humāno palīdzību, bet arī uz katastrofas skarto reģionu atjaunošanu, ja šāda palīdzība tiek lūgta.
<SPEAKER ID="336" NAME="Dirk Sterckx">
ALDE grupas vārdā. - (NL) Vispirms es Eiropas liberāļu un demokrātu alianses grupas vārdā gribētu izteikt līdzjūtību visiem upuriem. Es arī atbalstu sēru laiku, ko Ķīnas valdība ir pasludinājusi. Pirmdien, pirms došanās uz Strasbūru, es devos parakstīt līdzjūtības grāmatu ES pārstāvniecībā Briselē delegācijas attiecībām ar Ķīnu vārdā, un es arī pieņemu, visa Parlamenta vārdā. Pagājušajā nedēļā delegācijas birojs sastapās ar Ķīnas vēstnieku, un viņš man pastāstīja, cik ļoti novērtējot Eiropas Parlamenta atbalstu.
<P>
Mēs esam saskārušies ar milzīgu un nopietnu katastrofu. Desmitiem tūkstošu cilvēku ir gājuši bojā vai joprojām ir bez vēsts pazuduši, miljoniem ir palikuši bez mājām, īpašuma bojājumi ir tādā apjomā, ko pašreiz ir grūti aprēķināt. Mēs Ķīnā neesam redzējuši to, ko redzējām Mjanmā, kā iepriekšējās debatēs tika pārrunāts. Šeit mēs redzam valsti, kurā ikviens - no visaugstākā līdz viszemākajam - dara visu iespējamo, lai palīdzētu un parūpētos par to, lai viss, ko vēl var saglābt, tiktu saglābts. Es arī redzu valsti, kas ļoti atklāti ir paziņojusi un turpina ziņot par cilvēku sāpēm un izmisumu Sičuāņas provincē un par problēmām, ar ko sastopas glābšanas komandas, glābšanas komandām, kas pat ir zaudējušas dažu cilvēku dzīvības. Es redzu valsti, kas ir atvērta pat kritikai, kas katastrofas upuriem bija par palīdzības centieniem; situācija, kura arī mums ir ļoti pazīstama, kad vien kaut kas līdzīgs notiek šeit.
<P>
Priekšsēdētājas kundze, mums ir jāraugās nākotnē. Es domāju, ka Ķīna mums ir lūgusi ļoti īpaša veida palīdzību. Es redzu, ka mēs parādām solidaritāti, un es esmu pateicīgs Komisijai un Padomei par to, ko tās ir paveikušas. Es mudinu tās nodrošināt tālāku palīdzību, kad Ķīna to lūgs.
<P>
Kad glābšanas mēģinājumi būs pabeigti, tad vajadzēs sākt atjaunošanas darbus, un šeit atkal mums ir jāspēj, cik vien iespējams, palīdzēt. Ilgtermiņā es lūgtu, lai mēs paraudzītos, kā mēs varētu sniegt tehnisko palīdzību ar celtniecības noteikumiem un tehnoloģijām, kas padarītu ēkas izturīgākas pret šāda veida gadījumiem. Tas varētu būt arī starptautiskās kopienas uzdevums, raudzīties uz to, ko mēs varētu darīt, lai izveidotu agrīnās brīdināšanas sistēmu, sistēmu, kas cilvēkus brīdinātu pirms šādām katastrofām. Mums vismaz vajadzētu to censties izveidot. Es domāju, ka pasaulē ir diezgan daudz reģionu, kas no tā varētu gūt labumu. Jebkurā gadījumā, es domāju, ka ir svarīgi, ka šajās debatēs mēs Eiropas Parlamentā mēs esam parādījuši savu solidaritāti ar Ķīnu.
<SPEAKER ID="337" NAME="Hélène Flautre">
Verts/ALE grupas vārdā. - (FR) Priekšsēdētājas kundze, šīs šausmīgās zemestrīces, kas iegremdējušas Ķīnu un visu pasauli sērās, iestādes pirmo reizi ir atklāti rīkojušās un reaģējušas uz šo drāmu ar plaša mēroga ārkārtas palīdzības sniegšanu, un ES, kā arī visa starptautiskā sabiedrība dara visu iespējamo, lai to atbalstītu.
<P>
Taču mēs visi esam dzirdējuši asu kritiku par zemo ēku kvalitāti Ķīnā, īpaši nesen celtajās ēkās un sabiedriskajās vietās, piemēram, skolās, kas ir novedis pie tā, ka tūkstošiem skolēnu ir pazuduši un ļoti maz ir izglābto. Šī katastrofa norāda uz slikto celtniecības darbu kvalitāti valstī; šis ir jutīgs jautājums Ķīnā, kur miljoniem cilvēku ir ekspropriēti uz lielākajām pilsētām sagatavošanas darbu veikšanai izšķirošajiem notikumiem, tādiem kā Olimpiskās spēles.
<P>
Aiz šīs drāmas vīd citi jau pieminētie raižpilnie jautājumi: hidroelektrisko iekārtu izturība, piemēram, aizsprosts pie Zipingpu, kas liek mums bīties no ļaunākā par 600 000 cilvēkiem, kuri dzīvo lejpus straumes. Zemestrīce ir nodarījusi postījumus arī 391 rezervuāram. Līdz šim ir pieejamas skopas ziņas par plutonija bagātināšanas iekārtām Sičuāņas provinces ziemeļaustrumos par spīti nelielajam attālumam no epicentra, un tas arī ir ārkārtīgi uztraucoši.
<P>
Vai nebūtu laba doma veikt starptautisku vērtējumu par šādiem svarīgiem jautājumiem, jo ķīnieši joprojām zināmā mērā izrāda nepārredzamību, un visi oficiālie paziņojumi ir tikai mierinājums?
<SPEAKER ID="338" NAME="Konrad Szymański" LANGUAGE="PL">
Eiropai būtu jāpiedāvā Ķīnai tik daudz atbalsta, cik vien iespējams, gan humānu, gan arī politisku iemeslu dēļ. Es esmu viens no ļoti daudzajiem šī Parlamenta locekļiem, kas ir stingrā opozīcijā Ķīnas barbariskajai politikai pret Tibetu un kristiešiem. Es uzskatu, ka mums ir jāreaģē patiešām ļoti ietekmīgi uz jebkuru agresijas gadījumu pret Taivānu.
<P>
Taču, no otras puses, mums ir jāizmanto katra iespēja, lai parādītu Ķīnas tautai to, ka prasību pamatā, ko mēs izvirzām viņu vadītājiem, nav naidīguma izjūtas pret viņu valsti un tās tradīcijām. Mums ir jāpierāda, ka ir iespējamas draudzīgas partnerattiecības, un, lai to darītu, ir radusies izcila iespēja. Mums vajadzētu piedāvāt plašu palīdzību upuriem un no visas sirds piedalīties rekonstrukcijas darbos, kas sekos pēc nesenās katastrofas. Būtu liela kļūda palaist garām šo iespēju veidot uzticēšanos starp Eiropu un Ķīnu.
<SPEAKER ID="339" NAME="Patrick Louis">
IND/DEM grupas vārdā. - (FR) Priekšsēdētājas kundze, dāmas un kungi, dabas katastrofas apbēdina mūs jo vairāk tāpēc, ka rada tik daudz upuru, kā tas nesen bija Ķīnā vai Mjanmā. Tās mums atgādina par jebkura cilvēka dzīvības vērtību un arī par faktu, ka mēs nespējam kontrolēt dabu. Mēs vēlamies sūtīt līdzjūtības vēsti tiem, kuri cieš no dabas un politiskajām katastrofām.
<P>
Viens no politiķu mērķiem ir novērst sabiedriskās neveiksmes, kurās cieš viņu tauta. Tādējādi, ja viņi nevar novērst dabas katastrofas, viņi var censties tās paredzēt un brīdināt cilvēkus, un pāri visam viņiem ir jāsamazina risks ar atbildīgu novēršanas politiku. Piemēram, Ķīnas Prometeja infrastruktūra - milzīgie elektrostaciju aizsprosti un atomelektrostacijas - zemestrīci izturēja. Taču cik ilgi tie var izturēt? Vai nav labāk izmantot lielāku skaitu struktūru, lai izkliedētu risku, un vairāk informēt sabiedrību par riska iespējām?
<P>
Taču vistraģiskākā situācija Ķīnas tautai ir saistībā ar politiskajām katastrofām. Lai gan mēs atzīstam šo čakli strādājošo, prasmīgo cilvēku apbrīnojamo dabu un viņu jutīgo kultūru, mēs varam spriest par politisko darbību, pārāk dziļi nerakņājoties iekšpolitikā. Tās postošā viena bērna politika ir vislielākā katastrofa. Tā ietekmē bērnus, liels skaits zemnieku ģimeņu ir spiestas atbrīvoties no meitām, kuras ir vājš ienākumu avots, kas neko nedara, lai nodrošinātu lauku saimniecību pastāvēšanu un pensiju, vai no otrā bērna, kuram nav tiesību eksistēt saskaņā ar Kreona pavēlēm. Tāda ir cilvēku tiesību neievērošana, kad politiskā iekārta neļauj vecākiem radīt tik daudz bērnu, cik viņi grib. Šeit atkal netiek ņemta vērā dzīvības patiesā vērtība, bet gan tikai tās utilitārā funkcija. Taču dabas un politiskās katastrofas saplūst, kad skolas jumts iegāžas, saspiežot vienīgo bērnu un atstājot vecākus izmisumā.
<P>
Kad 30 000 žurnālisti, kuri tiek gaidīti Pekinā uz Olimpiskajām spēlēm, tur ieradīsies, viņiem vajadzētu veltīt laiku, lai dziļāk izpētītu šīs valsts realitāti, kura ar savu varu un efektivitāti riskē pazaudēt visu cieņu pret cilvēkiem, kuri ir reālais politiskās iekārtas pamats.
<SPEAKER ID="340" NAME="Karsten Friedrich Hoppenstedt" AFFILIATION="PPE-DE">
(DE) Priekšsēdētājas kundze, komisāra kungs, dāmas un kungi, sabiedriskā klusuma brīža laikā, kuru noteica Ķīnas iestādes, cilvēki stāvēja klusi - cilvēki ielās, autobusos un veikalos - un viņu sejas izteiksme neatstāja šaubas par viņu jūtu patiesumu. Tas bija diezgan atšķirīgi no parastajām, obligātajām, kolektīvajām solidaritātes demonstrācijām. Kāpēc tas tā bija? Tāpēc, ka valsts televīzija varēja ziņot visu diennakti, izraisot pamatīgu šoka sajūtu par cilvēku neiedomājamajām ciešanām katastrofas skartajās vietās. Tas iedvesmoja jaunu solidaritātes izjūtu Ķīnā. Cieņa pret indivīdu atkal ir kļuvusi saskatāma pat politisko vadītāju vidū.
<P>
Vienīgie lielie nacionālie jautājumi līdz šim bijuši Ķīnas ekonomiskā izaugsme un pavisam nesen Olimpiskās spēles, taču pašreizējās katastrofas gaismā šīs lietas gandrīz vairs daudzus cilvēkus neietekmē. Ko starptautiskajai kopienai vajadzētu darīt? Šis jautājums jau zināmā mērā ir atbildēts: bez palīdzības materiālu sūtīšanas, bez katastrofu plāniem un, protams, tehniskā aprīkojuma, ir vajadzība sasummēt iegūto pieredzi no lielāko zemestrīču sekām Armēnijā, kurā tika zaudētas vairāk nekā 100 000 dzīvības un kur tika sapostīta atomelektrostacija, Turcijā, kur desmitiem tūkstoši zaudēja dzīvību, un Ķīnā 1976. gadā, kad nomira vairāki simti tūkstošu cilvēku, un, izmantot šo kolektīvo pieredzi, lai izstrādātu labas starptautiskās sabiedrības prakses principus un izmantotu tos Ķīnas labā.
<P>
Es zinu, ka jau tika minēts par to, ka tas, kas varēja notikt īpaši ar aizsprostiem, liek mums pārbaudīt sabiedrisko ēku, slimnīcu un skolu izturību pret zemestrīcēm. Šajā ziņā vēl daudz ko var paveikt un var dot atbilstošus norādījumus par to, kādi noteikumi ir jāattiecina uz zemestrīču izturīgu ēku celšanu.
<P>
Kā loceklis delegācijā attiecībām ar Ķīnu es, protams, parakstīju līdzjūtības vēsti, ko paziņoja iepriekšējais runātājs.
<SPEAKER ID="341" NAME="Edite Estrela" AFFILIATION="PSE">
(PT) Priekšsēdētājas kundze, komisāra kungs, mums visiem ir žēl, ka katastrofa izpostījusi Dienvidķīnu. Vairāk nekā 50 000 cilvēku ir miruši, un 4,8 miljoni ir palikuši bez pajumtes. Mēs visi jūtam līdzi cietušajām ģimenēm.
<P>
Eiropas Savienība rīkojās tā, kā tai vajadzēja: tā aktivizēja civilās aizsardzības mehānismu, un Ķīnas iestādes to ir atbalstījušas. Starptautiskā kopiena kopumā arī ir sniegusi savu atbalstu. Nekad pirms tam Ķīna nav saņēmusi tik daudz solidaritātes apliecinājumu un taustāma atbalsta piedāvājumus, jo šajā reizē Ķīnas iestādes necentās noslēpt traģēdijas apmērus. Gluži pretēji, tās sniedza nepieciešamo informāciju, ļāva piekļuvi starptautiskajiem plašsaziņas līdzekļiem un kopumā rīkojās caurskatāmi un efektīvi, atšķirībā no tā, kas notika Mjanmā.
<P>
Klimata pārmaiņas ir dabas katastrofu pamatā. Planētas pārkaršanas novēršana ir visu mūsu atbildība. Tāpēc arī Ķīnai ir jāveicina CO2 izplūdes gāzu samazināšana, atbalstot Eiropas Savienības centienus panākt starptautisku vienošanos līdz Kopenhāgenas konferencei 2009. gada decembrī.
<SPEAKER ID="342" NAME="Bastiaan Belder" AFFILIATION="IND/DEM">
(NL) Ar nepiedzīvotu atklātību Ķīnas plašsaziņas līdzekļi ir ziņojuši par nopietnās zemestrīces briesmīgajām sekām, kas skāra Sičuāņas provinci vairāk nekā pirms nedēļas. Valstī šī iestāžu atklātība izraisīja nepiedzīvotu solidaritāti ar upuriem. Priekšgalā izvirzījās harmoniska sabiedrība. Pieteicās desmitiem tūkstošu brīvprātīgo. Glābšanas komandas no katras provinces pulcējās katastrofas vietās. Praktiskā palīdzība sasniedza rekordlielu skaitu Ķīnā. Īsumā - iestāžu atklātība atmaksājas.
<P>
Tādēļ Eiropas iestādēm vajadzētu paturēt Ķīnas iestādes šajā nepiedzīvotajā atklātībā arī nākotnē. Tas noteikti ir gadījums ar būtisko jautājumu, kas jau Ķīnā ir pacelts, par to, kāpēc sabruka tik daudz skolu ēku. Ķīna ir bijusi vienlīdz atklāta ar visu pārējo pasauli. Piemēram, Ķīnas valdība pieņēma Japānas piedāvājumu sūtīt glābšanas komandu. Pa to laiku Taivāna ir apsolījusi 42 miljonus eiro lielu palīdzību zemestrīces upuriem. Es patiesi ceru, ka šī līdzjūtība novedīs pie attiecību normalizēšanas, kas ir nepieciešama starp Ķīnu un Taivānu.
<P>
Es varu no visas sirds pievienoties tiem locekļiem, kuri izteica savu dziļo līdzjūtību Ķīnas tautas neaprakstāmajām ciešanām, un es sevišķi novērtēju to, ka Sterckx kungs ir parakstījis līdzjūtības grāmatu Ķīnas pārstāvniecībā Briselē mūsu visu vārdā. Es to pilnībā atbalstu.
<SPEAKER ID="343" NAME="Cornelis Visser" AFFILIATION="PPE-DE">
(NL) Vispirms gribētu izteikt savu līdzjūtību daudzo 12. maija dabas katastrofas upuru radiniekiem Sičuāņas provincē. Par laimi, Ķīnas iestādes pēc katastrofas rīkojās nekavējoties. Es arī atzinīgi vērtēju Eiropas Savienības reakciju. Tāpēc es gribētu atbalstīt Eiropas iestādes, Komisiju un Padomi pieejā, ko tās līdz šim ir izvēlējušās. Pēc sākotnējās ārzemju palīdzības noraidīšanas Ķīna ir atvērusi savas robežas. Ķīnas iestādes pašas ir teikušas, ka tās var izmantot katru iespējamo palīdzību, lai tiktu galā ar šo plaši izplatīto katastrofu. Japānas, Dienvidkorejas un Krievijas glābšanas komandas jau ir katastrofas skartajā vietā. Es uzskatu, ka tas un fakts, ka kaimiņvalstis - Singapūra un Taivāna - sniedz palīdzību, ir ļoti pretimnākoši. Politiskās attiecības ar kaimiņvalstīm ne vienmēr ir labas, un šāds solis tās var uzlabot.
<P>
Liela uzmanība katastrofai ir veltīta nacionālajos un starptautiskajos plašsaziņas līdzekļos. Man ir prieks, ka prese drīkst piekļūt skartajai vietai un ka tai ir dota iespēja rakstīt to, ko tā vēlas, un informēt pārējo valsti un pasauli. Pārredzamība ir svarīga, lai iegūtu skaidru priekšstatu par katastrofu un arī lai nodrošinātu pareizo palīdzību uz vietas. Tas ļauj arī pārējiem iedzīvotājiem vairāk iesaistīties. Brīva prese un laba valdīšana parasti iet roku rokā. Brīva prese var laikus ziņot par politikas neveiksmēm, un politika var tikt koriģēta.
<P>
Ir nepieciešams pārrunāt arī celtniecības un valdības uzraudzību šajā vietā. Secinājumus var izdarīt celtniecības projektiem nākotnē un ieteikumus var dot labākai pārvaldei un oficiālai organizēšanai.
<P>
Dabas katastrofu novēršana un sagatavošanās ir primāri valdības atbildība. Tikai pēdējos gados tā ir atbilstoši noorganizēta arī daudzās Eiropas valstīs. Visbeidzot, es gribētu lūgt Eiropas Komisijai un Padomei piedāvāt Ķīnai palīdzību, ja nepieciešams sagatavot iestādes un valsts dienestus plānu izstrādei krīžu un katastrofu gadījumos.
<SPEAKER ID="344" NAME="Alexandra Dobolyi" AFFILIATION="PSE">
(HU) Liels paldies, priekšsēdētājas kundze. Ikviens saprātīgs cilvēks bija šokēt par aizvadītās nedēļas dabas katastrofu Tālajos Austrumos. Dabīgi, ka pasaules uzmanībai vajadzētu koncentrēties uz šīm valstīm.
<P>
Ķīna pašreiz bieži ir sabiedriskās uzmanības centrā: Olimpiskās spēles šajā vasarā, Ķīnas premjerministra vizīte Taivānā, notikumi Tibetā, Dalailamas brauciens pa Eiropu un kā tas tika uzņemts, Eiropas Komisijas vizīte Ķīnā; tas viss ir veicinājis uzmanības pievēršanu Ķīnai. Taču tagad nav laiks, lai runātu par boikotiem vai par Tibetu.
<P>
Astoņu baļļu stiprā zemestrīce atstāja Sičuāņas plakankalni drupās, paņēma 50 000 cilvēku dzīvības un padarīja miljoniem izdzīvojušo par bezpajumtniekiem, neminot radīto ekonomisko postījumu. Šī iemesla dēļ es lūdzu katru Eiropas Savienības institūciju pārliecināties, ka mēs sniedzam visu cilvēcisko palīdzību, ko vien varam, un nodrošinām humanitārās palīdzības pieejamību katastrofas skartajiem tik ilgi, cik tas būs nepieciešams.
<P>
Pateiksimies glābšanas komandām un palīdzības organizācijām par palīdzību; viņi strādāja caurām diennaktīm, lai uzlabotu šajā reģionā dzīvojošo cilvēku stāvokli, un pārliecināsim Ķīnas tautu par mūsu beznosacījuma solidaritāti un līdzjūtību. Liels paldies jums.
<SPEAKER ID="345" NAME="Glyn Ford" AFFILIATION="PSE">
Priekšsēdētājas kundze, 7,8 balles stiprā zemestrīce ar epicentru netālu no Čengdu Sičuānas provincē 12. maijā nogalināja vairāk nekā 100 000 cilvēku. Mēs vienīgi varam izteikt savu līdzjūtību visiem tiem, kas ir zaudējuši ģimenes locekļus, un īpaši vecākiem, kuri ir zaudējuši savus bērnus. Taču atšķirībā no paralēlās traģēdijas Mjanmā, kur, pēc dažu ieteikumiem, bija vajadzīga starptautiskā iejaukšanās, ķīnieši izmantoja ārkārtējos ārkārtas stāvokļa resursus, ieskaitot karavīrus un medicīnas personālu. Ķīna atzinīgi novērtējusi ārvalstu palīdzību, ieskaitot Japānas glābšanas darbiniekus, kuri pašreiz strādā šajā vietā, kā arī ļāva Ķīnas un ārzemju plašsaziņas līdzekļiem sekot katastrofai un tās sekām.
<P>
Eiropas Savienība, kā komisārs Michel kungs teica, jau ir ziedojusi 10 miljonus eiro palīdzībai. Mēs mudinām Padomi un Komisiju sniegt tālāku ārkārtas palīdzību, tehnisko atbalstu un rekonstrukcijas palīdzību šim reģionam turpmākajos mēnešos un gados.
<SPEAKER ID="346" NAME="Józef Pinior" AFFILIATION="PSE">
Priekšsēdētājas kundze, šis ir laiks, kad mēs Ķīnai izrādām solidaritāti un līdzjūtību. Šajās dienās mēs esam redzējuši upurus; mēs esam redzējuši milzīgu sabiedrības traģēdiju Ķīnā.
<P>
Mani ir pozitīvi iespaidojis tas, kā Ķīnas iestādes ir rīkojušās - valsts vadītāji, administratīvie, provinču un partiju vadītāji - šoreiz Ķīnas valsts rīcība ir bijusi racionāla un laba.
<P>
Taču vienlaikus man kā cilvēktiesību politiķim Parlamentam ir jāziņo, ka saskaņā ar Tibetas cilvēktiesību un demokrātijas centra sniegto informāciju 14. maijā tika arestētas 55 mūķenes. Arī tā ir realitāte Ķīnā šajās dienās. Zemestrīce nevar kļūt par ieganstu cilvēktiesību pārkāpumiem.
<SPEAKER ID="347" NAME="Csaba Sándor Tabajdi" AFFILIATION="PSE">
(HU) Priekšsēdētājas kundze, Ķīnas zemestrīces drausmīgās traģēdijas un ciklons, kas pirms tam bija Mjanmā, šokēja sabiedrību visā pasaulē. Valstu reakcija visā pasaulē bija parauga vērta - valstis no Japānas līdz Savienotajām Valstīm, no Krievijas līdz Jordānai - sniedza palīdzību vairāk nekā divu miljardu dolāru apjomā.
<P>
Eiropas Savienība un tās dalībvalstis reaģēja uzreiz, un arī Komisija izlēmīgi rīkojās, nosūtot 2 miljonus eiro kā ārkārtēju palīdzību Ķīnai un palīdzot ar glābšanas centieniem, nosūtot mobilās slimnīcas vienības, medikamentus, glābšanas aprīkojumu un gruvešu novākšanas iekārtu. Īpaši var uzteikt Tibetas trimdas valdību Indijā, kas bija lūgusi savus sekotājus pagaidām apturēt demonstrācijas pret Ķīnu un savākt ziedojumus, lai palīdzētu zemestrīces upuriem.
<P>
Palīdzības līdzekļi no Ungārijas, kas sākotnēji bija domāti Mjanmai, tika novirzīti uz Ķīnu izolējošās Mjanmas militārās diktatūras attieksmes dēļ. Ķīnas vadība atšķirībā no Mjanmas režīma rīkojās gudri, pieņemot ārvalstu palīdzību. Atbildīgais veids, kādā Ķīna izturējās pret publicitāti, arī bija ļoti pozitīvs, un tas parāda, ka ir noticis būtisks progress demokrātijas attīstības ziņā. Paldies jums par uzmanību.
<SPEAKER ID="348" NAME="Genowefa Grabowska" AFFILIATION="PSE">
(PL) Daba atkal ir pierādījusi, cik neaizsargāta ir cilvēce pret lielām dabas katastrofām un nelaimēm. Ķīna ir visvairāk apdzīvotā valsts pasaulē, tās ekonomija uzplaukst, un tā ar sajūsmu gatavojās gaidāmajām Olimpiskajām spēlēm. Taču nesenā traģiskā zemestrīce to izpostīja.
<P>
Ķīnas tauta pielīdzina šo katastrofu agrākajām stihiskajām nelaimēm, kas pavadīja lielākās vēsturiskās izmaiņas šajā valstī. Es neesmu pārliecināta, vai tas ir veids, kā interpretēt šo šausmīgo notikumu. Tomēr es esmu pārliecināta, ka šādā laikā mums ir jāizsaka sava solidaritāte desmitiem tūkstošu vīriešiem, sievietēm un bērniem, kuri varonīgi pacieš šo personīgo un nacionālo traģēdiju. Šī iemesla dēļ Eiropas Parlaments pareizi dara, sūtot šodien skaidru signālu Ķīnas tautai, norādot, ka šī Parlamenta locekļi stāv plecu pie pleca ar viņiem, ka mēs saprotam viņu ciešanas un gribam palīdzēt. Galu galā solidaritātes princips ir viena no Eiropas Savienības vissvarīgākajām pamatvērtībām.
<SPEAKER ID="349" NAME="Colm Burke" AFFILIATION="PPE-DE">
Priekšsēdētājas kundze, Ķīna ir jāapsveic par tās rīcību attiecībā uz šo katastrofu. Es arī gribētu pateikties Eiropas Komisijai un Padomei par to, kā tās ir rīkojušās saistībā ar šo traģēdiju. Tas ir patīkams solis no Ķīnas puses, ka tā ir atvērusi šo vietu visiem tiem, kuri var sniegt palīdzību; cerams, ka tas ir kaut kas, ko tā darīs arī nākotnē attiecībā uz citām jomām. Nepieciešamās informācijas sniegšana pasaules plašsaziņas līdzekļiem ir pareizs solis virzībai uz priekšu. Es arī gribētu apsveikt plašsaziņas līdzekļus par to, ka tie uzsvēra katastrofas apmēru un nepieciešamo palīdzību.
<P>
Lai tā arī ir mācība Ķīnai, pārdomājot to, kā tā var izmantot savu varu, lai izdarītu spiedienu uz citiem režīmiem, sevišķi uz Mjanmu, lai liktu tiem saprast, ka arī viņiem ir vajadzīga palīdzība no pasaules sabiedrības. Dzīvības glābšana ir prioritāte Ķīnā; lai citi, piemēram, hunta Mjanmā mācās no šīs pieredzes.
<SPEAKER ID="350" NAME="Bogdan Golik" AFFILIATION="PSE">
(PL) Priekšsēdētājas kundze, es arī gribētu izteikt savu patieso līdzjūtību visiem tiem, kuri ir cietuši un zaudējuši savus mīļos Ķīnā. Es vēlos izteikt savu sirsnīgo līdzjūtību visiem tiem, kuri zaudēja savus bērnus, sievas vai vīrus. Pagājušajā nedēļā es pats biju Ķīnā, kad atgadījās šī briesmīgā katastrofa. Es biju Pekinā un Šanhajā un pārstāvēju Parlamentu Šanhajas Pārtikas izstādes atklāšanā. Katastrofa notika pirmdien, tieši tad, kad es ierados. Es uzreiz aizsūtīju līdzjūtības vēstules Ķīnas vēstniekiem Polijā un Briselē. Es pats televīzijā varēju redzēt ziņojumus par traģēdiju un aptvēru cilvēku ciešanu apmērus. Es arī redzēju tūlītēju plaša mēroga palīdzību, ko upuriem sniedza vienkāršie ļaudis, valdība un armija. Pūļu apmērs bija nepieredzēts.
<P>
Es gribētu izmantot šo iespēju un pateikties Eiropas Savienībai un visām dalībvalstīm par sniegto palīdzību. Es gribētu arī pateikties Parlamentam par solidaritātes žestu, noturot šodien šīs debates. Es esmu pārliecināts, ka palīdzība joprojām būs vajadzīga.
<SPEAKER ID="351" NAME="Zbigniew Zaleski" AFFILIATION="PPE-DE">
(PL) Es uzskatu, ka pastāv divas atšķirīgas pieejas Ķīnai. Viena ir sniegt palīdzību pēc nelaimes, ko tā nesen ir piedzīvojusi. Mēs nevaram reaģēt citādi. Mūsu morālais pienākums ir palīdzēt. Fakts, ka mēs atrodamies labākā finansiālā un ekonomiskā stāvoklī, ir papildu iemesls piedāvāt palīdzību. Mums tas vienkārši ir jādara.
<P>
Otra pieeja ietver pastāvīgu apzināšanos, ka normālos apstākļos mums būtu jāpalīdz Ķīnai. Ar to es domāju, ka tad, kad šī valsts nav piedzīvojusi dabas katastrofu, mums būtu jāpalīdz Ķīnas tautai, atgādinot tās vadītājiem par tās pilsoņu tiesībām. Mums tas būtu jādara ļoti iejūtīgi. Mums ir atbilstīgi jāreaģē uz abām situācijām. Tas padarīs lietas ļoti skaidras. Es uzskatu, ka Ķīnas tauta atzīs mūsu centienus un būs mums par tiem pateicīga.
<SPEAKER ID="352" NAME="Janez Lenarčič">
priekšsēdētāja vietnieks. - (SL) Es domāju, ka ir ļoti svarīgi, ka Eiropas Parlaments ir nolēmis veltīt šodienas debates dabas katastrofai Ķīnā. Pirmkārt, tāpēc, lai spētu dot Ķīnai vēstījumu, no vienas puses izsakot Eiropas Savienības līdzjūtību, un, kā Grabowska kundze pateica, lai parādītu Ķīnai un tās iedzīvotājiem Eiropas Savienības solidaritāti.
<P>
Acīmredzamas ir arī atšķirības šo un iepriekšējo debašu tonī. Un, bez šaubām, iemesls tam daļēji ir veids, kā ir rīkojušies Ķīnas vadītāji, un mēs varam patiesi teikt, ka Ķīnas reakcija uz drausmīgo katastrofu bija ātra un efektīva, ka tā izmantoja ievērojamus valsts resursus, ka tā ir nosaukusi vai nozīmējusi premjerministru personīgi par palīdzības koordinatoru. Lai sekmīgi pārvarētu šādas grūtības, ir jābūt labai koordinācijai, un tas nepārprotami tika panākts.
<P>
Arī plašsaziņas līdzekļi regulāri informēja sabiedrību gan valsts, gan arī starptautiskā mērogā par notikumu attīstību. Ārvalstu žurnālistiem tika dota piekļuve katastrofas skartajiem reģioniem, tāpat, saskaņā ar mūsu rīcībā esošo informāciju, arī dažiem ārvalstu ekspertiem, tai skaitā ekspertiem no Japānas.
<P>
Tādēļ es uzskatu, ka mēs varam būt apmierināti, ka, saskaroties ar šo milzīgo dabas katastrofu un nodrošinot palīdzību saviem iedzīvotājiem, Ķīnas iestādes ir bijušas labi organizētas, un, galvenais, tās vēlas pieņemt ārvalstu palīdzību, tai skaitā mūsu palīdzību. Es varu jums apgalvot, ka Padome arī turpmāk būs gatava sniegt palīdzību.
<SPEAKER ID="353" NAME="Louis Michel">
Komisijas loceklis. - (FR) Ļoti īsi, priekšsēdētājas kundze, jūs varat būt pārliecināta, ka es pienācīgi ņemu vērā jūsu piezīmes, un es vēlos atbildēt, ka, dabiski, mēs vēlēsimies arī turpmāk sniegt palīdzību papildus tai palīdzībai, ko mēs jau esam snieguši, palīdzību, kuras pamatā ir vajadzību analīze.
<P>
Turklāt es uzskatu, ka ikviens atzinīgi vērtē Ķīnas reakciju un veidu, kā iestādes ir bijušas atvērtas attiecībā uz piekļuvi un pārredzamību. Es to saku, jo īpaši atsaucoties uz piekļuvi presei.
<P>
Es gribētu pieņemt ideju, ko izteica Flautre kundze - ierosinājumu nodrošināt starptautisku ekspertu komandu, lai novērtētu netiešu risku un postījumus, jo īpaši attiecībā uz kodoliekārtām. Es domāju, ka būtu laba doma nodot tālāk šo ziņu. Nav pienākuma to darīt, protams, taču es joprojām domāju, ka šajā sakarībā būtu labi uzsākt diskusijas ar Ķīnas iestādēm.
<SPEAKER ID="354" NAME="Priekšsēdētāja">
Es esmu saņēmusi sešus rezolūciju priekšlikumus, kas iesniegti saskaņā ar Reglamenta 103. panta 2. punktu.
<P>
Debates ir slēgtas.
<P>
Balsojums notiks ceturtdien, plkst. 12.00.
