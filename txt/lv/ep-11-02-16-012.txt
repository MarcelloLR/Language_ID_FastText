<CHAPTER ID="012">
Stāvoklis Ēģiptē (debates) 
<SPEAKER ID="460" NAME="Priekšsēdētāja">
Nākamais punkts ir Komisijas priekšsēdētāja vietnieces un Savienības Augstās pārstāves ārlietās un drošības politikas jautājumos paziņojums par stāvokli Ēģiptē.
<P>
Komisijas priekšsēdētāja vietnieces un Savienības Augstās pārstāves ārlietās un drošības politikas jautājumos vārdā uzstāsies komisārs S. Füle.
<SPEAKER ID="461" NAME="Stefan Füle">
Komisijas loceklis. - Priekšsēdētājas kundze, priecājos, ka esmu šodien šeit kopā ar jums. Kā jums, protams, ir zināms, Augstā pārstāve un Komisijas priekšsēdētāja vietniece pašlaik apmeklē Vidusjūras dienvidu reģionu un lūdza mani savā vārdā jūs uzrunāt saistībā ar notikumiem Ēģiptē.
<P>
Pagājušajā piektdienā Ēģiptē ievērojami mainījās politiskā realitāte, kad pēc 30 amatā pavadītiem gadiem atkāpās prezidents H. Mubarak. Viņa aiziešana pavēra ceļu iespējamiem pārveidojumiem Ēģiptē. Atkārtošu šī Parlamenta deputātu priekšā - Eiropas Savienība apsveic Ēģiptes tautas drosmi, kas mierīgā veidā un ievērojot cieņu neatlaidīgi cīnījās par demokrātiskām pārmaiņām.
<P>
Tagad liela atbildība gulstas uz Augstākās militārās padomes pleciem, lai tā vestu Ēģipti uz demokrātisku nākotni, uz kuru tās iedzīvotāji ir tiekušies. Esam ņēmuši vērā tās paustās saistības pārskatīt konstitūciju, sarīkot parlamenta un prezidenta vēlēšanas, izpildīt starptautiskos līgumus un saistības un ierobežot militārā režīma pastāvēšanu līdz sešiem mēnešiem.
<P>
Jau saņemam ziņas, ka ir sperti pirmie soļi. Priekšlikums ieviest konstitucionālos grozījumus ir jāizpilda desmit dienu laikā un divu mēnešu laikā jānodod tautas nobalsošanai. Mēs uzmanīgi vērosim spertos soļus un ceram, ka ar tiem tiks būvēts ceļš uz demokrātiskām, brīvām un godīgām vēlēšanām šī gada otrajā pusē.
<P>
Eiropas Savienība reaģēja uz notikumiem Ēģiptē tiklīdz sabiedrības protesti saasinājās. Atkārtoti aicinām Ēģiptes varas iestādes nodrošināt tūlītēju pārejas procesu un izpildīt iedzīvotāju demokrātiskās prasības. Augstā pārstāve tiešā veidā sazinājās ar Ēģiptes viceprezidenta Omar Suleiman brīdī, kad radās bažas par vardarbības pieaugumu un cilvēktiesību pārkāpumiem.
<P>
Eiropas Savienība nekavējoties pauda gatavību sniegt pilnu atbalstu Ēģiptes pārejas procesā uz demokrātiju. Eiropas Padome uzdeva Augstajai pārstāvei izstrādāt pasākumu kopumu demokrātiskās pārveides procesa atbalstam Ēģiptē un Tunisijā. Viņai tika arī uzdots kopā ar Komisiju pielāgot Eiropas Savienības instrumentus pārejas procesa un valsts ekonomiskās un sociālās attīstības veicināšanai.
<P>
Esam sākuši strādāt pie tā, kā vislabāk varam atbalstīt Ēģipti, un mēs gatavojamies paust tādu integrētu ārpolitikas reakciju, kādu pieļauj Lisabonas līgums. Šajā procesā ieklausāmies visos viedokļos, tostarp arī šī Parlamenta deputātu viedokļos. Jums kā demokrātiski ievēlētiem pārstāvjiem, un arī kā vienam no budžeta iestādes instrumentam, ir jāsniedz būtiski svarīgs ieguldījums.
<P>
Augstā pārstāve un arī es pēc dažām dienām informēšu Ārlietu padomi par šo procesu. Vēlos papildināt, ka šobrīd Augstā pārstāve C. Ashton ir sasaukusi speciālu Ārlietu padomes sēdi, kas notiks svētdien.
<P>
Ēģiptē, tāpat kā Tunisijā, Eiropas Savienība viennozīmīgi atbalsta iesākto demokrātiskās pārveides procesu. Tomēr ir kāda svarīga atšķirība. Tunisijas gadījumā politiskai stāvoklis ir nedaudz noskaidrojies. Esam spējuši izveidot dialogu ar pagaidu valdību par valsts vajadzībām un iespējamo Eiropas Savienības reakciju.
<P>
Augstā pārstāve nepārtraukti uztur ciešu kontaktu ar starptautiskajiem līderiem, lai pārrunātu izaicinājumus, ar kādiem saskaras šis reģions un nodrošinātu saskaņotu, un līdz ar to arī spēcīgu starptautisko reakciju.
<P>
Vispirms centīsimies pielāgot savas pašreizējās programmas, lai atbalstītu Ēģiptes iedzīvotāju centienus īstenot reformas tad, kad situācija kļūs skaidrāka. Eiropas Savienība jau tagad Ēģiptē īsteno plašu programmu kopumu un šajā valstī tērē aptuveni EUR 150 miljonus gadā.
<P>
Jau vairākus gadus finansējam projektus, kas saistīti ar demokrātiskām reformām, labu pārvaldību un cilvēktiesību respektēšanu. Šim mērķim 2007.-2010. gadā tika piešķirti EUR 40 miljoni, un EUR 50 miljonus ir plānots piešķirt 2011.-2013. gadā. Turklāt esam arī izmantojuši vēl vairāk līdzekļu, jo īpaši pilsoniskajai sabiedrībai, iesaistot Eiropas demokrātijas un cilvēktiesību instrumentu. Jaunajai situācijai Ēģiptē jārada atbilstoša vide, lai tā gūtu maksimālu labumu no šiem līdzekļiem un virzītu uz priekšu daudz vērienīgāku programmu īstenošanu nekā tas līdz šim bija iespējams.
<P>
Papildu esošajām programmām un līdzekļiem gatavojamies arī uzklausīt ēģiptiešus un saprast, kurās jomās pēc viņu domām atbalsts valstij ir nepieciešams visvairāk. Viņu prasībām demokrātijas, sociālo un ekonomikas perspektīvu un brīvu, godīgu un integrējošu vēlēšanu jomā jātiek izpildītām. Eiropas Savienība ir gatava sniegt atbalstu šajā reformu procesā, kas balstīts uz cilvēktiesību un pamatbrīvību respektēšanu.
<P>
Ēģiptes varas iestādes jau pie mums ir vērsušās ar sākotnējiem lūgumiem, tostarp par aizdomu novēršanu saistībā ar valsts līdzekļu ļaunprātīgu piesavināšanos. Šajā jautājumā koordinējam savu rīcību ar dalībvalstīm, un ceram, ka Ārlietu padome risinās šo jautājumu. Gadījumā, ja un kad tiks izteikti citi lūgumi, darīsim visu iespējamo, lai uz tiem reaģētu un izmantosim savas zināšanas demokratizācijas, vēlēšanu, cilvēktiesību, ekonomikas un sociālo reformu, kā arī jebkuros citos jautājumos, kuros ēģiptiešiem tas liksies nepieciešams.
<P>
Vēlos tomēr precizēt. Mēs nedrīkstam ne diktēt situācijas iznākumu, ne arī uzspiest savus risinājumus. Nākotne ir tikai un vienīgi Ēģiptes iedzīvotāju rokās.
<P>
Sākumā minēju, ka Augstā pārstāve un Komisijas priekšsēdētāja vietniece, ja tā var teikt, apceļo šo reģionu. Viņa bija gatava šī ceļojuma ietvaros apmeklēt Ēģipti un par šo vēlmi viņa informēja savus partnerus Ēģiptē. Šobrīd Ēģiptes atbildīgās iestādes ir viņu uzaicinājušas uz Kairu, uz kurieni viņa dosies pirmdienas vakarā pēc Ārlietu padomes sēdes. Tā būs iespēja viņai ieklausīties ēģiptiešos un novērtēt, kādas ir prioritārās šis valsts vajadzības tās ceļā uz demokrātiju.
<SPEAKER ID="462" NAME="José Ignacio Salafranca Sánchez-Neyra">
PPE grupas vārdā. - (ES) Priekšsēdētājas kundze, komisāra kungs, dāmas un kungi, Mubarak kungs ir nozudis no kopējās skatuves un šķiet, ka ikviens par atviegloti nopūšas. Pirmkārt, tā ir Ēģiptes tauta, kas ir pieredzējusi, ka tiek apmierinātas tās likumīgā vēlme pēc lielākas cieņas un demokrātijas, un otrkārt, starptautiskā sabiedrība, kuras acīs ne bez zināma cinisma viņš no vakardienas sabiedrotā ir kļuvis par traucēkli šodien, un iespējams, kļūs par apsūdzēto rīt.
<P>
Tomēr, manuprāt, priekšsēdētājas kundze, mums nevajadzētu sevi mānīt. Mubarak kunga un Ben Ali kunga aiziešana ir nepieciešami, bet ne pietiekami nosacījumi, lai garantētu demokrātiskās pārejas procesu, par kuru vēl ir daudz neskaidrību. Vissvarīgākais uzdevums ir nostiprināt demokrātiju.
<P>
Priekšsēdētājas kundze, ir arī skaidrs, ka, lai gan ar sešpadsmit protestu un sabiedriskās aktivitātes dienām pietiek, lai ierosinātu demokrātiskās brīvības un cilvēktiesības un lai tās sludinātu no rīta līdz naktij, diemžēl progresu ekonomikas un sociālajā jomā nav iespējams ieviest tādā pat veidā. Esam bijuši tā liecinieki, ņemot vērā lielos ekonomiskos zaudējumus, ko gan Ēģipte, gan Tunisija ir izcietusi pēdējo dienu laikā.
<P>
Atgriežoties pie komisāra runas, vēlos norādīt, ka pēc sākotnējās svārstīšanās un dažām problēmām saistībā ar ES tēlu, šķiet, ka viss atkal ir kārtībā. Baronese Ashton kundze šobrīd atrodas šajā reģionā, un Füle kunga ierosinātais ir diezgan loģisks.
<P>
Pirmkārt, nelokāmi un viennozīmīgi atbalstīt demokrātiskās pārejas procesu un politiskās reformas šajās valstīs. Otrkārt, kritiski pārskatīt Eiropas kaimiņattiecību politiku tādā veidā, lai tajā tiktu nostiprināta demokrātijas klauzula.
<P>
Šodien paplašinātajā prezidijā uzklausījām Polijas Ārlietu ministru - nākamo Padomes priekšsēdētāju, kā arī viņa iniciatīvu izveidot Polijā demokrātijas un cilvēktiesību fondu. To varētu arī paplašināt visas ES ietvaros.
<P>
Priekšsēdētājas kundze, ES ir mobilizējusi lielas naudas līdzekļu summas savas Eiropas un Vidusjūras politikas vajadzībām, tomēr rezultāti ir vāji. Šajā konfliktā ir iedragāts ES tēls, pat vēl vairāk nekā citām starptautiskām iesaistītajām pusēm. Tomēr ES prasība paliek nemainīga.
<P>
Vēlos norādīt, priekšsēdētājas kundze, ka šī ir lieliska izdevība uzsvērt, ka ES reizi par visām reizēm ir sapratusi, ka pašreiz notiek mūsdienu vēstures veidošana, un šajos vēsturiskajos laikos, ko pašlaik piedzīvojam, mums ir jārīkojas kā globālam spēlētājam un jāizpilda nepieciešamie pienākumi, vai arī jāsamierinās ar to, priekšsēdētājas kundze, ka nespēlējam uz starptautiskās skatuves to lomu, kādu vēlamies atbalstīt, un mums kā līdz šim būs jāaprobežojas ar to, ka maksājam par lielām pasaules problēmām.
<SPEAKER ID="463" NAME="Adrian Severin">
S&D grupas vārdā. - Priekšsēdētājas kundze, vairākus gadus Eiroatlantiskā bloka dalībnieki uzskatīja, ka islāms nespētu radīt demokrātisku uzvedības modeli un institūcijas. Tādēļ tie izvēlējās vai nu atbalstīt autoritāros režīmus vai mehāniski pārnest Rietumu demokrātijas modeli uz arābu valstīm. Abas stratēģijas ne tikai cieta neveiksmi, bet tās ir arī vainojamas arī islāma fundamentālistu radīšanā un pilsoniskās sabiedrības sekulārās daļas atsvešināšanā.
<P>
Pašreizējie notikumi Ēģiptē pierāda, ka islāms var būt ne tikai fundamentāls, bet, ka tas var būt arī demokrātisks, ja pieņemam, ka demokrātijai var būt raksturīga mainīga ģeometrija un ja ļaujam tai dabiskā veidā izaugt no tai atbilstošās augsnes. Vienlaicīgi ir jāatzīst, ka tautas sacelšanās, no vienas puses, bija Ēģiptes sociālās elites evolūcijas rezultāts kibervidē vai interneta sabiedrībā, bet no otras puses - globālās ekonomikas krīzes radīto eksistenciālo grūtību sekas. Ja Eiropas Savienība nekavējoties un saskaņotā veidā nerisinās nepieciešamību šīs grūtības pārvarēt, revolūcija var attīstīties anarhijas virzienā, un tad tālāk jaunas diktatūras virzienā.
<P>
Beidzot nedrīkstam tikai apsveikt faktu, ka neseno notikumu laikā Ēģiptē netika dedzināti Izraēlas karogi, bet ir arī jāņem vērā fakts, ka jau sen gaidītā Izraēlas un Palestīnas konflikta risinājuma trūkums rada neveiksmes noskaņojumu, kas ir aizkaitinājis arābu sabiedrību un izraisījis zināmu neirozi. Tādēļ Eiropas Savienībai ir nekavējieties jāuzņemas iniciatīva, lai izmantotu pārveides procesu Ēģiptē - kas šobrīd vien ir tikai cerība, un to pārvērstu reālā iespējā radīt iekšējo demokrātiju un mieru šajā reģionā.
<P>
Šajā ziņā Augstās pārstāves un priekšsēdētāja vietnieces apmeklējumi šajā reģionā un gatavība pielāgot un pilnveidot nepieciešamos Eiropas instrumentus šo izaicinājumu pārvarēšanai, ir pozitīvs vēstījums. Mums visiem jāatbalsta viņas darbība.
<SPEAKER ID="464" NAME="Guy Verhofstadt">
ALDE grupas vārdā. - Priekšsēdētājas kundze, Cohn-Bendit kungs un es pirms divām nedēļām bijām kritiski noskaņoti pret baronesi Ashton kundzi un redzu, ka Severin kungs ir nedaudz pielāgojis savu izteiksmes veidu un šobrīd jau runā drosmīgāk. Šāda iejaukšanās pirms divām nedēļām bija pilnīgi nepieciešama, jo Eiropas Savienība bija pieņēmusi neizlēmīgu nostāju.
<P>
Ir skaidrs - lai atrisinātu pašreizējo stāvokli Ēģiptē, ir jāizpilda trīs uzdevumi - pirmkārt, Komisijai ir jāpiedāvā ticams un globāls plāns attiecībā uz Tunisiju un uz Ēģipti - kā stiprināt pilsonisko sabiedrību, ko darīt korupcijas apkarošanas jomā, kā palīdzēt izveidot demokrātiskās institūcijas, kā izveidot neatkarīgu tiesu sistēmu un kā palīdzēt ekonomikas celtniecības un attīstības procesā. Šie, komisāra kungs, ir jautājumi, kas izmaksā nevis miljonus, bet miljardus. Manuprāt, jums pēc iespējas ātrāk būs jāpiedāvā šāds globāls plāns.
<P>
Otrkārt, vakar mūsu grupai bija videokonference ar Ayman Nour - vienu no vadošajiem opozīcijas līderiem Ēģiptē, un noskaidrojām, ka pastāv virkne problēmu. Varu jums apliecināt, ka visās šajā debatēs Ēģiptē par konstitūcijas maiņu, sekulārās demokrātiskās politiskās partijas pašlaik nav iesaistītas, un tādam jābūt mūsu vēstījumam. Otrkārt, divos mēnešos to atrisināt un divos mēnešos arī sarīkot vēlēšanas nav labs iesākums, jo tas nozīmē, ka mums nebūs normālu politisko partiju, kas šajās vēlēšanās piedalīsies. Turklāt pastāv vēl arī jautājums par proporcionālās pārstāvības vai individuālās pārstāvības sistēmu.
<P>
Nosūtīju ziņojumu Augtajai pārstāvei Ashton kundzei ar lūgumu savā tikšanās reizē pirmdien skart šos trīs jautājumus, kas ir būtiski svarīgi patiesi demokrātiskas sabiedrības veidošanai Ēģiptē tuvākajā nākotnē. Manuprāt, Parlamentam ir jāsniedz viņai atbalsts šajās trīs prasībās, un ceru, ka viņa pieminēja šos trīs elementus, šīs trīs problēmas sarunu partneriem Ēģiptē.
<P>
Treškārt, komisāra kungs, tas vēl nav viss. Redzam, ka notikumi attīstās arī Bahreinā, Jemenā, Alžīrijā, Irānā, Lībijā, Marokā un Kuveitā. Pašlaik ir arī nepieciešams, lai Augstā pārstāve sniegtu drosmīgu vēstījumu par šajās valstīs notiekošo; nedrīkstam gaidīt līdz brīdim, kad daudzi notikumi jau būs vēsture. Par šiem jautājumiem Komisijai, un galvenokārt baronesei Ashton kundzei, ir jāsniedz skaidrs paziņojums, kurā tiek pausts mūsu atbalsts masveida protestiem šajās valstīs.
<SPEAKER ID="465" NAME="Daniel Cohn-Bendit" LANGUAGE="FR">
Priekšsēdētājas kundze, komisāra kungs, manuprāt, mums patiešām ir jāatrisina vairāki jautājumi. Pirmais jautājums, kas netiks atrisināts divu nedēļu laikā, ir, ka Komisija nesaprot, ko nozīmē reālpolitika apstākļos, kādi jau daudzus gadus valda Vidusjūras reģionā un varbūt arī citur. Jeb citiem vārdiem, kāda veida attiecības ir iespējamas un kādām tām jābūt starp Eiropas Savienību un šīm diktatūrām, un kādai jābūt to formai. Jo visa šī situācija ir diezgan neparasta. Šodien visi atzīst, ka Mubarak kungs bija diktators. Nedzirdēju neko tādu Eiropas Parlamentā pirms mēneša. Tad viņš nebija diktators. Tādēļ, ja vēlaties iesaldēt aktīvus, neiesaldējiet tikai Mubarak kunga draugu aktīvus, bet iesaldējiet Mubarak kunga un viņa ģimenes aktīvus tāpat kā Ben Ali gadījumā; arī tad tos neiesaldējāt tikai Ben Ali kunga svītai.
<P>
Otrkārt, uzskatu, ka tas, ko šodien redzam Ēģiptē un Tunisijā ir demokrātisks cunami vilnis. Kā mēs rīkojāmies tad, kad cunami prasīja milzīgu skaitu upuru? Mēs mobilizējām līdzekļus ārkārtas gadījumiem tieši tādēļ, lai palīdzētu katastrofas skartajiem. Arī tagad mums ir jāizmanto ārkārtas gadījumiem paredzētie līdzekļi, lai palīdzētu Tunisijas un Ēģiptes iedzīvotājiem, jo sacelšanā iemesli galvenokārt bija bads un nabadzība, un ja šī nabadzība netiks novērsta demokrātiskās pārejas procesā, pastāv briesmas, ka daži no protestētājiem varētu pievienoties, piemēram, fundamentālistu un režīma piekritēju rindām. Nedrīkstam ar to kavēties.
<P>
Tādēļ uzskatu, ka Komisijai ir jāpiedāvā ievērojams pasākumu kopums Tunisijai un Ēģiptei, un piekrītu, ka demokrātija ir pozitīvs process, jo tā nodrošina arī naudas līdzekļus. Tanī pat laikā neuzskatu, ka baroneses Ashton kundzes apmeklējums ir pietiekams pasākums situācijā, kāda tā ir šodien. Ir nepieciešams īpašais sūtnis, jo mums jāturpina pārrunas ar komitejām. Piemēram, Tunisijā un Ēģiptē komitejās, kas pārstrādā konstitūciju, neietilpst ne opozīcijas partiju locekļi, ne sievietes. Tajās strādā tikai vīrieši, lai gan demonstrācijās piedalījās arī sievietes. Tādēļ mums jāatbalsta šis process, un, manuprāt, Komisijai jārīkojas tāpat, kā tā rīkojās iepriekš attiecībā uz Austrumiem, un jāpiedāvā sava palīdzība visos nepieciešamajos konstitucionālajos aspektos, jeb citiem vārdiem - tai jābūt klātesošai politiskā, tiesiskā un ekonomiskas līmenī.
<P>
Vēlos minēt vēl pēdējo punktu. Runājot par šo reģionu, kā zināms, pašlaik notiek pārrunas par asociācijas nolīgumu ar Izraēlu tehnisko pilnveidošanu. Nedomāju, ka tas ir pareizais risinājums. Nedomāju, ka tas ir pareizais signāls, kas būtu jāsniedz. Izraēla ir jāaizsargā, bet ir jāpārskata visu iesaistīto pušu politika šajā reģionā, tostarp arī Izraēlas valdības politika. Jautājums nav par Izraēlas valsts, bet par tās valdības politikas apšaubīšanu. Piedāvāt Izraēlai asociācijas nolīguma tehnisko pilnveidošanu nozīmētu sniegt sliktu signālu visam reģionam.
<P>
(Aplausi)
<SPEAKER ID="467" NAME="Charles Tannock">
ECR grupas vārdā. - Priekšsēdētāja kungs, pirmajos trīsdesmit Izraēlas pastāvēšanas gados Ēģipte bija nesamierināma tās ienaidniece. Pēdējo trīsdesmit gadu laikā abu valstu starpā, par laimi, valdīja miers.
<P>
Nav iespējams par augstu novērtēt to, cik nozīmīga Izraēlas drošībai ir Kempdeividā panāktā saskaņa. Izraēlieši ir patiesi nobijušies, ka radikālā Musulmaņu brālība patiešām varētu aizpildīt Ēģiptes revolūcijas radīto politisko vakuumu. Pietiek jau ar to, ka Izraēla sastopas ar terorisma draudiem no Hezbollah puses pie Libānas robežas, Hamas fanātiķiem, kas šauj raķetes no Gazas sektora un eksistenciāliem draudiem no kodolieročiem bruņotās Irānas puses. Tomēr ir gandrīz droši, ka varas pārņemšana Ēģiptē no islāmistu puses rezultātā izraisītu Ēģiptes un Izraēlas miera līguma atsaukšanu un robežpunkta Rafah atvēršanu Hamas locekļiem.
<P>
Eiropas Savienībai ir jāsniedz palīdzība ar noteikumu, ka tiek atstāts spēkā miera līgums, un tā nedrīkst izrādīt, ka tiks sniegts atbalsts jebkādiem politiskiem notikumiem Ēģiptē, kas apdraud mūsu stratēģiskā sabiedrotā drošību. Mums ir ārkārtīgi svarīgi sniegt atbalstu demokrātiskai Ēģiptei, un ekonomiskās problēmas ir milzīgas. Pilnībā atbalstu ideju par aizdevumu finansējuma izmantošanu no EIB un ERAB, kā vakar laikrakstam "Financial Times” ierosināja Augstā pārstāve. Arī mūsu politiskām partijām un grupām Eiropā ir jāpalīdz izveidot sekulāras, plurālistiski domājošas, demokrātiskas radniecīgās partijas Ēģiptē, lai tās pēc sešiem mēnešiem varētu brīvi konkurēt vēlēšanās tad, kad militāristi, cerams, zaudēs varu.
<P>
(Runātājs piekrita atbildēt uz jautājumu, kas tika uzdots atbilstoši zilās kartītes procedūrai saskaņā ar Reglamenta 149. panta 8. punktu.)
<SPEAKER ID="468" NAME="Krisztina Morvai" AFFILIATION="NI">
(HU) Priekšsēdētāja kungs, nevaru nepajautāt savam kolēģim deputātam, cik līdzsvarota pēc viņa domām ir viņa aprakstītā aina attiecībā uz Izraēlu un stāvokli Tuvajos Austrumos, ņemot vērā, ka neviens vārds netika teikts par rupjajiem cilvēktiesību pārkāpumiem, ko ir īstenojusi Izraēlas valsts, tostarp par tās kaunpilno uzbrukumu Gazai, tā saukto drošības mūri, kam nav nekāda sakara ar drošību, vai visiem tiem cilvēktiesību pārkāpumiem, ko ir nosodījusi Apvienoto Nāciju Organizācija un vairākas citas organizācijas un cilvēktiesību aizstāvju grupas.
<SPEAKER ID="469" NAME="Charles Tannock" AFFILIATION="ECR">
Priekšsēdētāja kungs, šīs debates ir par to, kā mēs varētu palīdzēt Ēģiptei. Protams, uzsvēru arī nepieciešamību palīdzēt mūsu stratēģiskai partnerei - Izraēlai.
<P>
Šobrīd man nav jāiesaistās debatēs par to, kādēļ Izraēla ir mūsu sabiedrotā, kādēļ tai ir mums kopīgas demokrātiskās vērtības, kādēļ drošības mūra rezultātā par vairāk nekā 90 % ir samazinājis teroristu un teroristu-pašnāvnieku uzbrukumu skaits, vai par to, kādēļ Izraēlā atšķirībā no visām tās kaimiņvalstīm valda preses brīvība un notiek brīvas vēlēšanas.
<P>
Par to debatēsim citreiz. Šobrīd teikšu tikai to, ka miera līgums ar Izraēlu ir būtiski svarīgs stabilitātes un drošības panākšanai šajā reģionā, un, protams, jāatceras, ka Eiropas Savienībai ir ārkārtīgi nozīmīga loma Četriniekā.
<SPEAKER ID="470" NAME="Willy Meyer" LANGUAGE="ES">
Priekšsēdētāja kungs, Füle kungs, Eiropas Savienībai ir ārkārtīgi nopietna kaimiņattiecību politikas problēma, kas ir jānovērš. Esam nomainījuši mums nepieciešamo H. Mubarak un Ben Ali režīmu aizbildniecību - kolaboratīva pieeja, kas, manuprāt, bija nepieciešama, pret situāciju, kad cenšamies nosodīt šīs diktatūras un āri cenšamies izrādīt zināmu aizbildniecības pakāpi attiecībā pret tiem revolucionārajiem procesiem par labu demokrātiskām pārmaiņām, ko ir noorganizējušas atsevišķas pilsoniskās sabiedrības daļas.
<P>
Revolūcijām Tunisijā un Ēģiptē ir kas kopējs. Protestētāji ir gados ļoti jauni, politisko organizāciju loma ir nenozīmīga - lai gan arodbiedrību gadījumā tā nebija, un abas revolūcijas pieprasa tādas valsts izveidošanu, kurā valdītu demokrātija un labklājība, pilnībā neņemot vērā reliģiju, par ko mums visiem vajadzētu priecāties.
<P>
Tomēr mūsu kaimiņattiecību politikai trūkst ticamības. Nav iespējams vienā dienā uzņemties nepieciešamo kolaboratīvo lomu pret divām diktatūrām tikai tādēļ, lai nākamajā dienā tos nozākātu un censties nodrošināt aizbildniecību konstitucionālām reformām Ēģiptē, ar kurām tiktu veidota nākotnes valsts.
<P>
Füle kungs, mēs nesaprotam, kādēļ asociācijas nolīgumu 2. pants nekad nav ticis īstenots. 2. klauzula ne reizi nekad nav tikusi īstenota. Ne Ēģiptē, ne Tunisijā, ne Marokā, ne arī Izraēlā. Nekad. Šī klauzula ir noteicošais asociācijas nolīgumu elements, tomēr tā nekad nav tikusi īstenota. Tajā ietvertie noteikumi ir ļoti skaidri - valstīm, kas noslēdz asociācijas nolīgumu ar Eiropas Savienību, ir jāievēro starptautiskās tiesības un cilvēktiesības. Šī nozīmīgā klauzula nekad nav tikusi īstenota praksē, tā nekad nav tikusi izmantota. Tādēļ mēs nepiekrītam šai filozofijai, ka brīvā tirdzniecība ir noteicošā loma, salīdzinot ar cilvēktiesībām Vidusjūras reģionā.
<P>
Tieši tas ir jāmaina, Füle kungs.
<SPEAKER ID="471" NAME="Fiorello Provera" LANGUAGE="IT">
Priekšsēdētāja kungs, dāmas un kungi, prezidenta H. Mubarak gāšana ne tikai ir atvērusi ceļu demokrātijai, bet tā ir arī milzīga iespēja nodrošināt brīvību Ēģiptes tautai. Valsts demokrātisko institūciju reforma, cita starpā, paver iespēju turpmākai ekonomikas attīstībai un labklājības vairošanai visu sabiedrības locekļu labā, pat vismazāk nodrošināto.
<P>
Bez demokrātijas, ekonomikas attīstība kalpos tikai dažu ģimeņu bagātības vairošanai, kā tas ir vienmēr bijis valstīs, kurās nevalda sociālais taisnīgums. Eiropas politikai tādēļ ir jāatbalsta Ēģipte, jo tā uzsāk reformu ceļu, un jāpalīdz Ēģiptes iedzīvotājiem bez norādījumiem pašiem izvēlēties savu nākotni.
<P>
No otras puses, mums jābūt skaidrībā par nākamo valdību Kairā un jāuzsver, ka jaunas un dāsnākas partnerības politikas īstenošana būs atkarīga no reģionālās drošības un miera ar Izraēlu.
<SPEAKER ID="472" NAME="Andreas Mölzer" AFFILIATION="NI">
(DE) Priekšsēdētāja kungs, komisāra kungs, ir tikai pašsaprotami, ka revolucionārus notikumus pavada arī liels emocionālais pacēlums. Tomēr kā eiropiešiem no ārpuses, mums jāsargā no šādām emocijām un šajā situācijā no redzesloka nedrīkstam pazaudēt realitāti. Ja šobrīd galvenokārt priecājamies par demokrātijas izvirdumu Ēģiptē un Tunisijā, tad ignorējam realitāti. Realitāte ir tāda, ka Ēģiptē valda militārs režīms, kas, cerams, ir tikai pārejas posma režīms, un Tunisijā pie varas ir režīms, kas nav spējīgs novērst nelegālu tūkstošiem vai desmitiem tūkstošu iedzīvotāju emigrāciju.
<P>
Eiropiešiem, protams, ir jābūt šo tautu draugiem un sabiedrotajiem cīņā par brīvību. Tomēr domājot par nākotni, ir arī atbilstoši jārīkojas pret šiem režīmiem un diktatūrām, kas joprojām stabili turas citās arābu valstīs. Manuprāt, varam to izdarīt tikai tad, ja nelolosim ilūzijas un ja palīdzēsim šīm tautām attīstīt to, kas ir nepieciešams demokrātijai - tiesiskumu, brīvā tirgus ekonomiku un struktūras, kas ir nepieciešamas, lai demokrātiju vispār varētu iedibināt.
<P>
(Runātājs piekrita atbildēt uz jautājumu, kas tika uzdots atbilstoši zilās kartītes procedūrai (Reglamenta 149. panta 8. punkts).)
<SPEAKER ID="473" NAME="Daniel Cohn-Bendit" AFFILIATION="Verts/ALE">
(DE) Mölzer kungs, vai, jūsuprāt, ir labs stils, ka ES pašlaik iesaistās sarunās ar pulkvedi Gaddafi par bēgļu atgriešanos, ja tanī pat laikā šodien Lībijā demonstrācijās tika ievainoti 40 cilvēki? Vai līdzīgi diktatoram uzskatāt, ka šobrīd ir labāk piespiest šos bēgļus atgriezties? Vai uzskatāt, ka tas ir labs stils?
<SPEAKER ID="474" NAME="Andreas Mölzer" AFFILIATION="NI">
(DE) Cohn-Bendit kungs, es jau teicu, ka ES ir jāpieņem nostāja attiecībā pret diktatoriem, kas joprojām ir pie varas un pašlaik joprojām tiek pieņemti kā Eiropas Savienības partneri, un mums tas ir jāizdara pirms attiecīgajās valstīs cilvēktiesību, demokratizācijas un tiesiskuma jomā ir notikušas revolucionāras pārmaiņas. Tomēr demokratizācija šajās valstīs nesniedz īstu pamatojumu patvēruma piešķiršanai un, ja tajās iestājas demokrātija, ir jābūt arī iespējai iedzīvotājiem palikt uz dzīvi šajās valstīs.
<SPEAKER ID="475" NAME="Elmar Brok" AFFILIATION="PPE">
(DE) Priekšsēdētāja kungs, komisāra kungs, Padomes priekšsēdētāja kungs, ir kas tāds, kas mums ir jāsaprot un ko vēl neesam iemācījušies, proti, ka mums bieži nākas sadarboties ar nedemokrātiskiem režīmiem, jo daudzās šīs pasaules valstīs valda diktatori. Tomēr mēs šajā procesā nedrīkstam aizmirst to, ka ir jāsadarbojas ar pilsonisko sabiedrību. Tas ir jādara gan tādēļ, lai atbalstītu cilvēktiesības, gan arī lai attīstītu demokrātiju.
<P>
Otrais, ko vēlos teikt, tas, ka nepieciešamība atzīt šo stabilitāti nav vienīgais izšķirošais faktors. Patiesa stabilitāte tiks radīta tikai tad, ja atbalstīsim brīvību. Ja tagad neizmantosim šo iespēju un nesniegsim palīdzību drosmīgajiem šo valstu iedzīvotājiem, riskējam ar to, ka nonāksim vakuumā un nespēsim radīt pārmaiņas - "pārmaiņu vēju”, kā tas notika Centrālajā un Austrumeiropā 1989. gadā, bet tā vietā ieraudzīsim līdzīgu situāciju tai, kāda 1979. gadā izveidojās Irānā.
<P>
Palīdzības sniegšana šobrīd nozīmē arī stabilitāti un drošību mums pašiem - brīvība un stabilitāte ir nešķiramas. Tādēļ esmu pateicīgs, ka pēc grūtībām mūsu jaunā dienesta izveides posmā Ārējās darbības dienests un Komisija pašlaik nepārprotami gūst progresu un piedāvā saprātīgus priekšlikumus. Šajā ziņā ir svarīgi, lai mēs ne tikai uzlabotu un nostiprinātu savu palīdzību no strukturālā aspekta, bet arī piedāvātu - vai mūsu piedāvājumi tiks pieņemti, ir atkarīgs no iedzīvotājiem tur, palīdzēt šīm valstīm izveidot demokrātiskās struktūras, lai tās spētu iesaistīties cīņā par demokrātiju un lai beigu beigās vēlēšanās uzvarētu demokrāti, nevis tie cilvēki, kuri, iespējams, ir militārā režīma vai Musulmaņu brālības organizāciju biedri. Šajā ziņā mums jābūt drosmīgākiem un varbūt pat jāizstrādā mūsu programmas nedaudz inteliģentākā veidā nekā esam to darījuši agrāk.
<P>
Ceru, ka šajā ziņā esam uz pareizā ceļa. Ja tas tiks panākts, vairs nepieļausim daudzas no pagātnē īstenotajām kļūdām, un mums šī situācija ir jāizmanto, lai radītu iespējas paši sev.
<SPEAKER ID="476" NAME="Saïd El Khadraoui" AFFILIATION="S&amp;D">
(NL) Priekšsēdētāja kungs, H. Mubarak, iespējams, ir aizgājis, bet tas var būt tikai pagaidu solis. Ir nepieciešami daudzi citi pasākumi, un armijai, kuras rokās pašlaik ir vara, ir jāatrod uzticams veids, kā vadīt šo pārejas procesu, kas jau ir iesācies. Tas nozīmē komandantstundas atcelšanu un visu demokrātisko spēku iesaistīšanu pasākumos, kas pašlaik tiek veikti. Pirmais nopietnais pārbaudījums šajā ziņā būs jaunas konstitūcijas izstrādāšana.
<P>
Eiropas Savienībai no savas puses ir jāizmanto visi iespējamie līdzekļi, tieši un netieši, lai vadītu šo procesu. Cita starpā, tas, protams, nozīmē palīdzēt attīstīties demokrātiskajām partijām un pilsoniskajai sabiedrībai. Tas nozīmē arī iesaldēt to personu aktīvus, kas ir ļaunprātīgi izmantojušas valsts līdzekļus. Protams, un tas būs daudz grūtāk un prasīs vairāk darba, mums jāpieņem ekonomikas atbalsta pasākumu kopums, jo pārejas periods tikai tad tiks atzīts par patiesi veiksmīgu, ja ekonomika atkopsies.
<P>
Beidzot esam, protams, ievērojuši, ka demokrātijas klauzulas, kas ir pieņemtas, bet netiek piemērotas, ir izrādījušās neveiksmīgas. Tādēļ tās būs jāizvērtē.
<SPEAKER ID="477" NAME="Alexander Graf Lambsdorff" AFFILIATION="ALDE">
(DE) Priekšsēdētāja kungs, dāmas un kungi, revolūcijas gaita reti kad ir prognozējama. Tāpat bija arī gadījumos ar revolūciju Amerikā un Francijā, kā arī ar lielo revolūciju Eiropā 1989.-1991. gadā - šī ir un paliks vēsturē kā ēģiptiešu revolūcija. Tā nav Eiropas revolūcija, ko mēs spētu kaut kā vadīt. Drīzāk kā pareiza jāvērtē baroneses Ashton kundzes rīcība šajā reģionā, proti, ir jāieklausās, nevis jācenšas tur diktēt notikumu gaitu, kā vēlētos Eiropa.
<P>
Tomēr ir viens aspekts, kas ir noteicošais - augustā Ēģiptē vēlēšanām ir ne tikai jānotiek, bet ēģiptiešiem arī jāpanāk, lai šīs vēlēšanas būtu īstas. Pozitīvi ir tas, ka Musulmaņu brālība pati ir iesaistījusies šajā procesā par konstitūcijas grozīšanu, ka tā ir nodibinājusi partiju un piedalīsies vēlēšanās. Tomēr jāiesaista arī sekulārie spēki, lai ēģiptiešiem būtu īstas vēlēšanas šajā revolucionārajā cīņā par brīvību.
<P>
Vēlos teikt dažus vārdus arī par instrumentu pielāgošanu. Tas ir žargons un gandrīz neviens nesaprot, ko tas nozīmē. Ko tas nozīmē? Pirmkārt, tas nozīmē nodrošināt vairāk naudas līdzekļu, lai sniegtu iespēju Eiropas Investīciju rīkoties. Bet ko vēl tas nozīmē? Ir jānodibina Eiropas demokrātijas fonds, kas veicinātu daudz efektīvāku, ātrāku un demokrātiskāku sadarbību ar šīm pilsoniskajām sabiedrībām.
<SPEAKER ID="478" NAME="Mirosław Piotrowski" AFFILIATION="ECR">
(PL) Priekšsēdētāja kungs, Parlamentā atkal norisinās debates par stāvokli Ēģiptē, kas ir dinamisks un ir jāuzrauga. Laikā kopš iepriekšējām debatēm ir atkāpies Ēģiptes prezidents, bet tas nav mazinājis bažas par iespējamo destabilizāciju šajā valstī un visā reģionā. Joprojām pastāv draudi, ka varu savās rokās var pārņemt ekstrēmistiskie elementi. Iepriekš es ierosināju, ka Parlamentam un Komisijai vajadzētu nosūtīt īpašu novērošanas misiju uz Ēģipti, un tagad mums šai delegācijai vajadzētu arī piešķirt pilnvaras pieņemt lēmumus. Ir apdraudēts ne tikai atbalsts brīvām vēlēšanām, bet arī ārkārtas palīdzības pasākumu kopuma nodrošināšana, jo īpaši ņemot vērā faktu, ka ēģiptieši paši ir lūguši piešķirt finansiālo palīdzību Ēģiptei. Pašreizējās krīzes padziļināšanās var radīt nemieru un anti-demokrātiska noskaņojuma pieaugumu. Lai veiktie pasākumi būtu efektīvi, ir jāapspriežas ar diplomātiem no Savienotajām Valstīm, kuri ir aktīvi iesaistīti šī reģiona politikā.
<SPEAKER ID="479" NAME="Bastiaan Belder" AFFILIATION="EFD">
(NL) Priekšsēdētāja kungs, šausmīgs politiskās brīvības trūkums apvienojumā ar sirdiplosošu sociālo un ekonomisko stāvokli ir izraisījis nedēļām ilgas masu demonstrācijas un tām sekojošo prezidenta H. Mubarak atkāpšanos.
<P>
Kairas ielās ir izskanējis, ka tikai viens Ēģiptes pilsonis vēl joprojām ievēro komandantstundu - Hosni Mubarak. Tomēr asprātīgas piezīmes vien neuzlabos Ēģiptes iedzīvotāju vidējo dzīves līmeni. Tas noteikti būs viens no pirmajiem H. Mubarak pilnvaru pārņēmēju uzdevumiem, ja tie vēlas novērst jauna protestu viļņa pēkšņas rašanās risku. Tanī pat laikā mēs joprojām gaidām iekšējā demokratizācijas procesa uzsākšanu. Mierīgas šī procesa attīstības nodrošināšana būs ārkārtīgi svarīga ne tikai pašai Ēģiptes pilsoniskajai sabiedrībai, bet arī visam reģionam kopumā.
<P>
Atzinīgi vērtēju jebkādas palīdzības nodrošināšanu no Eiropas Savienības puses šajā divkāršajā pārejas procesā, un tas attiecas arī uz neaizsargāto koptu stāvokli un Ēģiptes un Izraēlas attiecību nepārtrauktību.
<SPEAKER ID="480" NAME="Barry Madlener" AFFILIATION="NI">
(NL) Priekšsēdētāja kungs, tagad, kad nemieri Ēģiptē ir norimuši, ir laiks atvērt acis un paraudzīties, kas īsti notiek Ziemeļāfrikā.
<P>
Daudzi protestētāji cenšas panākt nevis demokrātiju, bet šariāta likuma ieviešanu. Protestu laikā bieži bija dzirdams lozungs "Allah akbar”. Žurnālisti tika iebiedēti, korespondentam no Holandes tika draudēts ar nogalināšanu un visbēdīgākais ir tas, ka pret amerikāņu žurnālisti Lara Logan pūlī tika vērsta seksuāla vardarbība.
<P>
Diktatora M. Ahmadinejad atbalstītajiem ajatollām un Al Qaida šī droši vien ir ievērojama diena. Musulmaņu brālība tagad var turpināt savu svēto karu pret Izraēlu un Rietumiem.
<P>
Šodien aicinu mūsu deputātus nebūt naiviem. Ēģiptiešiem ir jāizdara nozīmīga izvēle. Vai varu iegūs Musulmaņu brālība, jeb vai Ēģiptei būs sekulāra valdība? Saskaņā ar šariāta likumu koptu kristiešiem, atkritējiem musulmaņiem, sievietēm un gejiem Ēģiptē nebūs cilvēciskas nākotnes. Ja Musulmaņu brālības islāmisti gūst virsroku, Izraēla atkal kļūs par mērķi vardarbībai.
<P>
Vienīgā godīgā nostāja, kādu šodien varam pieņemt ir: "Ēģiptieši, izvēlieties brīvību, nevis šariātu!” Islāms un demokrātija nav savienojami. Jaunās Ēģiptes konstitūcijas izstrādāšanu nedrīkst nodot šariāta rokās. Nedrīkstam atļaut imamiem kontrolēt politiku. Holandes Brīvības partijai pietiek drosmes to skaļi atzīt. Vai Parlamentam un Eiropas Komisijai šobrīd pietiek drosmes to atzīt? Šis ir jautājums, uz kuru mums šodien jāatbild.
<SPEAKER ID="481" NAME="Ioannis Kasoulides" AFFILIATION="PPE">
Priekšsēdētāja kungs, Hosni Mubarak atkāpšanās signalizē pāreju uz plurālistisku demokrātiju, kas ir Ēģiptes iedzīvotāju neatlaidīgo centienu rezultāts.
<P>
Pašlaik Ēģiptes bruņotie spēki ir atbildīgi par to, lai īsā laika posmā vestu savu valsti virzienā uz patiesu demokrātiju, tiesiskumu ar neatkarīgu tiesu varu, labu pārvaldību un saukšanu pie atbildības gadījumos, kad rodas aizdomas par korupciju. Militārā vadība ir kļuvusi piesardzīga, lai nepieviltu jaunatni, kas bija demonstrāciju priekšgalā un kuras pārstāvji šodien ir jāaicina uzņemties savu lomu demokrātijas celtniecībā pārejas perioda laikā.
<P>
Ēģiptes vēstījums ir vēstījums visai arābu pasaulei. Arābu valstis ir mūsu partneres; mēs neplānojam tās ne protežēt, ne arī kaut ko tām uzspiest no ārpuses. Tomēr ēģiptiešu un tunisiešu vēstījums viņiem skan šādi: "Īstenojiet reformas, un īstenojiet tās tagad. Ieviesiet demokrātiju, nodrošiniet labu pārvaldību, apkarojiet korupciju vai rēķinieties ar tautas dusmām.”
<P>
Šis ir vēstījums, kas domāts ne tikai arābu pasaulei. Vakar šis vēstījums tika nodots Diyarbakir, Turcijā, un Teherānai, un citām Irānas pilsētām. Tauta to spēj!
<SPEAKER ID="482" NAME="Richard Howitt" AFFILIATION="S&amp;D">
Priekšsēdētāja kungs, esmu gandarīts, ka Augstā pārstāve būs pirmā un visaugstākā ārvalstu diplomāte, kas apmeklēs Ēģipti, un pēc šīm debatēm viņa saņems Parlamenta atbalstu jautājumā par tūlītēju politieslodzīto atbrīvošanu, par to personu saukšanu pie atbildības, kas ir atbildīgas par vardarbīgu miermīlīgu protestētāju apspiešanu, aktīvu iesaldēšanu un citiem pasākumiem pret bijušajiem cilvēktiesību pārkāpumu īstenotājiem.
<P>
Komisāra kungs, šī bija sociālo plašsaziņas līdzekļu revolūcija, kas tika plānota interneta kafejnīcā, kuras viens no varoņiem bija Google darbinieks Wael Ghonim. Tomēr tādiem uzņēmumiem kā Vodafone ir jāgūst mācība par sakaru atslēgšanu un mums tas ir jāaicina pievienoties Globālajai tīkla iniciatīvai, kas darbojas plecu pie pleca ar cilvēktiesību organizācijām, lai parādītu, ka tas aizstāvēs vārda brīvības principu apdraudējuma situācijās.
<P>
Beidzot šis Parlaments baidījās debatēt par Tunisiju; mēs sākām debatēt par Tunisiju tikai tad, kad ēģiptieši izgāja ielās un šodien debatējam par Ēģipti tā vietā, lai varbūt sev pajautātu, kā labāk varam atbalstīt demokrātiskās pārejas procesus Jemenā, Sīrijā, Lībijā un citur arābu pasaulē pirms šo valstu galvaspilsētu ielās iet bojā cilvēki, lai Eiropa un visa pasaule sāktu kaunēties par šādu savu rīcību.
<SPEAKER ID="483" NAME="Marielle De Sarnez" AFFILIATION="ALDE">
(FR) Priekšsēdētāja kungs, neticu, ka vēsture mums piedotu, ja izrādītos, ka atrisināt notikumus, kas jau ir norisinājušies un joprojām turpina norisināties, ir pāri mūsu spēkiem. Tādēļ, manuprāt, Eiropas Savienībai ir ārkārtīgi svarīgi spēt ātri izdarīt secinājumus no tās relatīvā pamanāmības trūkuma, lai neteiktu vairāk, neseno notikumu laikā.
<P>
Tādēļ uzskatu, ka nedrīkstam velti šķiest laiku un ka mums ir bez nosacījumiem jāpiedāvā pilns atbalsts demokrātiskās pārejas procesam gan Tunisijā, gan Ēģiptē, ka mums ir jānostājas šo tautu pusē un viņiem tas jāapliecina un ka mums jādara viss iespējamais, lai nodrošinātu, ka šo revolūciju un pārmaiņu rezultātā tiesiskums vēl vairāk tiek nostiprināts, jo īpaši Ēģiptes gadījumā. Manuprāt, jau tiesiskums vien radītu stabilitātes elementu un kalpotu stāvokļa stabilizēšanai visā reģionā. Citiem vārdiem, tas ir ārkārtīgi nozīmīgs. Mums jānoorganizē un jāsponsorē konference, un galvenais - mēs nedrīkstam baidīties. Šīs revolūcijas ir sekulāras tunisiešu un ēģiptiešu īstenotas revolūcijas, kuri vienkārši vēlas demokrātiju un attīstību, kas ir cieši savstarpēji saistītas. Tomēr mums ir jāpārskata sava kaimiņattiecību politika un jāizpēta jautājums ne tikai par valstu savstarpējām attiecībām, bet arī par dažādu sabiedrības viedokļu attiecībām. Tieši tāda ir Eiropas Parlamenta loma.
<SPEAKER ID="484" NAME="Sajjad Karim" AFFILIATION="ECR">
Priekšsēdētājas kundze, šodienas debates lielā mērā atšķiras no debatēm, kas notika tikai pirms dažām dienām norisinājās šajā plenārsēžu zālē. Ir būtiski svarīgi, lai Ēģiptes iedzīvotāji zinātu, ka mēs esam kopā ar viņiem. Atzinīgi vērtēju faktu, ka mūsu Augstā pārstāve pašlaik atrodas šajā pasaules daļā.
<P>
Ēģiptes iedzīvotājiem pašlaik ir jāpaļaujas uz armiju, kam jāsarīko un jānodrošina brīvas vēlēšanas, lai izveidotu tādu sabiedrību, par kādu tie ir maksājuši ar savām dzīvībām un asinīm. Tagad starptautiskajai sabiedrībai ir jāiesaistās, lai palīdzētu viņiem izveidot savas institūcijas un nodrošinātu iespēju politiskajām partijām izvirzīties priekšplānā un piedalīties šajos vēlēšanu procesos. Ceru, ka Eiropas Savienība uzņemsies savu lomu šajā procesā.
<P>
Beidzot, komisāra kungs, jaunattīstības valstu līderu īstenotā naudas līdzekļu "aizpludināšana” mums jau ir pārāk labi pazīstama. Ir pienācis laiks Eiropai pateikt, ka mēs atsakāmies turpmāk kalpot par vietu, ko šādi cilvēki izmanto naudas līdzekļu noguldīšanai.
<SPEAKER ID="485" NAME="Pino Arlacchi" AFFILIATION="S&amp;D">
(uzdod Madlener kundzei jautājumu atbilstoši zilās kartītes procedūrai saskaņā ar Reglamenta 149. panta 8. punktu) Priekšsēdētāja kungs, šeit tika raksturots traģiskais Ēģiptes demokrātiskās pārejas procesa iznākums. Tika teikts, ka islāma fundamentālisti nenovēršami pārņems varu demokrātiskā ceļā, un tā tālāk.
<P>
Vai, jūsuprāt, šī aina ir tik katastrofiska un nepareiza? Kādēļ neņemam vērā faktu, ka cēloņi islāma fundamentālismam un terorismam Tuvajos Austrumos ir stingri saistīti ar to tirāniskajām valdībām un ka šobrīd ir radusies izdevība tos abus mazināt, ieviešot demokrātiskas iekārtas?
<SPEAKER ID="486" NAME="Barry Madlener" AFFILIATION="NI">
(NL) Priekšsēdētāja kungs, es šeit raksturoju vienus no reālākajiem draudiem, ar ko saskaras Ēģipte, proti, ka tā var kļūt par islāmistu Musulmaņu brālības upuri. Aicinu arī mūs pašus un Komisiju atzīt šādu risku un sniegt nozīmīgu signālu ēģiptiešiem - ka tie var aizmirst par mūsu atbalstu, ja izvēlēsies Musulmaņu brālību un šariāta likumu. Manuprāt, tas ir ārkārtīgi nozīmīgs signāls, kas šodien mums ir jāsniedz, un ceru, ka šajā ziņā mani atbalstīsiet.
<SPEAKER ID="487" NAME="Cristian Dan Preda" AFFILIATION="PPE">
(RO) Priekšsēdētāja kungs, protesti 18 dienu garumā, Hosni Mubarak atkāpšanās un varas nodošana Augstākās militārās padomes rokās galvenokārt ir pavēruši ceļu pārejas procesam. Ceram, ka tas būs demokrātiskās pārejas process. Stāvoklis neapšaubāmi attīstās tempā, kādā revolucionāri notikumi parasti norisinās.
<P>
Manuprāt, Eiropas Savienībai ir jāizmanto visi pieejamie līdzekļi jebkādas virzības atbalstam, kas liecina par pāreju uz demokrātiju. No otras puses, vēlos brīdināt pret noteiktu sasteigtības pakāpi, jo visiem šiem demokrātijas celtniecības procesiem nepieciešams zināms laiks. Neaizmirsīsim arī, ka demokrātiskie spēkiem ir kritiski nepieciešama atjaunotne un stiprinājums, lai novērstu līdzsvara zaudēšanu kopējā politiskajā ainā.
<SPEAKER ID="488" NAME="Rosario Crocetta" AFFILIATION="S&amp;D">
(IT) Priekšsēdētāja kungs, dāmas un kungi, Ēģiptē, sākot no virtuālās sabiedrības Facebook tīklā līdz reālajai, miljoniem iedzīvotāju cenšas panākt godīgāku bagātības sadali un lielāku taisnīgumu un protestē pret korupciju. Mums jāiet tālāk no kareivju un tanku pārejas perioda uz patiesu demokrātiju - jaunu konstitūciju, jaunām vēlēšanām, nāvessoda atcelšanu, humānākiem cietumiem, sociālajām tiesībām un brīvību.
<P>
Tas nebūs viegli. Tie, kuri ir gatavi izmantot jebkādus līdzekļus idejas vārdā, gaida izdevīgu brīdi. Vēlamies ticēt lielajai Ēģiptes tautai, kas tomēr nekad nav pieredzējusi demokrātiju. Vēlamies tajā redzēt sekulāru demokrātiju, stingri nodalot reliģisko varu no politiskās varas, demokrātiju, kurā tiek integrētas minoritātes un radītas īstas tiesības uz veselības aprūpi, sociālo nodrošinājumu un darbu.
<P>
Eiropa atbalsta šādu pieeju, ieguldot līdzekļus, kas spēj veicināt reālu attīstību Ēģiptē - vairs nekādu diktatūru, nekādu ciešanu, nekādas nabadzības.
<SPEAKER ID="489" NAME="Edward McMillan-Scott" AFFILIATION="ALDE">
Priekšsēdētāja kungs, kolēģi būs jau saņēmuši manu pirmdien nosūtīto elektroniskā pasta vēstuli, kurā aprakstīju savu neoficiālā Kairas apmeklējuma laikā gūto pieredzi pagājušajā nedēļas nogalē. Biju pagodināts tur būt kā Demokrātijas un cilvēktiesību komitejas priekšsēdētāja vietnieks.
<P>
Kasoulides kungs norādīja uz jaunatnes lomu nesenajā Ēģiptes revolūcijā. Viņam ir pilnīga taisnība. Viņiem tajā bija būtiska loma. Tikai pirms dažiem brīžiem runāju ar vienu no tās organizētājiem un jautāju viņam: "Vai tu vēl joprojām esi optimistiski noskaņots?” Viņš atbildēja: "Protams, ka esmu. Notikumi attīstās pareizā virzienā.”
<P>
Tomēr ir zināmas problēmas. Vēlēšanu grafiks nav atbilstoši izstrādāts, bet konstitūcijas reformēšanai piešķirtais laiks ir pārāk īss. Mums nepieciešams daudz vairāk laika. Tas attiecas tikai uz Ēģipti, bet šis process plešas plašumā. Tas ir kā 1989. gadā un Eiropas Savienībai ir nepieciešamas īpašās procedūras - šim Parlamentam, Komisijai, Padomei un ĀDD, un mēs atzinīgi vērtējam Catherine Ashton sākotnējos pasākumus demokrātijas labā, bet ir jādara daudz vairāk. Reformu process ir jāatalgo.
<P>
Kā jau svētdien teicu Kairā - un ceru, ka teikšu to pašu citu tautu vidū: "Neesmu šeit ieradies kā Brits vai kā eiropietis, esmu ieradies šeit kā ēģiptiešu draugs.” Un esmu joprojām.
<SPEAKER ID="490" NAME="Francisco José Millán Mon" AFFILIATION="PPE">
(ES) Priekšsēdētāja kungs, mums nepieciešams papildu precizējums par Augstākās militārās padomes plāniem Ēģiptē.
<P>
Viens konkrēts pasākums ir sarīkot demokrātiskas vēlēšanas pēc sešiem mēnešiem. Tomēr esmu arī lasījis, ka nākamajā nedēļā mēs redzēsim jau jaunu valdību, kurā pēc Britu Ārlietu sekretāra teiktā, iespējams, ietilps arī opozīcijas pārstāvji.
<P>
Manuprāt, visi piekritīs, ka jebkurā gadījumā vislabākais veids, kā virzīties uz priekšu ir īstenot tādu pārejas procesu, par kuru ir iespējams panākt visplašāko iespējamo politisko vienošanos līdz vēlēšanām. Būtu arī vēlams, lai sociālie spēki sadarbotos savā starpā, nodrošinot, ka šo pārejas procesu nesarežģītu nekādi ievērojami attiecību saspīlējumi.
<P>
Dāmas un kungi, Eiropas Savienībai ir jāatbalsta demokrātiskais process un jāveicina tā panākumi. Ēģipte ir nozīmīga valsts un notikumi tajā radīs ietekmi visā Vidusjūras reģionā un arābu pasaulē. Tādēļ atzinīgi vērtēju baroneses Ashton kundzes nākamajā nedēļā paredzēto Kairas apmeklējumu.
<P>
Vēl viens aspekts - tunisieši un ēģiptieši ir snieguši mums mācību ar savas tautas vēlmi pēc brīvības. Ceru, ka ārlietu ministri neignorēs šo mācību tad, kad tiem būs jādefinē tāda kopējā nostāja attiecībā uz Kubu, kuras tiešais mērķis panākt demokrātisko pāreju šajā valstī un kurā tiek aizstāvēti tie, kas aizstāv brīvību.
<SPEAKER ID="491" NAME="Kader Arif" AFFILIATION="S&amp;D">
(FR) Priekšsēdētāja kungs, komisāra kungs, nepārspīlēšu, ja teikšu, ka pašreizējie notikumi Vidusjūras reģiona dienvidos un plašāk arī arābu pasaulē ir vēsturiski notikumi, jo īpaši tām tautām, kuras piecdesmit gadus pēc savas valsts neatkarības atgūšanas, pateicoties dekolonizācijai, šodien izcīna personas un kolektīvo brīvību. Dzirdēju jūs apgalvojam, ka tas ir vēsturisks, bet arī negaidīts notikums, kā tas notiek visās revolūcijās. Tomēr šī jaunā situācija liek mums no jauna pilnībā pārdomāt mūsu redzējumu, mūsu politiku un attiecības ar šīm valstīm. Priekšlikumi ir sniegti.
<P>
Protams, ka piesardzību, ar kādu līdz šim esam reaģējuši, var viegli un bažīgi izskaidrot ar mūsu apsēstību ar stabilitāti, ar ko es domāju šo nostāju "drošība pirmajā vietā”, ko izraisa bailes - nostāju, kuras vienīgās prioritātes bija imigrācijas, terorisma un radikālā islāmisma apkarošana kopā ar dažām ekonomiskām interesēm, tostarp arī piekļuvi enerģijai.
<P>
Mēs pieņēmām autoritāros režīmus tad, kad to vienīgais mērķis bija apstiprināt mūsu bailes. Iedzīvotāju sacelšanās rezultātā mūsu politikas neveiksme ir kļuvusi skaidri redzama, mums vairs nav tiesību turpināt, balstot savu analīzi uz tām pašām bailēm, vai vēl sliktāk - uz tiem pašiem uzskatiem ar ksenofobijas nokrāsu. Tādēļ mums ir jāatbalsta tie, kuri tiecas uz lielāku brīvību un demokrātiju vietās, kur ir iespējams būt gan musulmanim, gan demokrātam un sekulāram sabiedrības loceklim. Šis ir vēstījums, kas tiek sniegts mums.
<SPEAKER ID="492" NAME="Georgios Koumoutsakos" AFFILIATION="PPE">
(EL) Priekšsēdētāja kungs, nesenās sacelšanās Tunisijā un Ēģiptē jau tagad ir izraisījušas politisko domino efektu vairākās musulmaņu zemēs. Sabiedrība nāk klajā ar prasībām un lūgumiem, kas ir tikuši apspiesti vairākus desmitus gadu.
<P>
Uzmanieties! Nekas vēl nav beidzies. Viss vēl tikai sākas. Jauni izaicinājumi un jaunas izredzes. Jautājums ir, kā šajā situācijā rīkojas Eiropa? Ko tā var darīt un kas tai ir jādara? Noteikti ne tas, ko tā ir darījusi līdz šim. Tās klātbūtne faktiski nav bijusi jūtama, nebija ne saliedētības, ne refleksu. Kādā veidā tā, piemēram, rīkosies jauna imigrantu pieplūduma gadījumā? Noteikti ne tā, kā līdz šim, ņemot vērā solidaritātes trūkumu no ziemeļu valstu puses attiecībā pret tās partnerēm dienvidos.
<P>
Tieši tādēļ mēs un mūsu kolēģi no Kipras, Maltas, Francijas, Spānijas un Itālijas ir iesnieguši jautājumu Komisijai par šo tēmu. Notikumi plašākā mūsu kaimiņu reģionā kļūst par Eiropas ārpolitikas pamatproblēmu. Vai tā būs veiksmīga, vai arī neveiksmīga? Laika atlicis pavisam maz. Lampedūzas sala mūs aicina pasteigties.
<SPEAKER ID="493" NAME="Carmen Romero López" AFFILIATION="S&amp;D">
(ES) Priekšsēdētāja kungs, arī es vēlos uzslavēt baroneses Ashton kundzes neseno Tunisijas apmeklējumu un došanos uz Ēģipti nākamajā nedēļā.
<P>
Ko Eiropa var darīt, kā jautāja iepriekšējais runātājs? Šobrīd ir būtiski svarīgi sniegt skaidu signālu par mūsu atbalstu šīm valstīm. Ģeogrāfiskā izvietojuma un vēstures dēļ Eiropa ir dabiska sabiedrotā valstīm, kas atrodas Vidusjūras reģionā. Šis ir īstais brīdis, lai darītu tām zināmu, cik nozīmīgas tā mums ir, cik radikālas izmaiņas tās ir ieviesušas mūsu kaimiņattiecību politikā un cik lielas cerības mēs lolojam attiecībā uz šo jauno Vidusjūras reģionu, ko izraisīja Ēģiptes un Tunisijas jaunieši mums par lielu pārsteigumu un brīnumu.
<P>
Tagad mums šis pārveides process ir jāatbalsta, kā norādīja pārējie runātāji. Galvenokārt mums tas jādara, likvidējot represīvo aparātu - neaizmirsīsim, ka diktatūra turpinās pat tad, kad diktators jau var būt atkāpies no amata, atceļot ārkārtas stāvokli un palīdzot pro-demokrātiskajiem spēkiem tādā veidā, lai Eiropa varētu sniegt patiesu ieguldījumu šajā procesā un lai demokrātija patiešām nostiprinātos un tiktu izveidota jauna partnerība.
<P>
Tas, kas tika teikts par nepieciešamību pielāgot instrumentus, nekādā ziņā nav nepelnīti. Patiesība ir tāda, ka viena vēstures lapa ir aizvērta, un šobrīd mēs pāršķiram jaunu.
<SPEAKER ID="494" NAME="Boris Zala" AFFILIATION="S&amp;D">
(SK) Priekšsēdētāja kungs, no konteksta, ko šeit uzstājoties teica Verhofstadt kungs, diezgan skaidri ir noprotams, ka demokrātiskajiem opozīcijas spēkiem Ēģiptē nav izdevies izveidot vienotu organizāciju, kas pārstāvētu revolucionāros spēkus, kas ir izgājuši ielās. Viena lieta ir atbrīvoties no diktatora, bet pavisam cita lieta ir ieviest demokrātisku sabiedrisko iekārtu.
<P>
Viena no būtiskākajām revolūciju pazīmēm Centrāleiropā 1989. gadā bija spēja nekavējoties izveidot īstas organizācijas, kas pārstāvētu demokrātiskos, sekulāri revolucionāros spēkus.
<P>
Šī ir iespēja Eiropas Savienībai nodrošināt savu palīdzību. Iespējams, ka tas ir pat vēl svarīgāk nekā finansējums vai citi jautājumi. Tie būs svarīgi turpmākie posmi.
<P>
Kurš gan pašlaik apsēdīsies pie galda un iesaistīsies īstās sarunās ar militārajiem līderiem? Kurš nāks klajā un piedalīsies šajās vēlēšanās kā patiesais šo demokrātisko spēku pārstāvis? Šis jautājums paliek neizšķirts un Eiropas Savienība šajā ziņā var sniegt palīdzību. Ja tas ir izdarāms, mums nebūs jābaidās, ka Ēģipte izvēlēsies Irānas ceļu, bet, tieši pretēji, varam būt droši, ka Irāna izvēlēsies Ēģiptes ceļu.
<P>
(Runātājs piekrita atbildēt uz jautājumu, kas tika uzdots atbilstoši zilās kartītes procedūrai saskaņā ar Reglamenta 149. panta 8. punktu.)
<SPEAKER ID="495" NAME="Richard Howitt" AFFILIATION="S&amp;D">
Priekšsēdētāja kungs, vēlos teikt savam draugam Zala kungam, ka ļoti daudz ko ieguvu no tā, ko viņš teica par savu personisko revolucionāra pieredzi. Zala kungs, šajās debatēs ir divi jautājumi, par kuriem vēlētos dzirdēt jūsu viedokli. Vai iedzīvotājiem uz vietas gadījumā, ja ārvalstis neaizstāv viņu demokrātiju, ekstrēmisms netiek drīzāk veicināts, nekā aizkavēts? Ja ārvalstis aizstāv demokrātiju, vai tas tiek uzskatīts par iejaukšanos un neatbilstošu rīcību? Labprāt vēlētos dzirdēt jūsu viedokli.
<SPEAKER ID="496" NAME="Boris Zala" AFFILIATION="S&amp;D">
(SK) Pateicos par jūsu jautājumu. Manuprāt, šobrīd mums jau ir uzkrāta pietiekama pieredze saistībā ar revolūcijām pret diktatoru režīmiem, lai bažītos par to, ka ar savu padomu mēs varētu iejaukties citu valstu iekšējās lietās. 1989. gadā mēs neapšaubāmi pazinām un konsultējāmies ar daudzām personām no ārvalstīm. Mums ir jāpaļaujas pašiem uz savu vēsturisko pieredzi. Ir ārkārtīgi daudz jautājumu, kuros varam sniegt konsultācijas šīm valstīm, un, manuprāt, ja padoms ir saprātīgs, tas ir pieņemams.
<SPEAKER ID="497" NAME="Laima Liucija Andrikien" AFFILIATION="PPE">
Priekšsēdētāja kungs, ņemot vērā Ēģiptes notikumu milzīgo nozīmi visā reģionā un ES attiecības ar šo pasaules reģionu, mums ir ārkārtīgi svarīgi savlaicīgi pievērst uzmanību un izrādīt interesi, un uzņemties aktīvu, nevis pasīvu lomu.
<P>
Gadījumā, ja kāda nācija - Ēģiptes vai jebkura cita, sapulcējas, lai pieprasītu savas tiesības uz demokrātiju, ES ir jāpiedāvā sava palīdzība tās iedzīvotājiem pārvērst viņu sapni realitātē.
<P>
Ņemot vērā, ka konstitūcijas darbība ir apturēta, Parlaments ir atlaists un prezidenta vēlēšanas ir plānots šī gada otrajā pusē, ir ārkārtīgi svarīgi nodrošināt, lai šajā valstī tiktu nodrošinātas brīvas un godīgas vēlēšanas. Iedzīvotāji izmantos savas tiesības uz plašsaziņas līdzekļu brīvību un vārda brīvību.
<P>
Tanī pat laikā sastopamies ar risku, ka gadījumā, ja vēlēšanas tiks noturētas, neradot dziļu pamatu demokrātijai, ir iespējams, ka ekstrēmisti var triumfēt.
<SPEAKER ID="498" NAME="Zuzana Roithová" AFFILIATION="PPE">
- (CS) Priekšsēdētāja kungs, komisāra kungs, stingri atbalstu visus Augstās pārstāves veiktos pasākumus, kas paredzēti, lai palīdzētu Ēģiptei sasniegt demokrātiju un labklājību, novēršot turpmāko asinsizliešanu. Tas tomēr nenozīmē, ka mums jāpiever acis uz pieaugošo vardarbību, ar ko radikālie musulmaņi vēršas pret koptu kristiešiem. Esmu runājis ar pilsoņiem Eiropā un ar čehiem, kuri palīdz koptiem, tomēr šajā procesā viņi burtiski riskē ar savām dzīvībām. Eiropas Savienībai ir atklāti jāaicina Ēģiptes armija parādīt piemēru, sodot tos, kuri vajā kristiešus. Tanī pat laikā Eiropas Savienībai ir aktīvi jāiesaistās palīdzības sniegšanā tiem koptiem, kuri tiek apdraudēti, īslaicīgi pārvietojot viņus uz drošu valsti.
<P>
Vēlos jūs lūgt iesniegt priekšlikumu Padomei ierosināt īstermiņa pasākumus saskaņā ar Direktīvu 2001/55/EK, lai izglābtu koptu dzīvības līdz brīdim, kad Ēģipte tiem kļūs par drošāku mājvietu. Vai varat to paveikt, komisāra kungs?
<SPEAKER ID="499" NAME="Simon Busuttil" AFFILIATION="PPE">
(MT) Priekšsēdētāja kungs, turpmāk mums būs jāizpilda trīs uzdevumi. Pirmkārt, mums būs jāsniedz Ēģiptei nekavējoša palīdzība pārejas posmā, tāpat kā tā ir jāsniedz arī Tunisijai, lai tās var veikt pasākumus pilnīgas un stabilas demokrātijas izveidošanai. Otrkārt, mums ir jāizstrādā ilgtermiņa plāns - es to saucu par īstenošanas plānu, katrai valstij, kura tāpat kā Tunisija un Ēģipte, gatavojas sākt ceļu uz demokrātiju. Tādā veidā mēs varam parādīt, ka esam blakus, lai sniegtu palīdzīgu roku valstīm, kuras izvēlas demokrātiju - un parādītu, ka demokrātija ir priekšnoteikums ceļā uz panākumiem
<P>
Beidzot, mums ir pilnībā jāpārskata politika attiecībā uz Vidusjūras reģionu. Mums jānovērtē un jāatzīst, ka tajā trūka nepieciešamā redzējuma, lai saprastu, kas varēja notikt arābu valstīs un kas faktiski ir noticis.
<SPEAKER ID="500" NAME="Ioan Mircea Paşcu" AFFILIATION="S&amp;D">
Priekšsēdētājas kundze, iepriekšējā reizē daži no mums pauda sašutumu par mūsu publisko - jā, publisko, paziņojumu, nevis rīcības, saudzīgo toni saistībā ar notikumiem Ēģiptē vēl pirms H. Mubarak atkāpšanās no amata. Protams, ka amatā, kāds ir Ashton kundzei, nav iespējams izpatikt visiem vienādi, bet, ja vēlamies, lai ES viedoklis tiktu sadzirdēts, tam jābūt pietiekami skaļam.
<P>
Atgriežoties pie Ēģiptes, no savas rumāņa pieredzes varu teikt, ka, manuprāt, īstās grūtības tikai tagad sākas. Ne tuvu neatrisinot Ēģiptes sabiedrības problēmas, bijušā prezidenta aiziešana tikai sarežģīs un vairos problēmas, ar kādām tā sastopas. Dažas no šīm problēmām, piemēram, armija, kas nepilda doto solījumu sarīkot brīvas vēlēšanas noteiktā laikā vai līguma atsaukšana ar Izraēlu, mūs skars tiešā veidā.
<P>
Neskatoties uz to, mani iedrošina jūsu gatavības mēģināt, pastāvīgi sazinoties ar vietējām pašvaldībām, paredzēt šādas problēmas un būt gataviem vispiemērotākā veidā iejaukties.
<SPEAKER ID="501" NAME="Alexandra Thein" AFFILIATION="ALDE">
(DE) Priekšsēdētāja kungs, dāmas un kungi, esmu no Berlīnes, un visa pasaule priecājās kopā ar mums - berlīniešiem, kad krita robeža mūsu pilsētā un arī visā pārējā Austrumeiropā tika atvērtas robežas. Tagad Ēģiptes gadījumā mūsu reakcija bija novēlota, pārāk piesardzīga un, kas vissvarīgākais, tā bija pārāk neemocionāla. Kur gan ir palicis mūsu prieks? Gandrīz visi runāja tikai par "stabilitātes saglabāšanu”. Tomēr katram cilvēkam pasaulē vissvarīgākais ir brīvība.
<P>
Mēs - vācieši, jo īpaši zinām, par ko runājam. Ēģiptē nebija stabilitātes; tur valdīja apspiešana. Brīvība un stabilitāte jebkurā laikā var pastāvēt līdzās viena otrai. Tādēļ nedrīkstam ēģiptiešiem diktēt, kas tiem būtu jāievēl. Ja vēlēšanas noritēs godīgā un demokrātiskā veidā, mums būs jāatzīst tās iznākums un mēs nedrīkstam izturēties tik augstprātīgi, kā savulaik Palestīnas vai pat Alžīrijas gadījumā, lai izlemtu, vai mēs atzīsim vai neatzīsim tos, kas ir ievēlēti. Mums jāatzīst izdarītā izvēle.
<SPEAKER ID="502" NAME="Franziska Katharina Brantner" AFFILIATION="Verts/ALE">
Priekšsēdētāja kungs, vēlos teikt Füle kungam, ka mums patiešām ir jāpievēršas pārejas pieprasīšanai uz pilsonisku valdību un jānodrošina, lai militārais režīms izpildītu savus solījumus.
<P>
Manuprāt, pašlaik ir izveidota komiteja, kas strādās pie konstitūcijas, tomēr tajā neietilpst neviena sieviete. Tas ir diezgan nožēlojams fakts, ja ņemam vērā, cik daudz sieviešu - jaunu sieviešu, piedalījās ielu protestos, lai nodrošinātu, ka demokrātiskās pārejas process, šī revolūcija aptver visu sabiedrību. Tādēļ mums viņas ir jāatbalsta, mums ir jāpieprasa, kad jūs turp dosieties un kad baronese Ashton turp dosies, tikšanās ar sievietēm - ir jātiekas ne tikai ar tām sievietēm, ko, iespējams, apzīmē kā "parastie aizdomās turamie”, bet arī ar tām, kas bija iesaistītas revolūcijā un kuru balsis tik bieži nav dzirdamas.
<P>
Mums jāpieprasa, lai tiktu atbrīvoti visi ieslodzītie un veikta izmeklēšana saistībā ar notikušo vardarbību. Beidzot, manuprāt, baronesei Ashton ir taisnība - šis ir laiks, kad jādomā plašāk. Šis ir jautājums par ES tirdzniecību, vīzām, naudas līdzekļiem un, protams - par mūsu drosmi.
<SPEAKER ID="503" NAME="Struan Stevenson" AFFILIATION="ECR">
Priekšsēdētāja kungs, sākoties šīm debatēm, komisārs uzslavēja to jauniešu drosmi, kuri izgāja ielās Ēģiptē un Tunisijā un izraisīja sacelšanās vētru.
<P>
Simtiem tūkstošu izgāja ielās Teherānā un citās Irānas pilsētās pirmdien un tika brutāli apspiesti. Viņi tika salauzti. Kāds jauns students tika nogalināts. Citi tika spīdzināti un apcietināti, kur tie neapšaubāmi tiks sodīti par mēģinājumiem sacelties pret šo fašistisko režīmu.
<P>
Kādēļ mēs nekad nepasakām neko, lai viņus iedrošinātu? Kādēļ esam kā truši starmešu gaismā, kad jārisina jautājumi ar mullām Teherānā? Kādēļ ne ar vienu vārdu nenosodām brutālo 3 400 opozīcijā esošo irāņu psiholoģisko spīdzināšanu un aplenkumu Ašarafas nometnē? Ir laiks rīkoties un parādīt, ka atbalstām opozīciju Irānā.
<SPEAKER ID="504" NAME="Nikolaos Salavrakos" AFFILIATION="EFD">
(EL) Priekšsēdētāja kungs, nesenās tautu sacelšanās un arī pārējās, kas briest Vidusjūras reģiona Āfrikas piekrastē mums rada dziļas bažas. Mums jānosaka šī sacelšanās viļņa cēlonis; tas ir nabadzība, reliģija, netaisnība, korupcija vai demokrātijas un brīvības trūkums? Ko tieši vēlas šie iedzīvotāji, kuri saceļas pret režīmiem, par kuriem tie pēdējos 30 vai 40 gados ir balsojuši kā par saviem padomdevējiem un vadītājiem?
<P>
Man šķiet, ka mēs šeit šajā Parlamentā uzskatām, ka esam pats demokrātijas iemiesojums. Pirmais risinājums, ko piedāvājam, ir nauda. Viņiem tā jau bija un dažas bezkaunīgas personas to piesavinājās. Tomēr ir jāsaprot, ka svarīgākais jautājums ir ģeopolitiskā nestabilitāte, pārmaiņas, ko šis sacelšanās vilnis var radīt šajā reģionā, tautas reakcijas ietekme un jaunais līdzsvars, kas izveidosies tā rezultātā.
<SPEAKER ID="505" NAME="Stefan Füle">
Komisijas loceklis. - Priekšsēdētāja kungs, man jāpateicas godājamiem deputātiem par viņu vērtīgajiem komentāriem un jautājumiem. Man bija ārkārtīgi liels prieks par iespēju šodien šeit apmainīties ar viedokļiem par notikumiem Ēģiptē un par to, kā vislabāk uz tiem reaģēt. Esmu dzirdējis daudz konstruktīvu piezīmju un priekšlikumu un nodošu jūsu vēstījumu Komisijas priekšsēdētāja vietniecei un Augstajai pārstāvei ārlietās un drošības politikas jautājumos.
<P>
Mēs kopā apsvērsim, kā vislabāk risināt šos jautājumus un tie būs mūsu prioritāšu saraksta augšgalā turpmāk reaģējot uz notikumiem Ēģiptē. Vēlos apliecināt jums, ka nepārtraukta analīzes procesa ietvaros atradīsim visaptverošu risinājumu šādiem diviem elementiem - pirmkārt, attiecīgo valstu pārejas procesa un reformu nepieciešamībai, un otrkārt arī, šo milzīgo un vēsturisko pārmaiņu stratēģisko ietekmi mūsu kaimiņu reģionā un kaimiņattiecību politikā. Šim Parlamentam tajā būs svarīga loma.
<P>
Ēģiptieši ir pierādījuši, ka tie spēj paši lemt par savu nākotni. Viņi pieprasa demokrātiju, viņi pieprasa sociālās un ekonomikas reformas, un Eiropas Savienībai ir jāvar nodrošināt pilnu atbalstu šim demokrātiskajam reformu procesam. Kā jau teicu, šis vēl ir tikai sākums, bet Eiropas Savienība ir pilnībā gatava ieklausīties un reaģēt uz pašu ēģiptiešu izvirzītajām prasībām.
<SPEAKER ID="506" NAME="Seán Kelly" AFFILIATION="PPE">
Priekšsēdētāja kungs, vēlos izteikt jums komplimentu par to, kā šodien atrisinājāt jautājumu saistībā ar nepieteiktās uzstāšanās procedūru. Tā bija pirmā reize, kad dzirdēju iepriekš skaļi nosaucam vārdus, kad runātāju skaits ir ierobežots, lai citi deputāti, kuriem netiek dota iespēja runāt, varētu doties prom un kārtot savas darīšanas. Šajās debatēs nelūdzu iekļaut sevi sarakstā nepieteiktās uzstāšanās procedūras ietvaros, bet ievēroju, kā jūs rīkojāties, un citi priekšsēdētāji, cerams, rīkosies tāpat.
<SPEAKER ID="507" NAME="Priekšsēdētājs">
Debates tiek slēgtas.
<P>
Rakstiskas deklarācijas (Reglamenta 149. pants)
<SPEAKER ID="508" NAME="Mariya Nedelcheva" LANGUAGE="FR">
Ēģiptes atbildīgās iestādes ir izstrādājušas plānus savas valsts konstitūcijas pārstrādāšanai. Par tiem tika instruēta grupa juristu un tai tiks piešķirtas 10 dienas, lai iesniegtu tās ierosinātos grozījumus. Tās ir ļoti labas ziņas. Ir jāpārstrādā vispretrunīgākie jautājumi, jo īpaši saistībā ar neierobežoto prezidentūras termiņu skaitu, ierobežojošie nosacījumi saistībā ar to, kas drīkst piedalīties prezidenta vēlēšanās, vēlēšanu uzraudzības metodes un ierobežotās iespējas pārsūdzēt likumīgo vēlēšanu rezultātus. Līdz ar to demokrātiskās pārejas process ir uzsākts. Tomēr konstitūcijas pārstrādāšana nav vienīgais jautājums, kas ir jārisina. Ekonomiskā labklājība un sociālā kohēzija ir būtiski svarīgi nosacījumi tautas emancipācijai un netraucētai valsts vadīšanai. Eiropas Savienība, savukārt, nedrīkst stāvēt malā un neko nedarīt laikā, kad notiek šīs pārmaiņas. Pēc tam, kad ir sagaidīts demokrātiskās pārejas process, baronesei Ashton kundzei būs jāpilnveido partnerības nolīgumi un jāizvirza tiesiskums, taisnīgums un cilvēktiesības uzmanības centrā. Nedrīkstam pieļaut, lai šīs vērtības iegrimtu aizmirstībā, aizbildinoties ar mūsu attiecību stabilizēšanu.
<SPEAKER ID="509" NAME="John Attard-Montalto" AFFILIATION="S&amp;D">
rakstiski. - Būtiski svarīgi ir definēt ES lomu šajos nemieros, kas norisinās daudzās arābu valstīs kopumā, un jo īpaši Ēģiptē. Šie nemieri ir negaidīti un šķiet, ka netiku paredzējis šādu notikumu iespējamību savā neparedzēto pasākumu plānā. Sociāli politiskā bāze, kas izraisīja pārmaiņas arābu pasaulē, nav atšķirīga šajās valstīs, kuras pašlaik atrodas pārejas procesā uz vidi, kas, cerams, būs demokrātiska.
<P>
Baronese Ashton kundze šķiet ir pareizi norādījusi, ka ES ir "demokrātisks aicinājums” ieklausīties cilvēkos, kuri vēlas pārmaiņas - un mēs esam pārmaiņu liecinieki pasaulē, jo tas, kas notiks arābu valstīs, ietekmēs politiskos, sociālos un ekonomikas jautājumus visā pasaulē. Viens īpaši svarīgs jautājums ir saistīts ar drošību un stabilitāti, un "demokrātiskais aicinājums” neapšaubāmi skar valstis, kas galvenokārt tiek uzskatītas par citu tādu valstu sabiedrotajām, kurās ir demokrātiska politiskā sistēma. Pašlaik nav zināms, kur novedīs demokrātiskās pārejas process, vai kādu nostāju pieņems tradicionāli demokrātiskās valstis, un jo īpaši Eiropas Savienība.
