<CHAPTER ID="027">
Interneta pārvaldība - turpmāk veicamie pasākumi (īss izklāsts)
<SPEAKER ID="214" NAME="Priekšsēdētāja">
Nākamais punkts ir Francisco Sosa Wagner ziņojums Rūpniecības, pētniecības un enerģētikas komitejas vārdā par interneta pārvaldību - turpmāk veicamie pasākumi -.
<SPEAKER ID="215" NAME="Francisco Sosa Wagner">
referents. - (ES) Priekšsēdētājas kundze, ziņojums, ko man, strādājot ciešā sadarbībā ar ēnu referentiem, bijis tas gods izstrādāt, tiecas definēt internetu kā visas pasaules sabiedrības īpašumu, kas jāpārvalda saskaņā ar vispārējām sabiedrības interesēm.
<P>
Pamatojoties uz valsts un privātā sektora partnerības modeli, mums jānovērš situācija, ka to kontrolē viena struktūra vai grupa, un jāaptur jebkurš valsts vai pārvalstisku iestāžu mēģinājums kontrolēt informācijas plūsmu tīklā.
<P>
Galvenās bažas šajā ziņojumā tika paustas attiecībā uz Piešķirto nosaukumu un numuru Interneta korporācijas (ICANN) lomu interneta globālajā pārvaldībā. Tā kā šī ir privāta iestāde, uz kuru attiecas ASV tiesību akti, mēs esam uzsvēruši tās neparasto būtību, ņemot vērā tās delikāto uzdevumu, un, lai arī mēs atbalstām šīs iestādes saglabāšanu, jo kopumā tā ir darbojusies efektīvi, mēs ierosinām veikt reformu, kas sniegs iespēju Eiropas iestādēm uzņemties lielāku lomu tās pārvaldības struktūrās.
<P>
Internets pirmkārt ir nozīmīgs instruments pamatbrīvību īstenošanai un iespēja sabiedrībai baudīt patiesu demokrātiju. Tāpēc jāpastāv būtiskām iespējām aizsargāties pret jauniem valsts vai privātā sektora dalībnieku uzraudzības, kontroles un cenzūras paņēmieniem tā, lai interneta piekļuves brīvība un privātuma aizsardzība būtu patiesa, nevis neefektīva. Īpaši valdības tiek lūgtas atturēties no interneta piekļuves ierobežošanas, izmantojot cenzūru, bloķēšanu, filtrus vai citus līdzekļus, kā arī no prasības, lai to darītu privāti uzņēmumi.
<P>
Visi nepieciešamie ierobežojumi, piemēram, nepilngadīgo aizsardzībai paredzētie, ir jāpiemēro tikai tik daudz, cik tas noteikti nepieciešams demokrātiskā sabiedrībā. Tiem jābūt tiesiski pamatotiem un jāievēro proporcionalitātes princips, kā noteikusi Eiropas Savienības Tiesa un Cilvēktiesību tiesa.
<P>
Visiem eiropiešiem jābūt nodrošinātai efektīvai piekļuvei internetam, un svarīgākais ir pielikt īpašas pūles, lai saskaņā ar Parlamenta pieņemto Digitālo programmu netiktu diskriminēti iedzīvotāji lauku teritorijās.
<P>
Mēs apgalvojam, ka ir ļoti svarīgi, lai Eiropas nostāja interneta pārvaldības ziņā būtu vienota un stipra gan ICANN, gan citos starptautiskos posmos, īpaši Interneta pārvaldības forumā, jo tas ir iedarbīgs līdzeklis dialoga veidošanai starp valdībām, pilsonisko sabiedrību un privāto sektoru. Nākamā šī foruma sesija notiks septembrī Viļņā, un mēs neaizmirsām tās nozīmību, izstrādājot šo ziņojumu. Tāpēc mēs to patiesi atbalstījām, ierosinot veikt dažus labojumu foruma darbības veidā.
<P>
Šajos posmos ir ļoti būtiski, lai tiktu aizsargāti Eiropas Savienības principi, kas izklāstīti EK līguma 2. pantā, īpaši mūsu attiecībās ar valstīm, kuru vērtības varētu atšķirties no Eiropas vērtībām.
<P>
Cienījamie kolēģi, internets ir kā liela jūra, okeāns, kam jāapvieno eiropieši brīvībā.
<P>
Nobeigumā es vēlētos izteikt pateicību kolēģiem, kuri strādāja kopā ar mani, sagatavojot šo ziņojumu, kā arī Komisijas dienestiem, kas man sniedza nenovērtējamu palīdzību. Liels paldies par jūsu uzmanību šajā vakara stundā!
<SPEAKER ID="216" NAME="Axel Voss" AFFILIATION="PPE">
(DE) Priekšsēdētājas kundze, interneta nozīme - un tas turpina iepriekšējo tematu - ir ievērojami pieaugusi pēdējo 20 gadu laikā. Ir izveidojušās jaunas nozares, uzņēmējdarbības modeļi ir atkarīgi no nepārtrauktas interneta lietošanas, un tagad mēs tam piesaistām izglītību. Internets aizstāj sociālo saskarsmi. Tomēr mums ir arī ļoti atšķirīgs privātās saziņas veids, un tam tagad ir sava infrastruktūra, kas līdzinās vispārējo publisko pakalpojumu infrastruktūrai. Tāpēc mums nepieciešama zināma teikšana, kad tiek pieņemti lēmumi attiecībā uz turpmāko interneta attīstību.
<P>
Tomēr mums allaž jāsaka, ka, pirmkārt, interneta brīvība noteikti tiks izmantota pretlikumīgi un, otrkārt, tam ir arī pašam sava vērtība, kura mums jāsaglabā, un mēs nevaram tiešsaistē atļaut to, kas ir aizliegts bezsaistē. Tomēr šī pašregulācija nedarbojas tā, kā mēs to vēlētos. Tāpēc brīvība, no vienas puses, un datu aizsardzība un privātums, no otras puses, nav pretēji mērķi, bet sader kopā vienotā koncepcijā.
<P>
Tāpēc es vēlētos mudināt arī Komisiju iesaistīties šajā apspriedē un turpmākā interneta attīstībā.
<SPEAKER ID="217" NAME="Zuzana Roithová" AFFILIATION="PPE">
(CS) Internets līdz šim ticis pārvaldīts bez valdības iesaistīšanās. Raugoties no drošības perspektīvas, pašregulācija vairs nav pieņemama. Kiberterorisms vai vienpusēja, piemēram, Ķīnas un tās slepeno dienestu, ietekme rada nepieciešamību rīkoties steidzami. ASV valdība pašlaik var ietekmēt svarīgākos lēmumus attiecībā uz internetu, jo uz galveno organizāciju attiecas Kalifornijas tiesību akti, un tas nākotnē var būt neizdevīgi Eiropas Savienībai. Es atbalstu Komisiju, kura vēlas veikt reformas interneta pārvaldības iestāžu iekšējās struktūrās, panākot lielāku pārredzamību un atbildību. Iekļaut interneta administrēšanu ANO aģentūrā, manuprāt, nebūtu labs risinājums, jo tas sniegtu maz elastīguma. Mums ir nepieciešams efektīvs mehānisms jebkura svarīga lēmuma, ko līdz šim pieņēmusi minētā organizācija, apstrīdēšanai, piemēram, ar šķīrējtiesas palīdzību. Tāpat mums jāpalielina demokrātiska pārstāvniecība. Interneta lietotāju vai patērētāju organizācijām un asociācijām pašlaik nav pietiekamas telpas sava viedokļa paušanai. Esmu pārliecināta, ka Eiropas Komisija to visu ņems vērā.
<SPEAKER ID="218" NAME="Petru Constantin Luhan" AFFILIATION="PPE">
(RO) Esam sasnieguši brīdi, kad pilsoņi un organizācijas nevar dzīvot bez interneta lietošanas. Tā kā internets atvieglo mūsu piekļuvi plašam pakalpojumu un preču klāstam, to var uzlūkot kā visas pasaules sabiedrības labumu, un ikvienam vajadzētu būt beznosacījumu piekļuvei tam.
<P>
Es atbalstu to, ka mēs izmantojam īpašas Eiropas finansējuma programmas, lai atvieglotu piekļuvi šim pakalpojumam un attīstītu tā komunikāciju infrastruktūru katrā Eiropas reģionā, īpaši lauku teritorijās un jaunajās dalībvalstīs. Tas sniegs mums iespēju veiksmīgi samazināt digitālās, sociālās un kultūras atšķirības Eiropā salīdzinājumā ar pārējo pasauli.
<P>
Vienlaikus Eiropas Savienībai jānodrošina, lai tās interneta infrastruktūras esība un drošība būtu labi aizsargātas pret jebkādiem kiberuzbrukumiem. Uzskatu, ka šajā jomā ieguldītās pūles ir jāapzina un jāatbalsta ar citiem aizsardzības pasākumiem un labu praksi, ko pieņēmusi starptautiskā sabiedrība.
<SPEAKER ID="219" NAME="Piotr Borys" AFFILIATION="PPE">
(PL) Es vēlētos izteikt savu atzinību par šo ziņojumu.
<P>
Digitālā programma, protams, ir īpaši nozīmīgs jautājums, kas nākamo dažu gadu laikā katram eiropietim nodrošinās iespēju piekļūt platjoslas internetam. Turklāt mēs patiešām šobrīd risinām klasisko jautājumu par atzīšanu. Dalībai Piešķirto nosaukumu un numuru Interneta korporācijā jāpamatojas uz partnerību Tāpēc es domāju, ka šai reformai jāpadara Eiropas Savienība par pilntiesīgu partneri ar iespēju ietekmēt ICANN darbību.
<P>
Protams, brīvība internetā un pamattiesības ir galvenie principi. Tomēr atcerēsimies svarīgākās lietas, kas galvenokārt ir saistītas ar nepilngadīgo aizsardzību. Būtisks faktors ir arī līdztekus apspriestais jautājums par azartspēlēm internetā. Tāpat būs daudz jautājumu par to, kāda veida dati var tikt filtrēti, protams, ņemot vērā pamattiesības un to, ko dalībvalstu valdības vēlēsies uzraudzīt pašas. Tomēr vissvarīgākā lieta ir tā, ka Eiropas Savienība patiešām tiks atzīta ICANN un kā partneris varēs sniegt ieguldījumu principos, uz kuriem šī organizācija pamatojas.
<SPEAKER ID="220" NAME="Jaroslav Paška" AFFILIATION="EFD">
(SK) Internets, bez šaubām, ir plašs informācijas avots - informācijas jūra vai pat okeāns. Tomēr mums arī jāapsver šīs informācijas vērtība, jo dažreiz informācija ir maldinoša un nepatiesa un cilvēkus drīzāk dezinformē, nevis informē.
<P>
Internets arī ielaiž pornogrāfiju un tiešsaistes azartspēles mūsu mājās un bērnistabās. Manuprāt, šo problēmu mums būtu jārisina vienlaikus ar interneta tirgus atvēršanu. Mums jāņem vērā arī atvērtības sekas un tas, vai vecāki un ģimenes spēj aizsargāt sevi pret visu šo informāciju un visām lietām, ko sniedz internets.
<P>
Manuprāt, interneta atvērtībai jāpastāv cieši līdzās ar atbildību, arī ar to iestāžu atbildību, kuras sniedz šīs iespējas.
<SPEAKER ID="221" NAME="Silvia-Adriana Ţicău" AFFILIATION="S&amp;D">
(RO) Eiropas Parlaments ierosina, lai Komisija sniegtu iespēju Eiropas pilsoniskajai sabiedrībai tikt pienācīgi pārstāvētai starptautiskos forumos par interneta pārvaldību un organizācijās un konsorcijos, kas veicina interneta standartizāciju.
<P>
Svarīgas Eiropas Savienības prioritātes ir aizsargāt interneta infrastruktūru un nodrošināt tā izturību pret kiberuzbrukumiem, kā arī aizsargāt datus un privātumu. Komisijai un dalībvalstīm jāpastiprina centieni nodrošināt kibertelpas drošību Eiropas Savienībā un jāpiedalās starptautiskajā sadarbībā šajā jomā.
<P>
Esmu pārliecināta, ka nepieciešami papildu pasākumi, lai uzlabotu izpratni un informētību par jurisdikciju, kas standartizēti regulē datornoziegumus un mākoņdatošanu, un noteiktu skaidras saistības un atbildību iesaistītajām pusēm.
<P>
Man jāuzsver elektronisko pakalpojumu, it sevišķi digitālo parakstu, nozīmība un nepieciešamība izveidot publisku kodu infrastruktūru Eiropas līmenī, tādējādi nodrošinot digitālo parakstu savstarpēju izmantojamību starpvalstu līmenī un uzlabojot interneta drošību.
<P>
Nobeigumā es vēlos uzsvērt, ka, lai palielinātu patērētāju uzticēšanos informācijas piekļuvei internetā un tur pieejamajiem pakalpojumiem, ir nepieciešams tīmekļa vietnēm izsniegt drošības sertifikātus.
<SPEAKER ID="222" NAME="Neelie Kroes">
Komisijas priekšsēdētāja vietniece. - Priekšsēdētājas kundze, Eiropas Parlamenta aktīvā interese par nozīmīgo interneta pārvaldības jautājumu ir palīdzējusi konsolidēt un apstiprināt Eiropas Savienības nostāju.
<P>
Pēdējos gados valsts politikas dimensija attiecībā uz interneta pārvaldību ir kļuvusi redzamāka un svarīgāka, jo ir pieaugusi interneta lietošana un tā pārvaldība ir ieguvusi plašāku nozīmi. Referents Francisco Sosa Wagner - un es apliecinu viņam cieņu - un viņa kolēģi pelnījuši atzinību par atbilstošu valsts politikas jautājumu risināšanu šajā ziņojumā.
<P>
Parlamentam un Komisijai šajā ziņā ir daudzas līdzīgas idejas un mērķi. Kad es jūs iepazīstināju ar digitālo programmu Eiropai, būsiet pamanījuši, ka daudzi ziņojumā izvirzītie jautājumi ir atspoguļoti tās pasākumos. Princips, ko es vēlētos uzsvērt, ir nepieciešamība nodrošināt, lai Eiropas vērtības, kā jūs uzsvērāt, tiktu augstu vērtētas pasaules mēroga debatēs. Mums jānodrošina, lai ES pilsoņu un uzņēmumu intereses un tiesības tiktu ņemtas vērā starptautiskajās debatēs par šī globālā resursa pārvaldību.
<P>
Nākamajā Piešķirto nosaukumu un numuru Interneta korporācijas (ICANN) tikšanās reizē šī mēneša beigās Briselē mēs sadarbosimies ar dažām pasaules interneta pārvaldības ieinteresētajām pusēm. Vēl kāds nozīmīgs pasākums šogad, kas jau ticis pieminēts, noteikti būs septembrī paredzētais Interneta pārvaldības forums Viļņā. Es atzinīgi vērtēju Eiropas Parlamenta nodomu arī šogad tajā piedalīties ar spēcīgu delegāciju. Protams, apzinos, ka jūs kā priekšsēdētāja lemsiet, kas piedalīsies šajā delegācijā, bet es ļoti ceru, ka mums būs iespēja tajā uzņemt Sosa Wagner kungu un viņa idejas. Aktīva jūsu iesaistīšanās šajā forumā pēdējo četru gadu garumā patiešām ir veicinājusi Eiropas vērtības, un par to, tāpat kā par lielisko mūsu iestāžu sadarbību, jums kā Parlamenta deputātiem varu vien pateikties. Ceru, ka darbu saistībā ar interneta pārvaldības jomu spēsim turpināt tādā pašā noskaņā.
<P>
Atsaucoties uz jūsu referenta Sosa Wagner piezīmi - un šis ir ļoti satraucošs jautājums -, vēlētos uzsvērt, ka mēs esam atbildīgi par nepilngadīgo aizsardzību no izmantošanas internetā un ka mums ir jāapvieno savi pūliņi, lai šo aizsardzību nodrošinātu. Tas nav vienkārši, ne jau tāpēc, ka mēs neapzinātos vajadzību risināt šo problēmu, bet tāpēc, ka šajā procesā iesaistītie ir cilvēki, kuri izmantos visus iespējamos līdzekļus. Par to varat būt droši. Ja lasīsiet pamatpasākumu plānus, redzēsiet, ka tie attiecas uz drošuma, aizsardzības, drošības un uzticēšanās jautājumiem. 6. pamatpasākums, piemēram, jau ir noformulēts, tomēr pastāv virkne citu pamatpasākumu, kas ir ļoti saistīti ar jūsu minētajām problēmām.
<P>
Patiešām piekrītu tiem, kuri teica, ka ES loma ICANN nedrīkst tikt novērtēta par zemu. Mums ir jāuzņemas atbildība un aktīvi jāiesaistās. Protams, milzīgajām iespējām, kādas sniedz internets, ir arī negatīvā puse, un mums jādara viss iespējamais, lai risinātu problēmas, ko šī negatīvā puse ietver. Katrā ziņā mēs kopā varam izdarīt vairāk nekā katrs atsevišķi.
<SPEAKER ID="223" NAME="Priekšsēdētāja">
Debates tiek slēgtas.
<P>
Balsošana notiks rīt (otrdien, 2010. gada 15. jūnijā).
<P>
Paldies visiem tulkiem un personālam!
<P>
Rakstiskas deklarācijas (Reglamenta 149. pants)
<SPEAKER ID="224" NAME="Rareş-Lucian Niculescu  " LANGUAGE="RO">
Es vēlētos pieminēt grozījumu, ko iesniedzu Iekšējā tirgus un patērētāju aizsardzības komitejai attiecībā uz nepieciešamību atvieglot piekļuvi internetam un atbalstīt tā attīstību jaunajās dalībvalstīs, īpaši lauku teritorijās. Eiropas ciemati, īpaši ES austrumu daļā, nedrīkst tikt izslēgti no diskusijas par turpmāk veicamajiem pasākumiem interneta pārvaldībā. 2009. gadā interneta piekļuves rādītājs attiecībā uz mājsaimniecībām Rumānijā bija 38 % - otrs zemākais rādītājs Eiropā pēc Bulgārijas. Tāpēc es atzinīgi vērtēju Eiropas finansiālo atbalstu, kas sniegs iespēju Rumānijai nodrošināt interneta piekļuvi katrā mājsaimniecībā. Man jāuzsver, ka šis ieguldījums sniegs nozīmīgu atbalstu Rumānijas ciematu modernizēšanai un ekonomikas attīstībai lauku teritorijās.
