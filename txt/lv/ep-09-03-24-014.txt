<CHAPTER ID="014">
Mobilo telefonu lādētāju savietojamība (debates) 
<SPEAKER ID="465" NAME="Priekšsēdētājs">
Nākamais jautājums ir debates par Komisijas mutisko jautājumu par mobilo telefonu lādētāju savietojamību (B6-0225/2009), ko Eiropas Liberāļu un demokrātu apvienības grupas vārdā uzdeva Cappato .
<SPEAKER ID="466" NAME="Marco Cappato">
autors. - (IT) Priekšsēdētājas kundze, dāmas un kungi, jautājums, ko mēs apspriežam, ir ļoti skaidrs un konkrēts: Eiropā tiek izmantoti apmēram 500 miljoni mobilo telefonu un 30 dažādu veidu lādētāji. Kas ir šādu atšķirību tehniskie iemesli - tādu nav. Nav tehnisku iemeslu. No vienas puses, tas ir tikai avots negodīgām spekulācijām no ražotāju puses, bet no otras puses, tas rada acīmredzamu kaitējumu videi, tā kā šī neizbēgamā slazda, kurā patērētājs tiek noķerts, rezultātā katru otro, trešo gadu simtiem miljonu mobilo telefonu lādētāju nonāk vidē.
<P>
Komisār Verheugen, Eiropas Komisija jau ir sniegusi drīzu atbildi uz mūsu jautājumu, kas aicināja rīkoties, lai standartizētu šo ierīci, un tātad šodien mēs esam šeit, lai jautātu, komisār, kādi ir rezultāti. Viena iespēja ir pašregulējums, ar to es domāju, ka mobilo telefonu un līdz ar to lādētāju ražotāji varētu ļoti ātri vienoties ieviest standartu, kas dara galu šai patiešām smieklīgajai un kaitīgajai situācijai.
<P>
Tāpēc mēs teiksim tieši, komisār Verheugen, ka, lai kādas garantijas pašregulējumam ražotāji vēlas dot, mums būs ļoti skaidri jānosaka, ka mēs iejauksimies ar savu regulējumu, lai arī šāda reakcija būtu nepietiekama, un ka šādam regulējumam nevajadzētu attiekties vienīgi uz mobilajiem telefoniem un to lādētājiem, bet arī uz citām digitālajām ierīcēm, kurām ir tāda pati problēma. Tādā veidā Eiropa - es jau beidzu, priekšsēdētājas kundze - varētu ieviest standartus, kas galu galā varētu tikt ieviesti arī kā starptautiski standarti. Tā ir liela iespēja attiecībā uz tehnisko pusi, bet arī svarīga lieta Eiropas patērētājiem.
<SPEAKER ID="467" NAME="Günter Verheugen">
Komisijas priekšsēdētāja vietnieks. - (DE) Priekšsēdētājas kundze, dāmas un kungi, es esmu gandarīts, ka varu informēt Eiropas Parlamenta deputātus, ka mobilo telefonu lādētāju savietojamības jomā Eiropā ir panākts patiess progress.
<P>
Tomēr vispirms es vēlētos pateikties Cappato un Manders kungiem par apņemšanos risināt šo problēmu, kas ir Eiropas pilsoņu ikdienas realitāte.
<P>
Es pilnībā piekrītu viņiem, ka jādara gals nemitīgi pieaugošajam lādētāju skaitam un nākotnē jābūt iespējai uzlādēt mobilos telefonus ar vienotu standarta lādētāju. Simtiem miljonu nevajadzīgu lādētāju un pārveidotāju Eiropā smieklīgi apgrūtina vidi un tajā pašā laikā ir dārgs prieks, kas uzspiests patērētājiem. Mūsdienās visiem, kas nomaina savu mobilo telefonu, ir vajadzīgs pilnīgi citāds lādētājs. Pat viena un tā paša ražotāja dažādiem modeļiem nav standarta lādētāja.
<P>
Šis jautājums nav jauns. Tomēr ir svarīgi saprast, ka mobilā telefona uzlādēšana nav tas pats, kas uzpildīt automašīnai degvielu, tehniski tas ir sarežģītāks jautājums. Pirms dažiem gadiem tehnoloģijas vēl nebija tādā līmenī, ka pilnīga saskaņošana būtu iespējama, jo īpaši drošības risku dēļ. Mobilie telefoni varēja pārkarst vai pat uzsprāgt lādēšanas procesā.
<P>
Pašlaik šīs grūtības ir pārvarētas un nav tehnisku iemeslu, kuru dēļ saskaņošana būtu neiespējama.
<P>
Tāpēc es esmu veicis konkrētus pasākumus, lai mudinātu nozari nest standarta lādētāju tirgū.
<P>
Es esmu pārliecināts, ka rūpniecība rīkosies ātri. Tomēr mūsu kā Eiropas iestādes loma ir turpināt iesākto. Mēs nekādā gadījumā nedrīkstam izslēgt iespēju ieviest tiesisko regulējumu. Kā jūs jau varbūt zināt, tīklu operatori savā pēdējā kongresā Barselonā paziņoja, ka, sākot no 2012. gada būs iespējams uzlādēt lielāko daļu viņu tirgoto jauno mobilo telefonu ar vienotu standarta lādētāju.
<P>
Tas ir labi, bet ar to vien nepietiek. Komisija vēlētos redzēt pilnīgu saskaņošanu, pamatojoties uz vienotu standartu un nozares saistošu apņemšanos to veikt. Komisija sagaida, ka nozare līdz aprīļa beigām izstrādās saistošu nolīgumu memoranda veidā. Memorands jāparaksta mobilo telefonu galvenajiem ražotājiem, un tam jānodrošina, ka ar jebkuru lādētāju var uzlādēt jebkuru mobilo telefonu un jebkuru telefonu var uzlādēt ar jebkuru lādētāju.
<P>
Ja nozare neieviesīs brīvprātīgu vienošanos, Komisija nekavējoties izstrādās normatīvo priekšlikumu.
<P>
Es sagaidu, ka šī problēma automātiski atrisināsies citām ierīcēm, piemēram, digitālajiem fotoaparātiem un MP3 atskaņotājiem, ja reiz mēs esam to panākuši ar mobilajiem telefoniem. Ja tas tā nebūs, tad arī šeit būs nepieciešama likumdevēja iejaukšanās.
<P>
Komisija turpina paļauties uz Eiropas Parlamenta vērtīgo atbalstu, lai vienreiz un par visām reizēm atrisinātu šo kaitinošo problēmu.
<SPEAKER ID="468" NAME="Paul Rübig" LANGUAGE="DE">
Priekšsēdētājas kundze, komisār, dāmas un kungi, šodien mēs varam atzīmēt mobilo telefonu Eiropas dienu, jo kopā ar Komisiju un Padomi mēs šodien pieņēmām "Viesabonēšanas regulu II”. Mēs esam panākuši labu vienošanos, kā rezultātā samazināsies mobilo telefonu izmantošanas izmaksas. Tā ir laba ziņa ekonomiskās krīzes laikā. Mēs plānojam arī izmaksu samazinājumu programmu lādētājiem, kas ir ļoti svarīgi Eiropas iedzīvotājiem.
<P>
Uz lādētājiem būtu jābūt uzlīmēm, kur uzrādīta to efektivitātes klase, līdzīgi kā tas ir ledusskapjiem, lai jūs varētu redzēt, cik daudz elektrības tie patērē. Mums ir svarīgi arī ieviest tiesisku prasību automātiskai atslēgšanai, lai lādētājs automātiski atslēgtos, kad ierīce ir uzlādēta. Turklāt mums vajadzētu pieprasīt standartu izstrādāšanas iestādēm sagatavot priekšlikumus, kā to panākt.
<P>
Es uzskatu, ka grafiks, ko šeit iesniedza Komisija, ir labs, jo tajā nozarei tiek pieprasīts panākt brīvprātīgu vienošanos līdz aprīlim, vai arī tiks ieviesti tehniski likumdošanas akti. Tas, protams, nav tik vienkārši kā šķiet. No vienas puses, starp lādētāju un mobilo telefonu ir savienojums. Tam nodrošināt tehnisko standartu būs vienkārši. Tomēr no otras puses, problēmu radīs sienas kontakts, kā mēs to jau zinām, kad tika ieviests Eiropas standarts. Šajā gadījumā mums vajadzētu arī izstrādāt priekšlikumus, lai rastu risinājumu šai problēmai, kas attiecas ne tikai uz Eiropu, bet arī uz pārējo pasauli. Varbūt mēs varētu iesaistīt Starptautisko standartizācijas organizāciju (ISO), lai rastu pasaules mēroga risinājumu.
<SPEAKER ID="469" NAME="Silvia-Adriana Ţicău" LANGUAGE="RO">
Temats, ko mēs apspriežam, patiesībā skars lielu skaitu patērētāju Eiropas Savienības līmenī. Man arī jāmin, ka 2009. gads - radošuma un inovāciju gads - ir gads, kurā mēs varam spert soli uz priekšu šīs standartizācijas izveidošanā, ja tiks parakstīta šī vienošanās starp mobilā telefona ražotājiem, lai gan pagaidām tikai uz brīvprātīgiem pamatiem.
<P>
Es domāju, ka visvairāk mums ir nepieciešams kopīgs tehniskais standarts. Es arī uzskatu, ka ir svarīgi, lai Eiropas iestādes, kuru kompetence ir standartizācija, arī iesaistītos, lai varētu veikt pienācīgu pētniecību tigus līmenī.
<P>
Es domāju, ka svarīga ir arī patērētāju informācijas kampaņa, jo nepietiek tikai, ka mums uz mobilajiem telefoniem ir šīs uzlīmes par enerģijas efektivitāti. Es arī uzskatu, ka ir svarīgi uzsākt klientu informācijas kampaņu par mobilo telefonu lādētāju veidiem.
<P>
2012. gads nav tālu. Es domāju, ka, ja ražotāji tiešām ieguldīs līdzekļus šajos jaunā tipa vienotajos lādētājos, laika pietiks, lai izpildītu noteikto termiņu 2012. gadā.
<P>
Tomēr es gribu minēt, ka dažām versijām pētījumu rezultāti jau ir reāli parādījušies tirgū: ir pieejami lādētāji, ar kuriem no tuva attāluma var uzlādēt divus vai trīs komplektus. Pat, ja šie komplekti ir dažāda ražojuma un modeļa, tos var uzlādēt vienlaicīgi.
<P>
Tāpēc mums vairāk jāiegulda pētniecībā, jo īpaši, pēc manām domām, tāda veida pētniecībā, kas veltīta informācijas un komunikāciju tehnoloģiju nozarei. Ir panākts progress. Saskaņā ar Septīto pētniecības pamatprogrammu mums ir piešķirti ievērojami līdzekļi. Tomēr izrādās, ka tik šaurā jomā kā mobilo telefonu lādētāji nav paveikts pietiekami. Tāpēc es domāju, ka vienošanās starp ražotājiem ir solis uz priekšu, bet vēl ir nepieciešams izveidot dažus vienotus standartus.
<SPEAKER ID="470" NAME="Toine Manders">
ALDE grupas vārdā. - (NL) Priekšsēdētājas kundze, mēs šodien apspriežam tematu, kas īpaši interesē patērētājus, proti, standarta savienojums mobilo telefonu lādētājiem. Es kā liberālis, protams, esmu par to, lai ļautu starptautiskajam tirgum darboties un valdība pēc iespējas mazāk iejauktos tirgū. Tā sakot, patērētājiem arī jābūt izvēlei. Pašlaik, ja patērētāji grib nopirkt jaunu telefonu, viņiem nav nekādas izvēles. Kopā ar telefonu automātiski ir jāpērk lādētājs, un tas bieži izraisa patērētāju neapmierinātību. Un kas vēl vairāk, pētījumi parāda, ka patērētāji katru gadu tērē 300 miljonu eiro par jauniem lādētājiem, jo tie tiek automātiski iekļauti jaunu telefonu pirkumā. Tā rezultātā arī vide tiek apgrūtināta 300 miljonu eiro apmērā gadā, un tas ir, nerunājot nemaz par enerģijas patēriņu, ko šie lētie lādētāji rada, jo tie bieži tiek atstāti kontaktligzdā pat pēc tam, kad pats telefons ir atslēgts, un turpina patērēt enerģiju.
<P>
Es un mans kolēģis Cappato kungs jau gadiem aicinām ieviest Eiropas standartu, un es ļoti vēlētos izteikt atzinību komisāram par veidu, kādā viņš to noregulēja, nedaudz pakoķetējot ar nozari, tajā pašā laikā padraudot tai, sakot: "Nāciet ar risinājumu, citādi mēs ieviesīsim saistošus tiesību aktus.” Es gribētu viņu apsveikt vēl vairāk par šo pieeju tāpēc, ka es, būdams liberālis, esmu pret obligātu regulējumu, ja var pierunāt tāpat. Pierunāšana nozīmē, ka cilvēki piekrīt kaut ko darīt, jo saskata tur labumu, un es domāju, ka komisārs tur ir sasniedzis izcilus panākumus.
<P>
Es jau iepriekš vairākas reizes esmu stāstījis šo mazo jociņu: kad es pirms 35 gadiem satiku savu sievu, es viņu pierunāju nākt pie manis par sievu. Ja es viņu būtu piespiedis, viņa, iespējams, nebūtu saskatījusi to pievienoto vērtību, kas mums ir pašlaik, un šai idejai nebūtu bijis tik garš mūžs. Es uzskatu, ka šo piemēru var attiecināt arī uz rūpniecību, jo, ja rūpniecībai pašai ir jārisina šis jautājums, tā paveiks labāku darbu, nekā ja šo risinājumu noteiktu politiķi.
<P>
Tāpēc es domāju, ka tas ir lielisks risinājums. Es ceru, ka ar laiku jūs spēsiet ne tikai izstrādāt standartu mobilo telefonu lādētājiem, bet arī citām elektriskām ierīcēm, jo tāda pati neapmierinātība ir saistībā ar šīm citām elektriskajām ierīcēm. Ja ģimene izbrauc brīvdienās, var gadīties, ka tai jāņem līdzi 30 lādētāji. Vienmēr ir cilvēki, arī šeit Parlamentā šodien, kas jautā, vai no kāda nevar aizņemties lādētāju, jo viņi savējo ir aizmirsuši. Tad jāatrod konkrēta ražotāja un konkrēta modeļa lādētājs. Vēlreiz mana uzslava, komisār. Es ceru, ka tas tiešām notiks 2012. gadā, un es ceru, ka jūsu nostāja būs stingra, ja nozare nepildīs savas saistības, jo tas ir ļoti svarīgi. Jums jātur pātaga rezervē, bet labāk būtu panākt risinājumu ar pierunāšanu un pašregulējumu. Jums tas ir izdevies, un es jūs apsveicu.
<SPEAKER ID="471" NAME="Paul Rübig" AFFILIATION="PPE-DE">
(DE) Priekšsēdētājas kundze, man ir nākamais jautājums komisāram G. Verheugen. USB 2 pieslēgvietas var pārraidīt ne tikai enerģiju, bet arī datus. Vai tas nebūtu alternatīvs risinājums?
<SPEAKER ID="472" NAME="Günter Verheugen">
Komisijas priekšsēdētāja vietnieks. - (DE) Priekšsēdētājas kundze, dāmas un kungi, es jau atzīmēju, Rübig kungs, ka es gribēju jums teikt, ka es tāpēc jūtos tik atvieglots šajā jautājumā, ka neuzskatu, ka mēs nevajadzīgi sarežģītu dzīvi nozarei, jo USB standarts jau pastāv. Visi mani eksperti man saka, ka esošo standartu var izmantot visām rokas ierīcēm. Jūs to nevarat izmantot vienlaicīgi galda datoram un mobilajam telefonam, bet tas ir iespējams visām rokas ierīcēm.
<P>
Tā ir arī mana atbilde Ţicău kundzei. Standarts, par kuru jūs jautājāt, patiesībā jau eksistē. Turklāt man jums jāsaka, Ţicău kundze, ka pašlaik tiek veikts intensīvs darbs saistībā ar enerģijas patēriņa jautājumu un šāda veida lādētāju ietekmi uz vidi. Mēs šo jautājumu apskatīsim, vēlākais, kad sāksim darbu pie direktīvas par produktiem, kas patērē enerģiju, ieviešanas, par kuru mēs esam jums iesnieguši jaunu priekšlikumu.
<P>
Mana pēdējā piebilde ir atkal domāta Rübig kungam. Man šķiet, ka ideja par automātisku atslēgumu ir ļoti laba, un to var izmantot ne tikai lādētājiem. Es domāju, ka šo tematu varētu izskatīt dziļāk. Komisija jau pie tā strādā un ziņos jums par rezultātiem.
<SPEAKER ID="473" NAME="Priekšsēdētāja">
Debates ir slēgtas.
