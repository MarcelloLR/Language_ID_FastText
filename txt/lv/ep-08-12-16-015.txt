<CHAPTER ID="015">
Emisijas standarti jauniem pasažieru automobiļiem (debates) 
<SPEAKER ID="430" NAME="Priekšsēdētājs">
Nākamais punkts ir Sacconi kunga ziņojums Vides, sabiedrības veselības un pārtikas nekaitīguma komitejas vārdā par priekšlikumu Eiropas Parlamenta un Padomes regulai, ar ko, īstenojot daļu no Kopienas integrētās pieejas CO2 emisiju mazināšanai no vieglajiem automobiļiem, nosaka emisijas standartus jauniem pasažieru automobiļiem - C6-0022/2008 -.
<SPEAKER ID="431" NAME="Guido Sacconi">
referents. - (IT) Priekšsēdētāja kungs, dāmas un kungi, kā mēdz teikt, "labāko esam atstājuši uz beigām”. Šis ziņojums tika pabeigts pirmais, tieši pirms divām nedēļām, un dīvainā kārtā tas ir pēdējais, par kuru debatēsim.
<P>
Pirmkārt, man no visas sirds jāpasakās visiem, kuri ir strādājuši pie šī ziņojuma, īpaši, daudzu citu starpā - Francijas prezidentūras delegācijai. Es arī vēlētos pieminēt Léglise-Costa kungu, kurš ļoti profesionāli vadīja šo iniciatīvu. Mēs kopīgi esam atraduši saprātīgu jautājuma risinājumu varbūt pat visgrūtākajā iespējamajā laikā, proti, kad autobūves nozari moka briesmīga krīze.
<P>
Izskatot sīkāk, šis rezultāts nekādā ziņā nebija iepriekš izlemts secinājums, kaut vai ņemot vērā to, kāds bija šīs ziņojuma izstrādes sākums ar visiem strīdiem, kad pagājušā gada decembrī Komisija pieņēma attiecīgo priekšlikumu. Tomēr mums izdevās ne vien tos pārvarēt, bet arī vienlaikus panākt trīs lietas: mēs pastiprinājām savus centienus, uzlabojām mūsu stratēģiju un ieviesām lielāku elastību.
<P>
Es saku, ka mēs pastiprinājām savus centienus, jo, kā zināt, ir panākta vienošanās par Parlamenta ierosināto prioritāti; proti, ir iekļauts ilgtermiņa samazinājuma mērķis - līdz 2020. gadam 95 grami CO2 uz vienu kilometru. Tas ir acīmredzami svarīgi tāpēc, ka tas šo nozari saskaņo ar citām, uz kurām attiecas citi normatīvi instrumenti, piemēram, emisiju tirdzniecības sistēma, bet arī un jo īpaši tāpēc, ka tas ļauj uzņēmumiem attiecīgi plānot savus ieguldījumus, inovācijas un pētniecību, kas, manuprāt, ir būtiski šajā grūtajā laikā.
<P>
Otrkārt, es saku, ka mēs uzlabojām mūsu stratēģiju to iemeslu dēļ, kurus pirms īsa brīža izskaidroja Corbey kundze - patiesībā mēs palīdzējām veidot nākotni, veicinot ekoloģiskas inovācijas un pakļaujot tās stingriem kontroles pasākumiem; mēs veicinājām pētniecību, teiksim, saistībā ar jauniem dzinējiem vai jaunām degvielām; un mēs ieviesām "superkredītus” transportlīdzekļiem ar ārkārtīgi zemu emisiju. Tas paver stratēģisku redzējumu, kas, protams, būs atkarīgs no 2015. gada pārskata par tādu sistēmu testēšanu, ko izmanto, lai sniegtu precīzus un ticamus mērījumus tam, cik daudz dažādas tehnoloģijas palīdz samazināt emisijas.
<P>
Visbeidzot, kā jau teicu, mēs esam ieviesuši lielāku elastību, kā arī mums ir izdevies nostiprināt regulu, ir bijis iespējams pamatotā un godīgā veidā ļaut uzņēmumiem ieņemt pakāpenisku pieeju, jaunos pasākumus ieviešot laikā no 2012. līdz 2015. gadam. Vienlaikus, kā jums visiem zināms, mēs esam pārformulējuši procedūras tādā veidā, ka tās joprojām ļaus mums pārliecināt uzņēmumus ieguldīt, lai viņi varētu sasniegt paši savus konkrētos samazinājuma mērķus, tajā pašā laikā atvieglojot pāreju uz jauno sistēmu.
<P>
Es vēlreiz vēlētos pateikt, cik apmierināts esmu ar šo priekšlikumu; manuprāt tas ir izcils rūpniecības politikas darbs. Kauns, ka mums nav pilnvaru vai visu vajadzīgo instrumentu, lai iejauktos ar citiem instrumentiem vai citiem līdzekļiem, un es ceru, ka, Komisijai koordinējot, visas dalībvalstis pieņems saprātīgu politiku, lai veicinātu pieprasījumu, piemēram, izmantojot ekoloģisko nodokļu veidus, kā to ir izdarījusi Francijas valdība, lai nepieļautu konkurences kropļošanu. Tas būtu ārkārtīgi noderīgs papildu pasākums attiecībā uz esošo novecojušo transportlīdzekļu nomaiņu, vienlaikus ļaujot lielos apjomos laist tirgū efektīvākus automobiļus.
<P>
Es ceru, ka šodien mums arī būs tas prieks uzzināt Komisijas viedokli par šo kompromisu, jo līdz šim tas nav oficiāli izklāstīts.
<SPEAKER ID="432" NAME="Jean-Louis Borloo">
Padomes priekšsēdētājs
<P>
. - (FR) Priekšsēdētāja kungs, es vēlētos no visas sirds pateikties referentam Sacconi kungam, jo šis ir sarežģīts jautājums, un pašreizējā reālā un nopietnā rūpniecības un sociālā krīze Eiropā nav samazinājusi tā nopietnību.
<P>
Turklāt mēs esam saskārušies ar kaut ko tādu, kas būtībā simbolizē mūsu pilsētnieciskumu, to, kā mēs pārvietojamies, kāds ir mūsu dzīvesveids, mūsu rūpniecība, mūsu sabiedrība. Tāpēc tās bija neiespējamas derības par tematu, kurā turklāt realitātē ir tik daudz patērētājvalstu un tik maz ražotāju. Tāpēc tas bija ļoti sarežģīti.
<P>
Komisija, ciktāl iespējams, jau sākotnēji bija veikusi šo ļoti sarežģītu uzdevumu. Referents un Parlaments ir koriģējuši iespējamības jomu, un es uzskatu, ka ar 95 gramu perspektīvu, kas tiks atkārtoti precizēta 2013. gadā, bet kas tagad ir skaidri noteikta, ražotājiem tagad viss ir pārredzams un viņi varēs integrēt tehnoloģiju, lai sasniegtu šos rādītājus līdz 2020. gadam.
<P>
Mēs pašlaik neesam pārliecināti, cik lielas ir emisijas no pašreizējiem krājumiem. Mēs tikai zinām par tiem krājumiem, kas ir pārdoti, un tas nav tālu no 160 gramiem. Mērķis ir 95 grami, un pašreizējiem krājumiem, iespējams, ir vairāk par 200 gramiem. Tādi ir šī izaicinājuma apmēri. Tas patiešām ir ļoti iespaidīgs solis uz priekšu. Es nezinu, ko tagad teiks Komisija, bet, ņemot vērā to, ka tā ir vadījusi šo projektu no sākuma ar tik lielu gudrību, zināšanām un taktiskumu, man nav šaubu, ka galu galā tiks panākta vienprātību.
<SPEAKER ID="433" NAME="Stavros Dimas">
Komisijas loceklis. - (EL) Priekšsēdētāja kungs, ierosinātajā tiesību aktā par oglekļa dioksīdu un automobiļiem autobūves nozarei pirmo reizi tiks noteikti saistoši emisijas mērķi. Vienlaikus tas ir svarīgs rīks, lai palīdzētu dalībvalstīm sasniegt savus emisijas mērķus saskaņā ar priekšlikumu par dalībvalstu kopīgiem pasākumiem.
<P>
Panāktā kompromisa vienošanās Komisijas priekšlikumā ievieš virkni izmaiņu. Tie ietver mērķu pakāpenisku pieņemšanu laikā no 2012. līdz 2015. gadam, zemākus sodus par pirmajiem 3 gramiem, par kuriem ražotāji pārsniedz savus mērķus līdz 2018. gadam un visbeidzot - noteikums par to ekoloģisko inovāciju ņemšanu vērā, kas pašlaik netiek iekļautas, mērot emisijas testēšanas ciklu laikā.
<P>
Varētu arī uzskatīt, ka šie grozījumi vājina Komisijas priekšlikumu. Kompromisa priekšlikums ilgtermiņā, nosakot ilgtermiņa mērķi visu jaunu automobiļu emisijām līdz 2020. gadam nepārsniegt 95 gramu, kompensē šos zaudējumus. Iekļaujot attiecīgo mērķi, ar šo tiesību aktu tiks panākta aptuveni trešdaļa vajadzīgā samazinājuma tajās nozarēs, uz kurām neattiecas emisiju tirdzniecības sistēma, kas aptuveni ir tas, ko mēs sākotnēji bijām rēķinājuši 2020. gadam.
<P>
Panāktā kompromisa vienošanās dod labumu gan videi, gan patērētājiem, kuri ietaupīs naudu, mazāk maksājot par degvielu. Tā arī nodrošina ieguldījumu stabilitāti, ļauj ražotājiem paredzēt virzību, nostiprina inovāciju un paredz lielākus ieguldījumus pētniecībā un attīstībā. Tādējādi tā ražotājiem piedāvās iniciatīvu pāriet uz globālajiem tirgiem, kuros tiek prognozēta ekoloģisku automobiļu pieprasījuma palielināšanās, un attiecīgi tā uzlabos Eiropas autobūves nozares konkurētspēju. Es vēlētos pateikties referentam Guido Sacconi kungam par viņa svarīgo ieguldījumu, lai panāktu vienošanos, un es ticu, ka rītdienas balsojumā jūs atbalstīsiet kompromisa vienošanos.
<SPEAKER ID="434" NAME="Werner Langen">
Rūpniecības, pētniecības un enerģētikas komitejas atzinuma sagatavotājs. - (DE) Priekšsēdētāja kungs, Rūpniecības, pētniecības un enerģētikas komitejas vārdā es vēlētos pateikties referentam Guido Sacconi. Viņš vadīja labas un godīgas sarunas, un es domāju, ka rezultāts ir skaidri redzams. Trīspusējo sarunu iznākums atspoguļo dažus Rūpniecības komitejas pieprasītos pamatpunktus. 2020. gadam mēs pieprasījām vērienīgus mērķus, mēs pieprasījām lēnu pakāpenisku ieviešanu, mēs vēlamies taisnīgu sloga sadalījumu, un mēs vēlamies ekoloģiskas inovācijas; ekoloģisko inovāciju atzīšanu arī atbalstīja lielais vairākums. Mēs gribam nodalīt specializētus transportlīdzekļus un mazizmēra sērijas, un vienīgais punkts, par kuru joprojām notiek diskusijas, ir sodu lielums. Es esmu pārliecināts, ka mēs varētu vēl vairāk samazināt sodus, un joprojām panākt šo efektu. Šī ir pirmā reize, kad mums ir saistoši mērķi, un šie saistošie mērķi izdarīs vajadzīgo spiedienu. Tā ir tālejoša programma, un tā bija pelnījusi, ka tiek panākta vienošanās.
<P>
Ja mēs par to visu spriežam kā Zaļo/Eiropas Brīvās apvienības grupa, tad jūs varētu teikt, ka viņi grib nogalināt govi, kam jādod piens. Citi vēlas to nepārtraukti slaukt nebarojot. Mēs esam atraduši saprātīgu kompromisu, un tā tam ir jābūt.
<SPEAKER ID="435" NAME="Martin Callanan">
PPE-DE grupas vārdā. - Priekšsēdētāja kungs, iesākumā ļaujiet izrādīt patiesi dziļu cieņu par Guido Sacconi darbu pie šīs vienošanās. Man bija tas gods strādāt kopā ar viņu. Kādudien es pat varētu iemācīties itāliešu valodu, lai varētu ar viņu pienācīgi sazināties, kaut gan viņš nākamajā gadā dodas prom no Parlamenta. Viņš izdarījis fantastisku darbu, strādājot pie šīs regulas.
<P>
Eiropas autobūves nozare ir īpaši nozīmīga. Tā ir ļoti svarīgi daudzējādi - miljoniem cilvēku Eiropā darbs ir un iztika ir atkarīga no šīs ļoti svarīgās un savā ziņā mūsdienīgās nozares. Tā noteikti veido lielu daļu mūsu ražotāju eksporta noieta. Ar vairāku pasākumu palīdzību mums ir izdevies eksportēt lielu daļu mūsu ražošanas jaudas ārpus Eiropas. Mums ir jābūt ļoti uzmanīgiem, lai to pašu neizdarītu autobūves nozarē.
<P>
Jāatzīst, ka es domāju, ka sākotnējais Komisijas priekšlikums ir pārāk drakonisks un uzliek pārāk lielu slogu autobūves nozarei, un daudzas tā daļas varbūt nebūtu iespējamas, neveicot lielas izmaiņas nozarē.
<P>
Tomēr tagad esam nonākuši pie ļoti laba un pieņemama kompromisa. Bija svarīgi tā vietā, lai nepārtraukti vicinātu pātagu, mēs atstātu vietu burkānam. Es domāju, ka tagad esam to izdarījuši - mēs esam iekļāvuši stimulus ražotājiem izstrādāt tīrāku un videi draudzīgāku tehnoloģiju, nevis tiem visu laiku draudēt ar milzīgiem sodiem.
<P>
Mēs nekad nedrīkstam aizmirst svarīgo uzdevumu, kas tajā būs jāveic dalībvalstīm attiecībā uz to nodokļu sistēmām, lai stimulus iegādāties tīrākus un videi draudzīgākus automobiļus padarītu pievilcīgākus.
<P>
Tagad tas ir labs priekšlikums, un mana grupa rītdienas balsojumā to atbalstīs. Es vēlreiz pateicos Guido Sacconi par viņa darbu. Es domāju, ka pēc ilgām sarunām, daudziem strīdiem un debatēm mēs esam panākuši pieņemamu kompromisu, un es par to izsaku atzinību Francijas prezidentūrai. Lai gan es uzskatu, ka visa pirmā lasījuma procedūra ir ārkārtīgi kļūdaina, es ceru ka mēs to nepieņemsim turpmākiem tiesību aktiem.
<SPEAKER ID="436" NAME="Pierre Pribetich" LANGUAGE="FR">
Priekšsēdētāja kungs: "Kad Eiropa satiek labu ideju, tās kopā dodas apkārt pasaulei.” Atsaucoties uz šo prezidenta Mitterrand citātu, es vēlējos norādīt, ka šī klimata pārmaiņu pakete ir iespēja, reāla izdevība attīstīt mūsu teritoriju.
<P>
CO2 regula jauniem automobiļiem, kas ir šīs pieejas daļa, ir kompromisa rezultāts, kā to sacīja mūsu kolēģis Guido Sacconi, kuru es apsveicu.
<P>
Tāpat kā attiecībā uz visiem kompromisiem, mēs to varam uztvert kā līdz pusei pilnu vai pustukšu glāzi. Tomēr mērķis 95 grami CO2 uz vienu kilometru līdz 2020. gadam teicami atbilst tehnoloģijas revolūcijai, mērķim un filozofijai, kuru mēs vēlamies redzēt parādāmies rūpniecības politikas jomās transportlīdzekļu nozarē, ko nopietni skar krīzes, un tas piešķir perspektīvu šim kompromisam.
<P>
Tomēr šai rūpniecības situācijai ir vajadzīgas vairākas sastāvdaļas: Eiropas Savienības finansiālās ieguldījumu iespējas, izveidot reālu Eiropas pielāgošanas fondu bezoglekļa ekonomikai, īpaši transportlīdzekļu pētniecības nozarē, kā arī apvienot attiecīgo nozaru darbiniekus, izveidojot konsultatīvu komiteju klimata pārmaiņu jautājumos, lai virzītu sociālo dialogu.
<P>
Krīzes un cīņas pret klimata pārmaiņām prasības nozīmē to, ka mums steidzami jārada jaunas rūpniecības politikas jomas, kuru pamatā ir šī spēja prognozēt, lai vadītu sociālo dialogu un attīstību nodarbinātību. "Gudrais izārstējas no mērķa, to sasniedzot”.
<P>
Tāpēc Eiropas Parlamenta Sociālistu grupas deputāti atcerējās...
<P>
(Priekšsēdētājs pārtrauca runātāju)
<SPEAKER ID="437" NAME="Jorgo Chatzimarkakis" LANGUAGE="DE">
Priekšsēdētāja kungs, šī ir viena svarīgākajām klimata paketes daļām, jo autobūves nozare ir daudzu mūsu dalībvalstu ekonomikas pamatā. Tāpēc šī sadaļa bija jānoslēdz, lai automobiļu nozare varētu pievērst uzmanību krīzei, kas to nomāc, un tai nebūtu jāturpina cīnīties par to, kādi skaitļi tai jāsasniedz vai kādus tā var sasniegt.
<P>
Mums ir vajadzīga plānošanas drošība, un šī pakete mums garantē plānošanas drošību. Tā ir "tagad vai nekad” pakete. Tas ir "tagad vai nekad lēmums”, jo, ja mēs to nepieņemsim tagad, ja mēs tagad pāriesim pie otrā lasījuma, tad mums nebūs regulas par automobiļiem. Šī iemesla dēļ un tāpēc, ka tā ir īpaša zīme, es vēlētos apsveikt Guido Sacconi.
<P>
Kad viņš kā referents pārņēma šo grūto uzdevumu, nebija viegli panākt līdzsvaru. Viņam tas ir izdevies. Man jāatzīst, ka es izjūtu vislielāko cieņu par jūsu darbu, jo jums šajā ziņojumā ir izdevies radīt stimulus nozarei, bet vienlaikus ieviest sodus, kas, kā teica Werner Langen, varbūt ir nedaudz par lielu, bet kas panāk paradigmas maiņu, un tas ir tieši tas, kas mums šeit ir vajadzīgs.
<P>
Mēs nevaram uzbrukt autobūves nozarei, sakot, ka neesat sasnieguši mūsu mērķus. Un kāpēc gan tad, kad autobūves nozare izstrādāja Smart automobili, Lupo un A2, neviens tos nepirka? No automobiļiem izstāžu zālēs nav nekāda labuma. Tomēr tagad mēs esamo posmā, kurā ekonomiskās situācijas un mūsu sagatavoto tiesību aktu rezultātā var tikt sasniegta pāreja uz jaunu mobilitātes laikmetu.
<P>
Tāpēc es uzskatu, ka tā nav vājināšana; mūsu priekšā ir paradigmas maiņa, kuru esam palīdzējuši radīt, un šī paradigmas maiņa ieies vēsturē līdzās Stavros Dimas vārdam. Es vēlētos pateikties komisāram par viņa stūrgalvību, par viņa neatlaidību, jo galu galā tas panāca šo rezultātu.
<SPEAKER ID="438" NAME="Rebecca Harms" LANGUAGE="DE">
Priekšsēdētāja kungs, dāmas un kungi, arī es vēlētos uzslavēt Stavros Dimas. Viņš iesniedza ļoti saprātīgu priekšlikumu. Kauns, ka vides ministrs Borloo nenodrošināja Dimas kungam stingru atbalstu pret konservatīvajiem un reakcionārajiem Vācijas un īpaši Itālijas valstu vadītājiem. Tieši Berlusconi kungs un Merkel kundze nodrošināja, ka mums tagad ir direktīva, kas 2012. gadā, kad šīs direktīvas noteikumi vairs nebūs spēkā, radīs lielāku vidējo emisiju apjomu no jauniem Eiropas automobiļiem, nekā tas ir šodien. Kas gan noticis ar mērķi?
<P>
Langen kungs, es jums iepriekšējā reizē lūdzu sagatavot pierādījumu, ka esat spējīgs veikt šādu vienkāršu aprēķinu. Jebkurā gadījumā rezultātā es nonācu pie secinājuma, ka šī direktīva neizdarīs nekādu spiedienu ieviest jauninājumus, jo bez pieticīgajiem noteikumiem par robežvērtībām, tajā nav atzīts sodu mehānisms un tāpēc, ka 2020. gada robežvērtība nav noteikta kā obligāta.
<P>
Pašreizējo krīzi autobūves nozarē Eiropā radīja pati autobūves nozare. Gadu desmitiem tā gulēja un izvairījās no spiediena ieviest jauninājumus. Tā nereaģēja uz nepieciešamību aizsargāt klimatu vai enerģētikas krīzes prasības, un mēs atkal palaižam garām iespēju nodrošināt, lai šeit būtu konstruktīvs spiediens, līdz brīdim, kas ir krietni nākamajā desmitgadē.
<P>
Ja vien rīt netiks panākta vienošanās par saistošu ilgtermiņa mērķi, mana grupa nevarēs balsot par šo direktīvu. Man žēl, Dimas kungs, ka tam tā jābūt. Mums šī direktīva ir jāpadara par piemēru. Mums sev jājautā, vai eiropiešiem patiešām ir nopietna attieksme pret saviem mērķiem aizsargāt klimatu, vai viņi nav drosmīgāki ar saviem degvielu rijošajiem automobiļiem un automobiļiem kā statusa simboliem, nekā mēs esam šajā direktīvā.
<SPEAKER ID="439" NAME="Alessandro Foglietta">
UEN grupas vārdā. - (IT) Priekšsēdētāja kungs, dāmas un kungi, es vēlētos pateikties referentam Sacconi kungam par viņa izcilo darbu pie šī kompromisa, kas tika panākts ar izlēmību, apņēmību un, patiesi - izturību.
<P>
Ziņojumā par CO2 emisiju samazināšanu no pasažieru transportlīdzekļiem ir pievienots svarīgs aspekts - cīņa pret klimata pārmaiņām. Faktiski pirmo reizi mums ir regulētas CO2 emisijas no pasažieru transportlīdzekļiem, nosakot tālejošu un saistošu ilgtermiņa mērķi līdz 2020. gadam nodrošināt 95 gramus CO2 uz vienu kilometru - laikā, kad gan nopietnā finanšu krīze, gan autobūves nozarei piešķirtās subsīdijas valstīs ārpus ES ir smags pārbaudījums mūsu pašu nozarei. Mēs esam sekmīgi cīnījušies, lai iekļautu sodu samazinājumu par nelielu novirzīšanos no paredzētajiem mērķiem.
<P>
Mēs uzskatām, ka Komisijas izvēlētā samazinājuma mērķu noteikšanas metode, kuras pamatā ir vidēja automobiļa pašmasa, no vides viedokļa ir apšaubāma un nepamatota. Patiesi, šāda veida noteikums rada paradoksālu situāciju, kurā faktiski tiek sodīti transportlīdzekļi, kas ir vieglāki un mazāki, un tāpēc mazāk piesārņojoši. Tomēr es uzskatu un ceru, ka, pienācīgi līdzsvarots, šis teksts spēs sniegt lielu stimulu mērķtiecīgiem centieniem. Šo iemeslu dēļ es uztveru šo ziņojumu par transportlīdzekļu CO2 emisiju samazināšanu kā nozīmīgu rezultātu, un tāpēc es atbalstu tā pieņemšanu.
<SPEAKER ID="440" NAME="Jens Holm" LANGUAGE="SV">
Kopš 1990. gada emisijas Eiropas transporta nozarē ir palielinājušās vairāk kā par 30 %. Jau 1995. gadā Eiropas Komisijas attiecībā uz Eiropas automobiļiem ierosināja emisiju prasību 120 grami uz vienu kilometru. Tomēr tas, par ko mums tagad jābalso, ir zaudēta iespēja. Kad šis tiesību akts 2012. gadā stāsies spēkā, uz 35 % automobiļu attieksies atbrīvojums. Ar tā dēvētajām ekoloģiskajām inovācijām automobiļu ražotāji var laist atmosfērā vēl vairāk emisiju. Sodi ir tik zemi, ka ir lētāk ignorēt tiesību aktu, nekā mainīt ražošanu. Kas tiks gūts no Parlamenta prasības 95 grami uz vienu kilometru līdz 2020. gadam? Nekas!
<P>
Balsojiet par Eiropas Apvienotās kreiso un Ziemeļvalstu Zaļo kreiso spēku konfederālās grupas un Zaļo/Eiropas Brīvās apvienības grupas izvirzīto 50. grozījumu. Tad mums būs patiešām saistoša emisiju prasība automobiļiem: 95 grami oglekļa dioksīda līdz 2020. gadam. Ja tas tiks pieņemts, mēs GUE/NGL grupā esam gatavi to atbalstīt. Pretējā gadījumā mēs to neatbalstīsim.
<P>
Mēdz teikt, ka, ja divus uzņēmuma vadītājus ieslēdz vienā telpā, viņi tūlīt sāks apspriesties par to, kā var sadalīt tirgu savā starpā un veidot karteli. Diemžēl tas arī attiecas uz divām lielākajām politiskajām grupām šajā Parlamentā: Eiropas Tautas partijas (Kristīgie demokrāti) grupu un Eiropas Demokrātu un Sociālistu grupu Eiropas Parlamentā. Atkal PPE-DE grupa un PSE grupa ir izvēlējušās ignorēt mūs, pārējos. Kuri tajā visā ir lielākie zaudētāji? Tā ir vide un sociālā demokrātija. Videi tā ir zaudēta iespēja pārņemt kontroli pār emisijām no automobiļiem. Attiecībā uz sociālistu grupu šī vienošanās parāda, ka viņi arvien vairāk sāk atgādināt videi nedraudzīgos politiskos oponentus PPE-DE grupā. Tas nevēsta neko labu.
<SPEAKER ID="441" NAME="Johannes Blokland" LANGUAGE="NL">
Priekšsēdētāja kungs, brīvprātīgas vienošanās samazināt CO2 emisijas automobiļu ražotāji noslēdza jau 1990. gados. Saskaņā ar tām līdz šim būtu bijis jāpanāk ievērojams emisiju samazinājums.
<P>
Tomēr praksē tam ir maz pierādījumu. Mūsdienās automobiļa vidējā CO2 emisija nemaz tik ļoti neatšķiras no tās, kas bija pirms 10 gadiem. Tāpēc mēs esam noteikuši stingrus saistošus noteikumus. Tomēr spēcīgs nozares lobijs ir ievērojami vājinājis Komisijas sākotnējo priekšlikumu, ko es nožēloju.
<P>
Tomēr ir iekļauts šis ilgtermiņa mērķis 95 grami uz vienu kilometru līdz 2020. gadam, un es par to esmu gandarīts, bet tas, cik lielā mērā šis mērķis tiks efektīvi iekļauts pašreizējā tekstā, ir atkarīgs no interpretācijas. Turklāt ir vājinātas īstermiņa vienošanās, kas daļēji ir saistāms ar apjoma un sodu pakāpenisku ieviešanu, kā rezultātā tiek paveikts mazāk pasākumu.
<P>
Tādēļ es nevaru atbalstīt pašreizējo vienošanos, kas panākta starp Padomi un Parlamentu, un man ir žēl, ka no Komisijas priekšlikuma nekas nav iznācis.
<SPEAKER ID="442" NAME="Amalia Sartori," AFFILIATION="PPE-DE">
(IT) Priekšsēdētāja kungs, dāmas un kungi, es arī vēlos uzstāties, lai pateiktu paldies par paveikto darbu, īpaši par to, ko paveicis Sacconi kungs, kurš līdz šim ir uzkrājis pieredzi, kas viņam palīdz atrisināt pat vissarežģītākos gadījumus, bet, protams, arī par darbu, ko veikusi Francijas prezidentūra, Padome un Komisija. Viņu saskaņotie centieni mums ir ļāvuši pabeigt visas šīs klimata paketes, un īpaši šī attiecībā uz automobiļu nozari, kas, kā daudzi sacīja, radīja bažas pašreizējās ekonomiskās situācijas dēļ.
<P>
Daudzi no runātājiem šodien teica, ka šie ir tālejoši mērķi - no sākotnējiem 2012. gadam līdz galīgajiem 2020. gadam - un ka bija gudri izvēlēties šo vienoto laika periodu, kas arī attiecas uz citiem ziņojumiem, kurus mēs pieņemsi dažās nākamajās dienās. Es arī piekrītu lēmumam modulēto sodu sistēmu ieviest pakāpeniski un iespējai ņemt vērā samazinājumus, kas panākti, izmantojot ekoloģiskās inovācijas. Viss minētais izrietēja no trīspusējām sarunām starp iestādēm, un, manuprāt, tas ir ļāvis mums atrast risinājumus, kas šajā jutīgajā laikā ražotājiem samazina ekonomiskās izmaksas, neietekmējot vispārējos mērķus. Tā piemērs ir superkredītu ieviešana tādiem automobiļiem, kuri rada mazāk par 50 g CO2 uz vienu kilometru.
<P>
Turklāt es arī vēlētos norādīt, ka, visticamāk, ieņemtā pieeja, saskaņā ar kuru emisiju robežvērtība tiks palielināta atbilstoši transportlīdzekļa masai, nozīmēs to, ka uz mazākiem transportlīdzekļiem neattieksies vispārējais noteikums, ka "visvairāk maksā tas, kurš piesārņo visvairāk”. Tomēr mēs esam apmierināti ar iznākumu un ar prieku balsosim par šo ziņojumu.
<SPEAKER ID="443" NAME="Inés Ayala Sender" AFFILIATION="PSE">
(ES) Priekšsēdētāja kungs, iesākumā es vēlētos pateikties Sacconi kungam par viņa milzīgo pacietību un gudrību, kas mums ļāva ne vien glābt videi, ekonomikai, nodarbinātībai un rūpniecībai būtisku regulu, bet arī ar šo regulu glābt visu enerģētikas un klimata paketi, kas faktiski bija atkarīga no šī filozofa akmens.
<P>
Es vēlētos apsveikt viņu un mūs, jo viņš panācis būtisku līdzsvaru starp burkānu un pātagu, un jo sevišķi viņam ir izdevies parādīt, kādi burkāni ir vajadzīgi, lai virzītu uz priekšu šādu sarežģītu dokumentu.
<P>
Šajā ziņojumā ir veicinātas ar samazinātām CO2 emisijām saistītas ekoloģiskās inovācijas, sniegts atbalsts pētniecībai un inovācijai emisiju samazināšanas jomā un arī veicinātas biodegvielas un tām nepieciešamās degvielas uzpildes stacijas.
<P>
Tajā ir arī norādīti aprēķini jaunajam automobiļu parkam, piemērojot vajadzīgo mērķi, ar pārskatu un priekšlikumu, kas Komisijai jāierosina 2014. gadā, kurā arī tiks ņemta vērā šīs sistēma.
<P>
Tajā ir arī apskatīti nulles emisijas transportlīdzekļi un ļoti zemas emisijas transportlīdzekļi un to daudzkāršošanas potenciālu; tas palīdz rūpniecībai un paredz ne vien burkānu, bet arī pienākumu, kā arī patērētājiem nodrošina labāku piekļuvi informācijai.
<P>
Varbūt vienīgi man atlicis lūgt Sacconi kungu darīt visu, kas ir viņa spēkos, lai atkal atgrieztos Parlamentā.
<SPEAKER ID="444" NAME="Chris Davies" AFFILIATION="ALDE">
Priekšsēdētāja kungs, ja apsveram vēl pirms pāris mēnešiem izvirzītās ambīcijas attiecībā uz automobiļu CO2 emisiju samazināšanu, tad šie priekšlikumi ir patiesi neapmierinoši. Tie kaitē apkārtējai videi un automobiļu vadītājiem, kas būs spiesti maksāt vairāk par tādu automobiļu izmantošanu, kuri patērē pārmērīgi daudz degvielas. Šie priekšlikumi kaitē pat Eiropas automobiļu ražošanas nozarei, kuru draud apsteigt daudz novatoriskāki konkurenti.
<P>
Automobiļu ražošanas nozari ietekmē finanšu krīze. Taču nekas no tā, ko darām, nekādi priekšlikumi vai tiesību aktu īstenošana tagad nespēs mainīt šīs nozares pašreizējo situāciju. Viss, ko automobiļu projektētājiem varam ieteikt, ir sēdēt pie datoriem un sākt nākotnes automobiļu konstruēšanu un projektēšanu.
<P>
Šie tiesību akti ir neapmierinoši, un tas ir slikti. Ņemot vērā Starptautiskās Atomenerģijas aģentūras prognozes par to, ka desmit gadu laikā naftas rezerves visā pasaulē būs izsmeltas, tiesību aktus iespējams raksturot kā absolūti nesaprātīgus. Es par tiem nebalsošu.
<SPEAKER ID="445" NAME="Matthias Groote" AFFILIATION="PSE">
(DE) Priekšsēdētāja kungs, vēlos izteikt pateicību Guido Sacconi kungam, jo viņš paveicis neiespējamo. Ņemot vērā to, par ko esam vienojušies gan Davies kunga ziņojumā, gan ziņojumā par Konkurētspējīgas autobūves nozares tiesisko regulējumu 21. gadsimtam (CARS 21), kuros tiesību aktus pieņemt patiesībā grasāmies pieņemt tikai 2015. gadā, Komisijas priekšlikuma būtība kopumā ir nosargāta, un sociālie, ekoloģiskie un ekonomiskie kritēriji ir sabalansēti.
<P>
Runājot par inovācijām, jāteic, ka Guido Sacconi ir ierosinājis labu un novatorisku instrumentu, jo tiks apbalvoti nevis tie, kas sēž izstāžu zālēs vai atklāti vēro motoršovus, bet gan ražotāji, kas izgatavo un pārdod automobiļus, kuru emisijas ir mazākas nekā 50 grami CO2. Lai saņemtu prēmiju, automobiļi ir jāpārdod. Tas būs spiediens uz nozares pārstāvjiem un nodrošinās to, ka automobiļi pēc iespējas ātrāk nonāk līdz patērētājiem.
<SPEAKER ID="446" NAME="Bogusław Liberadzki" AFFILIATION="PSE">
(PL) Priekšsēdētāja kungs, tā nu sanācis, ka tikai vakar apspriedām Groote kunga ziņojumu. Tas ir ļoti labs ziņojums, kurā aplūkota ne tikai automobiļu, bet arī smagkravas transportlīdzekļu nozare.
<P>
Tagad Sacconi kungs ar savu ziņojumu ir mūs apsteidzis. Mums ir visas tiesības skaļi un skaidri apgalvot, ka Eiropas Savienība un Parlaments veic visus iespējamos pasākumus, lai vides aizsardzības aspektā nodrošinātu mūsu ļaudīm, mūsu pilsoņiem aizvien augstāku dzīves līmeni. Mums jānodrošina, lai nozares pārstāvji var īstenot šos pasākumus. Tas nebūs viegli, bet, šķiet, ka tas tiešām būs iespējams.
<P>
Nākamais, ko vēlos teikt, ir tas, ka mūsu ieplānotajām jaunajām precēm nepieciešami pircēji. Sacconi kunga darbs ļauj cerēt uz panākumiem vides aizsardzībā un iespējā ražot transportlīdzekļus, pēc kuriem tirgū būs arī pieprasījums. Vēlos viņam par to pateikties.
<SPEAKER ID="447" NAME="Juan Fraile Cantón" AFFILIATION="PSE">
(ES) Priekšsēdētāja kungs, vēlos sveikt Sacconi kungu par viņa darbu un tā sasniegtajiem rezultātiem.
<P>
Priekšlikumam, ko patlaban izskatām, ir divi galvenie mērķi: izmantojot tehnoloģiskus uzlabojumus jaunajos transportlīdzekļos, līdz 2020. gadam panākt 95 gramu emisiju limitu uz katru nobraukto kilometru, kā arī samazināt šo limitu un veicināt ekonomiskāku braukšanas stilu, uzlabojot citas sistēmas un detaļas, piemēram, riepas un gaisa kondicionierus.
<P>
Mēs atbalstām vienošanos, jo tā ir sabalansēta. Ar tās palīdzību iespējams ievērojami samazināt CO2 emisijas un saglabāt Eiropas automobiļu ražošanas nozares konkurētspēju.
<P>
Mēs strādājam, lai 2020. gadā panāktu mērķtiecīgu vienošanos. Tas, ko lūdzam automobiļu ražošanas nozarei, daudz neatšķiras no tā, ko esam lūguši citām nozarēm, un tagad šīs nozares pārstāvjiem pašiem jāveido stratēģija, lai sasniegtu nospraustos mērķus.
<P>
Viena trešdaļa no visiem pasaules automobiļiem tiek ražota Eiropā. Ja vēlamies saglabāt savu priviliģēto stāvokli, mums jāpanāk, lai mūsu automobiļi ir videi visnekaitīgākie un uz ceļa visdrošākie. Tādēļ mums būs jāiegulda inovācijās un visu automobiļu atjaunošanas veicināšanā.
<SPEAKER ID="448" NAME="Czesław Adam Siekierski" AFFILIATION="PPE-DE">
(PL) (iesākumā bija izslēgts mikrofons) ... veido aptuveni vienu trešdaļu siltumnīcefekta gāzu emisijas, kas nonāk atmosfērā. Nav šaubu par to, ka jāatbalsta novatoriski risinājumi, kuru mērķis ir radīt videi nekaitīgas tehnoloģijas.
<P>
Pēdējā laikā šajā jomā esam panākuši ievērojamus sasniegumus. Tomēr pastāvīgais transportlīdzekļu skaita pieaugums nozīmē to, ka pozitīvais efekts vēl nav pārāk jūtams. Tādēļ Komisijas iniciatīva paātrināt izmaiņu gaitu šķiet solis pareizajā virzienā.
<P>
Mums jāņem vērā samita mērķis, proti, kaitīgo savienojumu emisiju ierobežošana. Tomēr mums jārēķinās arī ar transportlīdzekļu ražotāju argumentiem. Tie norāda, ka Eiropas automobiļu nozarē nodarbināti tūkstošiem strādnieku, un tā ir viens no Eiropas ekonomikas varas simboliem. Pārāk stingru prasību uzspiešana un augstāka saražoto automobiļu cena var kaitēt nozares konkurētspējai. Tas savukārt radītu ievērojamu skaitu zaudētu darba vietu.
<P>
Ņemot vērā ekonomiskās krīzes negatīvās sekas mehānisko transportlīdzekļu nozarē, šīs bažas ir pamatotas.
<SPEAKER ID="449" NAME="Silvia-Adriana Ţicău" AFFILIATION="PSE">
(RO) Vēlos apsveikt Sacconi kungu saistībā ar viņa ziņojumu par ļoti nozīmīgu jomu ekonomisku un sociālu perspektīvu ziņā. Tas ir fakts, kas konstatēts Eiropas ekonomikas atveseļošanas plānā. Šis mērķis tiks sasniegts, veicot uzlabojumus transportlīdzekļu dzinēju tehnoloģijā un tehnoloģiskās inovācijās.
<P>
Līdz 2012. gadam pasažieru automobiļu radītās oglekļa dioksīda emisijas nedrīkstēs pārsniegt 130 g/km. Transportlīdzekļu ražotājiem pakāpeniski jānodrošina, lai līdz 2012. gadam šīm prasībām atbilstu 65 % jauno automobiļu un līdz 2015. gadam - visi jaunie automobiļi. Prēmiju shēma būs piemērojama automobiļiem, kuru emisijas nepārsniegs noteikto limitu. Savukārt sods tiks uzlikts ražotājiem, kuru izgatavoto automobiļu emisijas pārsniegs šo limitu. Lai varētu ražot videi nekaitīgus automobiļus, autoražošanas nozarei ir jāiegulda jaunās tehnoloģijās. Paldies!
<SPEAKER ID="450" NAME="Marios Matsakis" AFFILIATION="ALDE">
Priekšsēdētāja kungs, es apbrīnoju Sacconi kungu un parasti viņam piekrītu, tomēr šis nav tas gadījums.
<P>
Mērķis 12 gadu laikā sasniegt 95 g/km diemžēl nav nekāds sasniegums. Tā ir liela neveiksme, un es brīnos, vai šie tiesību akti ir par vides aizsardzību vai automobiļu ražotāju aizsardzību?
<P>
Man radies iespaids, ka šajā reizē vides aizstāvji, arī komisārs Dimas kungs, ir uzsākuši cīņu, lai saudzētu vidi, bet zaudējuši cīņā ar lielākajiem autoražotājiem. Tas ir ļoti skumji, jo mums bija izdevība rīkoties citādi, bet mēs to palaidām garām.
<SPEAKER ID="451" NAME="Carl Schlyter" AFFILIATION="Verts/ALE">
(SV) Priekšsēdētāja kungs, ko mēs cenšamies aizsargāt, izvirzot samazinātas prasības automobiļu nozarei? Mēs runājam par tiesību aktu nepilnībām. Tās nav nepilnības. Tās ir kā avārijas izeja automobiļu ražošanas nozarei, kas izvairās no jebkādas atbildības un prasībām. Kurš no tā ir ieguvējs? Vai mēs turpināsim ražot automobiļus, ar kuriem neviens šajā pasaulē nevēlas braukt? Nē. Vairums automobiļu turpmāk tiks pārdoti Ķīnā, Indijā un citās jaunattīstības valstīs. Šajās valstīs vēlas mašīnas ar zemu enerģijas patēriņu. Mūsu planēta un Eiropas patērētāji vēlas automobiļus ar zemu enerģijas patēriņu. Vai mēs ļausim automobiļu ražošanas nozarei cerēt, ka tā varēs ražot automobiļus, kurus neviens nevēlas? Nē. Tā attiecībā uz vidi, patērētājiem, ekonomiju un pētniecību ir slikta politika. Citiem vārdiem sakot - pilnīga izgāšanās. Tādēļ mēs nespējam atbalstīt šo priekšlikumu.
<SPEAKER ID="452" NAME="Priekšsēdētājs">
Sacconi kungs, debates tuvojas noslēgumam, taču, manuprāt, nav panākta vienošanās.
<SPEAKER ID="453" NAME="Guido Sacconi" LANGUAGE="IT">
Priekšsēdētāja kungs, dāmas un kungi, ikviens ar papīra un pildspalvas palīdzību var veikt vienkāršu aprēķinu. Ņemot vērā, ka vidējās CO2 emisijas no automobiļiem, kas pārdoti 2005. gadā, bija 159 grami uz vienu kilometru, un, pamatojoties uz regulu, kurā noteikts saistošs mērķis, lai uz vienu kilometru būtu ne vairāk kā 95 grami emisiju, kas jāsasniedz līdz 2020. gadam, mums pārdoto automobiļu vidējās emisijas 2020. gadā jāsamazina par 38 %. To ir viegli izrēķināt, un, lai iegūtu atbildi, nav vajadzīgs ietekmes novērtējums. Manuprāt, tas ir kas ārkārtējs.
<P>
Atvainojos tiem, kas mani slavējuši un pateikušies par manu darbu, kā arī tiem, kas akceptē kompromisu un kas, šķiet, ir liels jūsu vairākums. Ļaujiet man galvenokārt uzrunāt mūsu draugus no Eiropas Liberāļu un demokrātu apvienības grupas, proti, Davies kungu un opozicionārus, kuri atkal pierāda, ka nespēj uzņemties atbildību. Viņi pieprasa cēlus mērķus, bet lēmumu pieņemšanu atstāj mūsu ziņā.
<P>
Tātad man atliek cerēt, ka neatkārtosies tas pats farss, kādu piedzīvoju ar REACH regulu (Ķīmisku vielu reģistrēšana, vērtēšana, licencēšana un ierobežošana), jo šīs pašas grupas apgalvoja, ka arī REACH regula bija padošanās un nodevība. Pēc mēneša šo grupu tīmekļa vietnē REACH tika pasludināta par lielāko Eiropas Savienības sasniegumu vides aizsardzības jomā, tādējādi padarot ES par pasaules līderi attiecībā uz kontroli pār ķīmiskām vielām. Ceru, ka šoreiz man šis farss tiks aiztaupīts.
<P>
Borloo kungs un Dimas kungs, paldies jums. Jūsu izteiktais viedoklis ir skaidrs, un tas mums rītdienas balsojumā palīdzēs pabeigt šo sarežģīto darbu.
<SPEAKER ID="454" NAME="Priekšsēdētājs">
Debates tiek slēgtas.
<P>
Balsojums notiks trešdien, 2008. gada 17. decembrī.
<P>
Rakstiskas deklarācijas (Reglamenta 142. pants)
<SPEAKER ID="972" NAME="Ivo Belet  " AFFILIATION="PPE-DE">
rakstiski. - (NL) Šorīt Limburgas augstākās izglītības iestādē piedalījos konferencē par videi nekaitīgu mobilitāti. Uzmanība šajā konferencē tika pievērsta elektriskajiem automobiļiem. Ir skaidri redzams, ka pienācis īstais laiks, lai sāktu izmantot šo videi nekaitīgo tehnoloģiju. Ir beigusies ēra, kad enerģija tika ražota ar fosilo kurināmo.
<P>
Krīze, ko pašreiz piedzīvo arī automobiļu ražošanas nozare, sniedz mums iespēju pilnībā mainīt kursu. Ražotājiem apmaiņā pret valdības atbalstu un garantijām, kuras tie saņem, ir vairāk jāiegulda nākotnes tehnoloģijās vai, citiem vārdiem sakot, jārada plašāks klāsts akumulatoru, ko cilvēki var atļauties nopirkt.
<P>
Valdībai savukārt finansiāli un apņēmīgāk jāatbalsta šī pāreja.
<P>
Kopš 2005. gada darba kārtībā bijis Komisijas priekšlikums par automobiļu nodokļu reformu un Eiropas līmeņa koordināciju šajā saistībā. Šis priekšlikums vēlreiz jāiesniedz ministriem. Automobiļu nodoklis ir jāpārrēķina, pamatojoties uz emisiju kritērijiem. Finansiāls atbalsts jāsniedz tiem, kas pārvietojas ar elektriskajiem automobiļiem, kuri nemaz vai gandrīz vispār neemitē CO2 vai kvēpu daļiņas.
<P>
Ir pienācis laiks radikālām pārmaiņām. Inženieri savu darbu ir padarījuši. Tagad ir pienākums valdībai ar steigu norādīt automobiļu ražotājiem pareizo virzienu.
<SPEAKER ID="455" NAME="Krzysztof Hołowczyc  " LANGUAGE="PL">
Šodienas debatēs par tā saukto vides tiesību aktu kopumu tiek apstiprināti vērienīgie mērķi, kurus Eiropa pati sev noteikusi, lai cīnītos pret klimata pārmaiņām. Eiropas autobūves nozare ir daļa no Eiropas stratēģijas, kurai jāpanāk siltumnīcefekta gāzu emisiju 20 % samazinājums, mazāks energoresursu patēriņš mūsu saimniecībās un līdz 2020. gadam jāpavairo salīdzinājumā ar 1990. gadu iegūtā enerģija no atjaunojamiem energoresursiem.
<P>
Tas ir tieši saistīts ar CO2 emisiju samazināšanu. Saskaņā ar ES datiem vieglie automobiļi rada 12 % no visām CO2 emisijām Kopienas teritorijā. Augstais emisiju līmenis galvenokārt saistīts ar automobiļu skaita palielināšanos un ar aizvien biežāku autotransporta izmantošanu. Taču, neskatoties uz to, nav veikti dzinēja konstrukciju un transportlīdzekļa masas uzlabojumi.
<P>
Līdz 2012. gadam vieglo automobiļu emisiju ierobežojumu paredzēts samazināt līdz 120 gramiem uz vienu kilometru. Tāpat ir paredzēts izveidot ilgtermiņa stratēģiju, lai līdz 2020. gadam šo ierobežojumu samazinātu līdz 95 gramiem uz vienu kilometru. Tas atbilst Eiropas Parlamenta viedoklim, ka nepieciešami pieci līdz septiņi gadi, lai klajā laistu jauna veida mehāniskos transportlīdzekļus. Tas, protams, ietekmē mehānisko transportlīdzekļu nozares ražošanas ciklus un to attīstību.
<P>
Attiecībā uz vidi pieņemtie principi noteikti ir ļoti mērķtiecīgi. No otras puses, saskaņā ar jaunajiem standartiem nepieciešams lielāks ieguldījums pētniecībā un attīstībā. Šis ieguldījums veicinās zinātniskus pētījumus par tehniskiem risinājumiem, kas ļauj ietaupīt degvielu. Tas mehānisko transportlīdzekļu nozarē palielinās inovāciju apjomu, kas savukārt veicinās Eiropas ekonomikas konkurētspēju.
<SPEAKER ID="971" NAME="Martin Kastler  " LANGUAGE="DE">
Pašreizējā finanšu un ekonomiskā krīze autobūves un apgādes nozarei ir smaga nasta. Tirdzniecības rādītāji krītas, un daudzas ražotnes savu darbību līdz gada beigām apturējušas. Vācijā ar automobiļu ražošanu tieši vai netieši saistīta katra septītā darba vieta. Mums jābūt svarīgam politiskam mērķim, proti, radīt pamatnosacījumus, kas ļautu arī krīzes laikā Vācijā saglabāt darba vietas. Tādēļ šie tiesību akti ierosināti pilnīgi neatbilstošā brīdī.
<P>
Man žēl, ka iesniegtajā ziņojumā paustā pieeja nerada stimulu samazināt emisijas. Manuprāt, šī pieeja būtu derējusi kā stimuls cīņai pret klimata pārmaiņām, arī ekonomiskās krīzes laikā. Draudi par bargiem sodiem nav risinājums.
<P>
Tādēļ uzskatu, ka tiek ierosinātas programmas, kas pamatotas ar personisku interesi kaitēt Vācijas ekonomikai. Man svarīgi, lai tiktu veicināta klimata aizsardzība, taču tas nevar notikt, ja tiek kaitēts kādai ES dalībvalstij. Šī regula kaitē ne tikai Vācijas automobiļu ražotājiem, bet arī vidējiem uzņēmumiem, no kuriem daudzi atrodas Nirnbergas metropoles reģionā. Kā jaunais Eiropas Parlamenta deputāts no Nirnbergas es nevaru atbalstīt šo ziņojumu.
