<CHAPTER ID="010">
Situācija Pakistānā pēc Benazir Bhutto slepkavības (debates)
<SPEAKER ID="296" NAME="Priekšsēdētāja">
(FR) Nākamais jautājums ir Padomes un Komisijas paziņojumi par situāciju Pakistānā pēc Benazir Bhutto slepkavības.
<SPEAKER ID="297" NAME="Janez Lenarčič">
Padomes priekšsēdētājs. - (SL) Bijušās premjerministres un opozīcijas galvenās līderes Benazir Bhutto slepkavība ir padarījusi vēl smagāku jau tā sarežģīto priekšvēlēšanu situāciju Pakistānā. Turklāt tā ir negatīvi ietekmējusi Pakistānas pakāpenisko pāreju uz demokrātiskāku sistēmu. Benazir Bhutto neapšaubāmi bija viena no tiem, kas būtu veicinājuši progresu tādās jomās kā ekonomiskā attīstība, korupcijas samazināšana un informācijas nesēju brīvības palielināšana.
<P>
Jau kopš ārkārtas stāvokļa ieviešanas pagājušā gada 3. novembrī Eiropas Savienība un Eiropas Parlaments ir uzsvēruši vajadzību pēc stabilitātes un aicinājuši uz izlīgumu un atkārtotu demokrātijas ieviešanu. Stabilitāte Pakistānā neapšaubāmi ir mūsu stratēģiskajās interesēs. Tas nozīmē, ka mēs atbalstām mērenā pakistāniešu vairākuma cīņu pret vardarbīgo ekstrēmistu mazākumu.
<P>
Mūsu intereses - Eiropas Savienības intereses Pakistānā - ir cieši saistītas arī ar mūsu prioritārajiem uzdevumiem Afganistānā un plašākā reģionā. Tās ir saistītas ar mūsu cīņu pret terorismu un masu iznīcināšanas ieroču izplatīšanu, kā arī ar cīņu par cilvēktiesību ievērošanu, un tas viss ir daudzkārt bijis uzsvērts mūsu vēstījumos Pakistānas iestādēm.
<P>
Prezidents P. Musharraf, iespējams, nākamajā nedēļā ieradīsies Briselē. Tā mums būs unikāla iespēja nodot vēstījumu. Kopīgi ar saviem starptautiskajiem partneriem mēs esam nodibinājuši kontaktus arī ar citām lielākajām Pakistānas partijām.
<P>
Galvenais Eiropas Savienības Padomes vēstījums ir, ka brīvām, godīgām un visiem pieejamām vēlēšanām nākamajā mēnesī Pakistānā ir izšķirīga nozīme. Pakistānas valdībai jācenšas nodrošināt atbilstīgus politiskos un drošības nosacījumus šādu vēlēšanu sarīkošanai. Turklāt visām partijām jārespektē vēlēšanu komisijas lēmums par to, ka 18. februāra vēlēšanas īstenojamas ar cieņu un savaldību.
<P>
Mēs arī aicinām Pakistānas iestādes izmantot pagarināto laika periodu līdz vēlēšanām, lai uzlabotu vēlēšanu apstākļus saskaņā ar starptautiskiem standartiem. Pirmkārt, iestādēm jāgarantē, ka tās darīs visu iespējamo, lai novērstu vēlēšanu rezultātu viltošanu un iebiedēšanu, nodrošinātu pārredzamību ar plašsaziņas līdzekļu netraucētu darbību, kā arī garantētu politisko ieslodzīto atbrīvošanu. Pastāvot atbilstīgiem drošības nosacījumiem, visi šie līdzekļi veicinātu demokrātisku un pārredzamu vēlēšanu procesu. Kā zināms, Eiropas Savienība nosūtīs pilnu vēlēšanu novērošanas misiju. Mēs ceram, ka starptautiskā mērogā šīs vēlēšanas tiks vērotas visā pilnībā.
<P>
Pirmajā Vispārējo lietu un ārējo attiecību padomes sanāksmē šī mēneša beigās ārlietu ministri detalizēti apspriedīs Pakistānas situāciju un diskutēs par to, kādas ir ES iespējas palīdzēt nodrošināt šīs valsts demokrātisko procesu veiksmīgu turpināšanu un stiprināšanu.
<SPEAKER ID="298" NAME="Benita Ferrero-Waldner">
Komisijas locekle - Prezidentes kundze, Benazir Bhutto slepkavība ir īsta nacionāla traģēdija, un tā nāca kā šoks mums visiem. B. Bhutto bija, manuprāt - mums visiem, mērenas un liberālas Pakistānas simbols. Viņa baudīja tautas atbalstu, un viņai arī piemita drosme stāties pretī ekstrēmismam un terorismam. Diemžēl varbūt tieši par šo drosmi viņa beigu beigās samaksāja ar savu dzīvību. Viņas slepkavība ir zaudējums miljoniem pakistāniešu, kas bija saistījuši ar viņu cerību par demokrātiju un labāku nākotni. Viņas nāve ir zaudējums arī Eiropai un pasaulei.
<P>
Satraucošas ziņas no Pakistānas diemžēl ir kļuvušas par pārāk parastu, gandrīz ikdienišķu lietu. Reta nedēļa paiet bez lielāka teroristu uzbrukuma, un spridzinātāji pašnāvnieki ir nogalinājuši aptuveni 700 pakistāniešu iepriekšējo sešu mēnešu laikā. Es domāju, mēs varam gūt mācību no B. Bhutto nāves, un tā ir, ka Pakistānai ir nepieciešama darboties spējīga demokrātija, tiesiskums un spēcīga pilsoniska sabiedrība, lai pievērstos valsts augošajām problēmām.
<P>
Jūs atcerēsities to, ka 3. novembrī valstī tika ieviests ārkārtas stāvoklis. Tas, protams, ievērojami satricināja ticību demokrātiskajam procesam pirms parlamenta vēlēšanām. Ārkārtas stāvokli atcēla 15. decembrī, bet tikai pēc tam, kad bija noteikti jauni ierobežojumi saziņas līdzekļiem un vairums vecāko tiesnešu aizstāti. Daudz tiesnešu un advokātu atrodas apcietinājumā līdz šai dienai. Viņi jāatbrīvo nekavējoties.
<P>
Dusmu izvirdums pēc B. Bhutto slepkavības noveda pie pilsoņu nemieriem un visbeidzot - pie lēmuma par vēlēšanu pārcelšanu no 8. janvāra uz 18. februāri. Šīm vēlēšanām tagad būtu jānotiek, kā plānots, bez turpmākas kavēšanās. Es domāju, ka Pakistānai ir jāvirzās uz priekšu, un ceļš uz priekšu nozīmē demokrātisku un pārredzamu vēlēšanu organizēšanu, kas dos plašu un uzticamu tautas mandātu jaunajai valdībai kā federālajā, tā arī provinču līmenī. Mums kopīgi jānodod šis vēstījums prezidentam P. Musharraf, kad viņš nākamnedēļ viesosies Eiropā.
<P>
Daži spēles dalībnieki mēģina iegūt politisku kapitālu no B. Bhutto slepkavības. Neaizmirsīsim, ka galu galā tieši ekstrēmisti ir ieinteresēti destabilizēt Pakistānu un ir atbildīgi par šo nicināmo rīcību. Viņiem nedrīkst ļaut gūt panākumus. Ticama slepkavības izmeklēšana var palīdzēt nomierināt vētru, bet tikai tad, ja ikviens saglabā mieru. Piebildīšu, ka Skotlendjards veic teicamu darbu, mēģinot palīdzēt šajā ziņā.
<P>
Prezidents P. Musharraf, uzrunādams tautu 2. janvārī, runāja par nacionālās samierināšanas nepieciešamību. Es uzskatu, ka tā patiešām ir nepieciešama. Ir jāiesaista opozīcija pašreizējās situācijas risināšanā. Zīmīgi, ka visas galvenās opozīcijas partijas piedalīsies nākamajās vēlēšanās. Bet par nožēlu Pakistānā pastāv tradicionāla neticība vēlēšanu rezultātiem, kas varētu beigties ar turpmāku politisku polarizēšanos. Dabiski, nacionālās samierināšanas iespējas ievērojami uzlabosies, ja prezidents P. Musharaff un attiecīgās iestādes darīs visu nepieciešamo, lai nodrošinātu, ka šīs vēlēšanas notiek taisnīgi un pārredzami.
<P>
Tā kā šīs vēlēšanas ir tik svarīgas ne tikai Pakistānai, bet arī reģionam, es nolēmu nosūtīt vēlēšanu novērošanas misiju (VNM) ar mērķi dot ieguldījumu demokrātijai un stabilitātei valstī. Ja vēlēšanas patiešām būtu notikušas 8. janvārī, mēs būtu varējuši nosūtīt tikai ierobežotu novērošanas misiju. Tomēr, ņemot vērā laiku, kas tagad ir dots līdz vēlēšanām, apspriežoties ar galveno novērotāju Michael Gahler, kas ir šī Parlamenta deputāts, es nolēmu papildināt šo misiju līdz pilnībā izveidotai vēlēšanu novērošanas misijai. Mēs visi ļoti labi apzināmies šīs misijas svarīgo nozīmi, kāda tai varētu būt nākamo nedēļu laikā.
<P>
Es joprojām esmu ļoti nobažījusies par apstākļiem, kādos šīs vēlēšanas notiek, un potenciālo iespēju tiem kļūt par cēloni kritiskam VNM ziņojumam, ja netiek sperti steidzami soļi šo bažu kliedēšanai. Svarīgākās problēmas, tostarp neuzticēšanās vēlēšanu administrācijai, procesa rezultātu nepārredzamība un efektīva sūdzību un pārsūdzību procesa, kuram ieinteresētās puses uzticas, trūkums - tas viss pastāv Pakistānā.
<P>
Valsts un vēlēšanu iestādes varētu spert konkrētus soļus, lai uzlabotu vēlēšanu nosacījumus. Es saprotu, ka gan ES misijas vadītāji Islamabadā, gan vēlēšanu novērošanas misija uz vietas jau ir ieskicējusi galvenos nepieciešamos uzlabojumus. Es uzskatu, ka mums jāvelta visas pūles, lai uzsvērtu šos punktus sarunās ar Pakistānas iestādēm, tai skaitā prezidentu, kad viņš drīzumā apmeklēs Briseli.
<P>
Man arī joprojām ir bažas par drošības situāciju Pakistānā, it īpaši sakarā ar Benazir Bhutto slepkavību, bet arī ar nesenajiem bumbu sprādzieniem Lahorā, Karači un, protams, Ziemeļrietumu teritorijas robežu provincē. Mēs mudinām Pakistānas iestādes darīt visu iespējamo, lai radītu drošāku vidi, kurā var notikt vēlēšanas, un mēs rūpīgi izvērtēsim drošības situāciju sakarā ar ES novērotāju izvietošanu.
<P>
Prezidents P. Musharraf ir nolicis malā savu uniformu, kā solīts. Es ceru, ka tas nesīs progresu pretī stiprākām pilsoniskām institūcijām un ilgtspējīgai demokrātijai Pakistānā. Bet ir arī svarīgi, ka Pakistāna turpina progresēt cīņā ar nabadzību. Komisija tāpēc ir ievērojami palielinājusi savu attīstības sadarbības finansējumu Pakistānai turpmākajos gados, tai skaitā izglītības laukā. Un es joprojām esmu uzticīga šai pieejai, ko es uzskatu arī par ieguldījumu cīņā ar ekstrēmismu.
<SPEAKER ID="299" NAME="José Ignacio Salafranca Sánchez-Neyra">
PPE-DE grupas vārdā. - (ES) Priekšsēdētājas kundze! Pēc mūsu debatēm un decembrī pieņemtās rezolūcijas mēs Parlamentā atkal apspriežam situāciju Pakistānā. Kopš tā laika ir bijusi vesela virkne notikumu, kā Komisija un Padome mums atgādināja.
<P>
Vispirms tika atcelts ārkārtas stāvoklis, pēc tam sekoja dažādu juristu, miertiesnešu, tiesnešu, žurnālistu un pilsoniskās sabiedrības pārstāvju atbrīvošana, lai gan, kā komisāre mums atgādināja, tā nebija pilnīga. Tai sekoja bijušās premjerministres B. Bhutto slepkavība, kas ievērojami palielināja nestabilitāti nopietnajā Pakistānas sabiedrības noslāņošanās procesā, un visbeidzot notika vēlēšanu pārcelšana uz tuvākajiem datumiem februārī. Protams, ir arī gaidāmā Pakistānas prezidenta vizīte un uzstāšanās pirmdien Parlamenta Ārlietu komitejā.
<P>
Priekšsēdētājas kundze, pirmais, ko es vēlētos izdarīt - savas politiskās grupas, Eiropas Tautas partijas (Kristīgo demokrātu) un Eiropas Demokrātu grupas vārdā paust visstingrāko nosodījumu šim brutālajam teroristu uzbrukumam, kas patiesībā tikai vēlreiz apstiprina to, ko teica iepriekšējais ziņotājs A. Díaz de Mera - terorisms ir fenomens, kas vienādi skar mūs visus.
<P>
Priekšsēdētājas kundze, pirms noslēdzu uzstāšanos, es vēlētos iesniegt Komisijai un Padomei divus jautājumus.
<P>
Es novērtēju komisāres B. Ferrero-Waldner pūles sniegt pozitīvu atbildi uz Parlamenta prasību izveidot vēlēšanu novērošanas komisiju, ņemot vērā šo situāciju. Tomēr viņa pieminēja savas bažas par apstākļiem, kādos tiek rīkotas šīs vēlēšanas. Komisāre, vai jūs uzskatāt, ka, ņemot vērā vardarbības, baiļu un nestabilitātes līmeni, kāds pastāv šai valstī, kurai ir galvenā loma visas Vidusāzijas stabilitātē, jo, cita starpā, tā ir vienīgā musulmaņu valsts, kuras rīcībā ir kodolieroči, - vai jūs uzskatāt, ka šī procesa īstenošanai ir nodrošināti vislabākie priekšnoteikumi?
<P>
Visbeidzot, priekšsēdētājas kundze, komisāre minēja jautājumu par ticamu izmeklēšanu. Ģimene - gan viņas atraitnis, gan dēls -, tāpat kā Pakistānas Tautas partija un pirms nāves pati B. Bhutto, sazinoties ar Apvienotās Karalistes ārlietu ministru, izteica vēlmi, lai šo izmeklēšanu vadītu Apvienoto Nāciju Organizācija. Vai Komisija un Padome piekrīt, ka vajadzīga neatkarīga izmeklēšana, kas beigu beigās ieviestu skaidrību attiecībā uz šo briesmīgo slepkavību?
<SPEAKER ID="300" NAME="Robert Evans">
PSE grupas vārdā - Priekšsēdētājas kundze, es kā Delegācijas attiecībām ar Dienvidāzijas valstīm priekšsēdētājs pievienojos Padomei un Komisijai Benazir Bhutto slepkavības nosodījumā. Šis Parlaments vienmēr ir nosodījis terorismu, lai kur tas notiktu, un mēs turpināsim cīnīties par politiķu tiesībām paust savus uzskatus un darboties drošībā.
<P>
Atgriežoties Pakistānā, Benazir Bhutto apzinājās risku, un, vienalga, vai jūs uzskatāt viņu par drosmīgu vai pārdrošu, jums ir jāatzīst viņas apņēmība kalpot savai partijai un savai valstij. Pieminot viņu un citus, kas miruši šo vēlēšanu laikā, es uzskatu, ka mūsu visu - eiropiešu un pakistāniešu, sākot ar prezidentu P. Musharraf un pārējiem, - pienākums ir darīt visu, ko spējam, lai atbalstītu Pakistānu.
<P>
Kā teica J. Lenarčič, izšķirošajai šeit jābūt pretterorisma cīņas turpināšanai. Mēs esam redzējuši, ka terorisms apdraud Pakistānu tāpat kā Eiropu vai ASV. Komisāre B. Ferrero-Waldner ir atgādinājusi mums, ka simtiem nevainīgu civiliedzīvotāju ir nogalināti apšaudēs un pašnāvnieku bumbu sprādzienos Pakistānā, tādēļ Eiropai ir jāturpina sniegt pilna apjoma atbalstu pretterorisma operācijām Pakistānā.
<P>
Daži kolēģi šeit, iespējams, ieteiktu mums atstāt Pakistānu mierā un mazāk iejaukties, bet es esmu stingri pārliecināts par pretējo. Mums kā 27 valstu stipram kopumam jāstrādā kopīgi, lai atbalstītu ekonomisko, sociālo un politisko attīstību Pakistānā. Un vēlreiz es piekrītu Padomei: visu joprojām apcietinājumā turēto politisko aizturēto atbrīvošana būs izšķirīga šajā procesā, tāpat kā brīvas, taisnīgas, pārredzamas un drošas vēlēšanas 2008. gada 18. februārī un droša un apmierinoša gatavošanās šim datumam.
<P>
Papildus komisāres teiktajam es uzskatu, ka vēlēšanas nozīmēs to, ka mums vajadzīgi 90 miljoni vēlētāju ar labi pieejamiem ziņu apskatiem par visām debašu pusēm. Tas nozīmē drošākas vides radīšanu saziņas dienestiem. Pakistāna ir kļuvusi par visbīstamāko Āzijas valsti saziņas dienestiem: vismaz seši žurnālisti tika nogalināti 2007. gadā, aptuveni 30 nopietni ievainoti, vairāk nekā 100 arestēti un neskaitāmi iebiedēti. Ir jāizbeidz cenzūra pār presi un radio, un televīziju, un ierobežojumi tam, ko tie var teikt un darīt bez militāro vai civiliestāžu iejaukšanās. GEO News televīzijas ziņu kanāla aizliegums ir jāatceļ, un valdības televīzijas kanālam PTV ir jābūt līdzsvarotākam savās ziņās un publikai sniegtajā informācijā.
<P>
Visam, kas saistās ar reālo balsošanu, balsu skaitīšanu un rezultātu paziņošanu, ir jābūt atklātam un skaidram ikvienam, bet jo īpaši Pakistānas vēlētājiem. Demokrātijas pazīme ir arī tas, vai amatpersonas spēj pieņemt sakāvi un vai politiska pāreja no vienas partijas valdības uz citu, ja tā notiek, var norisināties bez sarežģījumiem. Visi šie faktori būs izšķirīgi, lai noteiktu, vai vēlēšanas var uzskatīt par patiesu tautas gribas izpausmi, vai nevar un vai Pakistāna var sākt izkļūt no lielās ēnas, ko tai pārklāja slepkavas lode 2007. gada 27. decembrī, vai nevar.
<SPEAKER ID="301" NAME="Annemie Neyts-Uyttebroeck">
ALDE grupas vārdā. - (NL) Priekšsēdētājas kundze, komisāre, Padomes priekšsēdētāja kungs! Arī es, protams, vēlētos vispirms pateikt, ka dziļi skumstu par Benazir Bhutto traģisko bojāeju. Benazir Bhutto bija ieguvusi Starptautisko Liberālo Brīvības balvu, ko mēs viņai pasniedzām, kad viņa pirmo reizi bija premjerministre.
<P>
Protams, viņa ir - bija - tikai cilvēks, un tāpēc nebija nevainojama. Vēlāk bija laiks, kad mēs šaubījāmies, vai tiešām esam darījuši pareizi. Tolaik es šo jautājumu uzdevu Asma Jahangir, Pakistānas cilvēktiesību aktīvistei, kurai tagad ANO ģenerālsekretāra vārdā uzticēta īpaša misija. Viņa man atbildēja, ka mēs pilnīgi noteikti esam izdarījuši pareizi, jo Benazir Bhutto Pakistānai ir īsts paraugs vairākos aspektos, it īpaši attiecībā uz sieviešu lomu Pakistānas sabiedrībā.
<P>
Ir skaidri zināms, ka Benazir Bhutto vardarbīgi nogalināja teroristi, taču joprojām nav skaidrs, kas bija viņu atbalstītāji. Es nedomāju, ka Pakistānā ir iespējams izlīgums, kamēr šis jautājums nav atrisināts ar objektīvas izmeklēšanas palīdzību. Nezinu, vai tas nozīmē, ka būtu jāpiekrīt ģimenes prasībai pēc ANO izmeklēšanas, bet jebkurā gadījumā ir vajadzīga objektivitātes garantija, jo prezidents P. Musharraf nav izrādījis īpašu cieņu pret tiesu iestādēm, pat tām, kas ir augstākās valstī.
<P>
Es vēlētos arī pateikt, ka esmu saņēmusi vairākus ziņojumus no Pakistānas par tūkstošiem PPP aktīvistu neseno sapulcināšanu, arestēšanu un apsūdzēšanu. Arī tas ir jāpārtrauc, ja mēs vēlamies, lai vēlēšanas notiek pienācīgos apstākļos.
<SPEAKER ID="302" NAME="Jean Lambert">
Verts/ALE grupas vārdā - Priekšsēdētājas kundze, es labprāt pievienotu savu balsi tam, ko teica mani kolēģi, pateikdamies gan Padomei, gan it īpaši Komisijai par praktiskajiem soļiem, kas ir paredzēti, lai palīdzētu atbalstīt vēlēšanu administrēšanas procesu un lai mēģinātu uzlabot šo vēlēšanu kvalitāti un, cerams, arī iznākumu, ja tās notiks.
<P>
Mēs arī atzinīgi vērtējam apņemšanos turpināt attīstības finansējumu, tostarp izglītībā, jo šajā Parlamentā ir daudzi tādi kā mēs, kas ticam, ka ieguldījums tajā būs vismaz tikpat ietekmīgs, ja ne ietekmīgāks, kā ieguldījums ieročos, kas, šķiet, ir bijis vairāku ārēju struktūru prioritāte, atbalstot Pakistānu dažu pēdējo gadu laikā. Mēs ceram, ka starptautiskā sabiedrība kopumā atbalstīs Eiropas Savienības centienus šajā virzienā.
<P>
Tāpat kā šeit citi arī mēs gribam izteikt savu līdzjūtību Benazir Bhutto ģimenei, bet arī visu bojāgājušo ģimenēm Pakistānā, kas tika nogalināti necilvēcīgos uzbrukumos, kā arī militārās akcijās. Mēs piekrītam, ka mums patiešām ir vajadzīga stabilitāte gan Pakistānas tautai, gan arī - ņemot vērā, ka tā ir atomieroču valsts - starptautiskajai sabiedrībai.
<P>
Bet, kā to jau ir teikuši citi, es nedomāju, ka pietiek ar to, ka mēģina palielināt tautas uzticēšanos vēlēšanu sistēmai un tās iznākumam. Tiesa ir vēl viena svarīga demokrātiska institūcija. Tai jādarbojas un jābūt neatkarīgai. Cilvēkiem ir jājūt, ka viņi saņems taisnīgu tiesu, ka viņi pieredzēs to, ka tiek izbeigta aizturēšana bez apsūdzības un likvidēti slepenie cietumi, un valdībai, lai kāda nāktu pie varas pēc vēlēšanām, būs apņēmība turpināt izmeklēšanu par cilvēku pazušanu, kas arī ir notikusi šajā valstī.
<P>
Mēs piekrītam arī, ka preses brīvība ir svarīga, bet mēs arī prasītu, lai dažas no mūsu dalībvalstīm beidz apsvērt bēgļu izdošanu Pakistānai, pirms mēs varam būt droši, ka tur ir taisnīga un savā darbībā neatkarīga tiesa.
<SPEAKER ID="303" NAME="Philip Claeys" AFFILIATION="NI">
(NL) Priekšsēdētājas kundze! Benazir Bhutto slepkavība ir traģēdija Pakistānai un parāda, cik dziļas ir šīs valsts problēmas. Mēs runājam par valsti, kurā ir 165 miljoni iedzīvotāju, kuras rīcībā ir kodolieroči un kura piedalās cīņā pret tādām teroristiskām organizācijām kā Al Qaeda un Taliban. Protams, ir ārkārtīgi svarīgi, lai Pakistānā pēc iespējas drīzāk tiktu sasniegta politiskā stabilitāte un lai šobrīd šai jomā prezidentam P. Musharraf būtu galvenā loma.
<P>
Tomēr mēs nedrīkstam pievērt acis uz daudzajiem būtiskajiem P. Musharraf politikas trūkumiem. Piemēram, viņa valdības attieksme pret terorisma problēmu ir bijusi pārlieku pavirša. Plašos Afganistānas pierobežas apgabalos, piemēram, netraucēti valda Taliban un Al Qaeda, un šajā jautājumā tiek darīts pārlieku maz. Arī P. Musharraf, 3. novembrī pasludinot ārkārtas stāvokli, ir demonstrējis visai paviršu attieksmi pret demokrātiju.
<P>
Turklāt bažas rada tas, ka jau pēc pirmā pret Benazir Bhutto vērstā uzbrukuma 18. oktobrī vairākkārt ir norādīts viņa virzienā. Tas pats notika pēc viņas slepkavības. Pēc iespējas drīzāk ir jānoskaidro viņa iespējamā loma šajā lietā, citādi izgaisīs sabiedrības uzticība valdībai, un tas tikai iedrošinās islāma ekstrēmistus.
<SPEAKER ID="304" NAME="Charles Tannock" AFFILIATION="PPE-DE">
Priekšsēdētājas kundze, žurnāls The Economist nesen apgalvoja, ka Pakistāna ir visbīstamākā atomieroču valsts pasaulē. Par nožēlu man liekas, ka prezidenta P. Musharraf apņēmība pilnībā izskaust islāma teroru vienmēr ir bijusi labākajā gadījumā remdena un ka viņa kontrole pār ISI jeb izlūkošanas dienestiem, kas, iespējams, ir cieši saistīti ar islāmistiem, arī ir niecīga. Pieskaitiet tam eksplozīvos jautājumus par Kašmiru, Baluči separātismu, Alkaīda un talibanu darbību ziemeļrietumu robežu teritorijās un cilšu teritorijās, kas rada kaitējumu NATO spēkiem Afganistānā, un jums ir valsts, kas atrodas uz sprādzienbīstamas robežas.
<P>
Ja Benazir Bhutto atgriešanās Pakistānā deva valstij cerības staru, tad viņas nožēlojamā noslepkavošana, kuras vaininieki ir jānoskaidro un jāsoda, ir atsviedusi valsti atpakaļ uz katastrofas sliekšņa. Atgriešanās pie demokrātijas ir tikpat grūta kā vienmēr. Eiropas Savienībā un ASV pieņem, ka P. Musharraf ar visām viņa autokrātiskajām tendencēm pārstāv drošāko likmi karā ar terorismu.
<P>
Demokrātijas pieredze Pakistānā iepriekšējo 60 gadu laikā ir bijusi nemierīga. Varbūt, ka ir laiks tagad atteikties no cerības, ka rietumu stila daudzpartiju demokrātija var veiksmīgi iesakņoties Pakistānā, kurā vienmēr ir valdījusi neliela elite. Tā ir tuvāk feodālai monarhijai, kur varu iegūst mantojumā, šo faktu uzsvēra Benazir Bhutto 19 gadus vecā dēla tūlītējā iecelšana Pakistānas Tautas partijas vadībā, kurai bez šaubām būs labi panākumi nākamajās 18. februāra vēlēšanās.
<P>
Šķietamā izvēle Rietumiem starp Pakistānu un Indiju arī ir mānīgs iedalījums. Tās ir aukstā kara atliekas. Indija kā stratēģisks sabiedrotais ir vislielākā cerība uz progresu, uzplaukumu, mieru un stabilitāti Dienvidāzijā. Indijas vērtības ir ES vērtības - laicīga demokrātija, cilvēktiesības un tiesiskums. Sāksim atbalstīt tos, kam ir tādas pašas vērtības kā mums, pirms mēģinām pārliecināt tos, kuriem tādu nav.
<SPEAKER ID="305" NAME="Marianne Mikko" AFFILIATION="PSE">
(ET) Dāmas un kungi! Eiropas Parlamenta Dienvidāzijas delegācija jau novembrī brīdināja Pakistānas valdību par Benazir Bhutto drošības pasākumu trūkumiem. Diemžēl mūsu bailes par teroristu uzbrukumu izrādījās pamatotas. Benazir Bhutto arī turpmāk paliks gan Pakistānas tautas, gan starptautiskās sabiedrības varone. Viņas neiekļaušana kandidātu skaitā liek apšaubīt gaidāmo vēlēšanu leģitimitāti.
<P>
Krīze Pakistānā ir arī iespēja vadīt valsti demokrātijas virzienā. Pakistānas tauta nav ievēlējusi ģenerāli P. Musharraf par prezidentu. Tomēr tagad viņam ir iespēja izvēlēties - ieiet vēsturē kā militāram diktatoram vai kā demokrātiskam prezidentam.
<P>
Kā valstsvīram P. Musharraf noteikti jāsaprot, ka vēlēšanās ir jāuzvar demokrātijai, pat ja viņam pašam jāzaudē vara. Nākamnedēļ Briselē starptautiskās komitejas sanāksmē mēs to gribēsim pajautāt pašam P. Musharraf.
<P>
Mums Eiropas Savienībā ir neatlaidīgi jāturpina dialogs ar Pakistānu. Tieši tāpēc, kā pareizi atzīmēja komitejas pārstāvis, mums uz 18. februāra vēlēšanām jāsūta pašiem savi novērotāji. Notikumi Pakistānā nedrīkst būt tikai ASV joma.
<P>
Pārskatāma, starptautiska B. Bhutto slepkavības izmeklēšana, pilnīga preses brīvības atjaunošana, kā arī brīvas un godīgas vēlēšanas ir jautājumi, kas ir būtiski arī Eiropas Savienībai. Savus mērķus mēs nesasniegsim, ja būsim tikai skatītāji. Attiecībās ar Pakistānu mums nav citas izvēles kā vien īstenot aktīvu politiku.
<SPEAKER ID="306" NAME="Eija-Riitta Korhola" AFFILIATION="PPE-DE">
Priekšsēdētājas kundze, es pilnībā atbalstu kolēģu sniegtos paziņojumus, bet es gribu pateikt kaut ko vairāk par cilvēku, nevis situāciju. Somu valodā ir teiciens, ka karš nav atkarīgs no viena cilvēka. Tā tas varētu būt, bet karš starp demokrātiju un ekstrēmismu varētu būt ļoti atkarīgs no vienas sievietes.
<P>
Es domāju par kādreizējo un tagad noslepkavoto Pakistānas premjerministri Benazir Bhutto. Man bija prieks viņu satikt un strādāt ar viņu, un es biju dziļi pārsteigta par to, cik viņa bija sirsnīga, inteliģenta un drosmīga. Es lepojos, ka varu teikt, ka viņa bija man draudzene un politiskā sabiedrotā. Tagad tik daudz tiek teikts un rakstīts par viņu, ka varētu jautāt, ko vēl var pateikt. Es domāju, ka varu pastāstīt kaut ko, kas jums varbūt nav zināms. Viņas pēdējais lielais projekts demokrātijas, cilvēktiesību un sieviešu tiesību labā bija organizācijas izveide, kuru sauc Musulmaņu sievietes par demokrātiju un cilvēktiesībām. Kopā ar citām drosmīgām sievietēm, tādām kā Asma Jehangir no Pakistānas un Dr. Shrin Ebadi no Irānas, viņa radīja organizāciju, lai iedrošinātu musulmaņu sievietes visā pasaulē iestāties par savām tiesībām, ko Korāns dod sievietēm, kā teica Benazir Bhutto, bet kas gadsimtiem ilgi ir bijušas liegtas.
<P>
Pasaules vadošās musulmaņu sievietes - demokrātijas aktīvistes - viņu ievēlēja 2007. gada maijā par šīs jaunās organizācijas pirmo priekšsēdētāju. Benazir Bhutto gribēja, lai šī organizācija sniedz mierinājumu musulmanietēm, lai dod viņām juridisku padomu un praktisku palīdzību un, galvenais, palīdz izveidot musulmaņu sieviešu tīklu visā pasaulē, lai veidotu mierīgu pasauli, kurā dažādas reliģijas var sadzīvot mierā un savstarpējā cieņā. Viņa sacīja: "Es gribu uzcelt tādu Pakistānu, kurā ebrejs var iet uz sinagogu, kristīgais - uz baznīcu un musulmanis - uz mošeju, visi bez bailēm.” Viņas sapnis bija, ka jaunā organizācija varētu palīdzēt šim sapnim īstenoties visā pasaulē, gan Rietumu, gan musulmaņu pasaulē. Es domāju, ka vislabākais veids, kā godāt šīs drosmīgās demokrātijas māsas piemiņu, ir atbalstīt organizāciju, ko viņa radīja kā cerības zīmi, pat tad, kad viņas vairs nav.
<SPEAKER ID="308" NAME="Jo Leinen" AFFILIATION="PSE">
- (DE) Priekšsēdātāja kungs! Benzir Bhutto esot teikusi savam dēlam: demokrātijas īstenošana Pakistānā ir mūsu atriebība par militāro kārtību. Dāmas un kungi! Mums ir jāpanāk, ka Benazir Bhutto mantojums nav tikai mandāts viņas dēlam, bet gan mums visiem un starptautiskajai sabiedrībai, lai varētu Pakistānā nodrošināt demokrātiskus apstākļus, un mums šajā lietā ir jāpalīdz.
<P>
Kā daudzi runātāji jau teica, situācija tur nav laba. Veids, kādā notika uzbrukums Benazir Bhutto, ir patiesi satraucošs. Es arī vēlētos lūgt, lai mēs nodrošinātu starptautisku šīs slepkavības izmeklēšanu. Skotlendjards šajā lietā, iespējams, jau ir uzsācis kādus sagatavošanās darbus, bet, manuprāt, būtu labi, ja šī izmeklēšana notiktu pēc ANO rīkojuma.
<P>
Komisāre un Padomes priekšsēdētāj! Jūs teicāt, ka stabilitāte Pakistānā atbilst mūsu interesēm. Tas ir ļoti labi, bet mēs nodarbojamies tikai ar teroristu minoritāti. Būdami Pakistānā, jūs dzirdēsiet, ka militārā sistēma rada nestabilitāti un ka prezidents P. Musharraf ievērojami veicina situācijas pasliktināšanos.
<P>
Pagājušajā gadā viņš bija šeit, Parlamentā. Mēs viņam darījām zināmus visus savus galvenos iebildumus. Nekas nav uzlabojies, un daudz kas ir pasliktinājies, tāpēc es tiešām nesaprotu, kā tas nākas, ka nākamajā nedēļā viņš atkal var ierasties šai Parlamentā. Pakistānas pilsoniskā sabiedrība šeit saskata slēptu līdzdalību, jo, kad rodas vajadzība, Rietumiem pieņemama ir gan militārā sistēma, gan pats P. Musharraf. Uzskatu, ka nākamajā nedēļā mums šeit ir jāievieš pilnīga skaidrība.
<SPEAKER ID="309" NAME="Giulietto Chiesa" AFFILIATION="PSE">
(IT) Priekšsēdētāja kungs, dāmas un kungi! Pakistānā šobrīd patiešām ir ārkārtīgi bīstama situācija; šeit atrodas centrālais mezgla punkts, kurā satek visi terorisma pavedieni. Tajā pašā laikā šī valsts ir arī galvenais Rietumu sabiedrotais cīņā pret terorismu. No šīm pretrunām nav iespējams izvairīties, un arī Afganistānas karu izbeigt nebūs iespējams, neatrisinot šīs pretrunas.
<P>
Ar pašreizējo Eiropas politiku neko daudz nevar atrisināt, ja vien šo politiku neizmanto kā atbalstu ASV politikai. Mēs varam pieprasīt un mums ir jāpieprasa prezidentam P. Musharraf atjaunot konstitūciju un sarīkot pienācīgas vēlēšanas. Savādās, traģiskās Benazir Bhutto slepkavības vēstījums tomēr ir tāds, ka mēs esam par vāju, jo terorisms Pakistānā slēpjas aiz valsts struktūrām un īstenībā veidojas slepenajos dienestos, kas - neaizmirsīsim to - radīja Taliban un līdz pat šai dienai to dažādi atbalsta.
<P>
Tomēr tagad mums jāpieprasa prezidentam P. Musharraf veikt tīrīšanu, un mums jāprasa Amerikas Savienotajām Valstīm paskaidrot savas ciešās attiecības ar šiem slepenajiem dienestiem, jo, ja Osama bin Laden joprojām ir dzīvs, tas varētu būt šo dienestu nopelns, - ja vien viņš jau nav nogalināts. Turklāt es gribētu jums atgādināt, ka par to Benazir Bhutto runāja 2007. gada 2. novembrī intervijā Al Jazeera un nosauca vārdā arī O. bin Laden slepkavu Omar Sheikh, ko prezidents P. Musharraf savā jaunākajā grāmatā apraksta kā britu MI6 bijušo aģentu.
<P>
Ņemot to visu vērā, es uzskatu, ka prasība pēc starptautiskas komisijas Benazir Bhutto nāves apstākļu izpētei no Eiropas puses būtu pareizs lēmums.
<SPEAKER ID="310" NAME="Neena Gill" AFFILIATION="PSE">
Priekšsēdētājas kundze, vispirms es gribētu izteikt līdzjūtību Benazir Bhutto ģimenei un draugiem. Viņas zaudējums ir zaudējums ne tikai Pakistānai, bet visai pasaulei.
<P>
Esmu ļoti lepna, ka pazinu viņu personiski. Viņa ielūdza mani pievienoties viņai, kad viņa atgriezās Pakistānā, un ļoti sāpīgs bija brīdis, kad es saņēmu viņas Jaungada apsveikumus vairākas dienas pēc tam, kad viņa bija noslepkavota.
<P>
Es atceros Benazir kā ļoti spēcīgu, harizmātisku sievieti, kas 35 gadu vecumā kā pirmā ievēlētā sieviete par musulmaņu valsts vadītāju apliecināja savas tiesības vadīt. Es domāju, ka viņu atcerēsies kā vienu no dižajām mūsu gadsimta personībām - vadītāju, kas iedvesmoja kā sievietes, tā vīriešus ne tikai Dienvidāzijā vien un, galvenais, pārstāvēja cerību uz labāku nākotni Pakistānai.
<P>
Benazir nāve ir izsaukusi apvērsumu viņas valstī, un es domāju, ka vienīgais ceļš uz stabilitāti būs, ja jautājumi, kurus uzdod par viņas noslepkavošanu, tiks atbildēti. Daudzi cilvēki, ne tikai Pakistānā, bet arī tie, kurus es pārstāvu Rietummidlendā, grib zināt, kas ir īstie vainīgie. Tāpēc es prasu, lai Padome stingri atbalsta aicinājumus Apvienotajām Nācijām veikt starptautisku slepkavības izmeklēšanu, un es prasu, lai Padome un Komisija informē Parlamentu par savu nostāju šajā lietā.
<P>
Benazir Bhutto cīnījās par demokrātisku Pakistānu un mierīgu pāreju uz civilu valdību. Viņas cīņa maksāja viņai dzīvību. Lai viņas nāve nav veltīga. Mums jāturpina šī lieta, un es atzinīgi vērtēju to, ka komisāre sūta spēcīgu vēlēšanu novērošanas misiju. Tomēr, ja šī novērošanas misija grib gūt uzticamību, tai jānorāda tagad Pakistānas iestādēm uz kritērijiem, kurus vēlēšanu novērošanas misija izmantos, lai spriestu, vai nākamās vēlēšanas ir brīvas un taisnīgas, un tajos ietilpst daudzu partiju piedalīšanās vēlēšanu noteikumu un procedūru pārskatīšanā un objektīva vēlēšanu un vēlēšanu rezultātu pārbaudes sistēma, kas ir pilnīgi pārredzama. Bet galvenokārt es vēlētos uzsvērt vajadzību atcelt visus ierobežojumus presei un politisku demonstrāciju un kampaņu organizēšanas brīvībai, kam pēdējo nedēļu laikā ir tikusi izrādīta pretestība.
<SPEAKER ID="311" NAME="Nickolay Mladenov" AFFILIATION="PPE-DE">
Priekšsēdētāja kungs, Benazir Bhutto traģiskā nāve ir atstājusi mums mantojumu, un tas ir svarīgs mantojums: ticēt tam, kam viņa ticēja, proti, Pakistānas tautas spēkam pārvaldīt valsti demokrātiski.
<P>
Nesen notikušā aptaujā pagājušā gada novembrī 70 % cilvēku Pakistānā apstiprināja, ka viņi vēlas visu ierobežojumu atcelšanu politiskām demonstrācijām; ka viņi ir pret politisku pasākumu aizliegšanu un nepiekrīt Augstākās tiesas tieneša apcietināšanai.
<P>
Tas ir pakistāniešu klusais vairākums, kas grib dzīvot mierā un demokrātijā, un, ja mēs meklējam stabilitāti tik nepastāvīgā valstī, mēs to varam atrast tikai politiskas samierināšanas procesā un demokrātijā.
<P>
Es atzinīgi vērtēju Komisijas prasību sūtīt novērošanas misiju uz šīm vēlēšanām, bet man ir divi jautājumi komisārei: viens ir tāds, ka mēs esam dzirdējuši dažādus ziņojumus par iznīcinātiem vēlēšanu sarakstiem visur valstī, un kā vēlēšanas var notikt šādā vidē?
<P>
Otrkārt, prezidents P. Musharraf ir arī aizliedzis neatkarīgas vēlētāju aptaujas pēc balsošanas šajās vēlēšanās. Es uzstājīgi prasu Komisijai ļoti nopietni pieprasīt Pakistānas iestādēm atļauju neatkarīgam apliecinājumam par šo vēlēšanu rezultātiem.
<SPEAKER ID="312" NAME="Richard Howitt" AFFILIATION="PSE">
Priekšsēdētāja kungs, slepkavu mērķis nebija vienkārši Benazir Bhutto, bet visi, kas ir uzticīgi demokrātijas principam. Mums jāatbalsta mērenais vairākums Pakistānā, kas mēģina ievērot demokrātiju, un C. Tannock kļūdās, sacīdams, ka Pakistānā visi noraida Eiropas vērtības, kā 800 000 pakistāniešu izcelsmes britu varētu to viņam pastāstīt.
<P>
Es atzinīgi vērtēju komisāres B. Ferrero-Waldner lēmumu pastiprināt ES vēlēšanu novērošanas misiju un atzīstu, ka mums ir liela nozīme uzticēšanās vairošanā vēlēšanu procesam. Ar viņas un šīsdienas debašu starpniecību es aicinu Pakistānu atcelt visus ierobežojumus politiskām kampaņām, atbrīvot atlikušos politiski aizturētos, publicēt jau iepriekš visu vēlēšanu iecirkņu adreses un nodrošināt, ka visi rezultāti tiek nekavējoties publiskoti.
<P>
Mums atzinīgi jāvērtē ārkārtas stāvokļa atcelšana, prezidenta P. Musharraf atkāpšanās no armijas virspavēlnieka amata un aicinājums manai valstij - Apvienotajai Karalistei - sniegt atbalstu B. Bhutto nāves izmeklēšanā. Karojoši teroristi ir drauds ne tikai Pakistānā: viņi ir drauds mums visiem.
<SPEAKER ID="313" NAME="Sajjad Karim" AFFILIATION="PPE-DE">
Priekšsēdētāja kungs, 14. novembrī šajā Parlamentā es apgalvoju, ka lielākais drauds, ar ko Pakistāna saskaras iekšēji, ir terorisma drauds. Benazir Bhutto šausmīgā slepkavība ir pierādījums tam, ja tāds bija vajadzīgs.
<P>
Ekstrēmistiem veicās tajā dienā, bet viņiem nedrīkst ļaut uzvarēt cīņā. Mēs tajā dienā aicinājām prezidentu P. Musharraf pārtraukt ārkārtas stāvokli, atjaunot konstitūciju, atjaunot Augstāko tiesu un virzīties pretī brīvām un taisnīgām vēlēšanām.
<P>
Viņš to visu ir izdarījis, pat ja arī ne visu gluži pilnīgi, un viņš ir arī atkāpies no sava armijas posteņa. Mums jāaicina Pakistānas politiķi apvienoties un dot ieguldījumu šajā procesā. Pakistānai priekšā stāv nemierīgi laiki, un mums jābūt kopā ar to.
<P>
Tikai vēl viens punkts. Man ir patiesas bažas attiecībā uz to, kā tas, kas īstenībā notiek šajā Parlamentā, tiek sagrozīts dažu Pakistānas saziņas līdzekļu reportāžās, it īpaši ziņu kanālā GEO. Šis Parlaments vienmēr ir iestājies par brīviem un godīgiem saziņas līdzekļiem. Mēs pie tā paliekam un prasām viņiem: lūdzu, neizmantojiet ļaunprātīgi brīvības, kas mums ir dārgas.
<SPEAKER ID="314" NAME="Véronique De Keyser" AFFILIATION="PSE">
(FR) Priekšsēdētāja kungs, komisāra kungs, ļoti labi saprotu daudzu bažas, t. sk. Jūsu un Bernard Kouchner, saistībā ar vēlēšanu novērošanas misijas nosūtīšanu uz Pakistānu.
<P>
Patiesībā tas ir vienīgais veids, kas mums atlicis, lai varētu izdarīt spiedienu uz Musharraf kungu, tomēr mums jāapzinās, ka šī novērošanas misija tiktu īstenota ļoti īpašos apstākļos.
<P>
Parasti mēs veicam novēršanu pirms vēlēšanām, vēlēšanu laikā un pēc tām. Ņemot vērā, kas ir noticis pirms, mēs jau zinām, cik daudzās lietās īstenota krāpšana. Benazir Bhutto kopā ar Latif Khosa kungu uzrakstīja atskaiti 160 lpp. garumā par iespējamām krāpšanām šo vēlēšanu ietvaros, daļēji - izmantojot datorus. Tā bija atskaite, ko viņa gatavojās iesniegt diviem ASV kongresmeņiem tās dienas vakarā, kad viņa nomira.
<P>
Vai vēlēšanu novērošanas misiju ietvaros mums šobrīd ir iespējams pārbaudīt datorizētu krāpšanos vēlēšanās? Ja ne, tad tādā gadījumā mēs varētu nolemt, ka, kaut arī "pirms” bija vairāk kā apšaubāmi, vēlēšanas ir "noritējušas” pareizi, pat ja ir bijusi krāpšana. Pamatojoties uz iepriekš minēto, es lūdzu veidot ļoti īpašu novērošanas misiju un nedeklarēt, ka šīs vēlēšanas ir demokrātiskas, ja nevaram to pārbaudīt.
<SPEAKER ID="315" NAME="Sorin Frunzăverde" AFFILIATION="PPE-DE">
(RO) Benazir Bhutto atkārtoja sava ģimenes traģisko likteni, kas aizsākās ar viņas tēvu, Zulfikar Ali Bhutto. Bhutto kundzes slepkavība tika īstenota ar mērķi pārtraukt Pakistānas demokratizāciju un mazinātu šī valsts stabilitāti, kura - ko mēs nedrīkstam aizmirst - ir mūsu galvenā sabiedrotā terorisma apkarošanā Afganistānā. Atļaujiet man atgādināt, ka Afganistānā šobrīd atrodas civili un militāri pārstāvji no 25 ES dalībvalstīm. Pakistāniešu armija ir iesaistīta nozīmīgās operācijās, kuru mērķis ir sasniegt militāru līdzsvaru pie afgāņu robežas, īpaši Zabolas un Helmandas provincē, kur mūs pārstāv Lielbritānijas, Lietuvas un Rumānijas karaspēki.
<P>
Šajā sakarā ir ļoti būtiski pārrunāt jautājumu par to, kurš ir atbildīgs par Bhutto kundzes slepkavību, ir būtiski pārrunāt demokratizācijas procesu un tā turpināšanu, bet tikpat būtiski ir pārrunāt jautājumus par militārā līdzsvara sasniegšanu pie afgāņu robežas un to, kas varētu kalpot par garantiju šādam līdzsvaram, jo, priekšsēdētāja kungs, jo jebkura kļūda Afganistānā, ko izraisījusi nestabilitāte Pakistānā, būs kaunpilns fakts brīvajai, demokrātiskajai pasaulei, ko pārstāvam.
<SPEAKER ID="316" NAME="Charles Tannock" AFFILIATION="PPE-DE">
Priekšsēdētāja kungs, darba kārtībā es vēlētos atbildēt R. Howitt saskaņā ar nepieteiktas uzstāšanās procedūru, jo viņa teiktais nebija pareizs. Es runāju par Indijas valsti un Pakistānas valsti un abu zemju valdībām - nevis šo zemju tautām vai cilvēkiem, kas cēlušies šajās zemēs un dzīvo Eiropas Savienības dalībvalstīs. Es runāju par politiku, nevis cilvēkiem, tāpēc es vēlētos, lai R. Howitt atsauc savus komentārus.
<SPEAKER ID="317" NAME="Priekšsēdētājs">
Es varu dot jums trīsdesmit sekundes, lai pabeigtu runu.
<SPEAKER ID="318" NAME="Charles Tannock" AFFILIATION="PPE-DE">
Ļoti laipni, bet es domāju, ka esmu jau visu pateicis. Es savā runā nevis vienkārši to apgalvoju, bet es atsaucos uz to, ka Indijā ir laicīga demokrātija, kas ievēro cilvēktiesības, neslēdz saziņas līdzekļus, nevajā kristīgos vai Ahmadi musulmaņus un ļauj cilvēkiem paust savus uzskatus un praktizēt savu reliģiju. Diemžēl Pakistānā aptuveni pēdējo 50 gadu laikā ir bijuši trauksmes pilni militāras diktatūras un reliģisko, kā arī etnisko minoritāšu apspiešanas periodi. Tam ir sakars ar valsti un valdībām, nevis tautām šajās valstīs. Tāpat arī es nekādā ziņā nešaubos, ka pakistāniešu un indiešu izcelsmes cilvēki Londonā, kuru es pārstāvu, piekrīt ES vērtībām.
<SPEAKER ID="319" NAME="Janez Lenarčič">
padomes priekšsēdētājs. - (SL) Es izteikšos īsi. Ir daži jautājumi saistībā ar izmeklēšanu, vairāki aicinājumi veikt neatkarīgu vai starptautisku izmeklēšanu un daži jautājumi Padomei attiecībā uz tās viedokli. Es vēlētos uzsvērt, ka Padome neizskata šos jautājumus, tādēļ mēs nevaram runāt par Padomes nostāju. Lai vai kā, es varu paust prezidentūra stingru pārliecību, ka izmeklēšana tiks veikta atbilstoši starptautiskajiem standartiem. Šajā sakarā mēs esam priecīgi, ka vismaz viena dalībvalsts, Apvienotā Karaliste, jau sadarbojas, nodrošinot atbilstošas ekspertīzes Pakistānas kompetentajām iestādēm.
<P>
Saistībā ar vēlēšanām es vēlētos atgādināt par paziņojumu, ko prezidentūra publicēja šī gada 3. janvārī, kurā īpaši tika uzsvērts, ka ir nepieciešams darīt visu iespējamo, lai sasniegtu, stiprinātu un turpinātu demokratizēšanas procesu un demokrātiju, un demokrātiskos procesus Pakistānā.
<P>
Šajā sakarā Es vēlos atkal izteikt atbalstu Eiropas Komisijas lēmumam pastiprināt vēlēšanu novērošanas misiju Pakistānā, un vēlos atkārtot mūsu lūgumu Pakistānas iestādēm izmantot līdz vēlēšanām atlikušo laiku, lai uzlabotu vēlēšanu situāciju un to īstenošanu.
<SPEAKER ID="320" NAME="Benita Ferrero-Waldner">
Komisijas locekle - Priekšsēdētāja kungs, ļaujiet man sākt ar dažām vispārīgām piezīmēm pēc šīm ļoti interesantajām debatēm.
<P>
Es zinu, ka daži vienmēr apgalvos, ka stabilitāte un demokrātija ir nesavienojamas Pakistānā. Ļaujiet man teikt, ka, manuprāt, bez atgriešanās pie demokrātiskas pārvaldes un pilnībā atbildīgu civilo institūciju konsolidēšanas nevar būt ilgstoša stabilitāte valstī, un ekstrēmisti būs galvenie labuma ieguvēji. Šī iemesla dēļ ir ļoti svarīgi, ka mēs tur esam, ka mēs pavadām šo valsti uz lielāku progresu. Un lai arī bija šī šausmīgi traģiskā Benazir Bhutto un daudzu citu upuru nāve, es joprojām ticu, ka Pakistānai ir iespējams īsts progress pretī stabilitātei un ietverošākam demokrātijas veidam, ievēlot jaunu valdību, kurai ir plašāka leģitimitāte.
<P>
Lai tas notiktu, vēlēšanām būs jābūt demokrātiskām un pārredzamām. Šis ir izšķirīgs laiks Pakistānai, kad prezidentam P. Musharraf ir jāparāda savai valstij un pasaulei, ka viņš ir apņēmības pilns nodrošināt, ka šīs vēlēšanas notiek demokrātiski un pārredzami atbilstīgi starptautiskiem standartiem.
<P>
Kādi ir vislabākie nosacījumi vēlēšanu noturēšanai? Bez politiskiem un drošības nosacījumiem, kā es esmu jau norādījusi savās ievada piezīmēs, ir jābūt šādiem galvenajiem elementiem pienācīgai vēlēšanu videi:
<P>
pirmkārt, vēlēšanu vadībai jādarbojas pārredzamā un konsultatīvā veidā, lai veicinātu uzticēšanos balsotāju vidū; otrkārt, visu vēlēšanu iecirkņu rezultāti un rezultātu apkopošana visos līmeņos tiek publiskota; treškārt, balsu skaitīšanas un tabulu veidošanas procesam ir jābūt pilnīgi atklātam pārbaudei; ceturtkārt, saziņas līdzekļu brīvība un, piektkārt, neatkarīga struktūra sūdzību un pārsūdzību procedūrai.
<P>
Attiecībā uz vēlēšanas iecirkņu publicēšanu, ir labi zināms, ka būs tie paši vēlēšanu iecirkņi kā iepriekšējās vēlēšanās. Tādējādi tas ir skaidrs.
<P>
Attiecībā uz jautājumu par to, ka daži vēlēšanu saraksti ir tikuši iznīcināti, mēs zinām, ka bija daži atsevišķi gadījumi, bet, par laimi, tie visi bija saglabāti Vēlēšanu komisijas kompaktdiskos, un iznīcinātie saraksti tiks atjaunoti. Tāpēc tie būs pieejami.
<P>
Attiecībā uz neatkarīgām vēlētāju aptaujām pēc balsošanas, tas nav vēlēšanām būtisks jautājums. Tomēr to arvien vairāk praktizē daudzās valstīs, tādēļ tām jānotiek arī tur.
<P>
Tās ir dažas sīkākas lietas:
<P>
Ļaujiet man pievērsties izmeklēšanai. Kā es minēju savās sākuma piezīmēs, valstī notiks izmeklēšana, kurai palīdzēs Skotlendjards. Mums jāpagaida šīs izmeklēšanas rezultāts, un mums arī jātic, ka ar savu pieredzi Skotlendjards spēs palīdzēt Pakistānas iestādēm. Protams, būs nepieciešams dot viņiem pilnīgu piekļuvi un atbalstīt viņus šajā darbā.
<P>
Pēc vēlēšanām, tad varētu būt nozīme starptautiskai izcilu personu grupai, bet vispirms mums jāredz, ko parādīs izmeklēšana. Es domāju, ka tagad vēl ir pāragri pieņemt lēmumu. Ir bijusi tikai īsa diskusija Padomes darba grupā, kas nebija izšķiroša.
<P>
Tagad, kad esmu šo pateikusi, ļaujiet man teikt, ka ir ļoti svarīgi palīdzēt Pakistānai tās cīņā pret terorismu, un visas pārējās prasības, kas tika minētas šajās debatēs, piemēram, aizturēto atbrīvošana, būs izšķirošas.
<P>
Es arī skaidri apliecināju, ka tādai valstij kā Pakistāna ir svarīgi, ka vairāk uzmanības pievērš izglītībai. Mēs to esam darījuši kādu laiku, un tas prasa laiku - mums tur ir ilgstoši jāpieliek pūles. Bet ja mēs gribam demokrātiju, tas ir kaut kas tāds, ko mēs tiešām varam mainīt, un tāpēc es vēlētos saglabāt savus sadarbības projektus, it īpaši vissmagākajās teritorijās, t.i., Ziemeļrietumu robežu provincē, Balučistānā, Vaziristānā un tā tālāk.
<P>
Es vēlreiz vēlētos teikt, ka ar jūsu kolēģi galveno vēlēšanu novērotāju M. Gahler, manuprāt, mēs esam ieguvuši cilvēku, kas ir jau pierādījis tajās ļoti smagajās dienās Pakistānā, cik atbildīgi viņš uzņemas šīs lietas ar 52 ilgtermiņa novērotājiem un 11 cilvēku lielu komandu, kas pārbauda visus konkrētos vēlēšanu novērošanas misijas jautājumus. Tas būs ļoti īpašs uzdevums, un būs laba iespēja jums pašiem pastāstīt prezidentam P. Musharraf, ko jūs domājat. Tāpēc ir labi, ka jūs tiekaties ar viņu Ārlietu komitejā.
<SPEAKER ID="321" NAME="Zuzana Roithová" AFFILIATION="PPE-DE">
- (CS) Priekšsēdētāja kungs, vai drīkstu jautāt, kā pieklājīga sieviete var pievērst sev uzmanību atbilstoši nepieteiktas uzstāšanās metodei, ja viņa sēž Parlamenta pašā galā? Es vēlos zināt, vai esmu iekļauta sarakstā, vai arī kā sievietēm būtu jārīkojas šajā gadījumā.
<SPEAKER ID="322" NAME="Geoffrey Van Orden" AFFILIATION="PPE-DE">
Priekšsēdētāja kungs, darba kārtībā es, iespējams, biju pirmais, kas šopēcpusdien pieteicās nepieteiktas uzstāšanās procedūrā. Nezinu, kāpēc jūs liedzāt man iespēju runāt. Taisnība, jūs devāt papildu iespēju vienam no maniem kolēģiem, kas jau bija runājis debatēs. Tad jūs viņam devāt vairāk laika!
<P>
Man nav nekas iebilstams pret to, ko viņš teica. Runa ir tikai par procedūru, kuru jūs ievērojāt, un es domāju, ka tas bija pavisam nepareizi, ka jūs liedzāt man iespēju runāt.
<P>
Es gribēju uzsvērt, ka mums vajadzīga stabila un uzticama valdība Pakistānā.
<SPEAKER ID="994" NAME="Priekšsēdētājs">
?- Van Orden kungs, esmu informēts, ka Jūs jau runājāt nepieteiktas uzstāšanās procedūras ietvaros un tādēļ, ņemot vērā noteikumus, kas paredzēti, lai dalībnieku runas aptvertu pēc iespējas plašāku tēmu spektru, es pieņēmu lēmumu, kā rezultātā Jūs acīmredzot nevarējāt šoreiz uzstāties. Tomēr es vēlos atgādināt, ka vēl būs citas iespējas, kad Jūs varēsiet uzstāties. Katrā ziņā Jūs esat iekļauts sarakstā un tas tiks noteikti ievērots. Mums ir jāturpina, pretējā gadījumā mums neatliks laika jautājumiem. Piedodiet, bet mēs nevaram turpināt šo dialogu. Tādēļ nākamais punkts darba kārtībā ir jautājumi Padomei.
<SPEAKER ID="323" NAME="Geoffrey Van Orden" AFFILIATION="PPE-DE">
Priekšsēdētāja kungs, jūsu tikko teiktais nav pareizs. Iepriekšējā nepieteiktā uzstāšanās bija iespējama tāpēc, ka nebija neviena cita, kas gribētu runāt nepieteicies, tāpēc likās, ka tā ir iespēja.
<P>
Es īpaši biju lūdzis vārdu šajās debatēs par Pakistānu. Es to izklāstīju rakstiski un visur norādīju debates, kurās es gribu runāt. Tāpēc nebija izskaidrojams, kāpēc man tika liegta šī iespēja, un man bija svarīgas piebildes, kuras es gribēju izteikt.
<P>
Man žēl, bet es esmu ļoti neapmierināts ar to, kā jūs esat vadījis īpaši šo sanāksmi.
<SPEAKER ID="324" NAME="Priekšsēdētājs">
Jūsu iebildums ir atzīmēts, Van Orden kungs.
