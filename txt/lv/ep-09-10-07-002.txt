<CHAPTER ID="002">
Priekšsēdētāja paziņojumi
<SPEAKER ID="006" NAME="Priekšsēdētājs">
Dāmas un kungi, šīs plenārsēdes sākumā es vēlētos sacīt dažus vārdus par pagājušā piektdienā notikušo referendumu. Esmu ļoti apmierināts ar tā iznākumu. Tā bija nozīmīga diena Īrijai un Eiropai.
<P>
(Aplausi)
<P>
Jāteic, ka rezultātu paziņošanas brīdī es biju Eiropas otrā malā, Sicīlijā, un tur tos uzvēra gluži tāpat, kā tos uztvērāt jūs - ar aplausiem. Arī daudzviet Eiropā ļaudis priecājās par Īrijas referenduma iznākumu. Īri ir nepārprotami apliecinājuši, ka joprojām vēlas dzīvot vienotā kontinentā. Míle buíochas do mhuintir na hÉireann. Tūkstoškārt pateicos un apsveicu ar referenduma iznākumu. To teicu īru valodā - iespējams, ne pilnīgi precīzi, bet apmēram tā tas skan.
<P>
Eiropas Savienība ir pierādījusi, ka spēj ieklausīties savu iedzīvotāju pamatotajās bailēs un attiecīgi rīkoties. Īrijai dotie solījumi izrādījās pienācīgi un pārliecināja vēlētājus, ka Lisabonas līgums dos labumu viņu valstij. Tā bija pilsoniskās sabiedrības uzvara, un tas ir labs arguments joprojām nerimstošajās dalībvalstu debatēs.
<P>
Es gribētu uzsvērt, cik liela nozīme bija darba devējiem, arodbiedrībām, zemnieku un zvejnieku organizācijām, kā arī Baznīcai un sociālajiem līderiem. Viņi sekmēja referenduma pozitīvu iznākumu.
<P>
Es gribētu arī apsveikt Īrijas valdību un opozīciju, kā arī vienu no saviem priekšgājējiem, Pat Cox, kurš vadīja kampaņu "Ireland for Europe”. Apsveicu, Pat Cox!
<P>
(Aplausi)
<P>
Esmu pārliecināts, ka ratifikācijas process turpināsies un beigsies pozitīvi divās atlikušajās dalībvalstīs. Esmu saņēmis Polijas prezidenta apstiprinājumu tam, ka tagad, kad ir zināms Īrijas referenduma pozitīvais iznākums, viņš bez vilcināšanās parakstīs Lisabonas līgumu.
<P>
(Aplausi)
<P>
Ceru, ka prezidents Václav Klaus rīkosies tāpat, tiklīdz Čehijas Konstitucionālā tiesa kliedēs atlikušās šaubas.
<P>
Lisabonas līguma mērķis ir sagatavot Eiropas Savienību 21. gadsimta pārbaudījumiem. Mums jāuzklausa iedzīvotāju bažas saistībā ar enerģētikas problēmām, pieaugošo bezdarba līmeni, imigrāciju un klimata pārmaiņu jautājumiem. Mums būs jārīkojas kopā, kā jau esam to daudzkārt darījuši agrāk, un mēs nedrīkstam aizmirst, ka panākumus var gūt, ievērojot Eiropas solidaritātes principu.
<P>
Mums priekšā ir daudz darba, bet tagad mums ir vajadzīgie instrumenti, tāpēc nevilcinoties izmantosim tos.
<P>
Es gribētu izteikt vēl vienu svarīgu piezīmi par Īrijas referendumu. Mēs nedrīkstam aizmirst tos, kuri balsoja "pret”. Par tradīciju ir kļuvis tas, ka domājam par visiem eiropiešiem, ņemot vērā viņu uzskatus un tiesības uz atšķirīgu viedokli. Tie, kas balsoja "pret”, arī vēlas pavēstīt ko svarīgu. Viņi vēlas mūs pārliecināt, un - pats svarīgākais - viņi mūs par kaut ko vēlas brīdināt. Mēs ņemam vērā šo brīdinājumu, tāpat kā ņemsim vērā viņu balsojumu, bet mēs esam ļoti priecīgi, ka vairums Īrijas iedzīvotāju nolēma balsot "par” un atbalstīt vienotas Eiropas ideju. Es pats esmu apņēmies smagi strādāt, lai palīdzētu jums sajust, ka mūsu vienotā Eiropa ir arī jūsējā un ka mēs visi kopā veidosim Eiropas nākotni.
<P>

<P>
Es gribētu pāriet pie diviem citiem jautājumiem, un tie ir skumji jautājumi.
<P>
Es gribētu atgādināt par kādu milzīgu traģēdiju un tādējādi pieminēt dubļu nogruvuma upurus Mesinas apkārtnē Sicīlijā. Esmu jau izdevis ziņojumu Eiropas Parlamenta vārdā, izsakot līdzjūtību upuru ģimenēm un draugiem. Es tajā laikā atrados Itālijā un publiski izteicu līdzjūtību mūsu draugiem, partneriem un visiem Itālijas iedzīvotājiem.
<P>

<P>
Pirms sākam, es gribētu arī atgādināt to, ka šodien ir krievu cilvēktiesību aizstāves un žurnālistes Anna Politkovskaya nāves trešā gadadiena. Viņas slepkavas joprojām nav saukti pie atbildības. Tomēr viņa nav vienīgais upuris. Šajā sakarībā atcerēsimies arī citus sociālos aktīvistus, kas ir nogalināti pēdējos trīs gados.
<SPEAKER ID="007" NAME="William Dartmouth" AFFILIATION="grāfs)  (EFD">
Priekšsēdētāja kungs, kad mūs uzrunājāt kā Eiropas Parlamenta priekšsēdētāja amata kandidāts, jūs teicāt, ka būsiet ļoti objektīvs gan kā persona, gan kā priekšsēdētājs. Jāteic, ka jūs nupat teicāt runu par Īrijas referendumu - es biju piecēlies, kad runājāt, bet jūs no teksta nepacēlāt ne acu -, un tā bija viena no subjektīvākajām, atbalstošākajām runām, kādu man nācies dzirdēt, kas nebūt nav piemērota objektīvam priekšsēdētājam.
<P>
(Dažādas reakcijas)
<SPEAKER ID="008" NAME="Priekšsēdētājs">
Jūs droši vien nedzirdējāt manu runu pilnībā!
<P>
(Aplausi)
