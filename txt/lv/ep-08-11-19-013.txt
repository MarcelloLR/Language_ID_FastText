<CHAPTER ID="013">
Nepieciešamība Konvencijai par kasešu munīcijas aizliegumu stāties spēkā līdz 2008. gada beigām (debates) 
<SPEAKER ID="244" NAME="Priekšsēdētājs">
Nākamais darba kārtības punkts ir debates par Padomei paredzēto mutisko jautājumu (B6-0481/2008), ko Zaļo un Eiropas Brīvās apvienības grupas vārdā uzdeva A. Beer, Sociāldemokrātu grupas Eiropas Parlamentā vārdā - A. M. Gomes, Eiropas Liberāļu un demokrātu apvienības grupas vārdā - A. Neyts-Uyttebroeck un E. Lynne, Nāciju Eiropas grupas vārdā - Ģ. V. Kristovskis, Eiropas Apvienotās kreiso un Ziemeļvalstu Zaļo kreiso spēku grupas vārdā - T. Pflüger un G. Zimmer, Eiropas Tautas partijas (Kristīgo demokrātu) un Eiropas Demokrātu vārdā - S. Zappalà, par nepieciešamību Konvencijai par kasešu munīcijas aizliegumu stāties spēkā līdz 2008. gada beigām (0-0110/2008/red. 1).
<SPEAKER ID="245" NAME="Angelika Beer">
autore. - (DE) Priekšsēdētāja kungs, dāmas un kungi, 2008. gada 3. decembrī Oslo mēs beidzot varēsim parakstīt konvenciju, kas aizliedz kasešu munīcijas izmantošanu. Šo konvenciju Dublinā pieņēma 107 valstis un apsolīja to parakstīt. Divas nedēļas pirms konferences mēs vēlamies aicināt valstis visā pasaulē pildīt savu solījumu, parakstīt konvenciju un, pats galvenais, to drīzumā ratificēt.
<P>
Karš Kaukāzā un fakts, ka kasešu munīciju lietoja gan Gruzija, gan Krievija, rada problēmas arī mums. Mēs vairs nedrīkstam zaudēt laiku. Mēs liekam lielas cerības uz Eiropas Komisiju un Padomi. Mēs ceram, ka visas Eiropas Savienības dalībvalstis 3. decembrī parakstīs šo konvenciju, īpaši tās Eiropas valstis, kas vēl joprojām vilcinās, - Grieķija, Latvija, Polija, Rumānija un Kipras Republika.
<P>
Mēs sagaidām, ka Eiropas Savienība, kā daļu no ANO Konvencijas par atsevišķiem konvencionālajiem ieročiem (CCW), turpinās īstenot kampaņu par juridiski saistošu aizliegumu attiecībā uz kasešu munīcijas izmantošanu. Mēs vienprātīgi nosodām ASV, Krievijas un Ķīnas neizprotamo mēģinājumu nesenajā Ženēvas konferencē CCW ietvaros legalizēt kasešu munīcijas izmantošanu.
<P>
Nākotnē mēs vēlētos izvērtēt sinerģiju un saikni starp gaidāmo Oslo konvenciju un Otavas līgumu, kas aizliedz kājnieku mīnas. Mūsu rezolūcija būs aicinājums Komisijai, lai tā piešķirtu lielāku finansējumu - ievērojami lielāku finansējumu - kasešu munīcijas likvidēšanai un to cilvēku aizsardzībai, kas dzīvo šāviņu piesārņotos apvidos. Tas attiecas uz Libānu, Balkāniem un citiem karadarbības skartajiem reģioniem. Šajā ziņā mums nav stabilu finansējuma avotu, taču tā nedrīkstētu būt. Ja mēs šo jautājumu uztveram nopietni, tad Komisijai ir jāatrod veids, kā to finansēt.
<P>
Savas grupas vārdā es atkārtoti vēlētos uzsvērt, ka mūsu mērķis ir juridiski saistošs aizliegums izmantot, uzkrāt un ražot šos nehumānos ieročus, kas gadu desmitiem ir radījuši ciešanas tiem civiliedzīvotājiem, kas dzīvo karadarbības skartajos apgabalos.
<P>
Es vēlreiz vēlētos skaidri norādīt, ka šo ieroču izmantošana, arī tajās valstīs, kurās darbojas Eiropas Savienības policija un militārie spēki, piemēram, Afganistānā, Bosnijā un Kongo Demokrātiskajā Republikā, rada apdraudējumu ne vien mūsu misijai, bet arī iedzīvotājiem.
<SPEAKER ID="246" NAME="Ana Maria Gomes">
autore. - (PT) To 107 valstu vadītāji, kas šā gada maijā pieņēma Konvenciju par kasešu munīcijas aizliegumu, 3. decembrī tiksies Oslo, lai to parakstītu. Datuma - 3. decembra - izvēle nav nejauša. Šajā pašā datumā 1997. gadā Otavā parakstīšanai tika nodota Konvencija par kājnieku mīnu aizliegumu. Šiem dokumentiem kopīgs ir ne tikai parakstīšanas datums. Diemžēl nevienu no šīm konvencijām neatbalsta tādas valstis kā ASV, Ķīna, Indija, Irāka, Pakistāna, Krievija un Izraēla, kas pārstāv lielu daļu cilvēces.
<P>
Oslo konvenciju apsprieda Dublinā, un 22 no 107 valstīm, kas ir gatavas to parakstīt, ir Eiropas Savienības dalībvalstis. Mēs ceram, ka Kipra, Polija, Rumānija, Latvija un Grieķija drīzumā atteiksies no savām šaubām, tādējādi ļaujot Eiropas Savienībai demonstrēt vienotu nostāju, vēršoties pret šiem ieročiem, kas nešķirojot nogalina un sakropļo cilvēkus.
<P>
Šo ieroču izmantošana ir ne tikai amorāla, bet arī aizvien nelietderīgāka no militārā viedokļa. Eiropas Aizsardzības aģentūra savā "Ilgtermiņa redzējuma ziņojumā Eiropas aizsardzības spēju un kapacitātes vajadzībām”, skaidro, ka
<P>
"ir ļoti nopietni jāapsver nevadāmās munīcijas, kā arī kasešu bumbu, mīnu un citu neprognozējamas darbības ieroču lietderība nākotnē”.
<P>
(PT) Eiropas militāro spēku, kā arī citu vienību darbība aizvien vairāk noris starp civiliedzīvotājiem, un tā aizvien retāk ir vērsta uz viegli identificējama ienaidnieka iznīcināšanu. Tādējādi kasešu munīcija ir ne tikai nesavienojama ar humānajām tiesībām, bet arī tās izmantošana ir ierobežota. Starptautiskās tiesības, morālie imperatīvi un viselementārākā militārā loģika apstiprina steidzamo vajadzību likvidēt šos ieročus. Tāpēc ir būtiski nodrošināt Oslo konvencijas vispārēju ratifikāciju.
<SPEAKER ID="249" NAME="Annemie Neyts-Uyttebroeck">
autore. - (FR) Priekšsēdētāja kungs, Padomes priekšsēdētāja kungs! Savas grupas vārdā es izteicu atbalstu šim jautājumam, uz ko jāsniedz mutiska atbilde, jo pašsaprotamu iemeslu dēļ mēs vēlamies paust nosodījumu kasešu bumbu un munīcijas izmantošanai un atbalstīt to dalībvalstu nostāju, kas ir pievienojušās konvencijai, kurā paredzēts aizliegt šos ieročus.
<P>
Es, tāpat kā mani kolēģi, ceru, ka turpmāko nedēļu laikā visas dalībvalstis bez izņēmuma parakstīs šo konvenciju un to arī ievēros, jo, kā jūs labi zināt, runā, ka dažas valstis, no kurām vairākas ir ES dalībvalstis, ASV vadībā vai tās ietekmētas plāno apiet šo konvenciju, apspēlējot, ja tā var izteikties, kasešu bumbu un munīcijas definīciju un to, ka risks nejauši savainot cilvēkus, kas pieskaras neeksplodējušiem šāviņiem, ir ļoti neliels.
<P>
Es ceru, ka tas nenotiks. Mūsu grupa cer, ka tā nenotiks, un tāpēc es izmantošu izdevību pavaicāt Padomei, kādus pasākumus tā plāno izvērst, lai nodrošinātu šīs konvencijas stāšanos spēkā.
<P>
Visbeidzot, pievēršoties citam jautājumam, ministra kungs, es lasīju, ka tuvākajā laikā jūs, kā mēdz teikt, uzņemšoties jaunus izaicinājumus. Ja tas tā ir, tad es un mūsu grupa vēlam jums visu to labāko.
<SPEAKER ID="250" NAME="Ģirts Valdis Kristovskis" LANGUAGE="LV">
Cienījamo priekšsēdētāj, Komisijas pārstāvi, prezidentūras pārstāvi! Pirmais, gribu teikt, ka esmu bijis aizsardzības ministrs savā valstī gandrīz sešus gadus, laikā līdz iestāšanai NATO. Tāpēc varu teikt, ka ļoti labi saprotu to, ko nozīmē savām valstīm rūpēties par aizsardzības pasākumiem, par nepieciešamo bruņojumu un arsenālu. Tomēr savā un arī UEN grupas vārdā es esmu atbalstījis visus pasākumus, ko Eiropas Parlaments ir spēris, arī šo jautājumu par kasešu munīcijas aizliegšanu. Jo, manuprāt, viss jau šeit arī tika pateikts, visiem ir skaidrs, ka šī nav pietiekami precīza munīcija un ka galvenokārt līdz šīm, kā mēs redzam, ietekmē civiliedzīvotājus un bojā iet bērni.
<P>
Līdz ar to gribu teikt, ka Eiropas Parlaments un arī es uzskatu, ka Eiropas Savienības dalībvalstīm ir jāpanāk vienots viedoklis un kopīgiem spēkiem būtu jāvienojas par šīs munīcijas aizliegšanu. No otras puses, gribu ieteikt arī pielietot šo prasību divpusējās sarunās ar tādām valstīm kā Krievija, Amerikas Savienotās Valstis, Ķīna, kuru bruņojumā galvenokārt ir tieši šis bruņojuma veids. Tas, manuprāt, ir ļoti svarīgi, jo mēs atceramies, ka pavisam nesen Gruzijas un Krievijas kara laikā diemžēl Krievija izmantoja šo kasešu munīciju veidu pret Gruzijas civiliedzīvotājiem. Un tas apliecina, ka tie argumenti šīs munīcijas paturēšanai bruņojumā - tātad argumenti, ka tas ir aizsardzības līdzeklis, - neiztur kritiku. Diemžēl, kā mēs redzam, šo līdzekli izmanto citās valstīs kā uzbrukuma līdzekli, tātad pret civiliedzīvotājiem.
<SPEAKER ID="251" NAME="Luisa Morgantini">
autore. - (IT) Priekšsēdētāja kungs, dāmas un kungi! Kasešu munīcija visādā ziņā ir masu iznīcināšanas ierocis, nehumāns līdzeklis, ja vispār iespējams, ka karā būtu kāds humāns līdzeklis.
<P>
ASV armijas izdevumā "Vieglā artilērija” (Field Artillery) teikts, ka "neeksplodējušās mazkalibra bumbas rada apdraudējumu gan nevainīgiem civiliedzīvotājiem, gan mūsu kājniekiem un tiem, kas ierodas sabombardētā pilsētas rajonā”, bet tomēr tās turpina ražot un izmantot, un neeksplodējušo šāviņu piesārņotā zeme gadu pēc gada paņem aizvien jaunas dzīvības, kā tas bija vērojams arī Gruzijā.
<P>
Oslo konferencē, kas veltīta cīņai pret kasešu munīcijas izmantošanu, ražošanu un uzkrāšanu, kāds 24 gadus vecs libānietis vārdā Ibrahims, kura ķermeni bija sakropļojuši ievainojumi un kuram bija amputēta kāja, stādījās priekšā, sacīdams: "Priecājos iepazīties, es esmu izdzīvojušais”. Es viņa vietā būtu izvēlējusies mirt; es viņu vienkārši apskāvu. Es viņu apciemoju viņa dzimtajā ciemā Libānas dienvidos, un visur, gan māju un skolu pagalmos, gan zālē, gan zem kokiem, es redzēju neeksplodējušas bumbas, ko bija nometušas Izraēlas lidmašīnas. Kopumā bija nomests ap 1 400 000 bumbu, un tas bija paveikts pēdējās dienās, kad jau bija noslēgts pamiers un pasludināta uguns pārtraukšana. Tā bija atklāta neģēlība; Afganistānas slimnīcu neatliekamās medicīniskās palīdzības nodaļās es sastapu daudzus sakropļotus bērnus, vīriešus un sievietes, un pasaulē ir tūkstošiem šādu bērnu, kas ir sakropļoti, spēlējoties ar vilinoši krāsainajām kasešu bumbu daļām.
<P>
Dublinā pēc 10 dienu ilgām debatēm 109 valstis apņēmās parakstīt šo nāvējošo ieroču aizliegumu, nodrošināt palīdzību upuriem un sniegt finansiālu atbalstu cietušajiem apgabaliem, tomēr šis nolīgums nosaka arī to, ka viss šo ieroču arsenāls ir jāiznīcina astoņu gadu laikā. Protams, ka tas netiks darīts, ja vien nebūs stingra spiediena no visām ANO valstīm, kas ir gatavas parakstīt nolīgumu, uz valstīm, kas ir atbildīgas par noziegumiem pret cilvēci, tādām kā Izraēla, Amerikas Savienotās Valstis, Krievija, Ķīna, Indija un Pakistāna, kuras neieradās Dublinā un atteicās aizliegt kasešu munīciju.
<P>
ASV aizsardzības ministrs Robert Gates centās paskaidrot ASV atteikumu - kasešu munīcija esot efektīvs ierocis pret daudziem dažādiem objektiem. Mirušie Irākā, Afganistānā un bijušajā Dienvidslāvijā to pilnīgi noteikti pārbaudīja uz savas ādas. Eiropa kārtējo reizi izrāda savu ieinteresētību, 22 valstīm parakstot un pievienojoties Dublinas konvencijai, bet ir vajadzīga konkrēta rīcība.
<P>
Līgums tiks oficiāli parakstīts Oslo 2. un 3. decembrī, bet to vēl vajadzēs ratificēt. Tas mums jādara nekavējoties un jāaptur jebkādi centieni apiet šo līgumu, un es uzskatu, ka Padomei patiesi nāksies ieviest efektīvus politiskos un finansiālos instrumentus, lai nodrošinātu līguma īstenošanu un to, lai cilvēkiem vairs nebūtu jāiet bojā masu iznīcināšanas ieroču dēļ.
<SPEAKER ID="253" NAME="Stefano Zappalà" LANGUAGE="IT">
Priekšsēdētāja kungs, dāmas un kungi! Tikai neliela informācija Padomes prezidentūrai, ja jūs kā pašreizējais priekšsēdētājs to varētu nodot savam priekštecim - iepriekš tika minēts, ka Parlamentā esot trīs cilvēki, kas dzimuši vienā dienā ar Nilu Ārmstrongu. Patiesībā kāds itāļu izcelsmes Eiropas astronauts bija Parlamenta deputāts laikā no 1994. līdz 1999. gadam, un šajā likumdošanas periodā Parlamentā ir vēl viens astronauts - un atkal itālis.
<P>
Lai nu kā, atgriežoties pie kasešu munīcijas jautājuma, mūsu grupas vārdā es pievienojos šai iniciatīvai, jo uzskatu, ka šis jautājums dziļi skar gan cilvēci, gan cilvēcību. Mans kolēģis ir bijis aizsardzības ministrs vienā no dalībvalstīm, un arī es esmu bijis saistīts ar militāro sfēru. Kā jau teicu, es uzskatu, ka šis plāns - aizliegt kasešu munīciju globālā mērogā - dziļi skar gan cilvēci, gan cilvēcību.
<P>
Kāpēc tā? Tāpēc, ka cilvēce un cilvēcība ir vieni no daudzajiem Eiropas Savienības pamatprincipiem, tie ir visu mūsu līgumu pamatā, tāpēc es uzskatu, ka mēs nedrīkstam šo jautājumu uztvert tikai kā sākumpunktu, bet mums ir ļoti nopietni jāapsver, kādai kopumā jābūt ES attieksmei pret šāda veida munīciju.
<P>
Ir skaidrs, kādas sekas šie ieroči un munīcija rada visā pasaulē. Lai kāds karš arī tas nebūtu, fakti runā paši par sevi, bet vissvarīgākais ir tas, ka karš nebeidzas līdz ar oficiāli pasludinātām kara beigām, bet turpinās arī pēc tam, jo zeme ir piesārņota ar šāviņiem, un tāda tā arī paliek. Diemžēl vēl viens aspekts ir tāds, ka karš notiek arī valstīs, kurās pavisam noteikti nav augsts civilizācijas līmenis, tāpēc tajās, arī vietējā līmenī, ir iespējamība, ka uz zemes atrastie objekti tiks izmantoti un kļūs par cēloni gan bērnu, gan jauniešu sakropļojumam. Mēs esam saņēmuši un turpinām saņemt daudzas dokumentālas filmas no visas pasaules, kurās ir parādītas šo ieroču izmantošanas sekas.
<P>
Tāpēc mūsu grupas vārdā un Eiropas Parlamenta vārdā es aicinu Padomi būt uzstājīgai šajā jautājumā. Es ceru, ka šīs pūles vainagosies ar konvencijas ratifikāciju, kas manā skatījumā ir viens no vissvarīgākajiem aspektiem, ko Eiropas Savienība var darīt cilvēces un cilvēcības labā.
<SPEAKER ID="254" NAME="Jean-Pierre Jouyet">
Padomes priekšsēdētājs. - (FR) Priekšsēdētāja kungs, godātie deputāti, Beer kundze, Gomes kundze, Neyts-Uyttebroeck kundze, kurai es vēlos personīgi pateikties par jaukajiem novēlējumiem, Morgantini kundze, Kristovska kungs un Zappalà kungs! Jums visiem ir pilnīga taisnība; kā Zappalà kungs teica, tas ir cilvēces un cilvēcības jautājums.
<P>
Visas Eiropas Savienības dalībvalstis ir nobažījušās par humanitārajām problēmām, kādas rada kasešu munīcija. Eiropas Savienība ir gatava pieņemt starptautisku dokumentu, kas aizliedz izmantot kasešu munīciju, kura rada nepieļaujamu kaitējumu civiliedzīvotājiem. Tieši šī iemesla dēļ Dublinas konferencē piedalījās visas Eiropas Savienības dalībvalstis, gan kā ieinteresētās puses - kā vairums dalībvalstu -, gan kā novērotājas. Eiropas Savienība, protams, ir ieinteresētā puse; tā vismaz var saprast no šī samērā sarežģītā formulējuma.
<P>
Lēmums parakstīt vai ratificēt šo dokumentu ir katras dalībvalsts suverēns lēmums, bet man, tāpat kā Neyts-Uyttebroeck kundzei, ir ļoti žēl, ka līdz decembrim to nebūs parakstījušas visas dalībvalstis.
<P>
Vairums Eiropas Savienības dalībvalstu ir paziņojušas par savu nodomu tuvākajās nedēļās parakstīt konvenciju; es vēlētos to uzsvērt un pateikt, ka Morgantini kundzei ir taisnība - mums ir jāveic praktiski pasākumi pirms šīs konvencijas stāšanās spēkā. Šādi Francija, valsts, kuru es pazīstu vislabāk, 2008. gada maijā nolēma nekavējoties atbrīvoties no 90 % sava kasešu munīcijas uzkrājuma.
<P>
Tomēr, kā jums zināms, daudzām dalībvalstīm šāds lēmums vēl ir jāpieņem. Attiecībā uz Francijas prezidentūru, pēc Dublinas konferences maijā tā paziņoja, ka parakstīs konvenciju decembra sākumā. Prezidentūra vēlas vērst visu dalībvalstu uzmanību uz pašreiz notiekošajām sarunām par kasešu munīciju Konvencijas par atsevišķiem konvencionālajiem ieročiem (CCW) kontekstā; tā ir vienīgā konvencija, kurai, pretēji Oslo konvencijai, ir gatavas pievienoties varenākās militārās lielvaras - Amerikas Savienotās Valstis, Krievija, Ķīna un Indija - vai tādas valstis kā Gruzija. Es vēlos uzsvērt, ka šīs valstis nav izteikušas nodomu parakstīt šo konvenciju.
<P>
Visas Eiropas Savienības dalībvalstis ir konvencijas dalībnieces, un tās aicina pieņemt protokolu par kasešu munīciju. Kristovska kungs pilnīgi pamatoti uzsvēra, ka saistības, ko mēs šodien uzņemamies, radīs iespēju panākt būtiskas izmaiņas. Turklāt nākotnē varētu izvairīties no kasešu munīcijas izraisītiem nāves gadījumiem, kādus mēs novērojām Gruzijā, ja sarunas saistībā ar šo vispārējo konvenciju noritēs veiksmīgi.
<P>
Godātie deputāti! Kā redzat, kasešu munīcijas jautājums liek Eiropas Savienībai rīkoties, un tai arī turpmāk ir jāizdara spiediens starptautiskā līmenī, lai šis vispārējais dokuments tiktu pieņemts. Jebkurā gadījumā Francijas prezidentūra, paturot prātā šo mērķi, gatavojas pielikt visas pūles, lai pārliecinātu visus partnerus, un darīs to arī turpmāk.
<SPEAKER ID="255" NAME="Charles Tannock">
PPE-DE grupas vārdā. - Priekšsēdētāja kungs! Es neesmu pacifists, to apliecinās ikviens no zālē sēdošajiem, kas mani pazīst, bet attiecībā uz karošanu un ieroču tirdzniecību mums par daudz ko būtu jāsarkst. Manuprāt, kasešu munīcija ir viens no visšausminošākajiem kara ieročiem, kurus drīkstētu izmantot tikai galējas nepieciešamības gadījumā.
<P>
Ir daudz pierādījumu, kas liecina, ka šie ieroči nesamērīgi ietekmē civiliedzīvotājus, kuru drošība, saskaņā ar starptautiskajiem tiesību aktiem, ir jāaizsargā visiem spēkiem. Kasešu bumbas krītot var izkaisīties plašā teritorijā, un nesprāgušie šāviņi var nogulēt zemē ļoti ilgi, apdraudot civiliedzīvotājus, kuri var iet bojā vai tikt sakropļoti vēl ilgi pēc bruņotā konflikta beigām.
<P>
Kasešu bumbu atrašanās vietas noteikšana un to likvidēšana izmaksā ļoti dārgi, un tās nevar formāli atzīmēt kartē, kā tas iespējams kājnieku mīnu gadījumā. Dažreiz šos šāviņus paceļ bērni, noturēdami tos par rotaļlietām, un rezultātā zaudē locekļus vai pat dzīvību. Man kā mazu bērnu tēvam ir šausminoši to iedomāties.
<P>
Ja mēs nopietni vēlamies radīt Eiropas Savienību kā kopēju vērtību telpu un dalīties šajās vērtībās ar pārējo pasauli, mums ir jāpieņem kopēja nostāja, lai veicinātu aizliegumu izmantot šos briesmīgos ieročus, kas kaujas laukā ir ļoti neefektīvi.
<P>
Mums arī jāizmanto visi mūsu rīcībā esošie diplomātiskie līdzekļi, lai pārliecinātu citus rīkoties tāpat. Eiropas Parlaments var pamatoti lepoties ar padarīto, cenšoties atbrīvot pasauli no kājnieku mīnu posta. Attiecībā uz kasešu bumbu jautājumu mums jābūt vienlīdz enerģiskiem un jāuzņemas tādas pašas saistības, lai veidotu labāku, cilvēcīgāku pasauli un nepieļautu, ka pēc bruņotiem konfliktiem cieš civiliedzīvotāji.
<SPEAKER ID="256" NAME="Richard Howitt">
PSE grupas vārdā. - Priekšsēdētāja kungs! Šodien mēs vēršamies pie tām dalībvalstīm, kas pagaidām neplāno parakstīt konvenciju par kasešu munīcijas aizliegumu, un aicinām tās to parakstīt. Grieķija, Igaunija, Kipra, Polija, Rumānija, Slovākija, Slovēnija, Somija, kā arī Serbija un Turcija, kas vēlas iestāties ES, lūdzu, pievienojieties pārējām ES dalībvalstīm un vairāk nekā simts valstīm visā pasaulē, un parakstiet šo konvenciju.
<P>
Kā vārdā mēs to lūdzam? Suraj Ghulam Habib vārdā; viņš dzīvo Heratā, Afganistānā un sešu gadu vecumā zaudēja abas kājas, noturēdams atrasto kasešu bumbu par kādu pārtikas produktu. Tagad, sēžot ratiņkrēslā, viņam ir gandrīz neiespējami apmeklēt skolu vai spēlēties ar draugiem. Mēs to lūdzam Chanhthava kundzes vārdā; viņa dzīvo Sepone apgabalā Laosā un ir zaudējusi kāju un guvusi redzes bojājumus pēc tam kad nejauši atrada kasešu bumbu, strādādama rīsu laukā, lai nodrošinātu ģimenei pārtiku. Tagad viņa ir spiesta sūtīt savu meitu uz tiem pašiem bīstamajiem rīsa laukiem. Mēs to lūdzam 13 gadus vecā gruzīnu zēna Beka Giorgishvili vārdā; viņš šogad, ciemojoties sava drauga mājā, kļuva par vienu no jaunākajiem upuriem, kad palīdzēja piepumpēt sava drauga jaunā velosipēda riepu. Beka zaudēja daļu galvaskausa, un šrapnelis palika galvā.
<P>
ES dalībvalstis rīkojas liekulīgi, nosodot Krievijas agresiju pret Gruziju, bet nenosodot šīs agresijas izpausmes līdzekļus, kas rada pārmērīgu kaitējumu civiliedzīvotājiem visur, kur tiek izmantotas kasešu bumbas. Tikpat liekulīgi ir valstu aizbildinājumi, mēģinot attaisnot kasešu bumbu uzkrājumu veidošanu kā daļu no kājnieku mīnu aizlieguma ievērošanas, lai gan kasešu munīcija ir tikpat nāvējoša un rada vēl lielāku kaitējumu cilvēcei visā pasaulē.
<P>
Manis pārstāvētā dalībvalsts, Apvienotā Karaliste, jau ir sākusi apmēram 30 miljonu sprāgstvielu iznīcināšanu, mainījusi eksporta kontroles noteikumus un tieši veicinājusi atbrīvošanos no arsenāla, tostarp arī no kasešu bumbām Gruzijā. Tieši Eiropā Otrā pasaules kara laikā šos ieročus pirmo reizi lietoja Vācijas un Padomju Savienības armijas; tagad Eiropas uzkrājumā ir apmēram miljards šo mazkalibra bumbu, un tieši Eiropa ir tā, kurai jāuzņemas pasaules līderes loma, nodrošinot to iznīcināšanu.
<SPEAKER ID="257" NAME="Elizabeth Lynne">
ALDE grupas vārdā. - Priekšsēdētāja kungs! Kā jau daudzi iepriekš minēja, ik dienu kasešu bumbu dēļ iet bojā vai tiek ievainoti civiliedzīvotāji, no kuriem daudzi ir bērni. Vairums cietušo bērnu ir kasešu munīcijas sakropļoti, un viņiem ir jāsadzīvo ar savu invaliditāti līdz pat mūža galam. Tomēr šokējošs ir fakts, ka kasešu munīcija tiek uzkrāta vairāk nekā 15 ES dalībvalstīs. Vēl šausmīgāk, un pierādījumi to apliecina, ir tas, ka vismaz septiņas ES dalībvalstis vēl joprojām ražo šos ieročus. Manuprāt, šo valstu, kā arī to valstu, kas šos ieročus izmanto, tostarp arī manas valsts, Apvienotās Karalistes, sirdsapziņa mirkst asinīs.
<P>
Kasešu munīcijas ražošanas, pārvietošanas un uzkrāšanas aizliegums glābs daudzas dzīvības. Šī konvencija nodrošinās arī tādus ļoti vajadzīgus resursus kā medicīniskā aprūpe un rehabilitācija, lai sniegtu palīdzību kasešu bumbu upuriem. Es mudinu visas ES dalībvalstis parakstīt un ratificēt šo konvenciju un necensties no jauna definēt kasešu munīcijas jēdzienu, lai izvairītos no pienākumu pildīšanas, kā to mēģina darīt atsevišķas dalībvalstis.
<SPEAKER ID="258" NAME="Seán Ó Neachtain" LANGUAGE="GA">
Priekšsēdētāja kungs! Es stingri atbalstu priekšlikumu, kas aicina jau šā gada nogalē sākt īstenot Konvenciju par kasešu munīcijas aizliegumu.
<P>
Visas valdības, kas īsteno 2007. gada Oslo deklarāciju, līdz 2008. gada beigām vēlas sagatavot juridisku dokumentu, kas apturētu kasešu bumbu izmantošanu; tādējādi varētu ieviest sistēmu sadarbības veicināšanai un palīdzības sniegšanai tiem, kas līdz pat šim brīdim ir spiesti meklēt patvērumu no šādu uzbrukumu skartajām teritorijām, un iznīcināt visus kasešu bumbu krājumus.
<P>
Esmu ļoti lepns, ka manā dzimtenē Īrijā šogad notikušajā starptautiskajā Dublinas konferencē tika panākta vienošanās par šo līgumu. Visi dalībnieki skaidri zināja, ko viņi vēlas panākt ar šo konvenciju, - lai turpmāk kasešu bumbas tiktu aizliegtas. Tāpat kā mani kolēģi, arī es šodien Parlamentā vēršos pie tām valstīm, kas vēl nav parakstījušas konvenciju, un aicinu to nekavējoties izdarīt.
<P>
Mums beidzot ir jādara gals šo šausminošo ieroču izmantošanai.
<SPEAKER ID="259" NAME="Satu Hassi">
Verts/ALE grupas vārdā. - (FI) Priekšsēdētāja kungs, dāmas un kungi! Tas ir lieliski, ka ir izstrādāta Konvencija par kasešu munīcijas aizliegumu. Ir ļoti svarīgi, lai visas ES dalībvalstis pievienotos šai konvencijai, arī Somija, Grieķija un Polija, pretējā gadījumā mēs sniegsim iespēju citām valstīm viegli rast aizbildinājumus, lai turpinātu izmantot šos nehumānos ieročus.
<P>
Man ir ļoti žēl, ka mana valsts, Somija, negrasās pievienoties šai konvencijai. Šādas rīcības pamatā ir tas, ka kasešu munīcija ir iegādāta cita nehumāna ieroča - kājnieku mīnu - vietā. Tomēr tas ir tas pats, kas velnu izdzīt ar Belcebulu. Kad 90. gadu beigās toreizējā Somijas valdība nolēma izņemt no arsenāla kājnieku mīnas, armija neatklāja, ka gatavojas tās aizvietot ar citu slepkavniecisku ieroci attiecībā pret civiliedzīvotājiem - kasešu munīciju.
<P>
Eiropas Savienībai un visām ES dalībvalstīm ir jāparāda vienota nostāja pret kasešu munīciju un jāatsakās no iesaistīšanās jebkādās militārās operācijās, kurās to izmanto. Tiek lēsts, ka no kasešu bumbu sprādzieniem cietušo vidū 98 % ir civiliedzīvotāji. Mums ir vairāk nekā 20 gadu pieredze šo ieroču izmantošanā, kas pierāda, ka tie nešķirojot nogalina civiliedzīvotājus, viņu vidū arī bērnus. Ir pienācis laiks darīt tam galu.
<SPEAKER ID="260" NAME="Jean-Pierre Jouyet" LANGUAGE="FR">
Priekšsēdētāja kungs, godātie deputāti! Es dziļā cieņā vēlos jums teikt, ka patiesi lepojos ar iespēju piedalīties šajās debatēs par kasešu munīciju, un prezidentūras vārdā es pievienojos visiem tiem, kas aicināja ratificēt šo konvenciju.
<P>
Eiropas Savienība jau 2007. gadā atzina, ka ir steidzami jārisina ar kasešu munīciju saistītās humanitārās problēmas. Es zinu, ka ES dalībvalstis ir aktīvi piedalījušās gan Oslo procesā, gan norisēs saistībā ar Konvenciju par atsevišķiem konvencionālajiem ieročiem. Mūsu skatījumā šī Konvencija par atsevišķiem konvencionālajiem ieročiem un Oslo process viens otru savstarpēji pastiprina, un tas ir Parlamenta nopelns, savukārt tie, kas šodien uzstājās, atgādināja mums par vērtībām, kādām tic eiropieši. Mēs aicinām visas dalībvalstis rīkoties to iemeslu vārdā, kurus jūs šo saviļņojošo debašu laikā izklāstījāt daudz labāk nekā es.
<SPEAKER ID="261" NAME="Priekšsēdētājs">
Esmu saņēmis divus rezolūciju priekšlikumus, kas iesniegti saskaņā ar Reglamenta 108. panta 5. punktu.
<P>
Debates ir slēgtas.
<P>
Balsošana notiks ceturtdien plkst. 12.00.
<P>
Rakstiskas deklarācijas (Reglamenta 142. pants)
<SPEAKER ID="986" NAME="Proinsias De Rossa  " AFFILIATION="PSE">
rakstiski. - Es aicinu visas ES dalībvalstis nekavējoties ratificēt un īstenot Konvenciju par kasešu munīcijas aizliegumu. Kasešu munīcija ir neaprakstāms un akli neizvēlīgs civiliedzīvotāju bieds visā pasaulē, kā varējām vērot arī nesenā Gruzijas konflikta laikā.
<P>
Konvencija par kasešu munīciju aizliedz izmantot, ražot, uzkrāt un pārvietot kasešu munīciju. Šo konvenciju šā gada maijā Dublinas konferencē pieņēma 107 valstis. Tomēr konvencija nestāsies spēkā, kamēr to nebūs ratificējušas vismaz 30 valstis.
<P>
Neticami, ka astoņām ES dalībvalstīm nav tūlītēju nodomu parakstīt šo konvenciju. Tādējādi Eiropas Savienība, kas ir veiksmīgākais miera projekts, kāds jebkad pastāvējis, kopiena, kuras pamatā ir cilvēktiesību ievērošanas un tiesiskuma principi, nespēj atbalstīt starptautisko humanitāro tiesību paplašināšanu, lai aizliegtu vienu no velnišķīgākajiem pret civiliedzīvotājiem vērstajiem ieročiem, kādus šobrīd izmanto.
<P>
Es aicinu Grieķiju, Igauniju, Kipru, Poliju, Rumāniju, Slovākiju, Slovēniju un Somiju nekavējoties ratificēt Konvenciju par kasešu munīcijas aizliegumu un palīdzēt izskaust kasešu bumbu izmantošanu.
<SPEAKER ID="262" NAME="Kelam, Tunne  " AFFILIATION="PPE-DE">
rakstiski. - Mums ir jāņem vērā, ka kasešu munīcija ir viens no vispostošākajiem ieročiem, kas neatšķir militārus objektus no civiliem objektiem.
<P>
Šodien, 21. gadsimtā, karošanas pamatā nav mērķis nodarīt iespējami lielus postījumus. Vienīgā iespējamā rīcība kara situācijā ir mērķtiecīgi uzbrukumi, kas minimāli ietekmē civiliedzīvotājus. Tāpēc ir nepārprotami jānoraida un jāaizliedz kasešu munīcijas izmantošana.
<P>
Es aicinu Eiropas Savienību un tās dalībvalstis, lai tās pirmkārt mudinātu citas valstis visā pasaulē parakstīt šo konvenciju šā gada 3. decembrī. Turklāt es aicinu ES un tās dalībvalstis uzņemties saistības pēc iespējas ātrāk panākt šīs konvencijas efektīvu īstenošanu. Tāpat es aicinu ES un tās dalībvalstis nerisināt tikai konvencijas tehniskos jautājumus, bet nopietni pievērsties palīdzības sniegšanai tiem apgabaliem, kuros tikusi izmantota kasešu munīcija, palīdzēt attiecīgajai sabiedrībai un nodrošināt efektīvu un piemērotu palīdzību civiliedzīvotājiem, kas cietuši no kasešu munīcijas radītā kaitējuma.
