<CHAPTER ID="020">
Vienas minūtes uzstāšanās (Reglamenta 150. pants)
<SPEAKER ID="220" NAME="Priekšsēdētāja">
Nākamais punkts ir vienas minūtes runas par politiski svarīgiem jautājumiem.
<SPEAKER ID="221" NAME="Jim Higgins" AFFILIATION="PPE">
(GA) Priekšsēdētājas kundze! Eiropas Savienībai ir jābūt mērķim ievērojami samazināt negadījumu skaitu ar dzīvības zaudējumiem un smagiem miesas bojājumiem un uzlabot drošību uz ceļiem.
<P>
Man nav pieņemams, ka jāgaida līdz 2033. gadam, lai stātos spēkā Eiropas autovadītāja apliecība. Pašlaik ir tikai Eiropas autovadītāja apliecības paraugs, bet kas ar to faktiski ir domāts?
<P>
Mēs gribam aizsargāt ceļu lietotājus, ja ir politiska griba to darīt, un es stingri uzskatu, ka patlaban pieejamās mūsdienu tehnoloģijas var saīsināt periodu, kas nepieciešams, lai Direktīva 2006/126/EK stātos spēkā. Mēs nevaram ilgāk gaidīt - tas ir ārkārtīgi svarīgi. Komisijai šajā jautājumā jādara kaut kas konkrēts.
<SPEAKER ID="222" NAME="Alajos Mészáros" AFFILIATION="PPE">
(HU) Priekšsēdētājas kundze! Demokrātija, brīvība, solidaritāte un kristietības ideāli ir Eiropas kopīgās vērtības, kurām es ticu. Tās atzina arī Slovākijas ungāru politiķis grāfs János Eszterházy, ko uz falsificētas apsūdzības pamata komunisti sodīja 1947. gadā, un viņš nomira mocekļa nāvē 1957. gadā Mirovas cietumā. Bez citiem neskaitāmiem nopelniem viņš bija vienīgais politiķis, kas, būdams parlamenta deputāts, nosodīja un balsoja pret ebreju izsūtīšanu fašistiskās Slovākijas valsts parlamentā 1942. gadā. Viņa vienīgais noziegums bija nepiekāpīga iestāšanās par Slovākijas ungāriem, kas kopā ar vāciski runājošajiem pilsoņiem tika nomelnoti en masse un pārvērsti bezpavalstniekos, un pārvietoti saskaņā ar apkaunojošajiem Beneš dekrētiem. Eiropas Savienībai būtu jājūt kauns par to, ka šie necilvēciskie dekrēti, kas leģitimizē valsts terorismu, joprojām ir spēkā un ka János Eszterházy, kā arī simtiem tūkstoši pilsoņu, kam tika liegta viņu cilvēka cieņa, reabilitācija vēl joprojām kavējas. Es aicinu savus godātos kolēģus deputātus paust dziļākas rūpes par Eiropas kopīgo vērtību aizsargāšanu.
<SPEAKER ID="223" NAME="George Sabin Cutaş" AFFILIATION="S&amp;D">
(RO) Priekšsēdētājas kundze! Šogad separātistu demonstrācijas, ko Transilvānijā organizējuši Ungārijas ekstrēmisti, lai atzīmētu Ungārijas valsts svētkus, iezīmējās ar satraucošu radikālisma izpausmi, īpaši atbalsta un deklarāciju dēļ, ko tās saņēma no Ungārijas valsts vecāko pārstāvjiem un viena no Eiropas Parlamenta priekšsēdētāja vietniekiem.
<P>
Ungārijas svētki ik gadu 15. martā apdraud labu saprašanos starp rumāņiem un ungāriem. Šajā situācijā provokatīvi žesti, piemēram, Ungārijas ekstrēmista nesenā akcija, kurš simboliski pakāra Transilvānijas rumāņu 1848. gada cīņu varoni par nacionālām tiesībām, kalpo tikai mierīgas līdzāspastāvēšanas apdraudēšanai.
<P>
Es bargi nosodu šādus ekstrēmisma izpaudumus. Es aicinu Rumānijas iestādes mainīt politisko līdzdalību uz tiesiskiem pasākumiem. Es vēršos arī pie Eiropas forumiem ar aicinājumu rīkoties, lai apstādinātu etniska naida un teritoriāla separātisma eskalāciju reģionā, kurā pagātnes rētām ir vienreizēja iespēja tikt dziedētām ar Eiropas vērtību palīdzību.
<SPEAKER ID="224" NAME="Alexander Mirsky" AFFILIATION="S&amp;D">
(LV) Paldies! Godātā priekšsēdētājas kundze! Vēlos jums uzdot jautājumu: kā jūs domājat, vai ir iespējams Beļģijā slēgt franču skolas? Vai, teiksim, Francijā slēgt Vācijas skolas? Pareizi - nav iespējams. Bet Latvijā, kur dzīvo 40 % krievu valodā runājošu iedzīvotāju, tas ir iespējams. Šodien Latvijas parlamentā deputāti nacionālisti un nacisti vēlas rīkot referendumu par Krievijas skolu slēgšanu Latvijā. Tajā pat laikā uz Latviju atbrauc Eiropas komisārs Knut Vollebaek un paziņo, ka viņš lepojas ar Latvijas integrāciju. Jūs domājat, ka es jokoju? Jūs kļūdāties. Un kā jūs domājat, kas notiks, ja Latvija slēgs krievu skolas? Es jums atbildēšu - Latvijā sāksies pilsoņu karš. Ja Eiropas Parlaments nereaģēs uz atklātu radikālu iniciatīvu šodien, jau rīt būs par vēlu. Paldies!
<SPEAKER ID="225" NAME="Izaskun Bilbao Barandica" AFFILIATION="ALDE">
(ES) Priekšsēdētājas kundze! Kodolkrīzi Japānā nedrīkst izmantot manipulatīvos nolūkos: sabiedrība gaida no mums reakciju un rīcību. Pirmkārt, izsludinātie drošuma testi jāveic ātri un pārredzami un jāpieprasa dalībvalstīm slēgt vecos un nedrošos reaktorus. Pirmie testi jāveic pirmās paaudzes reaktoros, kuros izmanto tādu pašu tehnoloģiju kā Fukušimā. Tie tuvojas savas lietderības mūža beigām un tehniski ir novecojuši.
<P>
Tieši tāpēc es lūdzu jūs atbalstīt visu Basku zemes iestāžu prasību steidzami slēgt vienu šādu reaktoru: to, kas atrodas Santa María de Garoña. Vairāk nekā 2 miljoni cilvēku dzīvo 80 km rādiusā no tā. Turklāt novēršanas jomā ir jāizdara vairāk no pilsētplānošanas un civilās aizsardzības viedokļa, drošības jomā, lemjot, kur šāda veida iekārtas izvietot, un izstrādājot Eiropas protokolu, lai ļautu mums veikt efektīvas, labi sakārtotas un ātras kopīgas darbības, novēršot plaša mēroga katastrofas.
<SPEAKER ID="226" NAME="Marian Harkin" AFFILIATION="ALDE">
Priekšsēdētājas kundze! Komisijas ģenerālsekretāre Catherine Day nesen raksturoja Īrijas bankas glābšanu kā "smagu, bet ilgtspējīgu”. Tā nav glābšana, bet izpārdošana: Eiropas Savienībai uzstājot, notiek izpārdošana obligāciju turētājiem - vecākiem, jaunākiem, nodrošinātiem, nenodrošinātiem - visu veidu, kategoriju un šķiru obligāciju turētājiem, Īrijas nodokļu maksātājiem uzņemoties nepanesamu parādu.
<P>
Maksa par bankas glābšanu ir EUR 70 miljardu, nemaz nerunājot par EUR 200 miljardiem ECB ārkārtas finansējuma. Kā ir iecerēts mazai salai ar 4,4 miljoniem iedzīvotāju tikt galā ar šo vājprātu? Parāda slogs uz katru vīrieti, sievieti un bērnu Īrijā ir aptuveni EUR 160 000 tikai, lai glābtu bankas, un šajā summā nav ietverti procenti. Neliels salīdzinājums: ja Francija - ar 62 miljoniem iedzīvotāju - saskartos ar līdzīgu banku krīzi, Francijas pilsoņu parāds būtu EUR 1 triljons. Vai Komisija to raksturotu kā "smagu, bet ilgtspējīgu”?
<P>
Visbeidzot Catherine Day kļūdījās arī tad, kad viņa teica, ka šī nav euro krīze. Ja Eiropas Komisija neatzīst to un tā arī rīkojas, tad euro zonas, ne tikai Īrijas, nākotne ir drūma.
<SPEAKER ID="227" NAME="Oriol Junqueras Vies" AFFILIATION="Verts/ALE">
(IT) Priekšsēdētājas kundze, dāmas un kungi! Šajā pašreizējā starptautiskajā ekonomikas krīzē Katalonija uzrāda gan ļoti pozitīvas iezīmes, piemēram, eksporta palielinājums par 16 % pagājušajā gadā, gan arī ļoti negatīvus simptomus, piemēram, jauniešu bezdarbs pārsniedz 40 %.
<P>
Viens no šo grūtību galvenajiem iemesliem ir nodokļu ieņēmumu zudums, ko mūsu valsts cieš katru gadu, un kas līdzinās vairāk nekā 10 % no iekšējā kopprodukta, skaitlim, kas ir krietni augstāks nekā visbagātāko Länder devums visai Vācijas Federatīvajai Republikai.
<P>
Katalonijas ekonomikas žņaugšana skar vienu no galvenajiem virzītājspēkiem Eiropas dienvidos un šā iemesla dēļ ir Eiropas Savienības problēma kopumā.
<SPEAKER ID="228" NAME="Janusz Wojciechowski" AFFILIATION="ECR">
(PL) Priekšsēdētājas kundze! Lietuvas Republika nesen ir pieņēmusi Izglītības likumu, ar kuru groza izglītības sistēmu tādā veidā, ka rodas bažas, ka ievērojams skaits - vismaz puse un, iespējams, vairāk - poļu skolu Lietuvā var tikt slēgtas. Šis ir vēl viens diskriminācijas piemērs pret poļu nacionālo minoritāti, kas šajā valstī ir dzīvojusi gadsimtiem ilgi daudzās paaudzēs. Pēc poļu vārdu rakstības aizlieguma, izmantojot poļu valodas pareizrakstību, un aizlieguma izmantot poļu valodas vietvārdus, un pat pēc gadījumiem, kad poļi tika sodīti par savas valodas lietošanu, mēs saskaramies ar vēl vienu diskriminācijas gadījumu, kas šajā gadījumā ietekmē izglītību.
<P>
Tas ir vēl jo nožēlojamāk, jo starp šo divu valstu tautām nav konflikta, tomēr Lietuvas iestādes ir atbildīgas par konflikta izraisīšanu un kurināšanu, kam var būt ārkārtīgi nevēlamas sekas. Mēs bažījamies par cilvēktiesību pārkāpumiem dažādās vietās visā pasaulē, un tomēr šādi nožēlojami notikumi attīstās šeit pat Eiropas Savienībā. Ir pēdējais laiks Eiropas Savienībai pievērsties šai lietai. Tas ir negods ne tikai Lietuvai, bet visai Eiropas Savienībai. Paldies!
<SPEAKER ID="229" NAME="Kyriacos Triantaphyllides" AFFILIATION="GUE/NGL">
(EL) Priekšsēdētājas kundze! Turcijas premjerministrs, komentējot Oomen-Ruijten ziņojumu par Turcijas pievienošanās procesa attīstību, izteicās, ka ziņojums ir nelīdzsvarots un ka viņš personīgi uzskata tos, kuri to izstrādājuši, par nelīdzsvarotiem cilvēkiem.
<P>
Pēc dažām dienām Turcijas un Kipras arodbiedrību vadītāji, demonstrācijā Eiropas Parlamenta ārpusē Briselē, sauca, ka Turcijas politiskā vadība ne tikai apvaino EP deputātus, kuri balsoja par Oomen-Ruijten kundzes ziņojumu, bet arī apvaino Turcijas kipriešus, kas izgāja varmācīgi okupētajā Kiprā, lai protestētu pret represijām, ko pret viņiem vērš 40 000 Turcijas armijas vienību un neskaitāms daudzums turku kolonistu. Uzstājoties ar runu demonstrācijā, Turcijas kipriešu politiķis Izzet Izcan teica, ka Ankara pārkāpj starptautiskās tiesības, mainot visu demogrāfisko struktūru, pārvietojot cilvēkus no Turcijas, tādējādi pakļaujot riskam Turcijas kipriešu kopienas eksistenci, un uzsvēra, ka neviens, kas ievēro cilvēktiesības, piemēram, Eiropas Savienība, nevar paciest šādus pārkāpumus.
<P>
Vai mēs kā Eiropas Parlaments pacietīsim šo pārkāpumu, priekšsēdētājas kundze? Es aicinu jūs nodot šo Turcijas kipriešu protestu gan Padomei, gan Komisijai, lai tās varētu veikt atbilstošus pasākumus, pirms ir par vēlu.
<SPEAKER ID="230" NAME="Nikolaos Salavrakos" AFFILIATION="EFD">
(EL) Priekšsēdētājas kundze! Ziemeļāfrika ir liesmās pēc politiskajiem notikumiem Ēģiptē, Tunisijā un Lībijā. Šī krīze ievelk citas Tuvējo Austrumu valstis, izraisot nevēlamas, politiski apšaubāmas un neviennozīmīgas sekas. Tajā pašā laikā lēmumu pieņēmēji Rietumos piešķir Turcijai ievērojamu autonomiju, kas izraisa sadursmes starp Ankaru un Izraēlu un ciešākas attiecības starp Turciju, Irānu un Brazīliju. Turcija gūst autonomiju arī no ASV politikas Tuvajiem Austrumiem un no Eiropas saistībām par nākamo pievienošanos Eiropas Savienībai. Bijušās Dienvidslāvijas valstīs ir ilgstoša nestabilitāte, ko uztur nacionālistiskas grupas. Visbeidzot saskaņā ar ticamiem starptautiskiem statistikas datiem musulmaņu iedzīvotāju skaits, kas pašlaik ir 1,6 miljardi, līdz 2030. gadam palielināsies līdz 2,2 miljardiem, kamēr Eiropas iedzīvotāju skaits samazināsies par 50 miljoniem.
<P>
Mans jautājums ir šāds: vai Eiropas vadītāji saprot, ka destabilizācijai dienvidos būs nevēlama ietekme gan uz euro, gan uz Rietumu drošības sistēmas ģeopolitisko stabilitāti?
<SPEAKER ID="231" NAME="Diane Dodds" AFFILIATION="NI">
Priekšsēdētājas kundze! Man bija nodoms runāt par Īrijas Republikas finanšu krīzes ietekmi uz ekonomiku Ziemeļīrijā. Tā vietā ar dziļu nožēlu es informēju Parlamentu par Ziemeļīrijas Policijas dienesta darbinieka cietsirdīgu un brutālu slepkavību. Divdesmit piecus gadus vecais policists Ronan Kerr mira no republikāņu teroristu rokām sestdienas pēcpusdienā.
<P>
Policists Kerr, katoļu policijas virsnieks, tika noslepkavots sestdien, kad viņš devās uz darbu, sprāgstot zem viņa automašīnas piestiprinātai paslēptai bumbai. Viņš mira notikuma vietā. Es aicinu Parlamentu nosodīt šo nežēlīgo aktu un aicināt izbeigt šādus Īrijas republikāņu teroristu vardarbības aktus, kuru nolūks ir ievilkt Ziemeļīriju atpakaļ tās drūmākajās dienās un izjaukt politisko procesu.
<P>
Kopš 2007. gada opozicionārie republikāņu teroristi ir piestiprinājuši desmitiem maskētu spridzekļu zem policijas virsnieku privātajām automašīnām. Laimīgā kārtā lielākā daļa no tiem nav detonējusi. Es esmu pārliecināta, ka jūs pievienosieties man un pieprasīsiet, lai visa informācija saistībā ar šo slepkavību tiktu nodota policijai. Vietējo iedzīvotāju vidū ir cilvēki, kam ir informācija par policista Kerr brutālo slepkavību. Viņiem jānāk un jānodod šie slepkavas tiesai, nevis jāsargā viņi no tās. Viņiem tas jādara mūsu valsts nākotnes dēļ un cieņā pret drosmīgu policijas virsnieku un viņa sērojošo māti un ģimeni. Mani satriec arī cieņas trūkums, ko daži šā Parlamenta deputāti izrādīja šai runai.
<SPEAKER ID="232" NAME="Konstantinos Poupakis" AFFILIATION="PPE">
(EL) Priekšsēdētājas kundze! Ratificējot ANO Konvenciju par personu ar invaliditāti tiesībām, 27 dalībvalstis ir uzņēmušās saistības par vienlīdzīgām tiesībām, vienlīdzīgu attieksmi un vienlīdzīgām iespējām, tādējādi nodrošinot, ka šie pilsoņi var pilnībā piedalīties sabiedrības dzīvē. Tomēr, kā mēs esam redzējuši, tas neattiecas uz visiem. Aptuveni 30 miljoni neredzīgu cilvēku, kas dzīvo Eiropā, saskaras ar milzīgām grūtībām ikdienas darbībās, piemēram, iepērkoties, jo viņiem jāpaļaujas uz to, ko citi cilvēki pateiks viņiem par iesaiņojuma saturu.
<P>
Tāpēc es vēlos aicināt Komisiju sākt plašas konsultācijas ar ieinteresētajām iestādēm par ražojumu brīvprātīgas marķēšanas sistēmu Braila rakstā un vienlaikus aicinu savus kolēģus deputātus šeit atbalstīt to, parakstot rakstisko deklarāciju Nr. 14.
<SPEAKER ID="233" NAME="Georgios Papanikolaou" AFFILIATION="PPE">
(EL) Priekšsēdētājas kundze! Iepriekšējās augstākā līmeņa sanāksmes secinājumi dod daudz ko, tikai ne pārliecību. Skaidrais noteikums par iespēju dalībvalstij restrukturizēt parādu pēc 2013. gada ir klaja atkāpšanās no Eiropas Savienības sākotnējās nostājas, krīzei sākoties, ka parādu restrukturizācija netiks pieļauta nekādā gadījumā. Izcili starptautiska līmeņa ekonomisti un tirgi Grieķijā jau ir atkal atsākuši debates.
<P>
Kas ir noticis, ka nostāja tikusi mainīta? Tika pieliktas visas pūles, nekas netika taupīts; varbūt vienkārši pietrūcis tvaika? Patiesība ir tā, ka prognozes un veiktie vērtējumi netiek pārbaudīti. Lejupslīde Grieķijā pasliktinās, nevis uzlabojas, valdības tēriņu līmenis ir -9 %, kad tiem jābūt +8,5 %, pamatojoties uz memorandu 2011. gadam, un, vēl jo sliktāk, bezdarbs ir jau sasniedzis 15 %.
<P>
Atbilde ir tikai viena: izaugsme. Vai ir kādas pazīmes par izaugsmi? Nē, tādu nav; mums vajadzīga politika izaugsmei, nevis pārcelšanas un runas par restrukturizāciju.
<SPEAKER ID="234" NAME="András Gyürk" AFFILIATION="PPE">
(HU) Priekšsēdētājas kundze! ES Ungārijas prezidentūra ir nonākusi puslaikā, tāpēc ir vērts pārskatīt līdz šim sasniegto. Svarīgs panākums ir tas, ka nesen Padomē tika panākta vienošanās par sešu likumdošanas priekšlikumu kopumu, lai stiprinātu ekonomikas pārvaldību. Jaunā tiesību akta ātrā pieņemšana Parlamentā var būtiski uzlabot Eiropas ekonomikas konkurētspēju. Enerģētikas augstākā līmeņa sanāksme februārī arī deva reālu izrāvienu. Kopējā enerģētikas tirgus un infrastruktūras attīstības nostiprināšanas rezultātā beidzot var tikt izveidota kopēja Eiropas enerģētikas politika. Bez tam ir panāktas būtiskas vienošanās attiecībā uz lauksaimniecības politiku, kā arī kohēzijas politiku.
<P>
Dabiski, ka ir vēl atklāti jautājumi, piemēram, ES stratēģija romu jautājumā. To pieņemot, ES beidzot uzņemsies oficiālu atbildību arī par plaisas likvidēšanu attiecībā uz romiem. Dāmas un kungi, Ungārijas prezidentūras veiksme nozīmē arī veiksmi Eiropai. Tieši šā iemesla dēļ es lūdzu jūs ar saviem balsojumiem joprojām atbalstīt kopējo mērķu sasniegšanu. Paldies, ka devāt man vārdu, priekšsēdētājas kundze!
<SPEAKER ID="235" NAME="Mairead McGuinness" AFFILIATION="PPE">
Priekšsēdētājas kundze! Es tāpat kā Dodds kundze biju gatavojusies runāt par ekonomiku, bet jauna katoļu policijas virsnieka briesmīgā, cietsirdīgā noslepkavošana Ziemeļīrijā ir diemžēl ieviesusi grozījumus. Es uzskatu, ka Parlamentam ir svarīgi saprast, cik milzīga ir šī traģēdija Īrijas salai un ģimenei, kuru tā ir skārusi.
<P>
Kerr kungs bija tikko decembrī beidzis savas sākotnējās mācības; viņam bija tikai 25 gadi, un bumba eksplodēja zem viņa automašīnas. Mani ļoti aizkustināja viņa mātes vakar teiktais Mātes dienā, kad viņa rosināja katoļus nebaidīties no stāšanās Ziemeļīrijas Policijas dienestā periodā, kad mēs cenšamies, kā viņa teica, veidot neitrālus policijas spēkus savas valsts labā. Viņa mudināja visus katoļus neļaut šai slepkavībai sevi atturēt. Viņa teica, ka mums visiem jāceļas un jāiesaistās, un jātiecas pēc vienlīdzības.
<P>
Un vēlreiz es citēšu viņas skumjās teiktos vārdus: "Mēs negribam atgriezties atpakaļ tumšajās baiļu un terorisma pilnajās dienās. Mēs bijām tik lepni par Ronan un visu, ko viņš aizstāvēja. Neļaujiet viņa nāvei būt veltīgai”.
<P>
Tie, kuri viņu noslepkavoja, vēl nav atzinušies. Tiem, kuri pazīst šīs personas vai pārējos, kas veica šo slepkavību, ir pienākums nākt un dot liecību Ziemeļīrijas policijai. Eiropa ir atbalstījusi miera procesu, un mūsu pienākums ir to joprojām atbalstīt.
<SPEAKER ID="236" NAME="Cătălin Sorin Ivan" AFFILIATION="S&amp;D">
(RO) Priekšsēdētājas kundze! Rumānijā ir likums, kas nosaka, ka skolotāju algas jāpalielina, jo tās ir ļoti mazas.
<P>
Šis tiesību akts tika apstiprināts un par to nobalsoja Rumānijas parlamentā, bet tas netiek pildīts vispār nekādā veidā. Skolotāji ir aizstāvējuši savas tiesības tiesā, pamatojoties uz konkrētiem tiesas spriedumiem, bet valdība negrib pieļaut šā tiesību akta stāšanos spēkā. Rezultātā tā strādā pie jauna tiesību akta, kas nosaka skolotāju algām "griestus”. Tas ne tikai apdraud demokrātiju un norāda uz neveselīgu virzienu, kā valsts demokrātiskām iestādēm jādarbojas. Bet ir vēl daudz sliktāk. Tas pakļauj riskam programmas "Eiropa 2020” mērķus.
<P>
Mēs visi zinām, ka, nodrošinot ilgtspējīgu atlabšanu no krīzes, mums vajadzīga izglītība un prasmes. Lai veidotu uz zināšanām un pētniecību balstītu ekonomiku, mums vajadzīgi jauni cilvēki, kas ir ļoti labi apmācīti, skolotāji, kas ir ļoti labi apmaksāti, un spēcīga, efektīva izglītības sistēma.
<SPEAKER ID="237" NAME="Claudiu Ciprian Tănăsescu" AFFILIATION="S&amp;D">
(RO) Priekšsēdētājas kundze! Neprasmīgas administrācijas un katastrofāla ekonomiska vandālisma politikas rezultātā, ko īsteno Băsescu-Bocrežīms, Rumānijas veselības aprūpes sistēma, īpaši veselības apdrošināšanas nozare ir nonākusi līdz izdzīvošanas minimuma līmenim. Gan medicīnas personāls, kas strādā šajā sistēmā, gan pacienti, kuriem būtu jāgūst labums no tās, ir nonākuši līdz punktam, kurā attieksme pret viņiem ir zemāka par pieklājības un cilvēciskas cieņas līmeni.
<P>
Ir risinājumi šīs situācijas uzlabošanai un novēršanai, bet pašreizējā valdība tos ignorē. Nesen tika izveidoti pamati sadarbībai starp ģimenes ārstu arodbiedrības organizācijām un parlamenta deputātu veselības komiteju cerībā panākt labāku iznākumu turpmākajās sarunās ar Veselības ministriju un Valsts veselības apdrošināšanas biroju.
<P>
Es gribēju vērst Eiropas Parlamenta uzmanību uz šo situāciju, jo, ja izrādīsies nesekmīgas arī šīs darbības, ko atbalsta Rumānijas parlaments, tas papildinās varas ļaunprātīgas izmantošanas kataloga pierādījumu sarakstu Rumānijā, kurā valsts kompetenču dalīšanas demokrātiskais princips ir pārstājis darboties.
<SPEAKER ID="238" NAME="Antonio Masip Hidalgo" AFFILIATION="S&amp;D">
(ES) Priekšsēdētājas kundze! Es vēlos atsaukties uz bažām, ko pagājušajā nedēļā pauda kroņprincis Felipe de Borbón, kurš nes mana reģiona vēsturisko titulu - Astūrijas firstiste -, pieņemot Velsas princi Madridē.
<P>
Princis Felipe pilnīgi pareizi aicināja Spānijas un Apvienotās Karalistes valdību atrisināt postošo Gibraltāra konfliktu. Tas ir svarīgs atgādinājums, ko es, runājot no Eiropas Parlamenta, vērtēju atzinīgi.
<P>
Tā kā Spānija un Apvienotā Karaliste ir priekšzīmīgi demokrātiskas dalībvalstis, Lielbritānijas okupācijas turpināšanās šajās klintīs 21. gadsimtā ir nepieļaujama. Tiesiski nav pieņemams, ka kāda valsts okupē citu suverēnu valsti.
<P>
Ziemeļkipras - reģiona, kuru es nesen apmeklēju - okupācija, pārkāpjot Kipras teritoriālo integritāti, arī ir skaidri nepieņemama.
<SPEAKER ID="239" NAME="Katarína Neveďalová" AFFILIATION="S&amp;D">
(SK) Priekšsēdētājas kundze! Eiropas Savienība grib kļūt par augstas konkurētspējas ekonomiku pasaulē. Lai to panāktu, mums jāiegulda savā nākotnē, un, manuprāt, mūsu jaunatne un viņu izglītība ir mūsu nākotne. Mēdz teikt, ka katrs, kas kaut ko grib, meklē iemeslus, un katrs, kas kaut ko negrib, meklē veidus, kā izvairīties no iemeslu atrašanas.
<P>
Manuprāt, Eiropas Savienība pašlaik meklē iemeslus, lai pateiktu, kāpēc mēs nevaram ieguldīt lielāku finansējumu izglītībā, un mums ļoti patīk bieži norādīt, ka mums ir krīze un ka jānodarbojas ar tās sekām. Tā kā mēs pašlaik diskutējam par nākamo septiņu gadu posmu ES un nākamo finansējumu un budžetiem, es uzskatu, ka mums jāuzdod nepārprotams jautājums: cik daudz mēs gatavojamies ieguldīt izglītībā un savā nākotnē? Mums noteikti arī jādzird, ko Padome un Komisija grib darīt šajā jomā.
<P>
Turklāt mēs nevaram, protams, paciest arī to, kas notiek dažās dalībvalstīs, kuras pārceļ finansējumu no izglītības uz citām jomām, kā tas notiek, piemēram, manā valstī. Manuprāt, tas nav pareizi. Mums jāsaprot arī, ka ieguldījums nākotnē ir vienīgais veids, kā sasniegt to, ko mēs faktiski gribam sasniegt.
<SPEAKER ID="240" NAME="Ramon Tremosa i Balcells" AFFILIATION="ALDE">
Priekšsēdētājas kundze! Es šodien gribu nosodīt agresijas aktu pret vienu no Eiropas Parlamenta pīlāriem: iekšējo tirgu un preču un cilvēku brīvo apriti. Nesen Katalonijas Gaļas rūpniecības federācija un noteikti Katalonijas laikraksti ir ziņojuši, ka Francijā lauksaimnieki ir uzbrukuši un nodarījuši bojājumus kravas automašīnām, kas ierodas no Katalonijas. Dažās kravas automašīnās vestos gaļas produktus franču piketi pilnīgi iznīcināja.
<P>
Šie agresijas akti tika atkārtoti divas reizes kopš 2011. gada sākuma. Beidzamais incidents notika tikai pirms dažām nedēļām, kad franču piketētāji apstādināja citu kravas automašīnu, pilnu ar gaļu no Katalonijas, piekāva šoferi un aplēja ar dīzeļdegvielu 20 000 kilogramu svaigas gaļas.
<P>
Šis dažu Francijas lauksaimnieku arodbiedrību spiediens, iznīcinot ārpus Francijas ražotus produktus, ir ļoti strauji ietekmējis Katalonijas gaļas rūpniecības klientus, kā rezultātā tās noiets ir krities par 50 %. Es iesniedzu Parlamenta rakstisku jautājumu Komisijai, cerot, ka Eiropas Savienība apstādinās šo nepieņemamo agresiju.
<SPEAKER ID="241" NAME="Csaba Sógor" AFFILIATION="PPE">
(HU) Priekšsēdētājas kundze! Eiropā kultūras daudzveidība ir vērtība, kas mums visiem aktīvi jāaizstāv. Diemžēl tas ne vienmēr tā notiek. Mūsu kontinentā ir daudzas unikālas kultūras, kurām draud bojāeja. Csango ungāri Moldovas Rumānijas reģionā arī ir viena no šādām apdraudētām kopienām. Eiropas Padome ieteikumā 1521/2001 mudina saglabāt šīs Csango minoritātes kultūru, izklāstot konkrētus pasākumus. Lai gan iepriekšējos desmit gados saskaņā ar ieteikumu ir veikti pasākumi, lai uzlabotu stāvokli, tas ne tuvu nav apmierinošs. Eiropas Padomes rīcībā nav Eiropas tiesību aktu vai pārskatatbildības mehānisma, kas ļauj panākt izpildi un nodrošina Eiropas Savienības efektīvu darbību. Eiropas Padome ir apsteigusi ES daudzos jautājumos attiecībā uz cilvēktiesību nodrošināšanu augstā līmenī, bet tās ieteikumi un tās līgumi nevar panākt vēlamo efektu. Ja Eiropas Savienība uztver kultūru un valodu daudzveidības principu nopietni, ko aizstāv arī ES līguma 3. pants, ir jādara viss iespējamais, lai nodrošinātu, ka šis princips darbojas reālos apstākļos. Sāksim ar Csango ungāru kultūru Moldovā.
<SPEAKER ID="242" NAME="Rosa Estaràs Ferragut" AFFILIATION="PPE">
(ES) Priekšsēdētājas kundze! Janvārī Eiropas Komisija apstiprināja stratēģiju skolas priekšlaicīgas pamešanas novēršanai kā galveno devumu stratēģijā "Eiropa 2020”, lai apkarotu skolas pamešanas problēmu visā Eiropas Savienībā un samazinātu rādītāju vismaz par 10 %.
<P>
Dīvainā kārtā šī stratēģija nekādi neattiecas uz cilvēkiem ar invaliditāti, un tieši tāpēc es vēlos izmantot šo minūti, lai uzrunātu, jo visu dalībvalstu izglītības ministri tiksies Briselē 2. un 4. maijā, lai apspriestu globālo stratēģiju šajā jautājumā.
<P>
Es vēlos prasīt, lai jautājums par cilvēkiem ar invaliditāti tiktu iekļauts šajā stratēģijā, jo šai cilvēku grupai visā Eiropā ir būtiski svarīgi saņemt izglītību un tādējādi gūt iespēju iekļūt darba tirgū. Apvieno Nāciju Organizācijas Konvencija par personu ar invaliditāti tiesībām nosaka, ka cilvēki ar invaliditāti nekādos apstākļos nedrīkst tikt izslēgti no vispārējās izglītības sistēmas.
<SPEAKER ID="243" NAME="Priekšsēdētāja">
Debates tiek slēgtas.
