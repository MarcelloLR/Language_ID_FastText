<CHAPTER ID="010-03">
3.  Eritrejas bēgļi, kas kā ķīlnieki tiek turēti gūstā Sinajā
<SPEAKER ID="301" NAME="Priekšsēdētājs">
Nākamais darba kārtības punkts ir debates par sešiem rezolūciju priekšlikumiem par Eritrejas bēgļiem, kas kā ķīlnieki tiek turēti gūstā Sinajā.
<SPEAKER ID="302" NAME="Marietje Schaake">
autore. - Priekšsēdētāja kungs! Tiek uzskatīts, ka aptuveni 250 Eritrejas migranti tiek turēti kā ķīlnieki Sinaja tuksnesī, turklāt izturēšanās pret viņiem ir necilvēcīga, un tiek ziņots arī par izvarošanas gadījumiem, kamēr šie cilvēki gaida izpirkuma maksu, kas par viņu atbrīvošanu jāmaksā cilvēku tirgotājiem.
<P>
Nesenie notikumi ir saistīti ar kontrabandas tīklu, kas darbojas Sinajā kopš 2007. gada un nelegāli pārved Subsahāras migrantus caur Ēģipti uz Izraēlu. Ēģiptes varas iestādes dara visu iespējamo, lai veiktu izmeklēšanu attiecībā uz UNHCR ziņojumos iekļauto informāciju. Ir jāturpina ANO Augstā komisāra bēgļu jautājumos (UNCHR) uzsāktās diplomātiskās procedūras ar Ēģiptes varas iestādēm, lai likvidētu cilvēku tirdzniecības tīklus un novērstu cilvēku kontrabandu.
<P>
Vienlaikus Ēģiptei ir pienākums padarīt savu attieksmi pret bēgļiem atbilstīgu starptautiskajām normām. Tas nozīmē, ka, pamatoti aizsargājot robežas, ir jāizvairās no pārmērīga vai pat nāvējoša spēka lietošanas pret imigrantiem vai bēgļiem, un to vajadzētu ņemt vērā arī mums pašiem ES.
<SPEAKER ID="303" NAME="David-Maria Sassoli" LANGUAGE="IT">
Priekšsēdētāja kungs! Situācija ir ļoti nopietna. Mūsuprāt, šis jautājums, kas tiek apspriests arī Eiropas plašsaziņas līdzekļos, būtu jārisina Eiropas Savienībai un Parlamentam, kā arī jāmudina uz to Komisija, jo tā ir ārkārtas situācija humānās palīdzības jomā.
<P>
Šajā gadījumā dalībvalstīm ir jādara viss, lai censtos palīdzēt bēgļiem pamest minēto valsti un lai viņi varētu tikt uzņemti Eiropas valstīs. Mēs aicinām Komisiju rīkoties, piesaistot līdzekļus no Eiropas Bēgļu fonda.
<SPEAKER ID="304" NAME="Charles Tannock">
autors. - Priekšsēdētāja kungs! ECR grupa nosoda šausminošo attieksmi pret nevainīgajiem cietējiem, kuri galvenokārt ir Eritrejas bēgļi, jo tā ir mūsdienu verdzības forma, kuru ir radījuši cilvēku tirgotāji. Mēs atzinīgi vērtējam arī Ēģiptes valdības centienus veikt izmeklēšanu un panākt, lai bēgļi tiktu atbrīvoti, tomēr vispirms mums vajadzētu arī koncentrēt uzmanību uz iemeslu, kura dēļ šīs nelaimīgās personas bēg.
<P>
Tas notiek tādēļ, ka Eritrejas prezidenta Afewerki režīms ir viens no represīvākajiem pasaulē. Tā rīkojas ikviens, kuram nākas izjust viņa diktatūru, un daži spēj izveidot labāku dzīvi citur. Tie, kuriem neizdodas pamest Eritreju, tiek vai nu pakļauti beztermiņa iesaukumam armijā, vai arī dzīvo "no rokas mutē” valstī, kuras ekonomiku ir novājinājis bezjēdzīgais, gadiem ieilgušais karš ar kaimiņos esošo Etiopiju, zeļošā korupcija un nesaimnieciskums. Eritrejā nekad nav notikušas valsts līmeņa vēlēšanas.
<P>
Nesen no WikiLeaks tīmekļa vietnes iegūtā informācija liecina, ka ASV diplomāti ir raksturojuši prezidentu Afewerki kā nežēlīgu un izaicinošu vadītāju. Es to publiski saku bez jebkādas nožēlas. Mums ir jādara viss, lai gāztu šo atbaidošo Āfrikas tirānu, jāpārtrauc ES palīdzības sniegšana šim režīmam, kā arī jāpārtrauc šai valstij piešķirtās priekšrocības saskaņā ar Kotonū nolīgumu.
<SPEAKER ID="305" NAME="Cristian Dan Preda" LANGUAGE="RO">
Priekšsēdētāja kungs! Katru gadu tūkstošiem cilvēku sarežģītās situācijas Āfrikas ragā dēļ cenšas šķērsot Ēģiptes un Izraēlas robežu. Daudzi no viņiem diemžēl nokļūst beduīnu izcelsmes cilvēku tirgotāju rokās. Mēs šeit runājam par noziedznieku tīkliem, kurā iesaistītie nezina, ko nozīmē jēdziens "cieņa pret cilvēku”, jo viņus interesē tikai darījums. Saskaņā ar informāciju, ko snieguši nevalstisko organizāciju aktīvisti, kas strādā, lai palīdzētu šādiem emigrantiem, par katras personas atbrīvošanu tikušas prasītas neticami lielas summas, līdz pat USD 8000.
<P>
Protams, mēs nevaram palikt vienaldzīgi pret šo cilvēku ciešanām, kuri ir spiesti saskarties ar tik lielu nežēlību. Turklāt es gribētu vērst jūsu uzmanību uz to, ka sevišķi neaizsargātas šajā situācijā ir sievietes, kuras tiek pakļautas daudzkārtējai izvarošanai. Vienlaikus, manuprāt, mums ir vajadzīga konstruktīva nostāja šajā jautājumā. Tas nozīmē, ka mums ir jāatzīst Ēģiptes varas iestāžu centieni panākt minēto cilvēku atbrīvošanu un jo īpaši jāatbalsta šī valsts cīņā pret cilvēku tirdzniecību. Tādēļ mums ir vajadzīgi ne tikai skarbi vārdi, bet arī sadarbība un konkrēta rīcība, lai atrisinātu šo sarežģīto problēmu, ar kuru minētā valsts viena pati nespēj tikt galā.
<SPEAKER ID="306" NAME="Rui Tavares" LANGUAGE="PT">
Priekšsēdētāja kungs, dāmas un kungi! Kā jau vairāki deputāti uzsvēra, Eritrejas bēgļu stāvoklis Sinaja tuksnesī pašlaik ir ļoti nopietns. Protams, mums ir nopietni jārisina to bēgļu problēma, kurus cilvēku tirgotāji tur kā ķīlniekus, pieprasot lielu izpirkuma maksu par viņu atbrīvošanu. Tomēr vienlaikus mums ir arī jāaizsargā upuri, tādēļ mūsu rīcībai pret cilvēku tirgotājiem ir jābūt pārdomātai, jo mēs nedrīkstam aizmirst par šo upuru likteni. Vienlaikus mums ir jāapzinās iemesli, kuru dēļ viņi pašlaik atrodas Sinaja tuksnesī. Agrāk šo bēgļu migrācijas ceļš veda caur Lībiju, bet nolīgumi starp Itāliju un Lībiju, kā arī starp ES un Lībiju, ko Komisija tik daudzas reizes ir atzinusi par veiksmīgu sasniegumu, nozīmē, ka cilvēkiem no tā dēvētās "milzu koncentrācijas nometnes” un "Āfrikas Ziemeļkorejas” nav, uz kurieni bēgt.
<P>
Ņemot vērā iepriekš teikto, ir vajadzīga rīcība ne tikai Ēģiptē, kura nepārprotami dara daudz mazāk nekā tai vajadzētu, bet arī pašā Eiropas Savienībā. Es aicinu Eiropas Komisiju iespējami drīz nosūtīt delegāciju uz Ēģipti, lai noskaidrotu, kāda tur ir faktiskā situācija. Ir jārīkojas arī visām mūsu iestādēm, jo šajā gadījumā Eritrejas bēgļi būs jāpārvieto. Šāda politika tiek īstenota kopā ar Eiropas bēgļu fondu. Šie bēgļi nevar atgriezties Eritrejā, bet viņi nevar palikt arī tranzītvalstī, tādēļ vienīgais risinājums ir pārvietošana. Dāmas un kungi, vai jūs zināt, kādēļ neturpinās process, kas saistīts ar pasākumu kopumu pārvietošanas jomā? Tas nevirzās uz priekšu tādēļ, ka maijā Parlaments jau paveica savu koplēmuma procedūras daļu pārvietošanas jautājumā, bet strīda par šo jautājumu dēļ Padome atteicās sniegt savu ieguldījumu. Ja minētais pasākumu kopums būtu ticis pieņemts, mums tagad būtu ārkārtas procedūra, kuru Parlaments iekļāva manis sagatavotajā ziņojumā, kas šeit tika pieņemts ar 500 balsīm "par”, un Eiropas Komisija varētu uzsākt šo bēgļu pārvietošanas ārkārtas procedūru. Tā kā Padome nav sniegusi savu artavu tajā, ko mums vajadzētu dēvēt par "kopneizlēmības” procedūru, šie cilvēki joprojām atrodas Sinaja tuksnesī, un neviens nezina, cik ilgi viņiem vēl būs jāgaida. Šāda neizlēmība negatīvi ietekmē konkrētu cilvēku dzīvi, tādēļ Padomei ir laiks paveikt savu darāmo minētajā jomā.
<SPEAKER ID="307" NAME="Barbara Lochbihler" LANGUAGE="DE">
Priekšsēdētāja kungs! Pēc sarunas pa tālruni starp Eritrejas garīdznieku Itālijā un kādu Eritrejā esošu ķīlnieku, Eiropas sabiedrība uzzināja, ka tagad cilvēku tirgotāji draud nošaut ķīlniekus, ja netiks samaksāta izpirkuma maksa. Ķīlnieku saņēmēji jau ir piekāvuši un nošāvuši vairākus cilvēkus.
<P>
Šis brutālais noziegums ir licis vairāk iedziļināties uz Ēģiptes un Izraēlas robežas notiekošajā, jo minētajā teritorijā cilvēku tirgotāji sagrābj arvien lielāku skaitu bēgļu, kuri cenšas nokļūt Eiropā vai Izraēlā, bet kuriem nav attiecīgo dokumentu. Ēģiptes pierobežas apgabals pie Izraēlas Sinajā ir ierobežotas piekļuves militārā zona, un ikviens, kas tajā iekļūst, tiek nodots militārajam tribunālam. Saskaņā ar organizācijas Human Rights Watch ziņām Ēģiptes drošības spēki kopš 2007. gada ir nošāvuši vismaz 85 neapbruņotus bēgļus, kas mēģināja nelegāli šķērsot minēto robežu. Saskaņā ar Izraēlas valdības informāciju katru mēnesi valstī nelegāli mēģina ieceļot vairāk nekā 1000 migrantu, tādēļ tā uzsākusi drošības palielināšanas pasākumus un pastiprinājusi novērošanas sistēmas. Turklāt ir uzbūvēts liels nelegālo migrantu aizturēšanas centrs Negeva tuksnesī.
<P>
Mēs aicinām attiecīgo valstu valdības sadarboties ar ANO Bēgļu jautājumu aģentūru un garantēt bēgļu tiesību aizsardzību pie robežām. Tomēr mēs skaidri apzināmies, ka arī Eiropa ir atbildīga par šo migrantu likteni, kuriem tā atsaka patvērumu un kuri vairs nevar atgriezties savās mājās, tādējādi turpinot ciest cilvēktiesību pārkāpumus, kā tas, piemēram, ir šajā gadījumā ar Eritrejas bēgļiem.
<SPEAKER ID="308" NAME="Filip Kaczmarek" LANGUAGE="PL">
Priekšsēdētāja kungs! Eritrejas bēgļu stāvoklis Sinajā ir traģisks. Viņiem labākas dzīves meklējumos bieži nākas saskarties ar spīdzināšanu, apspiešanu un nāvi. Viņi tiek ekspluatēti un apkrāpti. Ēģiptes varas iestādes cenšas novērst cilvēku tirdzniecības problēmu, tomēr to rīcība ne vienmēr ir efektīva. Mums ir jāpalīdz bēgļiem, ķīlniekiem un visiem tiem, kuriem šāda palīdzība ir vajadzīga. Mums ir jāatbalsta Izraēlas un Ēģiptes varas iestādes cīņā pret cilvēku tirdzniecību.
<P>
Būtu lietderīgi analizēt arī šīs bīstamās parādības cēloņus. Manuprāt, mums vajadzētu censties uzlabot situāciju Eritrejā, kā arī citās Āfrikas raga valstīs, jo tādējādi varētu mazināties migrācijas plūsma. Mēs neatrisināsim šo jautājumu, apkarojot sociālās problēmas, kuras ir izraisījusi pati migrācija. Mēs tikai varam novērst mazāk vēlamo ietekmi un pakāpi tam, cik lielā mērā tiek apelēts pie bēgļu apņēmības. Es jūs aicinu atbalstīt Eiropas Tautas partijas grupas (Kristīgo demokrātu) sagatavoto rezolūcijas priekšlikumu. Mēs esam pārliecināti, ka ar mūsu rezolūcijas priekšlikumu šajā gadījumā tiek uzlabota kopīgā rezolūcija.
<SPEAKER ID="309" NAME="Ana Gomes" LANGUAGE="PT">
Priekšsēdētāja kungs! Ēģipte ne tikai izliekas neredzam šausminošo izturēšanos pret Āfrikas valstu bēgļiem, jo īpaši Somālijas un Eritrejas bēgļiem, kuri cenšas caur Sinaju nokļūt Izraēlā, bet pat deportē tos, kaut arī viņiem nenoliedzami varētu tikt piešķirts bēgļu un patvēruma meklētāju statuss, jo šie cilvēki bēg vai nu no valsts, kurā norisinās nežēlīga cīņa pret terorismu un kurā nav ne tiesiskuma, ne kārtības, vai arī no tādas valsts, kā Eritreja, kas ir viena no represīvākajām un tirāniskākajām valstīm pasaulē. Faktiski Ēģiptes varas iestādes izvēlas šaušanas politiku, lai bēgļus nogalinātu. Saskaņā ar organizācijas Human Rights Watch ziņām Ēģiptes drošības spēki kopš 2007. gada Sinajā jau ir nogalinājuši 85 migrantus.
<P>
Mēs aicinām Ēģiptes varas iestādes ievērot tām noteiktās saistības cilvēktiesību jomā, jo īpaši attiecībā uz migrantiem un bēgļiem, kā arī sadarboties ar ANO Augsto komisāru bēgļu jautājumos. Mēs aicinām arī Eiropas iestādes darīt to pašu un pilnībā atbalstīt Tavares kunga ierosināto pārvietošanas iespēju.
<SPEAKER ID="310" NAME="Judith Sargentini" LANGUAGE="NL">
Priekšsēdētāja kungs, dāmas un kungi! Būsim godīgi. Rezolūcijas to pašreizējā formulējumā ir vājināta versija tam, ar ko mēs iesākām šo nedēļu.
<P>
Nav šaubu, ka situācija ir nopietna. Mēs arī uzsveram faktu, ka Eritrejas bēgļi Sinajā tiek turēti kā ķīlnieki, tomēr mēs neesam gatavi apspriest saiknes starp Itāliju un Lībiju, kā arī to, ka Eiropa migrantiem tiek slēgta, kā rezultātā politiskajiem bēgļiem ir jādodas uz citām valstīm. Tagad viņi ir spiesti izvēlēties vēl bīstamākus maršrutus, nekā līdz šim.
<P>
Visi, kuri pamet Eritreju, automātiski kļūst par politiskajiem bēgļiem, jo atgriezties savā valstī viņiem ir neiespējami, lai neapdraudētu savas ģimenes. Mani sāpina mūsu nespēja Parlamentā atzīt, ka, ja jau Eiropa tik ļoti vēlas sevi pasargāt no migrantiem, tai nāksies atvērt vēstniecības Eritrejā, lai atvieglotu cilvēkiem iespēju pieprasīt patvērumu. Mums netika atļauts iekļaut šo priekšlikumu šajā rezolūcijā.
<P>
Kad es dzirdu Eiropas Tautas partijas (Kristīgo demokrātu) grupas deputātu ierosinājumus attiecībā uz visu to, kas ir jāizdara Ēģiptei, tad domāju par to, ko vajadzētu darīt mums. Vai to, ka cilvēki, kuri tur atrodas, ir pakļauti riskam, mēs nevēlamies saprast tikai tādēļ vien, ka negribam uzņemties atbildību? Mēs šos cilvēkus atstumjam un tādējādi riskējam ar viņu dzīvību.
<SPEAKER ID="311" NAME="Jaroslav Paška" LANGUAGE="SK">
Priekšsēdētāja kungs! Sinaja tuksnesis ir ceļš, pa kuru tūkstošiem Eritrejas bēgļu pamet savu valsti, lai dotos labākas dzīves meklējumos.
<P>
Tomēr šajā nelegālajā svētceļojumā, kura mērķis ir iegūt brīvību, viņi ir atkarīgi no kontrabandistiem, kuri par noteiktu samaksu vēlas palīdzēt bēgļiem šķērsot Sinaja robežu pat bez vajadzīgajiem dokumentiem. Šajā nelikumīgas tirdzniecības procesā kontrabandistu kontrolē nonākušajiem bēgļiem nav gandrīz nekādu tiesību, un viņi ir atkarīgi no dažādiem dzīves pavērsieniem, kā arī no to cilvēku untumiem, kuru rokās viņi atrodas, par samaksu uzticot savu likteni.
<P>
Uz Ēģiptes un Izraēlas robežas septiņu nogalināto Eritrejas bēgļu nāve ir apliecinājums nelegālajos brīvības meklējumos esošo bēgļu drūmajam liktenim. Tādēļ, dāmas un kungi, būtu pareizi, ja mēs iesaistītos šās problēmas risināšanā un kopā ar konkrēto valstu valdībām palīdzētu rast civilizētu risinājumu Eritrejas bēgļu problēmām.
<SPEAKER ID="312" NAME="Monica Luisa Macovei" AFFILIATION="PPE">
Priekšsēdētāja kungs! UNHCR 7. decembrī pauda bažas par to, ka beduīnu kontrabandisti tur 250 Eritrejas bēgļus kā ķīlniekus Sinaja tuksnesī.
<P>
Mēs zinām, ka no šiem bēgļiem tika pieprasīta konkrēta naudas summa par to, ka viņi vēlas dzīvot labākos apstākļos. Tiek ziņots, ka tuksnesī bēgļi tiek turēti konteineros un bieži vien arī sisti. Eritrejas valdības attieksme ir satraucoša, jo tā savus pilsoņus nevis aizsargā, bet uzskata par nevajadzīgiem disidentiem.
<P>
Mēs aicinām Ēģipti un Izraēlu uz ātru un kopīgu rīcību, lai pārtrauktu cilvēku tirdzniecību, likvidētu šo organizētās noziedzības tīklu un, protams, pastiprinātu centienus aizsargāt pašreizējos un turpmākos bēgļus, ieviešot UNHCR noteikumus un standartus.
<SPEAKER ID="313" NAME="Elena Băsescu" AFFILIATION="PPE">
(RO) Priekšsēdētāja kungs! Es jau pašā sākumā vēlos uzsvērt, ka bez jebkādiem iebildumiem atbalstu Eiropas Tautas partijas (Kristīgo demokrātu) grupas iesniegto rezolūciju. Diemžēl, neraugoties uz teksta skaidrību, nav panākta vienošanās ar citām partiju grupām par kopīgas rezolūcijas pieņemšanu. Situācija Āfrikas ragā ir satraucoša, jo, ņemot vērā tranzītā esošo Āfrikas emigrantu lielo skaitu, šis reģions ir kļuvis par vienu no galvenajiem organizētās noziedzības grupu darbības centriem.
<P>
No necilvēcīgas un pazemojošas izturēšanās ir cietuši 250 ķīlnieki, un viņu situācija kļūst arvien sliktāka. Turklāt nepastāv nekādi citi nosacījumi attiecībā uz tuvojošos atbrīvošanu, jo ķīlnieku ģimenes nevar samaksāt pieprasīto izpirkuma maksu. Tādēļ Eiropas Parlamentam ir jānosūta nepārprotams paziņojums par šo ķīlnieku atbrīvošanu. Ir vajadzīga tūlītēja rīcība pret kriminālajām organizācijām, lai tās sauktu pie atbildības un slēgtu spīdzināšanas nometnes.
<SPEAKER ID="314" NAME="Csanád Szegedi" AFFILIATION="NI">
(HU) Priekšsēdētāja kungs, dāmas un kungi! Es, protams, ļoti nosodu izturēšanos pret Eritrejas bēgļiem, kā arī atbalstu faktu, ka Eiropas Savienībai ir jāveic konkrēti pasākumi, lai iespējami drīz atrisinātu šo problēmu. Tomēr šajā ziņojumā formulētais virziens, vienkāršiem vārdiem sakot, ved strupceļā. Manuprāt, divi tā aspekti ir ļoti mulsinoši. Viens no tiem ir fonda izveide, lai palīdzētu bēgļiem, bet man tas ir nepieņemami, jo ES miljoniem cilvēku dzīvo nedrošībā par savu eksistenci un galējā nabadzībā. Ungārijā vien vairāk nekā trīs miljoni tās iedzīvotāju dzīvo zem nabadzības sliekšņa, bet vairums pensionāru nevar atļauties samaksāt par medicīnas pakalpojumiem, un, starp citu, šī problēma ir saasinājusies visā Eiropā. Tādēļ mums vispirms vajadzētu sniegt palīdzību Eiropas iedzīvotājiem, vienlaikus, protams, paužot līdzjūtību arī Eritrejas bēgļiem. Otrs aspekts ir tāds, ka dalībvalstīm ir jāuzņem bēgļi brīvprātīgi. Kad jūs sapratīsiet, ka Eiropas Savienība ir pārpildīta ar imigrantiem? ES ir jābūt starpniekam starp Eritreju un tās bēgļiem, lai nodrošinātu viņu drošu atgriešanos mājās.
<SPEAKER ID="315" NAME="Corina Creţu" AFFILIATION="S&amp;D">
(RO) Priekšsēdētāja kungs! Vairums Eritrejas iedzīvotāju, kuri pašlaik atrodas Sinaja tuksnesī, ir pametuši represīva režīma valsti, un tādēļ viņi atbilstoši ANO standartiem ir uzskatāmi par bēgļiem. Manuprāt, mums ir jāpanāk, lai šajā jautājumā Ēģipte nodrošinātu atbilstību starptautiskajām normām. Tomēr vislielākās bažas, manuprāt, rada necilvēcīgā attieksme pret šiem migrantiem, kuri kā ķīlnieki tiek turēti tuksnesī, gaidot izpirkuma maksu. Sevišķi satraucošas ir daudzu sieviešu sūdzības par izvarošanu, tādēļ ir jāmobilizē visa starptautiskā sabiedrība.
<P>
Arī Āfrikā cilvēku tirdzniecība ir sasniegusi draudīgus apmērus. Pēdējos gados Ēģiptes drošības dienesti ir nogalinājuši neskaitāmi daudz migrantu, kuri nelegāli centās nokļūt Izraēlā. Uzskatu, ka pret cilvēku tirdzniecība šajā reģionā ir jācīnās ar citām metodēm, un, manuprāt, lai nodrošinātu efektīvu palīdzību šiem cilvēkiem, ir vajadzīga UNHCR iesaistīšanās.
<SPEAKER ID="316" NAME="Zbigniew Ziobro" AFFILIATION="ECR">
(PL) Priekšsēdētāja kungs! Eritrejas bēgļu stāvoklis ir traģisks. Tomēr, izvērtējot šo traģēdiju, mums vajadzētu ņemt vērā arī konkrētās situācijas cēloni. Lietas būtība ir tāda, ka Eritrejā tiek plaši pārkāptas cilvēku pamattiesības. Tur notiek liela mēroga masu represijas, par kuru upuriem kļūst politiskie pretinieki, kristieši, kā arī tūkstošiem vienkāršo iedzīvotāju. Šis ir īstais mūsu pašlaik apspriežamās traģiskās problēmas iemesls, tādēļ mums ir jādara viss iespējamais, lai mainītu ES politiku attiecībā uz Eritrejas varas iestādēm, vēl jo vairāk, ņemot vērā to, ka 2007. gadā pašreizējo minētās valsts vadītāju Eiropas Komisija laipni uzņēma Briselē, kaut arī viņš ir atbildīgs par šo daudzo cilvēku šaušalīgajām ciešanām, kas spiež viņus bēgt, tādējādi radot vēl vairāk problēmu. Ir laiks uzsākt daudz pragmatiskāku un noteiktāku politiku pret šo tirānu.
<SPEAKER ID="317" NAME="Andris Piebalgs">
Komisijas loceklis. - Priekšsēdētāja kungs! Komisija piekrīt Eiropas Parlamenta paustajām bažām par šo jautājumu. Kā vēsta ziņojumi, cilvēku tirgotāji Sinaja tuksnesī kā ķīlniekus tur vairākus simtus bēgļu no Eritrejas, Etiopijas, Sudānas un Somālijas, pieprasot izpirkuma maksu par viņu atbrīvošanu.
<P>
Jau kopš pirmā paziņojuma mēs sekojam līdzi notikumu gaitai un konstatējam faktus, novērtējam situāciju un attiecīgi rīkojamies. Eiropas Savienības delegācijai Kairā ir cieši sakari ar vietējām pilsoniskās sabiedrības organizācijām, un tā sadarbojas arī ar tur esošo ANO Augsto komisāru bēgļu jautājumos.
<P>
Minētās iestādes seko līdzi notikumu gaitai. Sadarbībā ar ES dalībvalstu vēstniecībām ir uzsāktas sarunas ar Ēģiptes Ārlietu ministriju. ES ir paudusi bažas, vienlaikus izsakot ciešu pārliecību par to, ka Ēģiptes varas iestādēm jāveic vajadzīgie pasākumi, lai atbrīvotu šos cilvēkus un nodrošinātu viņiem pienācīgu aizsardzību. Tiek ziņots par izmeklēšanu, kas uzsākta, lai atrastu šo bēgļu grupu, un mēs ceram, ka nākamajās dienās situācija kļūs skaidrāka.
<P>
Šis gadījums nav vienīgais, kas rada bažas. Migranti un bēgļi Ēģiptē joprojām cieš no daudzām nepilnībām tiesību aktos, kas paredz viņu aizsardzību. Visnopietnākie incidenti norisinās Sinajā. Daudzi migranti, kas vēlas šķērsot Sinaja robežu, lai nokļūtu Izraēlā, ir spiesti saskarties ar vardarbību un sliktu izturēšanos. Mēs šo jautājumu esam izvirzījuši jau vairākas reizes sarunās ar Ēģiptes kolēģiem apakškomitejas regulārajās sanāksmēs, apspriežot gan jautājumus, kas saistīti ar migrāciju, gan arī politiskus jautājumus, tostarp cilvēktiesības.
<P>
Pēdējais gadījums, kad tika apspriests šis jautājums, bija Eiropas Savienības un Ēģiptes Asociācijas komitejas 14. decembra sanāksmē Kairā. ES ir regulāri aicinājusi Ēģiptes varas iestādes uzlabot bēgļiem un patvēruma meklētājiem sniedzamās palīdzības un aizsardzības kvalitāti, kā arī piedāvājusi finansiālo un tehnisko palīdzību šajā jomā. ES ir arī aicinājusi Ēģiptes varas iestādes nodrošināt, lai attiecībā uz visiem migrantiem, tostarp Eritrejas bēgļiem, kuriem nepieciešama starptautiska mēroga aizsardzība, tiktu ievērots neizraidīšanas princips.
<P>
ES ir lūgusi piešķirt UNHCR atļauju īstenot pilnvaras visā Ēģiptes teritorijā, tostarp Sinaja reģionā. Ir arī daži pozitīvi notikumi, kuri jāuzsver. Šā gada pavasarī Ēģipte ir pieņēmusi jaunus tiesību aktus, ar kuriem tiks nodrošināta upuru aizsardzība un kuros par cilvēku tirdzniecību ir paredzēta kriminālatbildība.
<P>
Atzinīgi jāvērtē arī tas, ka ir pieņemts tiesību akts, kurā paredzēta kriminālatbildība par orgānu tirdzniecību. Mēs ceram, ka Ēģiptes varas iestādes turpmāk varēs veikt vajadzīgos pasākumus, lai nodrošinātu šā tiesiskā regulējuma efektīvu ieviešanu, un mēs tām esam piedāvājuši sadarboties šajā jomā.
<P>
Mēs turpināsim atbalstīt darbu, ko veic UNHCR un pilsoniskās sabiedrības organizācijas, lai nodrošinātu labākus dzīves apstākļus, kā arī pienācīgu tiesisko aizsardzību minētajā valstī nokļuvušajiem migrantiem un bēgļiem. Mēs turpināsim rūpīgi sekot līdzi notikumiem ar ķīlniekiem Sinajā, kā arī šajā sakarā uzturēt kontaktus ar Ēģiptes varas iestādēm.
<P>
Es patiesi ceru uz drīzu minētās problēmas atrisinājumu un izsaku nožēlu par līdz šim zaudētajām astoņām dzīvībām.
<SPEAKER ID="318" NAME="Rui Tavares" AFFILIATION="GUE/NGL">
Priekšsēdētāja kungs! Komisāra kungs nolasīja savu labi sagatavoto atbildi tā, it kā neviens nebūtu vērsies pie Komisijas ar konkrētiem jautājumiem.
<SPEAKER ID="319" NAME="Priekšsēdētājs">
Jūs lūdzāt vārdu, lai runātu par Reglamentu. Jums ir jārunā tikai par to un neko citu.
<SPEAKER ID="320" NAME="Rui Tavares" AFFILIATION="GUE/NGL">
Priekšsēdētāja kungs! Tas, protams, ir jautājums par Reglamenta neievērošanu, bet mēs sevišķi lūdzām Komisiju sniegt konkrētu atbildi par to, vai tā ir paredzējusi sūtīt uz Ēģipti delegāciju, lai novērotu situāciju uz vietas. Komisija vismaz būtu varējusi lūgt pabeigt ar pārvietošanu saistīto procedūru. Ar koplēmumu tiktu nodrošināta iespēja...
<P>
(Priekšsēdētājs pārtrauca runātāju)
<SPEAKER ID="321" NAME="Priekšsēdētājs">
Diemžēl tas nav jautājums par Reglamenta neievērošanu. Protams, jums ir tiesības uzdot šo jautājumu Komisijai, un tā izvērtēs, vai uz to atbildēt. Pretējā gadījumā šis jautājums neattiecas uz Reglamentu.
<P>
Līdz ar to debates tiek slēgtas.
<P>
Balsošana notiks debašu noslēgumā.
