<CHAPTER ID="022">
Komitoloģija (debates) 
<SPEAKER ID="212" NAME="Priekšsēdētājs">
Nākamais punkts ir Komisijas paziņojums par komitoloģiju.
<SPEAKER ID="213" NAME="Margot Wallström">
Komisijas priekšsēdētāja vietniece. - Priekšsēdētāja kungs, komitoloģijas reforma, par kuru 2006. gada jūlijā tika pieņemts lēmums, ieviesa "regulatīvo kontroles procedūru”, kas Eiropas Parlamentam piešķir veto tiesības attiecībā uz vispārējiem ieviešanas pasākumiem, ar kuriem groza atbilstīgi koplēmuma procedūrai pieņemto pamataktu.
<P>
Saistībā ar šo reformu trīs iestādes noslēdza kopīgu paziņojumu, kurā tās noteica savas saistības pieņemt 26 prioritārus pamataktus saistībā ar šo jauno procedūru, un pagājušā gada beigās Komisija pieņēma 26 prioritārus saskaņošanas priekšlikumus. Mūsu kopējās interesēs ir nodrošināt, lai šos saskaņošanas instrumentus pieņemtu iespējami ātrāk. Tādēļ Komisija ir ļoti gandarīta redzēt, ka tagad, kad trīs iestādes ir nonākušas pie labiem un taisnīgiem kompromisa risinājumiem, Parlaments ir gatavs balsot par vairākām normatīvajām rezolūcijām.
<P>
Šomēnes, vēlāk, kādā no nākamās Eiropas Parlamenta sesijas darba kārtībām tiks iekļauti citi svarīgi jautājumi, un es esmu pārliecināta, ka mēs spēsim atrisināt arī šos jautājumus. Es vēlos pateikties dažādu komiteju referentiem par viņu pieeju, kas bija vērsta uz sadarbību un konstruktīvu risinājumu.
<P>
Tādējādi visi šie 26 prioritārie saskaņošanas priekšlikumi varētu būt sagatavoti, lai tos pieņemtu līdz šī gada beigām. Tas būtu labs sasniegums, kas bruģēs ceļu uz tā saucamo "vispārējo saskaņošanu”. Kā jūs zināt, Komisija apņēmās papildus šiem 26 prioritārajiem aktiem pārskatīt visus pašreizējos pamataktus, kas pieņemti saskaņā ar koplēmuma procedūru, lai saskaņotu tos ar jauno regulatīvo kontroles procedūru. Komisija ievēros šīs saistības un piedāvās šo vispārējo saskaņošanu piemērot visiem neprioritārajiem aktiem. Kopumā tas attiecas uz aptuveni 220 aktiem. Tas tiks darīts, izveidojot četrus līdz piecus krājumus jeb vispārējos priekšlikumus, no kuriem pirmo paredzēts iesniegt Eiropas Parlamentā jau drīzumā, proti, novembrī. Nākamie divi vispārējie priekšlikumi tiks iesniegti nākamo divu nedēļu laikā, bet beidzamais priekšlikums - tieši gada beigās vai nākamā gada pašā sākumā.
<P>
Trešais aspekts attiecībā uz Parlamenta kontroles tiesību pārskatīšanu nozīmē tā nolīguma pārskatīšanu, kas starp Komisiju un Parlamentu tika noslēgts 2000. gadā par komitoloģijas procedūrām. Es vēlētos pateikties Parlamentam un, jo īpaši, G. Galeote un R. Corbett par izcilo sadarbību visā sarunu laikā. Es vēlētos viņiem pateikties arī par viņu atzinumu, ka nolīgumā paredzētās īpašās procedūras piemēros visos īpaši steidzamos gadījumos.
<P>
Man ir prieks paziņot, ka šo sarunu rezultāti ir politiski apstiprināti, un Komisija būs gatava pieņemt pārskatīto nolīgumu, tiklīdz Parlaments būs oficiāli apstiprinājis sarunu rezultātu. Esmu pārliecināta, ka mūsu panāktā vienošanās palīdzēs abām mūsu iestādēm nākotnē nodrošināt lielāku darba efektivitāti.
<SPEAKER ID="214" NAME="Alexander Radwan">
PPE-DE grupas vārdā. - Priekšsēdētāja kungs, Komisār, šī diskusija par komitoloģiju notiek jau ilgu laiku. Pamatojoties uz Bāzeles II ziņojumu, Eiropas Parlaments beidzot ir ieguvis kontroles tiesības, kam demokrātijā faktiski jābūt normāli, lai gan milzīga pretestība bija no Padomes un pretestība bija no Komisijas. Tagad mums jāseko, lai atbilstīgi tiktu pielāgotas direktīvas. Šeit koncentrēšanās ir uz jautājumu par atbilstīgo direktīvu - un tas ir saprotams. Jautājums par to, cik lielā mērā mēs pielāgojam direktīvas leģislatīvi, noteikti ir svarīgs aspekts.
<P>
Taču vienošanās starp Parlamentu, Komisiju un Padomi ir par to, kā Parlamentu var piemēroti iesaistīt. Komisijas locekle pauda cerības, ka Parlaments šogad pieņems atbilstīgos pielāgojumus. Mums ir svarīgi, ka Parlaments tiek informēts par procesiem īstajā laikā un ka informācijas apmaiņa ar Parlamentu, izmantojot komitoloģijas komitejas, notiek nekavējoties. Faktiskā ieviešanas fāze vēl tikai sāksies, un laiks rādīs, vai tas stiprinās Parlamenta tiesības vai ne.
<P>
Tas pats attiecas uz steidzamu debašu pieprasījumiem. Ņemsim vienu piemēru: darba kārtībā nākamā ir grāmatvedība, SFPS 8. Šeit procedūra bija tāda, ka Komisija komitoloģijas procesā mūs diemžēl informēja tikai pēdējā minūtē. Tad tika sagaidīts, ka mēs pieņemsim lēmumu samērā ātri. Neatkarīgi no formālā pielāgošanas procesa galvenais būs, vai Komisija, attiecīgie ģenerāldirektorāti, amatpersonas, kas strādā šajā jomā, ir gatavas iekļaut Parlamentu darbā īstajā laikā. Tikai tad būs iespējama efektīva kontrole. Tur atklāsies, vai Komisija kā kopums ir par to vai nav.
<SPEAKER ID="215" NAME="Pervenche Berès">
PSE grupas vārdā. - Priekšsēdētāja kungs, Komisār, te nu mēs esam, atkal runājam par komitoloģiju. Pamatā tas ir jautājums, kā jūs teicāt, par tās vienošanās īstenošanu, kuru 2006. gada jūlijā, kad mēs to panācām, mēs visi atzinīgi vērtējām kā veiksmi.
<P>
Tai ir divi aspekti: praktiskais aspekts, kuru es tagad nepārskatīšu, bet arī tās pārcelšana uz visām direktīvām un šodien mēs nodarbojamies ar 26 prioritārām direktīvām. Es runāju par tām, kuras bija nodotas izskatīšanai Ekonomikas un monetārajai komitejai. No šī viedokļa es gribētu paust mūsu apņemšanos, ka Eiropas Parlamenta nostājai, kad tas izskata šīs 26 prioritārās direktīvas, jābūt pēc iespējas saskaņotai. Vienu un to pašu komitoloģijas vienošanos vajag piemērot šīm 26 direktīvām, tādēļ paralēlās pieejas ideja. Taču, kā mēs labi zinām, šajās sarunās grūtības ir detaļās, un mēs to redzējām šajās sarunās par trijiem konkrētiem jautājumiem, kurus es īsi pieminēšu.
<P>
Pirmais jautājum attiecas uz kaut ko, kas Ekonomikas un monetārajā komitejā - taču ne tikai tur - tika uztverts kā kaut kas līdzīgs provokācijai. Par grāmatvedības standartiem, jomu, kurā Eiropas Parlamentam ir visas pilnvaras un kompetence, Komisija iesniedza priekšlikumu, kurā teikts, ka steidzamība jāpiemēro kā automātiska procedūra. Mēs to neakceptējām un par laimi es redzu, ka mums izdevās piedabūt Komisiju atgriezties pie šī jautājuma un piespiedām to atteikties no prasībām par sistemātisku steidzamību, kas būtu atņēmušas Parlamentam efektīvas kontroles tiesības jomā, kur tieši otrādi tās ir parādījušas savas spējas būt lietderīgām, efektīvām un būtiskām.
<P>
Otrais jautājums ir, protams, jautājums par to, kas pazīstams kā turpināmības klauzulas vai pārskatīšanas klauzulas. Komisija un Padome tiešām gribēja, lai šīs klauzulas pazustu. Tās juta, ka tas ir pērn noslēgtās komitoloģijas vienošanās raksturīgs elements. Sadarbības garā mēs nodrošinājām, ka Komisija regulāri, reizi trīs gados, tiks ielūgta pārbaudīt īstenošanas pilnvaru pārejas nosacījumu efektivitāti un demokrātisku funkcionēšanu. Es uzskatu, ka tas ir labs veids, kā darboties, un es redzu, ka saistībās, kuras Komisija piekrita parakstīt, izmantojot to, kas tagad zināms kā pārskatīšanas klauzula, tā tiek aicināta skatīties uz savas kompetences apjomu un pamatot jebkurus grozījumus tiesību aktā vai šādu grozījumu neesamību.
<P>
Trešā joma acīmredzami ir jautājums par darbības jomu. Mēs redzam, ka Padome ne vienmēr ir ievērojusi Komisijas priekšlikumus par pārredzamību vai prospektiem, pārrobežu komandējumu definīciju vai ekvivalencēm.
<P>
Tomēr es uzskatu, ka sadarbības garā, tostarp no Portugāles prezidentūras puses, mēs nonākam pie rezultāta, kam jāapmierina visas iestādes, un es esmu apmierināta par to.
<SPEAKER ID="216" NAME="Manuel Medina Ortega" AFFILIATION="PSE">
Priekšsēdētāja kungs, pēc Komisijas priekšsēdētāja vietnieces un manas kolēģes P. Berès mana uzstāšanās ir gandrīz lieka.
<P>
Es biju atbildīgs par ziņojuma sagatavošanu Juridiskajai komitejai un, vienojoties ar mūsu kolēģiem no Ekonomikas un monetārās komitejas, mēs nonācām pie secinājuma, ka steidzamā procedūra, kuru Komisija prasīja 6. panta 2. punkta 2. apakšpunktā, ir lieka, jo pašlaik sadarbība starp Parlamentu un Komisiju, un arī Padomi ir lieliska.
<P>
Līdz ar to Juridiskās komitejas ziņojumā tiek prasīts, lai šis pants tiktu izņemts, un tiek pieņemti vēl divi apsvērumi, kuru mērķis ir procedūras elastīguma uzsvēršana.
<P>
Pēc 1. un 2. apsvēruma pieņemšanas komitejā notika sarunas starp Parlamentu un Komisiju, uz kurām atsaucās M. Wallström, un mēs iesniedzām galīgo grozījumu, grozījumu Nr. 4, kas aizvieto pašreizējo grozījumu Nr. 2, un izveido trīs iestāžu sadarbības formulu. Citiem vārdiem sakot, šajā tekstā svarīgs ir pēdējais teikums, kurā teikts, ka Komisijai, Padomei un Eiropas Parlamentam vajag čakli darboties, lai nodrošinātu, ka šos noteikumus un izskaidrojumus var pieņemt laikus, lai negrautu ieguldītāju priekšstatus un galu galā uzticību.
<P>
Es domāju, ka šobrīd šī kompromisa formula starp Parlamentu, Padomi un Komisiju varētu palīdzēt risināt problēmas un mums nebūs jāķeras pie steidzamās procedūras, ko Komisija sākotnēji ierosināja.
<SPEAKER ID="217" NAME="Margot Wallström">
Komisijas priekšsēdētāja vietniece. - Priekšsēdētāja kungs, es pateicos jums par konstruktīvajiem komentāriem šajā vēlajā vakara stundā.
<P>
Ļaujiet man vēl izteikt divas pēdējās īsās piezīmes. Pirmkārt, attiecībā uz reģistru, manuprāt, jums ir absolūta taisnība, uzsverot vajadzību saņemt informāciju par procedūru, būt labi informētiem attiecībā uz dažādu lietu attīstību, un viens no pasākumiem, par kuriem mēs vienojāmies, protams, paredz atjaunināt arī mūsu komitoloģijas reģistru.
<P>
Šo vienošanos mēs panācām iestāžu starpā, Komisija jau strādā attiecībā uz šo jautājumu, un mēs esam droši, ka līdz nākamā gada martam tas tiks īstenots. Es domāju, ka vismaz tas palīdzēs, bet mēs, protams, arī mudināsim savus dienestus ar Parlamentu sadarboties iespējami ciešāk.
<P>
Ar otro piezīmi es vēlējos vienkārši izteikt cerību - mēs visi varam piekrist, ka šīs īpašās procedūras ideja kopumā ir nodrošināt jauno noteikumu sistemātisku un konsekventu piemērošanu. Tāpēc mēs arī piedāvājām šāda veida paketi jeb vispārējos priekšlikumus, un tas, manuprāt, ir ceļš uz to, lai mēs būtu pārliecināti, ka cieši ievērojam vienošanos un ka šo divu iestāžu sadarbībā varam sadarboties iespējami efektīvāk un labāk.
<SPEAKER ID="218" NAME="Priekšsēdētājs">
Debates tiek slēgtas.
