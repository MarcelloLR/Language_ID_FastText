<CHAPTER ID="010">
Iepriekšējās sēdes protokola apstiprināšana
<SPEAKER ID="204" NAME="Ilda Figueiredo" AFFILIATION="GUE/NGL">
(PT) Priekšsēdētāja kungs, man ir jautājums par procedūru. Šorīt mēs balsojām, lai pamatotu sarunas, kas norisinājās starp Eiropas Savienību un Maroku. Tā kā tikko ir iesniegts Komisijas dokuments, kurš datēts ar šodienas datumu un kurā teikts, ka turpinās ES un Marokas sarunas par lauksaimniecības pārtikas un zivsaimniecības nozarēm, es vēlētos zināt, vai tās ir tās pašas sarunas, ko šorīt minēja Eiropas Parlamenta Sociālistu un demokrātu progresīvās alianses grupas priekšsēdētājs, izmantojot tās kā argumentu, lai izņemtu no šīs dienas darba kārtības punktu par Aminatou Haidar, cīnītāju no Rietumsahāras, kura izturēja 32 dienu badastreiku un kuras dzīvība patlaban ir apdraudēta. Ja tā, tad šis jautājums ir pienācīgi jānoskaidro, jo tas, kas notika šorīt, ir nepieņemami.
<SPEAKER ID="205" NAME="Priekšsēdētājs">
Paldies, Figueiredo kundze. Diemžēl es nevaru jums atbildēt, jo es arī nezinu neko vairāk, kā tikai to, ko grupas priekšsēdētājs priekšpusdienā teica.
<SPEAKER ID="206" NAME="Izaskun Bilbao Barandica" AFFILIATION="ALDE">
(ES) Priekšsēdētāja kungs, šorīt no darba kārtības tika izņemti divi punkti. Es vēlos noskaidrot par rezolūciju, par kuru tika panākta vienošanās parlamentāro grupu starpā. Vai jūs, lūdzu, varētu paskaidrot, pamatojoties uz kuru reglamenta pantu tika izvirzīts šis jautājums un balsošana uz vietas, lai punkts, par kuru mums šodien vajadzēja debatēt, tiktu izņemts no darba kārtības?
<P>
Es uzskatu, ka tas ir svarīgs jautājums un klātesošajiem Parlamenta deputātiem ir nekavējoties jāsaņem pienācīga informācija.
<SPEAKER ID="207" NAME="Priekšsēdētājs">
Bilbao Barandica kundze, tas attiecās uz pieprasījumu saskaņā ar Reglamenta 140. pantu, kas ļauj veikt izmaiņas darba kārtībā. Man žēl, bet es varu pieņemt tikai pieprasījumus par darba kārtību. Mēs nesāksim šo diskusiju no jauna. Es gribētu norādīt, ka es nekavējoties pārtraukšu ikvienu, kas vēlēsies atsākt šo diskusiju.
<SPEAKER ID="208" NAME="Willy Meyer" AFFILIATION="GUE/NGL">
(ES) Priekšsēdētāja kungs, saskaņā ar Reglamenta 177. pantu grupa vai vismaz 40 deputāti var iesniegt priekšlikumu atlikt debates. Tieši tas diezgan neparastā veidā notika šorīt. Patiesībā reglamentā noteikts, ka Parlamenta priekšsēdētājs par priekšlikumu atlikt debates ir jāinformē 24 stundas iepriekš. Pēc tam priekšsēdētājs to nekavējoties paziņo Parlamentam.
<P>
Es vēlētos noskaidrot, vai šī procedūra tika ievērota, jo pašreizējā situācija ir ārkārtēja. Šī ir pirmā reize, kad Eiropas Parlamentam ir liegts debatēt par rezolūciju, par kuru vienojušās visas parlamentārās grupas, reaģējot uz tādu ļoti nopietnu situāciju kā Haidar kundzes gadījums. Tāpēc es vēlos zināt, vai procedūra tika ievērota. Ja nē, tad nekavējoties jāsāk debates par šo rezolūciju. Rezolūcija, par kuru vienojās visas parlamentārās grupas, no jauna ir jāiekļauj darba kārtībā un jāizvirza balsošanai.
<SPEAKER ID="209" NAME="Priekšsēdētājs">
Vai ir vēl citi jautājumi attiecībā uz procedūru?
<SPEAKER ID="210" NAME="Cristian Dan Preda" AFFILIATION="PPE">
(RO) Es tikai gribēju pateikt, ka pa šo laiku zālē ir atgriezies Schulz kungs, un mēs priecātos, ja viņš varētu atbildēt uz jautājumu, ko viņa prombūtnes laikā sākumā uzdeva mūsu kolēģe.
<P>
(Aplausi)
<SPEAKER ID="211" NAME="Priekšsēdētājs">
Preda kungs, tas bija ļoti īss jautājums, bet tas nav procedūras jautājums.
<SPEAKER ID="212" NAME="Oriol Junqueras Vies" AFFILIATION="Verts/ALE">
(ES) Priekšsēdētāja kungs, arī mēs vēlamies atsaukties uz Reglamenta 177. pantu. Ņemot vērā šo pantu, mēs nesaprotam, kā var izņemt punktu no darba kārtības, ja vien tas netiek izdarīts pirms attiecīgajām debatēm vai balsošanas.
<P>
Tādējādi arī mēs uzskatām, ka Reglaments ir piemērots nepareizi. Tāpēc mēs aicinām priekšsēdētāju atrisināt šo jautājumu.
<SPEAKER ID="213" NAME="Priekšsēdētājs">
Tā kā jautājumi attiecas uz šo punktu, es labprāt jums atbildēšu. Saskaņā ar Reglamenta 140. panta 2. punkta noteikumiem izmaiņas darba kārtībā var veikt saskaņā ar konkrētiem nosacījumiem, tostarp "pēc priekšsēdētāja priekšlikuma”. Priekšlikumu izvirzīja grupas priekšsēdētājs, un Parlamenta priekšsēdētājs piekrita balsošanai par to. Tas ir saskaņā ar Reglamentu.
<SPEAKER ID="214" NAME="Charles Tannock" AFFILIATION="ECR">
Priekšsēdētāja kungs, par procedūru saistībā ar manu pieprasījumu ECR grupas vārdā atlikt Schulz kunga ierosināto balsošanu līdz plkst. 15.00, lai mums dotu pietiekami daudz laika, lai to apdomātu. Mans pieprasījums netika izskatīts Parlamentā. Priekšsēdētājs izvirzīja tikai Schulz kunga priekšlikumu, bet ne manu pieprasījumu par priekšlikuma atlikšanu uz vēlāku laiku, lai dotu mums pāris stundas laika nomierināties un noskaidrot faktus. Es iebilstu pret to, ka mans pieprasījums netika izskatīts Parlamentā.
<SPEAKER ID="215" NAME="Priekšsēdētājs">
Tannock kungs, Schulz kunga izvirzītais priekšlikums tika virzīts tālāk. Tādējādi jūsu priekšlikums bija lieks.
<SPEAKER ID="216" NAME="Francisco Sosa Wagner" AFFILIATION="NI">
(ES) Priekšsēdētāja kungs, es gribētu uzsvērt to, ko teica Meyer kungs. Es izteikšos īsi. Vairums deputātu, lielākā daļa no klātesošajiem Parlamentā, bija ļoti pārsteigti par notikumiem saistībā ar šā rīta priekšlikumu. Minētais priekšlikums tika izvirzīts balsošanai diezgan negaidīti, un veids, kā tas tika izdarīts, neliecina par atbilstību spēkā esošajiem noteikumiem.
<SPEAKER ID="217" NAME="Priekšsēdētājs">
Es jau jums paskaidroju savu izpratni par Reglamentu. Tādējādi procedūra ir saskaņā ar Reglamentu. Es nevaru apstiprināt nevienu jaunu procedūras jautājumu. Es gribētu lūgt jūs izrādīt sapratni. Mums vēl ir divi svarīgi jautājumi. Salafranca kungs, ja tas ir procedūras jautājums, tad, lūdzu, runājiet. Tomēr man jums jāsaka, ka pretējā gadījumā es jūs pārtraukšu.
<SPEAKER ID="218" NAME="José Ignacio Salafranca Sánchez-Neyra" AFFILIATION="PPE">
(ES) Priekšsēdētāja kungs, šis patiešām ir procedūras jautājums. Šorīt Eiropas Parlamenta Sociālistu un demokrātu progresīvās alianses grupas priekšsēdētājs lūdza izņemt kopīgās rezolūcijas priekšlikumu no darba kārtības. Tas ir bezprecedenta lēmums, un šajā saistībā tika izteikti nopietni argumenti, proti, ka tiktu apdraudēta Haidar kundzes dzīvība.
<P>
Ņemot to vērā, mūsu grupa nevēlējās sarežģīt situāciju, paturot prātā arī Schulz kunga izteikto viedokli.
<P>
Tomēr, es saprotu, ka nav pamatojuma, kāpēc Parlamenta paziņojums varētu apdraudēt Haidar kundzes dzīvību. It īpaši man nav saprotams, kāpēc vajadzēja rīkoties pretrunā Reglamentam.
<P>
Priekšsēdētāja kungs, 177. pantā skaidri norādīts, ka pieteikumi jāiesniedz 24 stundas iepriekš un pirms balsošanas.
<P>
(Priekšsēdētājs pārtrauca runātāju)
<SPEAKER ID="219" NAME="Priekšsēdētājs">
Salafranca kungs, lūdzu, atvainojiet, bet mēs vairs nevaram ilgāk apspriest Parlamenta deputātu motivāciju saistībā ar šā rīta notikumiem. Jautājums par šopēcpusdien saņemto informāciju nav šīs dienas darba kārtībā, tāpēc es atgriezīšos pie darba kārtības.
<P>
(Iepriekšējās sēdes protokolu apstiprināja)
<SPEAKER ID="221" NAME="Bernd Posselt" AFFILIATION="PPE">
(DE) Priekšsēdētāja kungs, es uzskatu, ka 140. pants nav piemērojams steidzamības procedūrai, tāpēc es jūs lūdzu to pārbaudīt Reglamenta komitejā, jo tas varētu radīt bīstamu precedentu.
<SPEAKER ID="222" NAME="Priekšsēdētājs">
Es labprāt pieņemu šo ierosinājumu, bet tas atkal nebija procedūras jautājums.
