<CHAPTER ID="002">
Priekšsēdētāja paziņojums
<SPEAKER ID="006" NAME="Priekšsēdētājs">
Dāmas un kungi! Pagājušo ceturtdien un piektdien mums bija ļoti veiksmīga valdību vadītāju jeb Eiropas Savienības valdību tikšanās augstākajā līmenī ar Komisiju, Eiropas Parlamenta priekšsēdētāju un trīs Starpvaldību konferences pārstāvjiem.
<P>
Lai gan es nevēlos iepriekš paredzēt saturu rītdienas debatēm ar Eiropadomes amatā esošo priekšsēdētāju José Socrates, es gribu uzsvērt, ka no Eiropas Parlamenta viedokļa sarunām augstākajā līmenī bija patiešām milzīgi panākumi, jo Līguma stāšanās spēkā, kas paredzēta 2009. gada sākumā, dos Parlamentam vienādas tiesības gandrīz visās likumdošanas jomās. Mēs Eiropas Parlamentā neesam novirzījušies no kursa, ko pieņēmām Konvencijai un kam sekojām par spīti referenduma neveiksmēm Francijā un Nīderlandē, un, ja šis Līgums tagad stāsies spēkā, mums būs bijusi galvenā loma tā radīšanā. Mēs ceram, ka ratifikācijas process veiksmīgi noslēgsies visās 27 Eiropas Savienības valstīs.
<P>
Līguma parakstīšana notiks Lisabonā 13. decembrī, un iepriekšējā dienā - 12. decembrī, kā Eiropadomes un Komisijas priekšsēdētāji vienojās - mēs oficiālā sēdē šeit Strasbūrā pasludināsim Pamattiesību hartu. Tas būs svarīgs notikums.
<P>
Es vēlos sirsnīgi pateikties trim mūsu Starpvaldību konferences pārstāvjiem - Elmar Brok, Enrique Barón Crespo un Andrew Duff par darbu.
<P>
(Aplausi)
<P>
Es priecājos redzēt pie mums Enrique Barón Crespo, bet es neredzu abus pārējos pārstāvjus. Tādā gadījumā mēs atliksim protokola apstiprināšanu.
<SPEAKER ID="007" NAME="Daniel Cohn-Bendit" AFFILIATION="Verts/ALE">
(DE) Priekšsēdētāja kungs! Man ir jautājums Pöttering kungam: vai jums vēl arvien būs tiesības balsot šajā Parlamentā?
<SPEAKER ID="008" NAME="Priekšsēdētājs">
Es labi zinu, ka Cohn-Bendit kunga alkām pēc zināšanām nav robežu. Ļaujiet man teikt, ka visa procesa laikā par to neviens nešaubījās ne mirkli. Šo jautājumu galotņu tikšanās atklātajā sesijā nemaz neierosināja. Bet šīs baumas izplatīja citās aprindās. Kur vien varēju, es nekavējoties rīkojos, lai tās apklusinātu. Nevar būt tādas situācijas, ka Eiropadome vai kāda cita iestāde varētu atņemt balsstiesības Eiropas Parlamenta priekšsēdētājam. Tas neattiecas personīgi uz mani, bet uz Parlamenta priekšsēdētāja amatu. Es enerģiski pretotos šādam ierosinājumam, un Parlamenta nostāja šajā jautājumā ir vienota.
<P>
(Aplausi)
<SPEAKER ID="009" NAME="Hannes Swoboda" AFFILIATION="PSE">
(DE) Priekšsēdētāja kungs! Es tikai savas grupas vārdā gribēju teikt, ka mēs pilnīgi atbalstām jūsu nostāju. Ir pats par sevi saprotams, ka jebkuram Parlamenta deputātam, ko ievēlējusi viņa tauta, ir visas balsstiesības, tai skaitā tā priekšsēdētājam. Mēs pilnīgi tam piekrītam.
<SPEAKER ID="010" NAME="Priekšsēdētājs">
Lieliski! Esmu dziļi pateicīgs, ka šajā jautājumā mums ir pilnīgi vienāds viedoklis.
