<CHAPTER ID="014-02">
2. Baltkrievija, it īpaši Ales Michalevic un Natalia Radin lietas
<SPEAKER ID="280" NAME="Priekšsēdētājs">
Nākamais jautājums ir debates par sešiem rezolūcijas priekšlikumiem attiecībā uz Baltkrievijas jautājumu, it īpaši par Ales Michalevic un Natalia Radin gadījumiem.
<SPEAKER ID="281" NAME="Raül Romeva i Rueda" LANGUAGE="ES">
Priekšsēdētāja kungs, es domāju, ka ir svarīgi atcerēties, ka šī nav pirmā reize, kad mēs šajā Parlamentā runājam par Baltkrieviju, un, no šā viedokļa raugoties, šī rezolūcija ir svarīga, jo tā skaidri nosoda opozīcijas pārstāvju arestus un apcietināšanu, kā arī pamattiesību pārkāpumus, no kuriem cietuši šie cilvēki.
<P>
Tādās valstīs kā Baltkrievija vārda brīvībai, pulcēšanās brīvībai un pārvietošanās brīvībai būtu jābūt prioritātei, un tāpēc jāaicina nekavējoties un bez jebkādiem nosacījumiem atbrīvot šos cilvēkus, kurus nevar nosaukt citādi kā par politieslodzītajiem.
<P>
Otrkārt, es domāju, ka ir svarīgi arī visstingrākajā, noteiktākajā, skaidrākajā un dzelžainākajā veidā nosodīt - un to rezolūcija dara - spīdzināšanas izmantošanu šajās, tāpat arī citās valstīs, pat, ja tas notiek Eiropas Savienībā, kas diemžēl dažreiz tā ir. Tomēr valstī, ar kuru mūsu kaimiņattiecības turpina paplašināties un ar kuru mēs stiprinām savas attiecības, spīdzināšanas kā izturēšanās formas izmantošana cietumos, it īpaši, ja to uzkurina politiska motivācija, ir kaut kas tāds, kas prasa pilnīgu mūsu noliegumu un nosodījumu.
<P>
Visbeidzot, es vēlētos atklāti nosodīt sodu, kas tika piespriests jaunam opozīcijas aktīvistam tikai par to, ka viņš piedalījās demonstrācijās 2010. gada 19. septembrī. Es domāju, ka Parlaments rīkojas pareizi, skaidri nostājoties pret šiem gadījumiem, un es pieprasu, lai šī pozīcija paliek nelokāma.
<SPEAKER ID="282" NAME="Marietje Schaake">
autore. - Priekšsēdētāja kungs, pēc 2010. gada 19. decembra notikumiem Minskā liela daļa opozīcijas pārstāvju, tostarp bijušie prezidenta vēlēšanu kandidāti, kā arī žurnālisti un cilvēktiesību aizstāvji tika apcietināti un joprojām tiek turēti KGB aizturēšanas centros. Tiek ziņots par spīdzināšanām un citām vardarbīgām atzīšanās izspiešanas metodēm no KGB darbinieku puses. Šie notikumi iekļaujas plašākā represiju un politiski motivētu sodu sistēmā, kas vēl joprojām turpinās pret opozīcijas aktīvistiem, pilsonisko sabiedrību, plašsaziņas līdzekļiem un cilvēktiesību aizstāvjiem.
<P>
Mēs nekavējoties aicinām Baltkrievijas iestādes nelikt šķēršļus politiskajai opozīcijai, pilsoniskajai sabiedrībai, vārda brīvībai un plašsaziņas līdzekļu plurālismam. Likuma vara ir jāievēro. Baltkrievijas iestādes atgūs uzticību, ja nekavējoties tiks uzsāktas izmeklēšanas, kas tiks veiktas saskaņā ar starptautiskajiem standartiem, sadarbojoties ar starptautiskajiem ekspertiem. Mums būtu jāapsver ierobežojošas metodes, tostarp ekonomiskās sankcijas Baltkrievijas valdībai piederošiem uzņēmumiem, bet mēs ceram, ka tas nebūs nepieciešams. Mēs atzinīgi vērtētu to, ja vairāk valstu starptautiskajā kopienā pievienotos aicinājumam veikt šādus pasākumus, jo pašreizējais stāvoklis ir nepieņemams.
<SPEAKER ID="283" NAME="Kristian Vigenin">
autors. - Priekšsēdētāja kungs, Baltkrievijas jautājums bieži ir mūsu darba kārtībā, un tas ir tāpēc, ka mēs vēlamies redzēt demokrātisku Baltkrieviju, kur tiek ievērotas cilvēktiesības. Tomēr man ir radies iespaids, ka vēstījumi, ko mēs tik bieži nosūtām Baltkrievijas iestādēm, netiek sadzirdēti - ne Eiropas Parlamenta, ne Eiropas Padomes sūtītie. Līdz šim Padomes lēmumiem nav nekādu rezultātu Baltkrievijas situācijas risināšanā.
<P>
Pēc ļoti niecīga progresa gada 2010. gada 19. decembris kļuva par pagrieziena punktu Baltkrievijai. Kopš tā laika valsts slīgst pašizolācijā: tā uz kādu laiku var saglabāt režīmu, bet tas notiek uz Baltkrievijas tautas nākotnes rēķina. Tas ir jāsaprot, un mēs nepārstāsim to atgādināt A. Lukashenko un viņa draugiem. Es ceru, ka prezidents Lukashenko ņems vērā notikumus, kas risinājās dienvidu kaimiņvalstī un sapratīs, ka vienīgā atbildīgā rīcība ir demokratizācija un sociālās un ekonomiskās reformas valstī.
<P>
Mēs Eiropas Parlamentā nepadosimies; mēs aicinām nekavējoties un bez jebkādiem nosacījumiem atbrīvot visus aizturētos protestētājus un atcelt visus politiski motivētos sodus. Tajā pašā laikā mēs joprojām uzskatām, ka Baltkrievijai ir laiks mainīties; mēs kopā ar pieciem citiem austrumu kaimiņiem strādājam, lai rastu risinājumu, kas ved uz demokratizāciju un tādas situācijas radīšanu Baltkrievijā, lai šā gada beigās vai nākamā gada sākumā varētu notikt brīvas un godīgas vēlēšanas.
<SPEAKER ID="284" NAME="Jacek Protasiewicz" LANGUAGE="PL">
Priekšsēdētāja kungs, Ales Michalevic atklātais un aizkustinošais paziņojums, ko viņš sniedza gandrīz pirms divām nedēļām un kurā viņš atklāja spīdzināšanas metodes, kādas izmanto Baltkrievijas KGB pret A. Lukashenko politiskajiem oponentiem, radīja šoku. Tas ir šokējoši, ka 21. gadsimtā Eiropas valsts, kas ir uzsākusi sadarbību ar Eiropas Savienību kā daļu no Austrumvalstu partnerības programmas, izmanto metodes, kas bija raksturīgas nacismam un staļinismam.
<P>
Mēs savā rezolūcijā paužam savu šoku un nosodījumu, kā arī savu solidaritāti ar tiem, kuri tiek vajāti. Šodien es šeit vēlētos nosūtīt trīs vēstījumus. Pirmais ir domāts Ales Michalevic, kā arī Anatoli Labiedzka un Mikhail Statkievich, kas atrodas cietumā: mēs apbrīnojam jūsu drosmi; mēs esam ar jums un mēs jūs nepametīsim.
<P>
Otrs vēstījums ir domāts Alexander Lukashenko: sāciet ievērot starptautiskās konvencijas, ko jūsu valsts ir ratificējusi, tostarp Prāgas Austrumu partnerības samita kopīgo deklarāciju, un beidziet vajāt savus pilsoņus.
<P>
Trešais vēstījums ir Ashton kundzei: laiks uzsākt ekonomiskās sankcijas, jo tikai šādā veidā mēs varam mainīt attieksmi pret opozīcijas vajāšanu Baltkrievijā.
<P>
Paldies.
<SPEAKER ID="285" NAME="Ryszard Czarnecki" LANGUAGE="PL">
Priekšsēdētāja kungs, Baltkrievija ir valsts, kurai ir robeža ar Eiropas Savienību, bet šķiet, ka tā ir 1000 gaismas gadu attālumā no tās, it kā Baltkrievijā dzīvotu cilvēki, uz kuriem attiecas citi standarti. Tomēr tā nav. Tur arī dzīvo eiropieši - cilvēki, kas vēlas sajust, ka viņi dzīvo kopējā Eiropā. Problēma ir valsts prezidents, kurš izmanto metodes, kas bija pazīstamas Padomju Savienībā pirms vairākiem gadu desmitiem, - tas, ko prezidents Lukashenko mums piedāvā, ir savdabīgs ceļojums pagātnē. Pretēji Vigenin kungam, kurš pirms brīža runāja, es domāju, ka mums vajadzētu ticēt savai Eiropas balsij un tam, un ka Parlaments un Eiropas Savienība var izdarīt spiedienu uz Baltkrievijas iestādēm, lai tās ievērotu cilvēktiesības. Šis ir ne tik daudz politisks jautājums, cik pamatmorāles un ētikas jautājums. Mums šodien vajadzētu pateikt saviem brāļiem Baltkrievijā, ka viņi nav vieni.
<SPEAKER ID="286" NAME="Rui Tavares" LANGUAGE="PT">
Priekšsēdētāja kungs, dāmas un kungi, šeit vienmēr ir lasīti ziņojumi par cilvēktiesībām ārpus Eiropas Savienības, tāpēc es atļaušos šajās aktuālajās debatēs sākt ar mūsu šodienas balsojumu par preses brīvību Ungārijā vai drīzāk - Eiropas Savienībā, jo pamattiesību ievērošana šeit un pamattiesību ievērošana ārpus Eiropas Savienības ir nesaraujami saistītas.
<P>
Ņemot vērā, ka mēs spējām apspriest problēmas, kādas mums ir Eiropas Savienībā, balsojumā, kas sadalīja šo Parlamentu divās daļās un kas sagādāja mums daudz darba pēdējo divu mēnešu laikā, mēs tagad varam stāties pretī Baltkrievijas prezidentam A. Lukashenko ar augstu paceltām galvām. Mēs varam teikt prezidentam A. Lukashenko, lai viņš izbeidz represijas pret demonstrācijām, represijas pret oponentiem, kā arī pret presi savā valstī, jo pats viņš pārstāv valdību, kura domā, ka tai ir monopols uz tiesībām izlemt, kas ir pareizi un kas ne, kas ir līdzsvarā, kas ir neitrāli un kas objektīvi - ne tikai no saviem apsvērumiem, bet arī no opozīcijas un pat ārzemju preses viedokļa. Mēs pat redzējām, kā prezidents A. Lukashenko ļoti augstprātīgi stājas pretī starptautiskajiem plašsaziņas līdzekļiem pēc demonstrāciju apspiešanas decembrī.
<P>
Tāpēc es uzskatu, ka mēs varam cerēt, ka Baltkrievijā sadzirdēs Eiropas Parlamenta balsi, Komisijas un Padomes balsi, un ka mēs iegūsim morālu autoritāti, kura mums būs arī jāsaglabā ar savu piemēru šeit, Parlamentā.
<SPEAKER ID="287" NAME="Eduard Kukan" LANGUAGE="SK">
Priekšsēdētāja kungs, pagājušajā nedēļā Višegradas grupas tikšanās laikā Bratislavā Slovākijas ārlietu ministrs, kurš pašlaik vada šo grupu, nosūtīja skaidru vēstījumu Baltkrievijas prezidentam A. Lukashenko. Pat ja Baltkrievijas cietumos ir tikai viens politieslodzītais, šī valsts var tikt pilnībā izolēta Eiropā.
<P>
Pat šodien, trīs mēnešus pēc prezidenta vēlēšanām, situācija diemžēl joprojām ir kritiska. Demokrātiski noskaņoti cilvēki tiek izsekoti, apcietināti, ieslodzīti un turēti necilvēcīgos apstākļos, tieši tā, kā mēs to šodien apspriedām, bez jebkādas iespējas saņemt juridisko palīdzību un satikt savus ģimenes locekļus.
<P>
ES ir svarīgi arī pieņemt stingrāku viedokli attiecībā uz pēdējo diktatoru Eiropā. Iespējams, ka ir jāpaplašina to ekonomisko sankciju apjoms, kuras mēs piemērojam, jo viss liecina, ka vārdi, lai arī skarbi, neuzlabos Baltkrievijas iedzīvotāju situāciju.
<SPEAKER ID="288" NAME="Justas Vincas Paleckis" LANGUAGE="LT">
Priekšsēdētāja kungs, šī rezolūcija ir skaidrs signāls Baltkrievijas iestādēm, ka Eiropas Savienība nevar ciest un necietīs ierobežojumus tiesībās uz demonstrācijām, kā arī necietīs politieslodzītos valstī un it īpaši spīdzināšanu aizturēšanas vietās. Brisele pastiprina palīdzību Baltkrievijas pilsoniskajai sabiedrībai, nevalstiskajām organizācijām, neatkarīgajiem plašsaziņas līdzekļiem un studentiem. Turklāt steidzamības kārtā mums jāatceļ dārgās vīzas, kas neļauj Baltkrievijas iedzīvotājiem ceļot uz Eiropas Savienību, jāsamazina maksa par vīzām un jāved sarunas par vīzu režīma atvieglojumiem. Es jūtu, ka šajā situācijā Eiropas Parlamenta delegācijai tomēr būtu derīgi aizbraukt uz Baltkrieviju, neskatoties uz to, ka pastāv šķēršļi, un, ja nevar aizbraukt visa delegācija, Eiropas Parlamenta deputātiem jābrauc individuāli, lai labāk izprastu situāciju un paustu savu ietekmi.
<SPEAKER ID="289" NAME="Kristiina Ojuland">
ALDE grupas vārdā. - Priekšsēdētāja kungs, tas bija janvārī, kad mēs pieņēmām rezolūciju par Baltkrieviju. Tā nemaz nav laba zīme, ka mums atkal un atkal jāpauž bažas par situāciju, nesaņemot nekādu pozitīvu reakciju no Baltkrievijas iestādēm.
<P>
Lai gan Eiropas Savienība ir atjaunojusi sankcijas un ietur stingru kursu attiecībā uz Lukashenko režīmu, tādas pamattiesības kā pulcēšanās brīvība un vārda brīvība joprojām tiek pārkāptas un mīdītas kājām. Turklāt ziņas par politieslodzīto garīgas un fiziskas spīdzināšanas turpināšanu un mēģinājumiem savervēt KGB informatorus dod Eiropas Savienībai skaidru signālu, ka Lukashenko režīms nav uzklausījis mūsu iepriekšējo vēstījumu.
<P>
Varbūt mums jārunā atkal un vēl skaidrāk jāpasaka, ka situācija Baltkrievijā ir nepieņemama. Es vēlētos lūgt Komisiju ziņot par turpmākiem pasākumiem, ko varētu veikt pret Lukashenko režīmu.
<P>
Es vēlētos arī aicināt Eiropas uzņēmējus un investorus novērsties no Baltkrievijas, ja viņi nevēlas rīkoties ar asiņainu naudu un tieši vai netieši atbalstīt noziedzīgo Lukashenko režīmu.
<SPEAKER ID="290" NAME="Marek Henryk Migalski" LANGUAGE="PL">
Priekšsēdētāja kungs, Ojuland kundzei ir taisnība, kad viņa teica, ka viņai radies iespaids, ka mēs vienmēr runājam par vienu un to pašu un nekad nepanākam gaidītos rezultātus. Tomēr diemžēl viņa kļūdās, sakot, ka mēs esam vienisprātis par to. Es vēlētos šeit lūgt visus runāt vienā balsī un runāt tik stingri kā Protasiewicz kungs, kurš ir nosūtījis skaidru signālu visiem tiem, kas cīnās par brīvību un demokrātiju Baltkrievijā, ka mēs esam ar viņiem, un kurš ir skaidri brīdinājis Baltkrievijas režīmu, ka tas, ko viņi dara, ir nepieņemami. Bet bez šīs balss, kuru katram vajadzētu atbalstīt, tiek izteikti arī citādi viedokļi, diemžēl tāds pieder vienam no rezolūcijas autoriem, kurš uzskata, ka spīdzināšanas gadījumi Baltkrievijā notiek tāpat kā dažās citās Eiropas valstīs un dažās Eiropas Savienības dalībvalstīs. Tas ir nepieņemami. Ojuland kundzei ir taisnība, ka mūsos klausās un ka ne tikai mēs uzklausām viens otru, bet ir vēl kāds, kas uzklausa mūs. Ja būs šādi atšķirīgi viedokļi, tad, pēc manām domām, turpmāk mēs varam kļūt neefektīvi. Liels paldies.
<SPEAKER ID="291" NAME="Sari Essayah" AFFILIATION="PPE">
(FI) Priekšsēdētāja kungs, Eiropas pēdējais diktators, A. Lukashenko, ir vadījis Baltkrieviju ar savu dzelžaino dūri jau vairāk nekā 16 gadu. Valsts plašsaziņas līdzekļi un tiesu vara ir zem viņa suverēnās kontroles, un viņš arī bez šaubīšanās to izmanto, lai satriektu politisko opozīciju, kā mēs redzējām nesenajās krāpnieciskajās parlamenta vēlēšanās decembrī. Tajā laikā speciālas karaspēka vienības un policija vardarbīgi izkliedēja demonstrācijas un apcietināja simtiem cilvēku, tostarp gandrīz visus opozicionāros prezidenta amata kandidātus.
<P>
ES prasību atbrīvot politieslodzītos un izbeigt vardarbību pret pilsoņiem A. Lukashenko administrācija ir pilnībā ignorējusi. Tagad mēs kategoriski pieprasām, lai ES ievieš daudz stingrākas ekonomiskas sankcijas, jo A. Lukashenko ir vienkārši izmantojis Austrumvalstu partnerības programmu un visas kaimiņvalstu politikas priekšrocības. Mēs nevaram pieļaut šādus rupjus cilvēktiesību pārkāpumus nekur pasaulē, bet vēl jo vairāk Eiropas pievārtē.
<SPEAKER ID="292" NAME="Mitro Repo" AFFILIATION="S&amp;D">
(FI) Priekšsēdētāja kungs, mums nemaz nav jālūkojas aiz Eiropas robežām, lai atrastu valstis, kurās tiek pārkāptas cilvēktiesības. Baltkrievijā jums var izvirzīt apsūdzību un apcietināt tikai par to, ka esat piedalījies protesta demonstrācijā, kandidējis vēlēšanās vai izteicis savu viedokli. Politiska informētība un pilsoniska aktivitāte nav nasta sabiedrībai: tām jābūt vērtībām, kas to bagātina.
<P>
Tomēr ir grūti noticēt, ka demokrātiju Baltkrievijā varētu nostiprināt tikai piespiedu kārtā no ES puses. Ir vajadzīgs arī dialogs pamata līmenī un dalība pilsoniskajā sabiedrībā. ES jāatbalsta demokrātiskā attīstība Baltkrievijā un jāturpina organizēt kopīgus kultūras un izglītības projektus. Eiropas Ārējās darbības dienestam aktīvi jāuzrauga notikumi Baltkrievijā un jāatbalsta baltkrievi, lai tur tiktu integrētas arī Eiropas vērtības.
<P>
(Aplausi)
<SPEAKER ID="293" NAME="Cristian Dan Preda" AFFILIATION="PPE">
(RO) Priekšsēdētāja kungs, pirms divām dienām, 8. martā, Starptautiskajā Sieviešu dienā Natalia Radina nevarēja šos svētkus svinēt, jo viņai bija mājas arests. Tajā pašā dienā Ales Michalevic svinēja savu 53. dzimšanas dienu cietumā. Iemesls tam ir pavisam vienkāršs - viņš ir brīvs cilvēks, kurš uzdrošinājās piedalīties prezidenta vēlēšanās kā kandidāts, un tādā valstī kā Baltkrievija, kur valda diktatūra, sods par šādām brīvības izpausmēm ir personas brīvības ierobežojumi un ieslodzījums cietumā. Es vēlētos uzsvērt divus punktus mūsu rezolūcijā, kurus es uzskatu par ārkārtīgi svarīgiem. Man šķiet, ka mums jāatbalsta Eiropas Savienības ieviestie paplašinātie ierobežojošie pasākumi, izveidojot sarakstu, kurā tiek iekļauti prokurori, tiesneši un slepenpolicijas locekļi, kas saistīti ar nesenajiem cilvēktiesību pārkāpumiem Baltkrievijā. Otrkārt, es arī uzskatu, ka mums jādara viss iespējamais, lai atbalstītu pilsonisko sabiedrību šajā valstī, kas dotu mums kādu cerību.
<P>
(Aplausi)
<SPEAKER ID="294" NAME="Elena Băsescu" AFFILIATION="PPE">
(RO) Priekšsēdētāja kungs, es vēlētos sākt savu runu, vēršoties pie Baltkrievijas iestādēm ar aicinājumu izbeigt cenzūru pret demokrātiskajiem spēkiem un neatkarīgo presi. Es arī ierosinu no jauna atklāt Eiropas Drošības un sadarbības organizācijas biroju Baltkrievijā.
<P>
Cilvēktiesībām tika dots smags trieciens 2010. gada decembra vēlēšanās. Drošības spēki nežēlīgi sagrāva opozīcijas organizētās demonstrācijas pret vēlēšanu rezultātu viltošanu. Arestēto vidū bija arī viens no prezidenta amata kandidātiem Ales Michalevic. Viņš ir publicējis ziņas par spīdzināšanu, ko piedzīvojis, atrodoties cietumā, tomēr iestādes šo faktu noliedz. Arī pret žurnālistiem, kas atbalstīja opozīciju, tajā pašā laikā tika vērsti uzbrukumi. Lai gan bija aizliegts sniegt paziņojumus, viņi apstiprināja A. Michalevic apgalvojumus, cerot, ka tādā veidā pievērsīs ES uzmanību kritiskajai situācijai Baltkrievijā. Apstākļi, kādos tika veikti aresti, ir neskaidri, bet attiecībā uz izturēšanos tiek liecināts, ka ir bijuši daudzi nopietni cilvēktiesību pārkāpumi.
<SPEAKER ID="295" NAME="Krzysztof Lisek" AFFILIATION="PPE">
(PL) Priekšsēdētāja kungs, komisār, es vēlētos sirsnīgi pateikties par man doto iespēju runāt, jo pirms dažām dienām, kad es tikos ar savu draugu Ales Michalevic, kuru man ir tā iespēja un gods pazīt vairāk nekā desmit gadu, es viņam solīju, ka darīšu visu iespējamo, lai šodien runātu. Lai gan es zinu, ka šī nav īstā vieta, kur nodot personiskus sveicienus, tomēr vēlētos pateikt: "Ales, mēs esam ar tevi, kā Protasiewicz kungs teica”.
<P>
Es domāju, ka šodien ir ļoti svarīgi pateikt opozīcijai, ka mēs viņus atbalstīsim - un mums tas būtu jāpasaka ne tikai opozīcijai. Ir svarīgi to pateikt tiem, kas ir iesaistīti vajāšanu īstenošanā - prokuroriem, kas veic izmeklēšanas tā, kā viņiem to liek, tiesnešiem, kuri pieņem netaisnus spriedumus, darbavietu vadītājiem, kuri atlaiž cilvēkus viņu politisko aktivitāšu dēļ, augstskolu rektoriem, kuri izslēdz studentus par to, ka viņi piedalījušies demonstrācijās - mums jāpasaka viņiem visiem: "Mēs to atcerēsimies. Mēs atcerēsimies, ko jūs darāt un kāda šodien ir jūsu rīcība, un pienāks laiks, kad jūs saņemsiet pelnīto sodu”.
<SPEAKER ID="296" NAME="Corina Creţu" AFFILIATION="S&amp;D">
(RO) Priekšsēdētāja kungs, es arī vēlētos pievienoties tiem, kas aicina Padomi, Komisiju un starptautisko kopienu palielināt atbalstu pilsoniskajai sabiedrībai un demokrātiskajai opozīcijai Baltkrievijā, atbildot uz notikumiem, kas sākās 2010. gada decembrī.
<P>
Vairāk nekā 600 sabiedrības aktīvistu, žurnālistu, skolotāju un studentu, lielākās daļas prezidenta amata kandidātu un demokrātiskās opozīcijas līderu aresti un aizturēšana, kā arī nesamērīga spēka pielietošana pret demonstrantiem, kas protestēja pret A. Lukashenko ievēlēšanu, ir diktatūrai raksturīgas pazīmes un liecina par smagiem cilvēktiesību pārkāpumiem. Gadījumi ar Ales Michalevic, vienu no prezidenta A. Lukashenko oponentiem, kurš tika spīdzināts pirmstiesas aizturēšanas laikā, un ar žurnālisti Natalia Radin ir svarīgi pašreizējā situācijā, kurā mūsu pienākums ir stāties pretī, atbalstot Baltkrievijas pilsoniskās sabiedrības centienus, neatkarīgo presi un opozīciju demokrātijas veicināšanā.
<SPEAKER ID="297" NAME="Charles Tannock" AFFILIATION="ECR">
Priekšsēdētāja kungs, tas, ka Baltkrievijā prezidenta A. Lukashenko slepenpolicija joprojām saucas KGB, pasaka mums visu, ko mēs gribētu zināt par viņa mentalitāti un metodēm. Divdesmit gadus pēc Padomju Savienības sabrukšanas viņš ir palicis homo sovieticus arhetips, spēcīgs cilvēks, kura tieksme pēc varas ir tikpat stipra, kā viņa instinktīvais naids pret citādi domājošiem.
<P>
A. Lukashenko izmantoja jeb izmanto KGB kā politisku ieroci, lai apklusinātu tautas protestu, tā tas bija arī Ales Michalevic un Natalia Radin gadījumā, kas sekoja vēl vienām, par nožēlu - krāpnieciskām, prezidenta vēlēšanām pagājušā gada decembrī. Tika apcietināti vairāk nekā 700 cilvēki. Visur pienāca ziņas, ka KGB saņem ciet ar varu, aiztur bez tiesas sprieduma un pēc tam garīgi un fiziski spīdzina opozīcijas aktīvistus.
<P>
Baltkrievija mums nozīmē tik daudz tāpēc, ka tā ir Eiropas valsts un ir kļuvusi par Kubu pie mūsu sliekšņa. Ja ES ir vajadzīgs kāds morālais spēks pasaulē saistībā ar demokrātijas, cilvēktiesību un likuma varas veicināšanu, tad noteikti ir jāsāk ar pašu Eiropu, mūsu pašu kontinentu. Es nestrīdos par vajadzību saistīties ar Lukashenko režīmu. Tukšā krēsla politika ES būtu neproduktīva, bet mums jāpalielina atbalsts opozīcijai Baltkrievijā un jāievieš stingrākas ES sankcijas pret Lukashenko un viņa KGB pakalpiņiem.
<SPEAKER ID="298" NAME="Eija-Riitta Korhola" LANGUAGE="FI">
Priekšsēdētāja kungs, pēdējo mēnešu notikumi Baltkrievijā skaidri parāda, kā valdība sistemātiski turpina pārkāpt pilsoņu un politiskās tiesības. Opozīcijas atbalstītāju aresti decembrī atspoguļo veidu, kādā veidā tiek mēģināts apklusināt Lukashenko oponentus, izmantojot vardarbīgus līdzekļus.
<P>
Ales Michalevic un sešu citu prezidenta amata kandidātu no opozīcijas apcietināšana, nepamatoti aizbildinoties, ka viņi ir provocējuši vardarbīgas demonstrācijas, ir pretrunā ar politiskajām tiesībām. Tāpat arī žurnālistes Natalia Radin ieslodzīšana cietumā un turēšana apcietinājumā ilgāk nekā mēnesi liek domāt, ka brīva viedokļa paušana Baltkrievijā kļūst aizvien tālāka realitāte.
<P>
Mums nopietni jāuzņem apsūdzības par antihumānu izturēšanos un spīdzināšanu KGB cietumos, ko pauduši A. Michalevic, N. Radin un citi, un tās jāizmeklē objektīvām struktūrām. Es vēlos atgādināt Baltkrievijai par starptautiskajām saistībām, ko tā ir uzņēmusies, ratificējot ANO Konvenciju par pilsoņu un politiskajām tiesībām un ANO Konvenciju pret spīdzināšanu, un arī par atbildību, kāda tai līdz ar to ir pret starptautisko kopienu un it īpaši saviem pilsoņiem.
<SPEAKER ID="299" NAME="Johannes Hahn">
Komisijas loceklis. - Priekšsēdētāja kungs, mēs paužam bažas par situācijas pasliktināšanos Baltkrievijā, kas diemžēl nav pārsteigums. Plašā pilsoniskās sabiedrības aktīvistu, tostarp prezidenta amata kandidātu aizturēšana un apsūdzēšana periodā pēc vēlēšanām lika noprast, ka sekos bargi sodi. Un šodien mēs jau zinām par četriem gadījumiem, kad atsevišķām personām ir piespriesti vairāki gadi cietumā. Mums ir bail, ka turpmākajos mēnešos tiks notiesāti vēl vairāk cilvēku, tostarp līdz pat 40 cilvēkiem, pret kuriem pašlaik ir izvirzīta apsūdzība. Un vēl kas: mūs šausmina ziņojumi par spīdzināšanu un sliktu izturēšanos pret cilvēkiem, kas tika aizturēti politisku iemeslu dēļ, tajā skaitā bijušo prezidenta amata kandidātu A. Michalevic.
<P>
Visi šie nosodāmie notikumi var izraisīt mūsu ES atbildes attiecīgu pārskatīšanu. Šodien situācija ir šāda: kā jūs zināt, ES pauda savu attieksmi pēc 19. decembra krāpnieciskajām vēlēšanām un tām sekojošajām represijām, iekļaujot apmēram 160 cilvēkus sarakstā, pret kuriem paredzētas sankcijas. Tas bija ļoti skaidrs un stingrs vēstījums - nosodījuma paušana iestādēm. Tajā pašā laikā Komisija un Eiropas Ārējās darbības dienests ir nekavējoties izveidojuši jauna veida īpašās palīdzības instrumentus, lai sniegtu steidzamu atbalstu represiju upuriem, viņu ģimenēm un pilsoniskajai sabiedrībai apmēram EUR 1,7 miljonu vērtībā. Šī palīdzība tiek sniegta, sākotnēji koncentrējoties uz juridiskās palīdzības sniegšanu un represiju upuru konsultēšanu, kā arī piešķirot atbalstu pilsoniskās sabiedrības organizācijām un pilsoņu kampaņām.
<P>
Mēs arī beidzam pārorientēšanos uz mūsu starpposma palīdzības sniegšanu Baltkrievijai, lai palielinātu atbalstu pilsoniskajai sabiedrībai. Komisija ir arī četrkāršojusi savu palīdzību Baltkrievijas pilsoniskajai sabiedrībai laika periodā no 2011. līdz 2013. gadam - kopumā tā sasniegusi EUR 15,6 miljonus -, īpašu uzmanību piešķirot neatkarīgo plašsaziņas līdzekļu nostiprināšanai un studentu atbalstīšanai, tostarp turpinot finansējumu Eiropas Humanitārajai universitātei.
<P>
Nu ir laiks apsvērt, vai ir nepieciešams vēl kādā veidā reaģēt. Augstā pārstāve pēc pirmā notiesāšanas gadījuma 18. februārī nekavējoties pauda nosodījumu, un viņa atgādināja, ka tiesiskā procesā nedrīkst ņemt vērā politiskus motīvus. ES arī EDSO (Eiropas Drošības un sadarbības organizācijā) stingri nosodīja bargos spriedumus un liecības par spīdzināšanas gadījumiem Baltkrievijā un apspriež šo jautājumu ANO Cilvēktiesību padomē.
<P>
Visbeidzot, Eiropas Savienība apspriedīsies, vai pēdējā laika notikumi ir iemesls, lai turpmāk paplašinātu jau esošo sankciju sarakstu, lai pievienotu jaunus uzvārdus, piemēram, to, kas ir atbildīgi par pēdējiem notiesāšanas gadījumiem un neseno bargo pasākumu vadīšanu. ES ir gatava apsvērt turpmākos mērķtiecīgos pasākumus, kas piemērojami visās sadarbības jomās.
<P>
Parlamenta rezolūcija katrā ziņā dos noderīgu un savlaicīgu ieguldījumu mūsu pārdomām un diskusijām. Es pateicos deputātiem par uzmanību.
<SPEAKER ID="300" NAME="Priekšsēdētājs">
Es esmu saņēmis sešus rezolūcijas priekšlikumus, kas iesniegti saskaņā ar Reglamenta 110. panta 2. punktu.
<P>
Debates tiek slēgtas.
<P>
Balsošana notiks pēc debatēm.
