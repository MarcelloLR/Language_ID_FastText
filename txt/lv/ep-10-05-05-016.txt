<CHAPTER ID="016">
Priekšsēdētāja paziņojumi
<SPEAKER ID="359" NAME="Priekšsēdētājs">
Mūs ir apbēdinājušas ziņas par Somijas starptautisko cilvēktiesību novērotāja Jyri Antero Jaakola slepkavību Meksikā. Viņš un Meksikas cilvēktiesību aktīvists Betty Cariño Trujillo, kas viņu pavadīja, tika noslepkavoti misijas laikā, kurā tie novēroja, kā Meksikā tiek ievērotas cilvēktiesības. Eiropas Parlamenta vārdā es izsaku līdzjūtību upuru ģimenēm. Diemžēl mūsu pasaulē joprojām tiek piedzīvoti tādi zaudējumi kā šis.
<P>
Es esmu pārliecināts, ka jūs zināt, ka pagājušajā nedēļā es biju oficiālā vizītē ASV. Es oficiāli atklāju Parlamenta jauno sadarbības biroju Amerikas Savienoto Valstu Kongresā Vašingtonā. Man bija arī daudzas svarīgas sarunas, kurām vajadzētu veicināt ciešāku sadarbību, jo īpaši ekonomikas jomā, starp Eiropas Savienību un Amerikas Savienotajām Valstīm. Mēs runājām arī par stratēģiskajām partnerattiecībām un par izmaiņām Eiropas Savienībā pēc Lisabonas Līguma stāšanās spēkā. Mēs sagaidām, ka sadarbība ar Amerikas Savienotajām Valstīm būs vienlīdzīga.
<P>
Šo svētdien, 9. maijā, ir Šūmana deklarācijas sešdesmitā gadadiena. Atzīmējot šo notikumu, sestdien, 8. maijā, Briselē un svētdien Strasbūrā Eiropas Parlaments atvērs savas durvis visiem interesentiem. Arī Luksemburgā notiks ceremonijas par godu šim notikumam. Strasbūrā apmeklētāju vidū būs arī Komisijas priekšsēdētāja vietniece un Vācijas Eiropas lietu ministrs. Arī es tur būšu un vēlos jūs visus aicināt šo svētdien četros dienā ierasties Strasbūrā.
