<CHAPTER ID="011-02">
2. Venecuēla, jo īpaši Maria Lourdes Afiuni lieta 
<SPEAKER ID="414" NAME="Priekšsēdētāja">
Nākamais punkts ir debates par septiņiem rezolūciju priekšlikumiem par Venecuēlu, jo īpaši Maria Lourdes Afiuni lietu.
<SPEAKER ID="415" NAME="Santiago Fisas Ayxela">
autore. - (ES) Priekšsēdētājas kundze! Tiesnese Afiuni, rīkojoties saskaņā ar Venecuēlas tiesību aktiem un ANO Patvaļīgās aizturēšanas darba grupas atzinumu, mainīja drošības līdzekli, atbrīvojot no apcietinājuma Eligio Cedeño. Šā iemesla dēļ viņa tika ievietota augstākā drošības līmeņa ieslodzījuma vietā apstākļos, kas apdraud viņas dzīvību. Prezidents Chávez ir publiski aicinājis prokuroru pieprasīt maksimālo sodu un mudinājis Nacionālo asambleju pieņemt likumu, lai noteiktu viņai smagāku sodu, ko varētu piemērot ar atpakaļejošu spēku.
<P>
Amnesty International un Apvienoto Nāciju Organizācijas Augstais komisārs cilvēktiesību jautājumos ir pauduši lielas bažas par šo lietu.
<P>
Dāmas un kungi! Tas nav vienīgais gadījums. Gluži pretēji, tas parāda tāda režīma autokrātisku un autoritāru virzību, kas līdzās šķietami demokrātiskām vēlēšanām slēdz plašsaziņas līdzekļus ar pretēju viedokli, pavēl veikt konfiskācijas un arestē politiskos oponentus, nekādi neievērojot cilvēktiesības un tiesiskumu.
<P>
Tādēļ mēs esam pieprasījuši nekavējoties atbrīvot tiesnesi Afiuni.
<SPEAKER ID="416" NAME="Renate Weber">
autore. - Priekšsēdētājas kundze! Mēs atkal šajā Parlamentā apspriežam situāciju Venecuēlā - nevis tāpēc, ka to vēlētos, bet tāpēc, ka mums tas jādara.
<P>
Kopš mūsu pēdējās rezolūcijas situācija nav uzlabojusies - gluži pretēji. Pašlaik, kad tiesneši un tiesu vara ir zem tik liela spiediena, zūd pati tiesiskuma ideja, un tas ietekmē veselas virknes cilvēktiesību ievērošanu: no vārda brīvības - jo īpaši plašsaziņas līdzekļu brīvības - līdz privātīpašumam.
<P>
Venecuēlas Konstitūcijas 26. pantā ir skaidri teikts, ka tiesu vara ir neatkarīga un ka prezidents ir šīs neatkarības garants. Tomēr arvien vairāk prezidents Hugo Chavez savās publiskajās runās vienkārši diktē prokuroriem un tiesnešiem, kā rīkoties un lemt.
<P>
Vairāki tiesneši ir kļuvuši par šādas prezidenta rīcības upuriem. Daži ir atbrīvoti no amata; citi ir pametuši valsti. Tiesneses Maria Lourdes Afiuni lieta vienkārši ir nesenākā un ievērojamākā tādā ziņā, ka tiesnese tika ieslodzīta un apsūdzēta par viņas pieņemto lēmumu. Kā gan tiesneši, kas strādā ar viņas lietu, var darboties neatkarīgi, ja valsts prezidents tā vietā, lai gaidītu tiesu un tiesnešu pierādījumu analīzi, publiski sauc tiesnesi Afiuni par bandīti un prasa piemērot maksimālo sodu?
<P>
Maria Lourdes Afiuni pēdējos septiņus mēnešus ir pavadījusi vietā, kur ir apdraudēta viņas fiziskā veselība un pat dzīvība. Viņa atrodas cietumā ar vairāk nekā 20 ieslodzītām sievietēm, kuras viņa gadu gaitā ir notiesājusi par ļoti smagiem noziegumiem. Nav šaubu, ka šādas rīcības nolūks ir viņas pazemošana un iebiedēšana.
<P>
Tā kā es daudz negaidu no Venecuēlas tiesām, es uzdrošinos prasīt prezidentam Chavez ļaut viņu atbrīvot.
<P>
(ES) Prezident Chávez, tiesnese Afiuni ir nekavējoties jāatbrīvo. Bez kavēšanās ir jānodrošina taisnīga tiesa ar visām viņai nepieciešamajām garantijām, lai varētu sevi aizstāvēt pret prokurora apsūdzībām. Tas būtu ne vien godīgi no jūsu puses, bet arī ievērojams humāns žests.
<SPEAKER ID="418" NAME="Véronique De Keyser" LANGUAGE="FR">
Priekšsēdētājas kundze! Vai Maria Lourdes Afiuni lietā Venecuēlā jautājums ir par cīņu pret korupciju, kas ir oficiālā versija, vai par politiskas oponentes sodīšanu, kas ir New York Times korespondenta Simon Romero versija?
<P>
Šo jautājumu noteikti ir vērts uzdot, jo abas kombinācijas ir bieži izplatītas stingru režīmu valstīs. Tomēr mana grupa neparakstīs kompromisu un ir gatava iesniegt pati savu rezolūciju. Manuprāt, dāmas un kungi, jūs pārcenšaties, un es nevēlos izmantot šo lietu, kura, pēc manām domām, ir jānoskaidro, lai kritizētu visu Venecuēlas režīmu, ko jūs mēģināt darīt.
<P>
Par kādu jautājumu šeit ir runa? Piemērojot ārkārtas procedūru, tiesnese Afiuni atbrīvoja no ieslodzījuma baņķieri, kas ir apsūdzēts par USD 27 miljonu nozagšanu no valsts aģentūras, izmantojot viltotu importēšanas līgumu. Pēc šīs atbrīvošanas viņa tika arestēta un ievietota apcietinājumā. Ir tiesa, ka viņas apcietinājuma apstākļi ir ārkārtīgi šausmīgi - kā visos Venecuēlas cietumos. Tomēr mēs šeit nepiedalāmies steidzamās debatēs par cietumiem. Tādēļ tas joprojām nepadara tiesnesi par cilvēktiesību aktīvistu - viņa par šo jautājumu nekad nav izteikusies.
<P>
Tāpat kā jūs, es aicinu nodrošināt taisnīgu un ātru tiesu ar visām saistītajām aizstāvības garantijām, turpināt cīņu pret korupciju, kas pastāv tiesu sistēmā, un stingri nošķirt politiku no tiesu varas. Šajā jautājumā es piekrītu, bet es nevaru piekrist pārējam.
<SPEAKER ID="419" NAME="Raül Romeva i Rueda">
autors. - (ES) Priekšsēdētājas kundze! Es domāju tāpat kā De Keyser kundze. Kad mums pirms dažām dienām lūdza debatēt par šo jautājumu kā steidzamu lietu, es paziņoju, ka jāpievērš uzmanība konkrētajai tiesneses Afiuni lietai. Varbūt ne steidzamības kārtā pieņemtas rezolūcijas veidā. Varbūt vēstules veidā, ko varētu parakstīt dažādi deputāti, apliecinot mūsu bažas un precizējot mūsu prasību, vai arī mums vajadzētu prasīt, lai tiktu ievērotas juridiskās garantijas saistībā ar visiem tiesas procesiem, tostarp tiesneses Afiuni lietu.
<P>
Tāds bija nolūks, un šādā nolūkā mūsu grupa arī iesniedza rezolūcijas priekšlikumu, kurā mēs izvirzījām vairākus punktus, kas atbilst dažiem paustajiem viedokļiem un ko, manuprāt, ir svarīgi atgādināt.
<P>
Tomēr šā procesa laikā esam atklājuši, ka tā vietā, lai tiktu sagatavota rezolūcija par konkrētu cilvēktiesību pārkāpuma gadījumu vai konkrēto situāciju, ko pašlaik piedzīvo šī tiesnese, tiek pausti apgalvojumi no Venecuēlas opozīcijas viedokļa.
<P>
Ir acīmredzams, ka ļoti drīz būs vēlēšanas. Turklāt ir acīmredzams, ka šī rezolūcija Venecuēlā tiks izmantota politiski - politiski!
<P>
Man nav nekādu cilvēcīgu vai politisku simpātiju pret Chávez kungu; absolūti nekādu. Tomēr es arī nevēlos, lai Eiropas Parlamentu izmantotu, lai sarīkotu kampaņu opozīcijai, kura pašlaik izmanto atsevišķu lietu, lai apšaubītu visas politikas ticamību, kurai lielākā vai mazākā mērā var piekrist, taču par kuru vienmēr jādebatē politiski. Šodien mēs nepiedalāmies šādās debatēs, kam jānotiek citā kontekstā, taču ne šodien, ne šeit, ne tagad.
<P>
Rezolūcijai par cilvēktiesību pārkāpumiem, demokrātiju un tiesiskumu ir ļoti konkrēts uzdevums un ļoti konkrēts nolūks, un jūs esat patērējuši daudz laika, izmantojot šo vietu, lai darītu citas lietas, kas nekādi nav saistītas ar atsevišķiem un konkrētiem ziņojumiem par cilvēktiesību pārkāpumiem. Man šķiet, ka jau kādu laiku visam Parlamentam, visām grupām ir par to jāpadomā cilvēktiesību vārdā.
<SPEAKER ID="420" NAME="Charles Tannock">
autors. - Priekšsēdētājas kundze! Šķiet, Venecuēlas prezidenta Hugo Chávez demagoģijai nav robežu. Viņš tagad ir vērsies pret tiesu varas neatkarību kā nākamo šķērsli ceļā uz absolūtas varas pārņemšanu. Tiesneses María Lourdes Afiuni Mora arests un ieslodzīšana ir viņa līdz šim vispārdrošākais un nekaunīgākais mēģinājums apklusināt opozīciju un graut varas dalīšanu un tiesiskumu.
<P>
Es nespēju saprast, kā šī tiesnese var cerēt uz taisnīgu tiesu. Chávez kungs jau viņu ir nosaucis par bandīti, apsūdzējis kukuļņemšanā un teicis, ka viņa jāiesloga uz 30 gadiem. Viņš ir arī teicis, ka Simón Bolívar būtu viņu nošāvis, un tas ir ārkārtīgi musinošs paziņojums Chávez kunga arvien stingrākas diktatūras režīmā un, manuprāt, neapdomīga kūdīšana uz vardarbību.
<P>
Tomēr Chávez kungs netiek par to sodīts galvenokārt tāpēc, ka viņš ir histērisks ASV kritiķis un tādējādi ir populārs daudzu kreiso vidū Eiropā un šajā Parlamentā. Šis paradokss turpina graut ES kolektīvos centienus atklāt satraucošo totalitārisma palielināšanās tendenci Venecuēlā.
<P>
(Aplausi)
<SPEAKER ID="421" NAME="Bernd Posselt" AFFILIATION="PPE">
(DE) ("Zilās kartes” jautājums saskaņā ar Reglamenta 149. panta 8. punktu, kas uzdots Romeva i Rueda kungam) Priekšsēdētājas kundze! Es vēlētos pajautāt Romeva kungam, vai viņš zina, ka Reglamentā ir minēts, ka šo debašu temats ir ne vien cilvēktiesības, bet arī demokrātija un tiesiskums? Turklāt, vai viņš zina, ka Chávez kungs apdraud demokrātiju un tiesiskumu?
<SPEAKER ID="422" NAME="Raül Romeva i Rueda">
autors. - (ES) Posselt kungs, tas ir jautājums par prioritātēm. Pirms diviem mēnešiem mēs šeit debatējām tieši par šo jautājumu saistībā ar steidzamā kārtā pieņemamu rezolūciju par Venecuēlu. Es gribu teikt, ka mums ir jābūt skaidram, kas ir svarīgi un kādas ir prioritātes. Ja mums ir jādebatē par Venecuēlu ārlietu komitejā, debatēsim, bet mums nevajadzētu izmantot šo sesiju, lai veiktu darbības, kas nekādi nav saistītas ar fundamentāla, konkrēta un laikus iesniegta ziņojuma sagatavošanu par cilvēktiesību pārkāpumiem.
<SPEAKER ID="423" NAME="Joe Higgins">
autors. - Priekšsēdētājas kundze! Šī rezolūcija, kas it kā ir par cilvēktiesībām Venecuēlā, atklāj masveida liekulību šā Parlamenta labējās partijās. Patiesībā šeit ir runa nevis par cilvēktiesību aizstāvēšanu, bet gan par atbalstu Hugo Chávez valdības gāšanai un palīdzības sniegšanu Venecuēlas labējai, lielos uzņēmumus atbalstošajai opozīcijai, kura joprojām kontrolē lielu daļu privāto plašsaziņas līdzekļu, nozaru un zemes īpašumu un pie kuras pieder tie, kas mazāk nekā pirms 10 gadiem mēģināja veikt atklātu valsts apvērsumu.
<P>
Chávez kunga valdība ir veikusi vairākus progresīvus pasākumus, kas ir uzlabojuši sabiedrības nabadzīgāko slāņu dzīvi, taču tas ir nozīmējis, ka Chávez kungs ir pretojies neoliberālās ekonomikas politikas jomām, ko Eiropas Savienība un ASV uzspiež daudzām valstīm Latīņamerikā, piemēram, to ekonomikas ierobežojumu atcelšanai, liberalizācijai un privatizācija, kas galvenokārt dod labumu lielajām starptautiskajām korporācijām, kuru galvenie biroji atrodas ES un ASV. Tieši tādēļ mums ir šī zākāšanās kampaņa.
<P>
Es pieprasu, lai pret šo tiesnesi Afiuni un visiem ieslodzītajiem Venecuēlā attiektos ar cieņu un apzinīgi nodrošinātu taisnīgu tiesu. Man un maniem sociālistu kolēģiem Venecuēlā, piemēram, Socialismo Revolucionario, ir lielas problēmas ar dažiem Chávez kunga politikas aspektiem: arvien spēcīgākām birokratizācijas tendencēm un staļinismam raksturīgu tendenci apvainot un celt neslavu opozīcijai, kuras pamatā ir Venecuēlas kreisie spēki un strādnieku kustība. Mēs vēlamies redzēt, lai galvenie resursi Venecuēlā būtu valsts īpašumā, taču saskaņā ar patiesu demokrātiskas strādnieku un kontroles un pārvaldības režīmu, kas veidos pamatu pietiekamai labklājībai un pakalpojumiem, lai pārveidotu Venecuēlas lielākās iedzīvotāju daļas dzīvi, izbeidzot tādas šausmīgas problēmas kā nabadzību un noziedzību, taču arī visiem nodrošinot pilnīgi demokrātiskas sociālās tiesības un cilvēktiesības.
<SPEAKER ID="424" NAME="Bogusław Sonik" LANGUAGE="PL">
Priekšsēdētājas kundze! Šajā sēžu zālē mēs bieži sev uzdodam jautājumu, kas tiek uzdots arī mūsu vēlēšanu apgabalos: cik efektīvs ir mūsu darbs cilvēktiesību aizsardzības jomā? Priecājos, klausoties deputātu komunistu, kurš norāda, ka ar šeit izteiktām runām var gāzt režīmu, un es vēlētos, lai šajā sēžu zālē izteiktu vārdu rezultātā kristu diktatūras Baltkrievijā, Zimbabvē un visur citur, kur cilvēki cieš no šādiem režīmiem.
<P>
Mani ir arī skumji, redzot, kāda ir De Keyser kundzes un Romeva i Rueda attieksme. Pirms diviem mēnešiem jūs teicāt to pašu - ka šis nav ne pareizais forums, ne pareizais laiks, lai runātu par Venecuēlu. Tomēr šis ir īstais laiks un īstā vieta, un mums ir jāaizsargā šie cilvēki neatkarīgi no mūsu atšķirīgajiem politiskajiem uzskatiem. Prezidents Chávez un viņa kontrolētā iekārta pastāvīgi veic daudzus demokrātiskās opozīcijas politiskas vajāšanas un mocīšanas aktus. Šajā saistībā es pieprasu atbrīvot tiesnesi Afiuni un aicinu Eiropas Savienības Augsto pārstāvi ārpolitikā un drošības politikā Venecuēlas iestādēm nosūtīt petīciju - es jau beidzu -, paužot Eiropas Savienības bažas saistībā ar cilvēktiesību, demokrātijas principu, likuma un kārtības pārkāpumiem Venecuēlā.
<SPEAKER ID="425" NAME="Anneli Jäätteenmäki">
ALDE grupas vārdā. - Priekšsēdētājas kundze! Man ir prieks, ka Eiropas Parlaments darba kārtībā ir iekļāvis tiesneses Afiuni lietu un iestājas pret cilvēktiesību pārkāpumiem Venecuēlā.
<P>
Vēl jo vairāk - es prasu Venecuēlas valdībai cienīt Venecuēlas iedzīvotājus, kā arī ievērot starptautiskās cilvēktiesību hartas un veikt patiesus pasākumus virzībā uz īstu demokrātiju, kurā tiek un tiks ievērotas cilvēktiesības un tiesiskums.
<P>
Tiesneses Afiuni lieta ir skumjš atgādinājums par Venecuēlas negatīvo attieksmi pret cilvēktiesībām. Tiesneses Afiuni aizturēšana ir viņas personas pamattiesību pārkāpums un ļoti nopietns drauds tiesu varas neatkarībai.
<SPEAKER ID="426" NAME="Eija-Riitta Korhola" AFFILIATION="PPE">
(FI) Priekšsēdētājas kundze! Iepriekšējo reizi pirms sešiem mēnešiem mēs šeit apspriedām demokrātijas nepārtraukto graušanu Venecuēlā. Īpaši satraucoša un redzama virzība ir valdības uzbrukumi presei un interneta brīvībai un laikrakstu, radio kanālu, tīmekļa lapu un televīzijas staciju slēgšana. Iespējams, mēs nezinām visus faktus, tomēr mums ir jāskata ar šo situāciju saistītās problēmas un principi. Atklātajā Afiuni kundzes vajāšanā prezidents Chávez ir uzskatījis par savu pienākumu uzbrukt tiesu varas neatkarībai, kaut gan viņam vajadzētu būt tās galvenajam aizstāvim.
<P>
Varas dalīšana ir demokrātijas un konstitucionālas valsts pamatā, un plašsaziņas līdzekļu brīvība ir būtiska demokrātijai un pamatbrīvību ievērošanai. Tiesības brīvi publiski paust viedokli un idejas ir līdzdalības garantija demokrātijas procesā un nodrošina brīvas un godīgas vēlēšanas un labu pārvaldību. Cerams, neviens šeit nemēģinās pierādīt pretējo.
<SPEAKER ID="427" NAME="Monica Luisa Macovei" AFFILIATION="PPE">
Priekšsēdētājas kundze! Demokrātija Venecuēlā ir apdraudēta, un es vēlētos pieminēt vēl vienu lietu, kas saistīta ar valdības veiktu vārda brīvības ierobežošanu un pilsoniskās sabiedrības kontroli.
<P>
Nesena situācija, kas ietekmē visu reģionu, ir Venecuēlas mēģinājums 2010. gada jūnijā grozīt rezolūcijas projektu par pilsoniskās sabiedrības līdzdalību Amerikas valstu organizācijā. Venecuēla vēlējās, lai pilsoniskās sabiedrības līdzdalību reglamentētu vietējie tiesību akti. Tas ir slikts precedents. Līdzīgu klauzulu Venecuēla izmantoja Līgumā par Starpamerikas pretkorupcijas konvencijas īstenošanu, lai neļautu NVO ziņot par korupciju šajā valstī.
<P>
Komisijai un Padomei ir stingri un atklāti jāatbalsta pilsoniskā sabiedrība Venecuēlā un ļoti rūpīgi jāuzrauga gaidāmās parlamenta vēlēšanas. Nākamā parlamenta likumība ir ārkārtīgi svarīga šajos demokrātijas mazināšanas laikos. Visbeidzot es vēlētos pievienoties aicinājumam atbrīvot tiesnesi.
<SPEAKER ID="428" NAME="Corina Creţu" AFFILIATION="S&amp;D">
(RO) Es vēlētos atkārtot, ka cilvēktiesību aizsardzība vienmēr ir bijusi un turpinās būt mūsu prioritāte. Tieši tādēļ ir dabiski, ka mēs paužam bažas par apstākļiem, kādos notiek šādi tiesas procesi, un par ieslodzījuma režīmu.
<P>
Es uzskatu, ka mums ir jānodrošina, lai tiesas process būtu taisnīgs, pārredzams un atbilstu tiesiskuma pamatnoteikumiem. Tomēr vienlaikus es neuzskatu, ka šādas lietas, kuras īpaši labi nepārzinām, mums būtu derīgi izmantot par ieganstu iekšējiem politiskiem cīniņiem.
<SPEAKER ID="429" NAME="Miroslav Mikolášik" AFFILIATION="PPE">
(SK) Mani sanikno veids, kādā prezidents Chávez valda Venecuēlā. Viņa kreisā spārna valdīšanas stils atgādina sliktākās Austrumeiropas un Rietumeiropas komunistu valdības pirms Berlīnes mūra krišanas.
<P>
Maria Lourdes Afiuni ir nepatiesi ieslodzīta, un ir pārkāptas viņas pamattiesības, kā arī lēmumu pieņemšanas brīvība kā tiesnesei. Šajā gadījumā ir skaidrs, ka tiesu vara nav neatkarīga un ka Venecuēla un Chávez kungs ņirgājas par demokrātiju.
<SPEAKER ID="430" NAME="Gabriel Mato Adrover" AFFILIATION="PPE">
(ES) Priekšsēdētājas kundze! Šī nav pirmā reize, kad runāju par Venecuēlu un par cilvēktiesību pārkāpumiem, kas notiek šajā skaistajā valstī, un baidos, ka tie nebūs pēdējie.
<P>
Savas iepriekšējās uzstāšanās laikā es runāju par žurnālistiem. Šodien es runāju par tādiem tiesnešiem kā tiesnese Afiuni un, kā vienmēr, par vienkāršajiem venecuēliešiem, kuri tāpat kā tūkstošiem tur mītošo kanārijputniņu tikai vēlas dzīvot mierā un brīvībā. Šie cilvēki mēģina aizsargāt savu zemi un savas darbavietas bez pastāvīgās nedrošības "kas notiks rīt”.
<P>
Venecuēla ir bijusi patvēruma zeme daudziem. Diemžēl pašlaik tā ir valsts, kurā vārda brīvība un citas brīvības un tiesības ir tikai atmiņas. Mēs šodien šeit runājam par cilvēktiesībām un tiem, kuri tās pārkāpj. Lai mūsu atbalsts no šejienes tiek nodots tiesnesei Afiuni un visiem Venecuēlas iedzīvotājiem kopā ar mūsu cerību, ka politiskā brīvība reiz kļūs par realitāti!
<SPEAKER ID="431" NAME="Kristalina Georgieva">
Komisijas locekle. - Priekšsēdētājas kundze! ES rūpīgi vēro situāciju Venecuēlā. Šajā saistībā es vēlētos norādīt, ka arī mums ir tādas pašas bažas kā šeit paustās par tiesneses María Lourdes Afiuni aresta un apcietinājuma apstākļiem un turpmākajiem paziņojumiem attiecībā uz viņas arestu, ko veica Venecuēlas varas iestādes.
<P>
Ir svarīgi norādīt, ka ANO īpašais referents tiesnešu un advokātu neatkarības jautājumos un ANO Patvaļīgās aizturēšanas darba grupa kvalificēja tiesneses María Lourdes Afiuni arestu kā īpaši graujošu triecienu tiesu neatkarībai. Vēl vairāk, ANO eksperti paziņoja, ka atriebībai par konstitucionāli garantētu funkciju izpildi un baiļu sajūtas radīšanai tiesnešu un advokātu vidū nebija cita nolūka kā vienīgi graut tiesiskumu un traucēt tiesai, un pieprasīja tūlītēju un beznosacījuma tiesneses Afiuni atbrīvošanu. Amerikas Cilvēktiesību komisija noteica aizsardzības pasākumu par labu tiesnesei María Lourdes Afiuni, uzsverot pienākumu aizsargāt viņas dzīvību un fizisko veselību, kā arī pārvest viņu uz drošu vietu. Lai gan Venecuēlas iestādes ziņoja, ka viņa tiek turēta atsevišķi no pārējām cietumniecēm, kā jau šeit minēts, viņa joprojām ir ieslodzīta Valsts sieviešu labošanas iestādē, kurā, iespējams, atrodas viņas notiesātas personas.
<P>
Dialogā ar Venecuēlas varas iestādēm mēs vienmēr esam uzsvēruši to, ka ir svarīgi pilnīgi ievērot starptautiskos pienākumus un saistības cilvēktiesību jomā, tostarp vārda brīvību, tiesiskumu un īpaši tiesu varas neatkarības ievērošanu. Šie jautājumi ir mērķtiecīgi ietverti mūsu dialogā ar Venecuēlas varas iestādēm, un, lai gan varas iestādes apgalvo, ka šī apcietināšana ir saskaņā ar Venecuēlas tiesību aktiem, mēs, ņemot vērā ANO un Amerikas Cilvēktiesību komisijas, kā arī mūsu pašu apsvērumus, par šo jautājumu paužam ļoti dziļas bažas.
<P>
Mēs ar bažām vērojam politiskās polarizācijas tendenci, kas no jauna parādās šajā valstī. Septembra likumīgās vēlēšanas daudzviet uzskata par valsts nākotnes pavērsiena punktu, un tagad ir īstais laiks Eiropas Savienībai uzsvērt to, cik svarīgi ir šīs vēlēšanas rīkot mierīgā, pārredzamā un pilnīgi demokrātiskā vidē. Es vēlētos izmantot šo iespēju, lai uzsvērtu, ka ES mudina visus dalībniekus iesaistīties vēlēšanu procesā, esot tolerantiem un pilsoniskiem, kā arī cienot viedokļu plurālismu.
<P>
Mēs turpināsim uzmanīgi vērot notikumu attīstību Venecuēlā šajā saistībā, pamatojoties uz mūsu apņemšanos atbalstīt un stiprināt demokrātiju un veicināt cilvēktiesības un pamatbrīvības visur pasaulē, arī Venecuēlā.
<P>
(Aplausi)
<SPEAKER ID="432" NAME="Priekšsēdētāja">
Debates tiek slēgtas.
<P>
Balsojums notiks pēc brīža.
<P>
Rakstiskās deklarācijas (Reglamenta 149. pants)
<SPEAKER ID="433" NAME="Cristian Dan Preda  " AFFILIATION="PPE">
rakstiski. - (RO) Maria Lourdes Afiuni lieta ir absolūti šausminoša visiem, kuri atbalsta demokrātiskas vērtības. Tā uzsver to, ka tiesiskums Venecuēlā nav nekas cits kā bezjēdzīga koncepcija. Kopš Hugo Chávez nākšanas pie varas tiesu sistēmas politizācija ir palielinājusies. Tiesu iestādes parasti neuzdrošinās iebilst valdībai. Kad tas notiek, sekas ir radikālas. Ir nepieņemami, ka tiesnesi, kura tikai pilda savu pienākumu garantēt pilsoņiem pamattiesības, var pakļaut šādai atriebībai. Venecuēlas valdībai ir ātri jāatbrīvo tiesnese Afiuni un jāpārtrauc uzbrukumi tiesu varas neatkarībai.
<P>
Vienlaikus mums šī lieta ir arī jāsaista ar parlamenta vēlēšanām septembrī. Ir jāizbeidz valdības kritiķu darbību kriminalizācija, kā arī jebkādi mēģinājumi ierobežot vārda un preses brīvību. Chávez kunga režīma autoritārā tendence ir ārkārtīgi satraucoša, un es uzskatu, ka mums nav jābaidās to teikt.
