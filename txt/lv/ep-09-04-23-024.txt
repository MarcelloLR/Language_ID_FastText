<CHAPTER ID="024">
Statistika par augu aizsardzības līdzekļiem (debates) 
<SPEAKER ID="535" NAME="Priekšsēdētāja. - Nākamais punkts ir Vides, sabiedrības veselības un pārtikas nekaitīguma komitejas vārdā sagatavotais">
Bart Staes ziņojums par statistiku par augu aizsardzības līdzekļiem
<P>
(11120/2/2008 - C6-0004/2009 -.
<SPEAKER ID="536" NAME="Bart Staes">
referents. - (NL) Mūsu priekšā ir galīgā vienošanās, par kuru mēs diskutējām ar Padomi un Komisiju, galīgā vienošanās, kas panākta pēc dokumenta izskatīšanas pirmajā lasījumā, kuras laikā mēs Parlamentā ieņēmām ļoti stingru nostāju un ieviesām vairākus elementus, kas tika pieņemti ar lielu balsu vairākumu un kas patiesībā nodrošināja mums ļoti pārliecinošu starta pozīciju sarunās ar Padomi. Man jāsaka, ka Padomes kopējā nostāja dažus mēnešus pēc dokumenta izskatīšanas pirmajā lasījumā bija diezgan neapmierinoša. Patiesībā nebija vērojama īpaša vēlme īstenot mūsu pieeju, un tādēļ sarunas ar Padomi ne tuvu nebija vieglas.
<P>
Taču mēs spējām spert soli uz priekšu, un izveidojās patiešām konstruktīva gaisotne. Arī Parlamenta delegācija bija spēcīga. Tika panākta vienotība daudzveidībā. Pēc manām domām, mēs ar zināmu lepnumu varam piedāvāt mūsu darba rezultātu rītdienas balsojumam. Katrā ziņā mēs piedalāmies jautājuma risināšanā un nodrošinām, ka papildus diviem pesticīdu izmantošanas jomā pieņemtajiem tiesību aktiem, proti, direktīvai par to ilgtspējīgu izmantošanu un regulai par augu aizsardzības produktu laišanu tirgū, tiek izveidots pamats jeb instrumentu kopums, kas ir efektīvs regulējums datu ieguvei, izmantojot statistiku. Tādēļ, pēc manām domām, tas ir pamats likumdošanas darbam, ko mēs esam veikuši Parlamentā.
<P>
Viens no panāktajiem būtiskākajiem sasniegumiem ir tas, ka Padome, pretēji tās nostājai, piekrīt par pesticīdu pamata definīciju izmantot definīciju, ko Parlaments, pamatojoties uz politisku vienošanos ar Padomi, iepriekš iekļāva direktīvā par pesticīdu ilgtspējīgu izmantošanu. Tas nodrošina zināmu konsekvenci un ir būtiski saistībā ar definīcijas izmantošanu nākotnē.
<P>
Mums izdevās iekļaut dokumentā arī skaidru atsauci uz vispārējo tiesisko pamatu statistikas jomā, uz statistikas datu izmantošanas kārtību, uz statistikas datu apstrādes kārtību un, kas ir visbūtiskāk, uz noteikumiem par statistikas datu izmantošanu nākotnē, citu starpā ņemot vērā konfidencialitātes aspektu. Mums izdevās sasniegt savu mērķi, nosakot, ka dalībvalstīm ir jāsniedz nozīmīga informācija par pesticīdiem un ka tā ir jāsniedz tādā veidā, lai to būtu iespējams salīdzināt. Es personīgi būtu gribējis, lai mēs ietu vēl tālāk, bet tas, ko izdevās sasniegt, ir pirmais solis uz priekšu.
<P>
Vēl viens sasniegums, neapšaubāmi, ir tas, ka mēs, ņemot vērā apstākli, ka pamata definīcijā izmantojām vārda "pesticīdi” definīciju un pesticīdu definīciju, kas noteikta direktīvā par pesticīdu ilgtspējīgu izmantošanu, izskatot dokumentu otrajā lasījumā, iekļāvām tajā arī jēdzienu "biocīdi produkti”. Tā bija būtiska prasība, ko izvirzīja Sociāldemokrātu grupa Eiropas Parlamentā. Tas patiešām ir sasniegums. Šis jēdziens ir minēts regulā, kā arī šajā politiskās vienošanās dokumentā, kaut gan tajā nav noteikts, ka mēs apņemamies paplašināt spēkā esošo regulu par statistiku un pesticīdiem, iekļaujot tajā jēdzienu "biocīdi produkti”, laikā, kad tiesību akts ir spēkā un arī - un tā bija steidzama prasība no Padomes puses - pēc ietekmes novērtējuma veikšanas šai sakarībā.
<P>
Mēs panācām lielāku pārredzamību. Mēs panācām, lai tiktu noteikta prasība par datu publicēšanu internetā. Taču attiecībā uz vairākiem jautājumiem, kā jau tika minēts - un tāda jau ir sarunu būtība, tāpēc ka pastāv demokrātija -, mēs neguvām panākumus. Es jau tos minēju, un citu starpā tas ir vājāks formulējums attiecībā uz pesticīdu izmantošanu ar lauksaimniecību nesaistītiem mērķiem - šai sakarībā regulas projekts pilnībā neatbilst pirmajā lasījumā panāktajam. Taču šajā gadījumā, lai kaut ko iegūtu, ir no kaut kā jāatsakās.
<P>
Es vēlos teikt, ka esmu ļoti pateicīgs ēnu referentiem. Tā bija patīkama sadarbība. Šis bija mans pēdējais normatīvais ziņojums šajā likumdošanas periodā, un es ceru, ka es varēšu to nedaudz papildināt nākamajā likumdošanas periodā.
<SPEAKER ID="537" NAME="László Kovács">
Komisijas loceklis. - Priekšsēdētājas kundze, Eiropas Parlamenta un Padomes 2009. gada janvārī apstiprinātās Ilgtspējīgas pesticīdu izmantošanas tematiskās stratēģijas mērķis ir papildināt esošo tiesisko pamatu, pievēršot uzmanību pesticīdu izmantošanas posmam, nolūkā samazināt pesticīdu ietekmi uz cilvēku veselību un vidi.
<P>
Šis priekšlikums ir stratēģijas trešais tiesiskais pīlārs - pirmais ir pamata direktīva un otrais ir Regula par augu aizsardzības produktu laišanu tirgū -, un tā mērķis ir apkopot uzticamus datus, lai izvērtētu panākumus, kas gūti, īstenojot stratēģiju.
<P>
Tādēļ šā priekšlikuma būtiskākais mērķis ir veicināt salīdzināmu un uzticamu datu apkopošanu visās dalībvalstīs un to iesniegšanu Komisijai, nodrošinot iespēju aprēķināt saskaņotus riska rādītājus un noteikt panākumus, kādi gūti, īstenojot tematisko stratēģiju.
<P>
Vienošanās pirmajā lasījumā par šo priekšlikumu starp Padomi un Parlamentu netika panākta tādu iemeslu dēļ, kas galvenokārt saistīti ar regulas darbības jomu un rezultātu publicēšanu.
<P>
Pateicoties intensīvam un rezultatīvam trialogam otrajā lasījumā un it sevišķi referenta un ēnu referentu vēlmei panākt kompromisu, risinājumi tika rasti attiecībā uz visiem jautājumiem.
<P>
Komisija uzskata, ka panāktais kompromiss ir lielā mērā atbilstīgs un atbilst Parlamenta izvirzītajām prasībām, neradot nesamērīgu slogu valstu iestādēm un uzņēmumiem, un tādēļ to atbalsta.
<P>
Komisija vēlas izmantot šo iespēju, lai pateiktos referentam Bart Staes par paveikto lielisko darbu saistībā ar šo sarežģīto priekšlikumu, par viņa pacietību un tiešām konstruktīvo sadarbību ar Komisiju. Ņemot vērā panākto kompromisu, Komisija ir pārliecināta, ka starp Eiropas Parlamentu un Padomi ir iespējams panākt vienošanos otrajā lasījumā par šo nozīmīgo priekšlikumu, lai nodrošinātu Ilgtspējīgas pesticīdu izmantošanas tematiskās stratēģijas veiksmīgu īstenošanu.
<SPEAKER ID="538" NAME="Anne Laperrouze" LANGUAGE="FR">
Priekšsēdētājas kundze, komisāra kungs, dāmas un kungi, 2009. gada janvāra plenārsēdē mēs pieņēmām divus tiesību aktus - par pesticīdu ilgtspējīgu izmantošanu un par procedūrām augu aizsardzības produktu laišanai tirgū. Debates par šiem tiesību aktiem bija vētrainas un nodrošināja reālus panākumus cilvēku veselības un vides aizsardzības jomā.
<P>
Taču bez šā dokumenta šie divi tiesību akti būtu nevērtīgi. Šī regula patiesībā nodrošina abu iepriekš minēto tiesību aktu piemērošanu. Komisāra kungs, atcerieties, ka šie statistikas dati ir nepieciešami, lai noteiktu, cik daudz jaunu produktu tiek laisti tirgū un cik lielā mērā pieaug to izmantošana, un, kas ir visbūtiskāk, lai aprēķinātu ziņojumā par pesticīdu ilgtspējīgu izmantošanu noteiktos riska rādītājus.
<P>
Es vēlos arī uzsvērt, ka, pēc manām domām, mums ir ne tikai izdevies panākt līdzsvaru starp nepieciešamību iesniegt datus un to konfidencialitāti, bet arī noteikt atbilstīgas administratīvās prasības, tāpēc ka tas ir aspekts, kas interesē datu lietotājus.
<P>
Attiecībā uz biocīdiem produktiem ir būtiski uzsvērt, ka ir jānodrošina šā dokumenta savlaicīga piemērošana šiem produktiem, pamatojoties uz ietekmes novērtējuma rezultātiem.
<P>
Mēs esam veikuši pētījumu par komerciālu pesticīdu izmantošanu ar lauksaimniecību nesaistītiem mērķiem. Pašlaik šādiem mērķiem izmantotu pesticīdu daudzumu var noteikt tikai intuitīvi. Šai sakarībā ļoti noderīgi būs eksperimentāli pētījumi, ko plāno veikt Eiropas Komisija.
<P>
Nobeigumā es vēlos pateikties mūsu referentam, kurš atbalstīja mūs sarunu laikā un deva lielu ieguldījumu vienošanās panākšanā.
<SPEAKER ID="539" NAME="Bart Staes">
referents. - (NL) Es domāju, ka viss ir pateikts. Šī ir laba vienošanās, un es ceru, ka tā rīt no rīta tiks pieņemta.
<SPEAKER ID="540" NAME="Priekšsēdētāja. - Debates tiek slēgtas">
Balsojums notiks rīt, piektdien, 2009. gada 24. aprīlī, pulksten 12.00.
<P>
Rakstiskas deklarācijas (Reglamenta 142. pants)
<SPEAKER ID="541" NAME="Daciana Octavia Sârbu  " LANGUAGE="RO">
Saskaņā ar Sesto Kopienas vides rīcības programmu Eiropas Savienība ir atzinusi nepieciešamību konsekventāk samazināt pesticīdu ietekmi uz vidi un cilvēku veselību. Šī regula par statistiku par augu aizsardzības līdzekļiem novērsīs pastāvošās nepilnības saistībā ar pesticīdu izmantošanu dalībvalstīs.
<P>
Izvērtējot Komisijas iesniegtos datus par pesticīdu izmantošanu un pārdošanu, tika secināts, ka mums Kopienas līmenī ir nepieciešama saskaņota metode tādu statistikas datu apkopošanai, kas iegūti, laižot produktus tirgū, kā arī, kas iegūti no ražotājiem.
<P>
Mēs visi apzināmies, ka Eiropas Savienības līmenī ir jānosaka saskaņotāki pamata tiesību akti, kas regulē pesticīdu izmantošanu. Tieši tādēļ es vēlos uzsvērt, ka es atzinīgi vērtēju kopēja tiesiska pamata izveidi sistemātiskai Kopienas statistikas datu apkopošanai par pesticīdu laišanu tirgū un to izmantošanu saskaņā ar subsidiaritātes principu.
