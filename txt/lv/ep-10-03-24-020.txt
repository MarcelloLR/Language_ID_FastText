<CHAPTER ID="020">
Cīņa pret tuberkulozi (debates)
<SPEAKER ID="292" NAME="Priekšsēdētājs">
Nākamais punkts ir Komisijas paziņojums par cīņu pret tuberkulozi.
<SPEAKER ID="293" NAME="John Dalli">
Komisijas loceklis. - Priekšsēdētāja kungs, es atbalstu šo iespēju Pasaules tuberkulozes dienā uzsvērt Komisijas saistības risināt šīs slimības radītās problēmas.
<P>
Mēs uzskatījām, ka mūsu panākumi iepriekšējās desmitgadēs ir novērsuši draudus saistībā ar šo nopietno sabiedrības veselības problēmu. Taču mēs pārāk ilgi esam kļūdaini samazinājuši aizsardzību pret tuberkulozi. 2008. gadā Eiropas Slimību profilakses un kontroles centrs ziņoja par aptuveni 83 000 saslimšanas gadījumu un ap 6000 nāves gadījumu, ko Eiropas Savienībā un Eiropas Brīvās tirdzniecības asociācijas (EBTA) valstīs izraisījusi tuberkuloze. Tie ir 16 nāves gadījumi dienā. Tas ir vienkārši nepieņemami un prasa visu iesaistīto nozaru un ieinteresēto pušu rīcību. Tas ir nepieņemami, jo tuberkuloze ir novēršama un ārstējama slimība, kura nedrīkst radīt tik dramatiskas sekas.
<P>
Tuberkuloze ir starpnozaru problēma un tā ir saistīta ar daudziem sabiedrības veselības izaicinājumiem, ar kuriem saskaras Eiropas Savienība, tostarp mikrobu rezistences izplatīšanos, jaunu efektīvu līdzekļu trūkumu tuberkulozes diagnosticēšanai un ārstēšanai, vienlaicīgas inficēšanās ar TB un HIV strauju pieaugumu, kā arī nevienlīdzību, tuberkulozei neproporcionāli skarot vismazāk aizsargātās grupas.
<P>
Komisija pēdējos gados ir uzsākusi virkni iniciatīvu, lai stiprinātu spējas risināt problēmas saistībā ar tuberkulozi. 2000. gadā tuberkuloze tika iekļauta prioritāro slimību sarakstā, kam piemēro ES mēroga uzraudzību. Šajā kontekstā Komisija atbalstīja vairākus projektus, kas palīdzējuši koordinēt tuberkulozes uzraudzību 53 PVO Eiropas reģiona valstīs. Tas ir uzlabojis mūsu kopīgās zināšanas un epidemioloģiskās situācijas uzraudzību. Turklāt, īstenojot savas pētniecības pamatprogrammas, Komisija atbalsta jaunu tuberkulozes ārstēšanas metožu, vakcīnu, medikamentu un diagnostikas instrumentu izstrādi. Kopš 2002. gada šiem centieniem ir piešķirti vairāk nekā 124 miljoni eiro. Taču robežas nekavē tuberkulozes izplatību, tāpēc mums ir jāatbalsta valstis ārpus Eiropas Savienības.
<P>
Komisija atbalsta jaunattīstības valstu tuberkulozes kontroles programmas ar Eiropas rīcības programmu cīņai pret HIV/AIDS, malāriju un tuberkulozi, veicot ārēju darbību (2007-2011). Galvenais avots šā atbalsta finansēšanai ir Pasaules fonds cīņai pret AIDS, tuberkulozi un malāriju, kurā Komisija kopš 2002. gada ir ieguldījusi 870 miljonus eiro, kopš 2008. gada ieguldot 100 miljonus eiro gadā. Turklāt Komisija atbalsta klīniskos izmēģinājumus un iespēju veidošanu Subsahāras Āfrikā, īstenojot Eiropas un jaunattīstības valstu klīnisko izmēģinājumu partnerību (EDCTP). Visbeidzot, Eiropas Slimību profilakses un kontroles centra izveide ir devusi mums iespēju veikt centienus tuberkulozes apkarošanai jaunā līmenī.
<P>
Pēc Komisijas pieprasījuma šis centrs 2007. gada martā izstrādāja rīcības plānu cīņai pret tuberkulozi Eiropas Savienībā. Rīcības plānā ir risinātas galvenās starpnozaru problēmas, ar kurām mēs pašlaik saskaramies tuberkulozes profilaksē un kontrolē, kā arī stiprināta epidemioloģiskā uzraudzība, paredzot šādus pasākumus: tiešas un kvalitatīvas TB aprūpes nodrošināšana visiem, jaunu diagnostikas un ārstēšanas instrumentu izstrāde, vienlaicīgas inficēšanās ar TB un HIV draudu samazināšana, un multirezistentas tuberkulozes draudu risināšana.
<P>
Taču Komisija nevar gūt panākumus šīs problēmas risināšanā, rīkojoties viena pati. Pilsoniskās sabiedrības ieguldījums, lai palīdzētu visneaizsargātākajiem, kā arī dalībvalstu apņēmība ir izšķiroši faktori, lai sasniegtu mūsu mērķi, proti, atbalstītu globālo cīņu pret tuberkulozi.
<SPEAKER ID="294" NAME="Elena Oana Antonescu" LANGUAGE="RO">
"Nāves cēlonis antibiotiku ērā” ir apzīmējums, kā pētnieku grupa nodēvēja tuberkulozi, kuras nosaukums, kā daudzi no mums domāja, ir izzudis no ikdienas leksikas, bet šī slimība joprojām nogalina milzīgu skaitu cilvēku.
<P>
Tuberkuloze ir septītais biežāk sastopamais nāves cēlonis pasaulē. Diemžēl pašreizējā situācija ir īpaši raksturīga ar tādu saslimšanas gadījumu pieaugumu, kad tuberkulozes baktēriju celms ir rezistents pret standarta medikamentu terapiju.
<P>
Pasaulē 2008. gadā bija 9,4 miljoni saslimšanas gadījumu ar tuberkulozi un 1,8 miljoni nāves gadījumu. Katru sekundi kāds cilvēks pasaulē inficējas ar tuberkulozi.
<P>
Mums ir jādzird, ka šie skaitļi iespējami skaidrāk tiek norādīti kādā svarīgā Eiropas Savienības forumā, lai mēs visi patiešām varam aptvert, ka šī slimība joprojām nodara postu mūsu sabiedrībai un nogalina lielu skaitu Eiropas iedzīvotāju.
<P>
Es esmu no valsts, kura diemžēl saslimšanā ar tuberkulozi drūmo rādītāju ziņā atrodas vienā no pirmajām vietām Eiropas Savienībā.
<P>
Lai gan mēs varam runāt par nelielu saslimšanas gadījumu samazināšanās tendenci pēdējos gados un to cilvēku procentuālās daļas palielināšanos, kuri ir izārstēti no tuberkulozes, kas rezistenta pret ķīmiskiem medikamentiem, absolūtie skaitļi joprojām ir satraucoši un tie atspoguļo traģisko realitāti.
<P>
Mums ir jāvada saskaņota, integrēta cīņa, pamatojoties uz iespējami labāko plānošanu, lai saglabātu kontroli pār šo postu. Mums Eiropas Savienības līmenī ir jāturpina līdz šim paveiktais darbs, lai nodrošinātu, ka visās dalībvalstīs tiek paaugstināts slimību diagnosticēšanas līmenis, piekļuves līmenis atbilstīgai aprūpei, kā arī uzlabota ārstēšanas uzraudzības kvalitāte un pacientiem nodrošinātās medicīniskās aprūpes kvalitāte.
<P>
Mums arī jāpanāk, lai visas valdības apzinātos šīs cīņas svarīgumu un kopīgi ar sociālajiem partneriem iespējami efektīvāk strādātu, lai samazinātu to Eiropas iedzīvotāju skaitu, kuri cieš no šīs slimības, ko mēs uzskatījām par iepriekšējo gadsimtu nelaimi.
<P>
Pats galvenais, mums šī cīņa ir jāvada visiem kopā kā ģimenei, neņemot vērā starp mums pastāvošās atšķirības, bet savstarpēji palīdzot pārvarēt šo problēmu.
<P>
Visbeidzot, mēs esam Eiropas Savienība, un mūsu spēks ir vienotībā.
<SPEAKER ID="295" NAME="Åsa Westlund">
S&D grupas vārdā. - Priekšsēdētāja kungs, šodien un šajā laikmetā nevienam nevajadzētu mirt no tuberkulozes.
<P>
(SV) To šodien, Pasaules tuberkulozes dienā, sacīja Ban Ki Moon.
<P>
Protams, viņam ir taisnība. Taču visā pasaulē ļoti daudz cilvēku pašlaik mirst no tuberkulozes, jo īpaši jaunieši un trūcīgie cilvēki. Tāpēc mums ir jāpalielina ieguldījums Globālajā fondā, kurš atbild par ļoti lielu daļu no darba cīņā pret tuberkulozi, malāriju un HIV pasaules nabadzīgākajos reģionos.
<P>
Tomēr, kā jau Komisija norādīja, arī Eiropā cilvēki mirst no tuberkulozes. Mums jāpalielina sadarbība, lai apturētu multirezistentas tuberkulozes izplatību un atrastu efektīvus ārstēšanas līdzekļus, kas būtu piemērojami visām mazāk aizsargātajām sabiedrības grupām.
<P>
Šajā saistībā ļoti svarīga loma būs Eiropas Slimību profilakses un kontroles centram, kurš atrodas Solnā, Zviedrijā, un es priecājos, ka Komisija ir uzskatījusi par savu prioritāti ierašanos šodien Parlamentā un piedalīšanos debatēs par šo svarīgo tematu.
<SPEAKER ID="297" NAME="Charles Goerens" LANGUAGE="FR">
Priekšsēdētāja kungs, medicīnas progress vēl nav uzveicis tuberkulozi. Līdz ar to tā nepamatoti tiek uzskatīta par slimību, kas skar tikai nabadzīgās valstis. Šāds viedoklis nepietiekami novērtē tuberkulozes izplatīšanās veidus, īpaši Centrāleiropā un Austrumeiropā.
<P>
Patiesībā neviena valsts nav pasargāta no šīs briesmīgās slimības, kas pastāv jau tūkstošiem gadu. Turklāt multirezistento baktēriju celmi nerada pamatu īpašām cerībām, ka šis posts tuvākajā laikā varētu beigties. Nepieciešamība cīnīties vienlaikus vairākās frontēs, veicot profilakses, medicīniskās uzraudzības, pētniecības, piesardzības ievērošanas un higiēnas pasākumus, mudina mūs rīkoties saskaņoti un apņēmīgi. Īsi sakot, mums vienmēr jāspēj paļauties uz vislabāko iespējamo stratēģiju šajā jomā.
<P>
Kas attiecas uz šo pasākumu finansēšanu, ir ieteicams izvēlēties vienu no diviem scenārijiem. Pirmkārt, sociālā nodrošinājuma sistēmām mūsu valstīs principā būtu jāspēj garantēt pietiekamu medicīnisko aprūpi. Tomēr pacienti jaunattīstības valstīs joprojām paļaujas uz solidaritāti, kura kopš 2002. gada teicami ir īstenojusies saskaņā ar Pasaules fondu cīņai pret AIDS, tuberkulozi un malāriju.
<P>
Ja mūsu mērķis patiešām ir no 2000. līdz 2015. gadam uz pusi samazināt tuberkulozes gadījumu skaitu, būs jāatbalsta viens no trim Pasaules fonda priekšsēdētāja Michel Kazatchkine izvirzītajiem scenārijiem.
<P>
Es vēlos pajautāt Komisijai, kuru no šiem trim scenārijiem tā izmanto, izstrādājot priekšlikumus mūsu dalībvalstīm Pasaules fonda cīņā pret AIDS, tuberkulozi un malāriju turpmākajai finansēšanai.
<SPEAKER ID="298" NAME="Maria Da Graça Carvalho" AFFILIATION="PPE">
(PT) Šodiena, Pasaules tuberkulozes diena, ir piemērots gadījums, lai aicinātu stiprināt politisko dialogu, un mudinātu valdības un pilsonisko sabiedrību iesaistīties šajā jautājumā.
<P>
Tuberkulozes gadījumu skaits ES ir samazinājies. Arī Portugālē saslimšanas gadījumu skaits ir ievērojami samazinājies, bet izplatības rādītāji joprojām ir virs ES vidējā līmeņa. Šis samazinājums ir saistīts ar panākumiem, ko guvis Nacionālais plāns tuberkulozes apkarošanai. Taču dažās valstīs pēdējā laikā ir vērojams, ka šī slimība sāk izplatīties no jauna.
<P>
Dažādie rīcības plāni, ko veicina Eiropas Komisija, ir solis pareizajā virzienā. Es vēlos uzsvērt Eiropas un jaunattīstības valstu partnerību, veicot klīniskos izmēģinājumus. Dzīvās dabas zinātņu jomā svarīgs ir arī atbalsts pamatprogrammas pētniecībai un tehnoloģiju attīstībai. Cīņā pret tuberkulozi svarīga ir klīniskās un zinātniskās pētniecības loma. Šajā saistībā ir būtiski turpināt darbu, lai atklātu jaunus un labākus instrumentus tuberkulozes apkarošanai, kuri līdzās medikamentiem un vakcīnām veicinātu inovatīvas diagnostikas tehnoloģijas.
<P>
Tāpēc es aicinu Komisiju un dalībvalstis koncentrēt spēkus un apvienoties cīņā pret tuberkulozi, lai gūtu panākumus šīs slimības kontrolēšanā un izskaušanā.
<SPEAKER ID="299" NAME="Vilija Blinkevičiūt" AFFILIATION="S&amp;D">
(LT) Mums ir jāapkaro tuberkuloze, jo katru gadu pasaulē daudzi cilvēki mirst no šīs slimības, un gandrīz katrs trešais pasaules iedzīvotājs ir ar to inficēts. Es vēlos pievērst uzmanību faktam, ka tuberkuloze ir pasaulē izplatītākā infekcijas slimība, kura ir cieši saistīta ar sociālām un ekonomiskām problēmām, citiem vārdiem sakot, ar nabadzību, bezdarbu, alkoholismu, atkarību no narkotikām un HIV/AIDS, kā arī ar veselības aprūpes sistēmu slikto stāvokli nabadzīgajās valstīs un novēlotu diagnozes noteikšanu. Lai novērstu minētos faktorus, kas izraisa saslimšanu ar tuberkulozi, Eiropas Komisijai un Eiropas Savienības dalībvalstīm ir konkrēti un ātri jārīkojas, lai izstrādātu kopīgus pasākumus, kuri ļautu apkarot šo briesmīgo slimību, atrastu kopēju politisku dialogu par finansiālo atbalstu un pieņemtu kopīgu rīcības plānu šīs slimības apkarošanai.
<P>
Par spīti tam, ka tuberkuloze ir iekļauta prioritāro slimību sarakstā, finansējums cīņai pret tuberkulozi joprojām ir nepietiekams, un tāpēc mums ir jāpārskata Eiropas Savienības budžeta piešķīrums šai rīcības programmai. Es arī aicinu jūs veicināt lielākus ieguldījumus zinātniskajā pētniecībā, lai cīnītos pret tuberkulozi.
<SPEAKER ID="300" NAME="Olga Sehnalová" AFFILIATION="S&amp;D">
(CS) Šodien ir Pasaules tuberkulozes diena, un tā dod iespēju pieminēt, ka, neraugoties uz līdz šim gūtajiem panākumiem cīņā pret šo slimību, tuberkuloze joprojām ir nopietna globāla problēma. Vairāk nekā 2 miljardi cilvēku ir inficēti ar tuberkulozi, un katrs desmitais no šiem cilvēkiem saslimst.
<P>
Tuberkulozes izplatība un jo īpaši atšķirīgais šīs slimības ārstēšanas un uzraudzības līmenis ir saistīts ar atšķirīgiem sociāli ekonomiskiem apstākļiem dažādos reģionos un arī dažādās sociālajās grupās. Tuberkulozes diagnosticēšana agrīnā stadijā un vispusīga un pilnībā uzraudzīta šīs slimības ārstēšana, citiem vārdiem sakot, nepārtraukta un pietiekami ilgstoša ārstēšana, ir galvenie priekšnoteikumi, lai samazinātu zāļu rezistences risku un multirezistentu tuberkulozes formu attīstību, kuru ārstēšana ir ārkārtīgi dārga un daudzās valstīs grūti pieejama. Ne mazāk svarīga ir veselības aprūpes sistēmu un ikdienas prakses pielāgošana, tostarp slimības uzraudzība augsta riska grupās un kvalificētu medicīnas darbinieku, kā arī pienācīgu iekārtu piegāžu nodrošināšana.
<P>
PVO aprēķinos ir minēta nepieciešamība nākamajos 10 gados cīņai pret tuberkulozi valstu līmenī izlietot 44,3 miljardus dolāru, taču pieejama būs tikai puse vajadzīgo līdzekļu. Tāpēc ES uzdevums ir apvienot spēkus ar PVO un atsevišķām valstīm un kopīgi ar šo valstu veselības aprūpes sistēmām izvirzīt cīņu pret tuberkulozi par vienu no prioritātēm attīstības palīdzībā trešām valstīm.
<SPEAKER ID="301" NAME="John Dalli" LANGUAGE="MT">
Es ar lielu prieku un interesi ieklausījos godājamo deputātu runās. Es vēlos pārliecināt deputātus, ka Komisija ļoti nopietni uztver šo slimību un piešķir lielu nozīmi tam, kas šodien tika sacīts. Mēs esam apņēmušies sasniegt savus mērķus, lai kontrolētu tuberkulozes izplatību. Šāda veida diskusijas ir īpaši svarīgas, jo tās ļauj koncentrēt visu uzmanību uz šo slimību. Parlamenta ieguldījums un atbalsts ir būtisks, veicinot mūsu centienus šīs slimības apkarošanā Eiropas Savienībā, kā arī citās valstīs.
<SPEAKER ID="302" NAME="Priekšsēdētājs">
Debates tiek slēgtas.
<P>
Rakstiskas deklarācijas (Reglamenta 149. pants)
<SPEAKER ID="303" NAME="Nessa Childers  " AFFILIATION="S&amp;D">
rakstiski. - Lai gan daudzi tuberkulozi uzlūko pagātnes izteiksmē un uzskata par 19. gadsimta nelaimi, tā joprojām gan tieši, gan netieši katru gadu nopietni ietekmē simtiem tūkstošu lauksaimnieku dzīvi visā Eiropas Savienībā. Kaut arī tuberkulozes izplatība cilvēku vidū vairumā ES valstu kopš 20. gadsimta vidus ir apturēta, tā strauji turpina izplatīties starp mājlopiem un manā Īrijas austrumdaļas vēlēšanu apgabalā ik gadus ietekmē 5 % ganāmpulku.
<P>
Nesen es saņēmu vēstuli no piensaimnieka Vestmītas grāfistē, kura godalgoto piena govju ganāmpulks nepilnos divos gados, kopš viņš savā saimniecībā pirmoreiz atklāja tuberkulozes bacili, ir gandrīz pilnībā iznīcināts. Šī āpšu pārnēsātā slimība pirmo reizi tika atklāta dienā, kad viņš pagājušā gada jūnijā gatavojās doties divu nedēļu atvaļinājumā, un kopš tā laika viņš ir zaudējis 64 govis no sava 82 govju ganāmpulka.
<P>
Lai gan pēdējā laikā ES pilnīgi pamatoti velta visus spēkus cīņai ar tuberkulozes izplatību cilvēku vidū, mums turpmāk, izstrādājot tiesību aktus attiecībā uz tuberkulozi, būtu ļoti nopietni jāņem vērā tā slimības forma, kas piemeklē mājlopus, katru gadu radot miljoniem eiro lielus zaudējumus.
