<CHAPTER ID="012">
Darba kārtība
<SPEAKER ID="026" NAME="Priekšsēdētājs">
Ir izdalīts galīgais darba kārtības projekts, ko ceturtdien, 2009. gada 22. oktobra sanāksmē sagatavoja Priekšsēdētāju konference saskaņā ar Reglamenta 137. pantu. Ar politisko grupu piekrišanu ir iesniegti šādi ierosinātie grozījumi.
<P>
Trešdiena
<P>
Nosaukumu Komisijas paziņojumam par politisko stāvokli Hondurasā pirms 2009. gada 29. novembrī paredzētajām vēlēšanām mainīt uz "Komisijas paziņojums par stāvokli Hondurasā”.
<SPEAKER ID="027" NAME="Ioannis Kasoulides">
PPE grupas vārdā. - Priekšsēdētāja kungs, PPE grupa nepiekrīt darba kārtībā iekļautā nosaukuma izmaiņām saistībā ar Hondurasu un nepiekrīt priekšlikumam svītrot nosaukumu, kurā minētas 29. novembra vēlēšanas. Vēlēšanu datums ir ārkārtīgi būtiska debašu sastāvdaļa, un mēs uzskatām, ka nosaukumam ir jāpaliek tādam, kāds tas bija.
<SPEAKER ID="028" NAME="Ulrike Lunacek" LANGUAGE="DE">
Priekšsēdētāja kungs, es vēlos atbalstīt jaunā ierosinātā nosaukuma saglabāšanu, jo, galu galā, ir skaidrs, ka sarunas Hondurasā ir cietušas neveiksmi. Nav izstrādāts kopīgs priekšlikums par šīm vēlēšanām. Vēlēšanas ir nelikumīgas, jo attiecīgais prezidents nāca pie varas coup d'état rezultātā. Tāpēc es aicinu šo Parlamentu piekrist Prezidija ierosinājumam svītrot daļu par vēlēšanām.
<SPEAKER ID="029" NAME="Alojz Peterle">
(SL) Es patiešām esmu par to, lai darba kārtība netiktu mainīta. Es biju Eiropas Tautas partijas delegācijas sastāvā, kura devās uz Hondurasu un kurai bija iespēja iepazīties ar tur esošo situāciju. Tā nav taisnība, ka 29. novembra vēlēšanas tiek organizētas jūnija notikumu dēļ. Vēlēšanas tika izsludinātas sešus mēnešus pirms šiem notikumiem, un tās nav īpaši saistītas ar turpmākiem politiskiem notikumiem, kā arī minētie notikumi nevarēja būt iemesls jaunu kandidātu izvirzīšanai. Es arī uzskatu, ka 29. novembra vēlēšanās ir daļa no risinājuma, nevis daļa no problēmas. Viss liecina par to, ka mums ir jāsaglabā dienas kārtība tādu, kāda tā ir, un ka mums nākotnē ir jāatbalsta demokrātijas attīstība šajā valstī.
<SPEAKER ID="030" NAME="Agustín Díaz de Mera García Consuegra" AFFILIATION="PPE">
(ES) Priekšsēdētāja kungs, es vēlos izvirzīt procedūras jautājumu - man līdzi nav balsošanas kartes, jo netika plānots, ka notiks balsošana, un tāpēc es lūdzu jūs ņemt vērā manu vēlmi balsot par to, lai darba kārtība paliktu nemainīta. Šajā gadījumā tehnika mani nevar aizstāt.
<SPEAKER ID="031" NAME="Priekšsēdētājs">
Dāmas un kungi, es vēršos pie tiem, kuriem ir tādas pašas problēmas - paldies, bet, lūdzu, nenāciet uzstāties. Mēs varam atzīmēt jūsu visu vēlmes, bet šīs vēlmes nevar ņemt vērā, balsojot vai skaitot balsis. Tās ņem vērā tikai protokolā, nevis balsu skaitīšanā. Man ir ļoti žēl, bet jūsu balsošanas kartēm vienmēr ir jābūt jums līdzi, jo balsošana var notikt jebkurā brīdī.
<P>
(Parlaments noraidīja priekšlikumu)
<P>
(Tādējādi darba kārtība tika pieņemta)
<P>
(Sēdi pārtrauca plkst. 16.05 un atsāka plkst. 16.15)
