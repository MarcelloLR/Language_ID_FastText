<CHAPTER ID="022">
Atomelektrostaciju ekspluatācijas pārtraukšanai paredzētais ES finansējums jaunajās dalībvalstīs (īss izklāsts) 
<SPEAKER ID="258" NAME="Priekšsēdētāja">
Nākamais darba kārtības punkts ir Marinescu kundzes ziņojums Budžeta kontroles komitejas vārdā par kodolelektrostaciju ekspluatācijas pārtraukšanai paredzētā ES finansējuma efektivitāti un lietderību jaunajās dalībvalstīs.
<SPEAKER ID="259" NAME="Marian-Jean Marinescu" LANGUAGE="RO">
Priekšsēdētājas kundze, triju dalībvalstu - Slovākijas, Bulgārijas un Lietuvas - pievienošanās līgumos bija iekļauta prasība slēgt vairākus kodolreaktorus, kuri vairs neatbilda drošības noteikumiem un kurus nebija iespējams modernizēt par ekonomiski pieņemamām izmaksām. Eiropas Savienības sniegtās finansiālās palīdzības mērķis nebija segt visas ekspluatācijas pārtraukšanas izmaksas. Palīdzība bija paredzēta pasākumiem sakarā ar ekspluatācijas pārtraukšanu - reaktoru uzturēšanai un uzraudzībai pēc slēgšanas, atkritumu pārstrādei, atkritumu un izlietotās degvielas uzglabāšanai un dekontaminācijai, un demontāžas darbiem, kā arī enerģētikas nozarei (slēgto bloku ražošanas aizstāšanai, enerģijas piegādes drošības un energoefektivitātes uzlabošanai un citiem pasākumiem, kas veicina energoinfrastruktūras restrukturizāciju un uzlabošanu) un sociālo seku risināšanai (atbalsts spēkstacijas personālam, lai pēc slēgšanas uzturētu augstu drošības līmeni, personāla pārkvalificēšanai jaunajiem uzdevumiem ekspluatācijas pārtraukšanā).
<P>
Sakarā ar to, ka lēmums par finanšu palīdzību tika pieņemts, nenosakot finansējuma maksimālo apjomu, kas turpinājās pat pēc ekspluatācijas pārtraukšanas plānu un stratēģiju sagatavošanas, tika sniegts jauns papildu finanšu atbalsts. Eiropas Savienība šī pasākuma finansēšanai ir piešķīrusi ievērojamas naudas summas, kuru kopējais apjoms laika periodā no 1999. gada līdz šim brīdim sasniedz aptuveni 2,8 miljardus EUR.
<P>
Šajā ziņojumā pausts uzaicinājums Eiropas Komisijai un Eiropas Revīzijas palātai, veicot turpmākos novērtējumus, noskaidrot šādus aspektus - vai Eiropas Savienības piešķirtie līdzekļi ir izmantoti, lai nodrošinātu drošu ekspluatācijas pārtraukšanu, vai ar ekspluatācijas pārtraukšanu tiek garantēta kodolatkritumu droša uzglabāšana, vai bijusi pietiekama saskaņošana starp trim esošajām programmām, lai efektīvi izmantotu uzkrāto pieredzi un sekotu modelim, pamatojoties uz iepriekš gatavotajiem un finansētajiem projektiem, lai panāktu izmaksu samazināšanu, vai pašreizējie plāni un stratēģijas ir pilnīgi, vai arī joprojām ir iespējams pievienot jaunus pasākumus un vēlāk pievienot papildu finansējumu, vai enerģētikas projektiem joprojām nepieciešamas papildu summas, vai arī uzmanība jākoncentrē uz ekspluatācijas pārtraukšanas projektiem un vai finansējums šiem pasākumiem joprojām jānodrošina no ES fondiem.
<SPEAKER ID="260" NAME="Miroslav Mikolášik" AFFILIATION="PPE">
(SK) Priekšsēdētājas kundze, agrīna kodolreaktoru ekspluatācijas pārtraukšana trīs ES kandidātvalstīs - Lietuvā, Slovākijā un Bulgārijā - aizkavēja atbilstošu nacionālo fondu izveidi, lai segtu visas ar elektrostaciju ekspluatācijas pārtraukšanu saistītās izmaksas, un tādēļ Eiropas Savienības palīdzība bija svarīga attiecībā uz centieniem risināt ievērojamo finansiālo un ekonomisko slogu.
<P>
Tomēr ekspertu pētījumi liecina, ka izmaksas sakarā ar elektrostaciju izņemšanu no ekspluatācijas jau ir pārsniegušas ES plānotās palīdzības līmeni, un, iespējams, ka tās ir pārsniegušas arī sākotnējās aplēses, kaut arī faktiskā ekspluatācijas pārtraukšana joprojām atrodas sākuma fāzē. Tādēļ, dāmas un kungi, ekspluatācijas pārtraukšanas darbam ir jāturpinās arī pēc tam, kad beigsies finanšu plāns, kas sedz periodu līdz 2013. gadam. Tādēļ es uzskatu, ka ir nepieciešams apsvērt turpmākā finansējuma piešķiršanas iespējas šo triju kodolelektrostaciju ekspluatācijas pārtraukšanas projektiem.
<SPEAKER ID="261" NAME="Silvia-Adriana Ţicău" AFFILIATION="S&amp;D">
(RO) Priekšsēdētājas kundze, Eiropas Savienībā ir 143 kodolelektrostaciju bloki un saskaņā ar Enerģētikas ģenerāldirektora martā publicētajiem datiem par 2010. gadu, kodolenerģija veido apmēram 28% no Eiropas Savienības enerģētikas struktūras.
<P>
Notikumi Japānā ir kalpojuši par trauksmes signālu attiecībā uz riskiem, kuri saistīti ar kodolelektrostacijām. Agrīna kodolelektrostaciju bloku slēgšana un to ekspluatācijas pārtraukšana ir ļoti nozīmīgs finansiāls un ekonomisks slogs. Tādēļ Eiropas Savienība var sniegt finansiālu palīdzību ietekmētajām dalībvalstīm, ar ko es domāju Lietuvu, Slovākiju un Bulgāriju. Finansējuma trūkums ekspluatācijas pārtraukšanas pasākumiem aizkavēs šo procesu, kas varētu radīt vides un cilvēka veselības apdraudējumu.
<P>
Mēs mudinām kompetentās valsts iestādes pabeigt savus sīki izstrādātos ekspluatācijas pārtraukšanas darbību plānus, un mēs aicinām Komisiju ziņot par šo procesu, skaidri precizējot ES finansējuma apjomu šajos gadījumos un iesniegt detalizētu ekspluatācijas pārtraukšanas projektu ilgtermiņa finanšu plānojumu.
<SPEAKER ID="262" NAME="Zigmantas Balčytis" AFFILIATION="S&amp;D">
(LT) Priekšsēdētājas kundze, es vēlos apsveikt savu kolēģi un pateikties viņai par sadarbību šī svarīgā ziņojuma sagatavošanā. Pievienojoties Eiropas Savienībai, trīs dalībvalstis pirmo reizi uzņēmās ekonomiski un sociāli sarežģītas saistības slēgt savas kodolelektrostacijas bez vajadzīgās finansiālās kapacitātes un pieredzes. Eiropas Savienība izrādīja solidaritāti, uzņemoties nodrošināt nepieciešamo finansiālo palīdzību ne vien ekspluatācijas pārtraukšanas finansēšanai, bet arī alternatīvu enerģijas projektu attīstības veicināšanai un ekspluatācijas pārtraukšanas negatīvās sociālās ietekmes mazināšanai. Es piekrītu, ka daži jautājumi joprojām ir jārisina, piemēram, naudas piešķiršana specifisku ekspluatācijas darbu veikšanai un dalībvalstu sarežģītajām administratīvajām struktūrām, kuras, iespējams, aizkavē piešķirtā finansējuma efektīvu izmantošanu. Es uzskatu, ka Eiropas Komisijai būtu vairāk jāstrādā ar koordinēšanas jautājumiem, lai nodrošinātu kodolreaktoru savlaicīgu un drošu slēgšanu, garantētu pārskatāmību attiecībā uz līdzekļu izmantošanu un stimulētu šīs valstis attīstīt alternatīvu enerģiju, un radītu jaunas darbavietas.
<SPEAKER ID="263" NAME="João Ferreira" AFFILIATION="GUE/NGL">
(PT) Priekšsēdētājas kundze, kodolelektrostacijas atrodas gandrīz pusē Eiropas Savienības dalībvalstu teritoriju. Daudzi no ekspluatējamajiem reaktoriem ir relatīvi novecojuši, kas izraisa akūtu nepieciešamību demontēt vairākus no šiem reaktoriem drošības, sabiedrības veselības un vides aizsardzības apsvērumu dēļ. Pieprasot jaunajām dalībvalstīm pārtraukt vairāku elektrostaciju ekspluatāciju, šķiet tikai taisnīgi, ka tās varētu gaidīt ES atbalstu atbilstošai un drošai ekspluatācijas pārtraukšanas procesu pabeigšanai. Šādiem procesiem būtu jāietver nepieciešamā uzturēšana un uzraudzība pēc slēgšanas, atkritumu apstrāde, uzglabāšana un dekontaminācija, vides uzlabošana un atbalsts slēgto elektrostaciju ražošanas jaudas aizstāšanai, īpašu uzmanību pievēršot vides ilgtspējībai un energoefektivitātei.
<P>
Kā ziņojumā norādīts, nepieciešams pilnībā apzināties šo procesu sociālās sekas, garantējot darbavietu saglabāšanu darbiniekiem un visu drošības nosacījumu ievērošanu pirms ekspluatācijas pārtraukšanas sākšanas, tās laikā un pēc tās pabeigšanas.
<SPEAKER ID="264" NAME="Jaroslav Paška" AFFILIATION="EFD">
(SK) Priekšsēdētājas kundze, Marinescu kundzes ziņojumā ir aplūkota padomju laiku kodolreaktoru ekspluatācijas apturēšanai izmantotā ES finansējuma efektivitāte un lietderība. Slovākijas Republika pilnīgi pārbūvēja savu kodolelektrostaciju Jaslovské Bohunicē pēc avārijas Černobiļā, uzstādot pašu modernāko drošības aprīkojumu no specializētiem franču un vācu uzņēmumiem.
<P>
Pēc vērienīgās modernizācijas pabeigšanas Starptautiskās atomenerģijas aģentūras inspektori paziņoja, ka Jaslovské Bohunices atomelektrostaciju var droši ekspluatēt vairāk nekā 30 gadu. Tomēr, lai nomierinātu un pārliecinātu kaimiņvalsts Austrijas pilsoņus, Slovākijas Republika ES iestāšanās sarunās piekrita agrīnai V1 un V2 reaktoru ekspluatācijas pārtraukšanai Jaslovské Bohunicē, kuri bija aprīkoti pēc augstākajiem standartiem.
<P>
Es saprotu simbolisko ES ieguldījumu šo reaktoru ekspluatācijas pārtraukšanas izmaksās tikai kā mēģinājumu vismaz daļēji kompensēt zaudējumus, kurus cietusi Slovākijas Republika, kurai atņemts spēcīgs un efektīvs tīras enerģijas avots, un kas patiesībā nav īsta palīdzība šīs elektrostacijas likvidācijas sakarā.
<SPEAKER ID="265" NAME="Viviane Reding">
Komitejas priekšsēdētāja vietniece. - Priekšsēdētājas kundze, Komisija ļoti atzinīgi vērtē Parlamenta pašiniciatīvas ziņojumu par kodolelektrostaciju ekspluatācijas pārtraukšanai paredzētā ES finansējuma efektivitāti un lietderību jaunajās dalībvalstīs. Kodoldrošība ir un paliks Eiropas Savienības absolūta prioritāte un tāpēc Komisija piešķir lielu nozīmi centieniem, kuri veicina kodolreaktoru bloku drošu ekspluatācijas pārtraukšanu, ja tie netiek uzskatīti par modernizējamiem saskaņā ar nepieciešamajiem drošības standartiem.
<P>
Vispirms atļaujiet man pateikt, ka mēs piekrītam daudziem uzskatiem, kurus Parlamenta deputāti pauduši šajā ziņojumā. Mēs piekrītam, ka dalībvalstīm ir jāiesniedz sīki izstrādāti ekspluatācijas pārtraukšanas darbību plāni, kā arī efektīva ilgtermiņa finansiālā plānošana. Mēs arī uzskatām par svarīgu, lai vairumā gadījumu ekspluatācijas pārtraukšanas pasākumiem tiktu piešķirti līdzekļi un lai Komisijai būtu būtiska nozīme stingras līdzekļu izlietojuma uzraudzības nodrošināšanā.
<P>
Komisija uzskata par pareizu principa, ka maksā piesārņotājs, stingru piemērošanu, tāpēc mēs piekrītam Parlamenta atzinumam, ka kodolelektrostaciju operatoriem ir jānodrošina finanšu līdzekļu piešķiršana kodoliekārtu produktīvajā periodā. Ekspluatācijas pārtraukšanai ir jānorit pēc iespējas drošāk, un tādēļ ļoti svarīga ir ekspluatācijas pārtraukšanas pasākumiem piešķirto līdzekļu efektīva un pārskatāma pārvaldība.
<P>
Tomēr jānorāda, ka ziņojumā tiek apskatīta ES finansējuma efektivitāte un lietderība atomelektrostaciju ekspluatācijas pārtraukšanas jomā. Komisija novērtēja, ka vairākos ziņojuma paragrāfos tika pilnībā atzīts, ka ES finansējuma primārais mērķis ir nodrošināt, lai reaktoru bloki tiktu slēgti kodoldrošības nolūkos. Mēs uzskatām, ka šī mērķa sasniegšana ir būtisks elements, kas jāņem vērā, novērtējot ES finansējuma efektivitāti un lietderību.
<P>
Komisija uzskata par svarīgu noskaidrot, ka ES atbalsts nekad nav ticis paredzēts nedz ekspluatācijas pārtraukšanas izmaksu pilnīgai segšanai, nedz arī visu ekonomisko seku kompensēšanai. ES atbalsts ir domāts vienīgi kā palīdzība slēgšanas agrīnajās fāzēs.
<P>
Komisija arī uzsver, ka dalībvalstīm ir pilnībā jāatbild par savu kodoliekārtu ekspluatācijas pārtraukšanu. Sīki izstrādāta ilgtermiņa plānojuma iesniegšana ir dalībvalstu atbildība, kuras vienādi atbild par precīzu grafiku un izmaksu tāmju izveidošanu ekspluatācijas pārtraukšanas darbību pabeigšanai.
<P>
Es vēlētos pateikties referentei un Parlamentam par savlaicīgajām debatēm attiecībā uz jautājumu, kurš aktualizējies sakarā ar notikumiem Fukušimā. Droša un pilnīga atomelektrostaciju ekspluatācijas pārtraukšana ir kodoldrošības galvenais elements, uz ko mēs tiecamies, ievērojot augstākos standartus. Parlamenta ziņojums ir vērtīgs devums diskusijai, kura norisināsies starp Komisiju un trim ieinteresētajām dalībvalstīm attiecībā uz ES iespējamo finansiālo atbalstu pēc 2013. gada.
<SPEAKER ID="266" NAME="Priekšsēdētāja">
Debates tiek slēgtas.
<P>
Balsošana notiks otrdien, 2011. gada 5. aprīlī.
<P>
Rakstiskas deklarācijas (Reglamenta 149. pants)
<SPEAKER ID="267" NAME="Georgios Stavrakakis" AFFILIATION="S&amp;D">
rakstiski. - (EL) Kodoldraudi kā vienas no sekām šausmīgajai zemestrīcei Japānā ar tai sekojušo cunami nozīmīgi aktualizē Budžeta kontroles komitejas ziņojuma debates. Tomēr tanī pat laikā tajā tiek uzsvērts, ka ES nodrošina uzraudzību un sniedz praktisku atbalstu finansiālas palīdzības veidā pasākumiem, kuri nepieciešami sakarā ar kodolelektrostaciju ekspluatācijas pārtraukšanu. Šo pasākumu mērķis ir nodrošināt kodolelektrostaciju pienācīgu un drošu funkcionēšanu, lai mēs nekad nepiedzīvotu vēl vienu Černobiļu vai Fukušimu, un vienlaicīgi risinot jautājumus sakarā ar slēgšanas un ekspluatācijas pārtraukšanas izraisīto ietekmi, apmierinot to valstu prasības pēc enerģijas, kurās šādas elektrostacijas darbojas. Šie centieni, kurus papildina ievērojams finansiāls atbalsts Lietuvā, Slovākijā un Bulgārijā, pierāda, cik nopietni ES attiecas pret kodoldrošības jautājumu. Tā ir rūpīgi izstrādāta programma, kura sākās 1999. gadā. Šī finansiālā atbalsta mērķis ir arī palīdzēt uzlabot vidi un modernizēt enerģijas ražošanu, pārvadi un sadali, un stiprināt energopiegādes drošību. No piešķirtajiem līdzekļiem iegūtās peļņas novērtēšana un cieņa pret to efektīvu un pārredzamu pārvaldību ir faktori, kuri nodrošinās mērķa sasniegšanu.
<SPEAKER ID="267" NAME="Csanád Szegedi" AFFILIATION="NI">
(HU) Dabas katastrofa Japānā un tai sekojošā kodolkatastrofa ir piesaistījušas uzmanību tēmas aktualitātei. Katastrofas sekas, gluži tāpat kā Černobiļas gadījumā, varētu turpināties desmitiem gadu un kļūt par nepatīkamu un negribētu mantojumu nākamajām paaudzēm. Šis gadījums ir arī pierādījis, ka ir jāsamazina enerģijas zudumi un uzsvars pakāpeniski jāpārnes uz atjaunojamo enerģiju. Šodienas ziņojumā vairākkārt ir kritizēta kodolelektrostaciju slēgšanas finansēšana jaunajās dalībvalstīs sakarā ar pārskatāmību un īstenošanu. Es uzskatu, ka papildus ziņojumā norādīto elektrostaciju slēgšanai ir ļoti svarīgi pārbaudīt visas Eiropas kodolelektrostacijas un nepieciešamības gadījumā padarīt tās drošākas, lai novērstu līdzīgu katastrofu atkārtošanos turpmāk. Arī šī iemesla dēļ es lūdzu savus kolēģus deputātus apspriest manis un mana Austrijas kolēģa nesen iesniegto rezolūcijas priekšlikumu sakarā ar kodolenerģijas drošību Donavas reģionā kopīgās Eiropas sadarbības tvērumā.
