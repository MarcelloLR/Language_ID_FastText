<CHAPTER ID="011-03">
3. Brazīlijas atteikums izdot Cesare Battisti
<SPEAKER ID="217" NAME="Priekšsēdētāja">
Nākamais jautājums ir debates par sešiem priekšlikumiem par Brazīlijas atteikšanos izdot Cesare Battisti.
<SPEAKER ID="218" NAME="Mario Mauro">
autors. - (IT) Priekšsēdētājas kundze, dāmas un kungi, Antonio Santoro, cietuma darbinieks, Lino Sabadin, miesnieks, Perluigi Torregiani, juvelieris un Andrea Campagna, valsts policijas virsnieks: šie ir četru pilsoņu vārdi, kuri kopā ar daudziem citiem zaudēja dzīvību no 1978. gada 6. jūnija līdz 1979. gada 19. aprīlim, kurus nogalināja neprātīgie teroristu organizāciju slepkavas, kas mēģināja gāzt demokrātisko iekārtu Itālijā. Un viena viņu slepkavas vārds ir Cesare Battisti.
<P>
Vispirms es vēlos atkārtot Itālijas prezidenta Napolitano nožēlu par Brazīlijas prezidenta Lula kunga lēmumu piešķirt politiskā bēgļa statusu Itālijas teroristam Cesare Battisti, kuram tiesa ir piespriedusi mūža ieslodzījumu par slepkavībām "svina gadu” (terorisma periods Itālijā) laikā.
<P>
Ļaujiet man atgādināt, ka Battisti par vainīgu ir atzinuši ne tikai Itālijas tiesneši, bet arī Francijas tiesneši un Eiropas Cilvēktiesību tiesa. Šis ir neizprotams un ārkārtīgi nopietns gadījums, ko Eiropas iestādes nevar un nedrīkst atstāt bez ievērības. Mums ir pienākums pret Battisti upuru piederīgajiem, taču vēl lielāku pienākumu mums uzliek tas, ka Eiropas Savienība jau daudzus gadus ir noteikusi pretterorisma stratēģiju, lai garantētu pilsoņiem drošību un aizsargātu demokrātiskās institūcijas. Tādējādi noskatoties un neko nedarot nozīmētu iznīcināt iepriekšējo gadu pūliņus, lai plecu pie pleca cīnītos pret pastāvošajiem draudiem.
<P>
Eiropas Tautas partijas (Kristīgo demokrātu) un Eiropas Demokrātu grupas arī cer, ka Brazīlija jautājumu pārskatīs un nopietni padomās par ļoti jutīgo, taču pilnīgi pamatoto pieprasījumu. Brazīlija ir liela demokrātiska valsts, un tai vienmēr ir bijušas lieliskas attiecības ar Eiropu un Itāliju, tieši tādēļ mūs pārsteidza durvju aizciršana šajā jautājumā. Patiešām, draudzības un mūsu valstu interešu ievērošanas dēļ, draudzības, sadarbības un partnerattiecību nolīgumu, kas saista Brazīliju ar Eiropas Savienību dēļ gan politiskā, gan ekonomiskā ziņā, visām iesaistītajām pusēm ir jārīkojas izlēmīgi un efektīvi.
<P>
Eiropai ir jābūt vienotai, atbalstot Itālijas valdību, kura izmanto visus likumīgos līdzekļus politiskā un diplomātiskā spiediena izdarīšanai un visus tiesiskos līdzekļus, lai taisnība uzvarētu. Brazīlijas pieņemtais lēmums ir milzīgā pretrunā ar priekšstatu par Eiropas Savienību, jo tas šķietami parāda, ka vienā no dalībvalstīm notiek politiskā vajāšana un spīdzināšana. Īsi sakot, mēs patlaban risinām nepieņemamo situāciju, kurai nav nekādas saiknes ar realitāti.
<SPEAKER ID="219" NAME="Manuel Medina Ortega">
autors.- (ES) Priekšsēdētājas kundze, es uzskatu, ka Mauro kungs situāciju raksturoja ļoti labi. Tas cilvēks ir slepkava - viņš ir nogalinājis četrus cilvēkus. Viņu Itālijas tiesa ir atzinusi par vainīgu arī citās noziedzīgās darbībās, piemēram, līdzdalībā bruņotā grupā, ieroča turēšanā - noziegumos, kurus atzīst par smagiem vairākumā Eiropas Savienības valstu, - kā arī vardarbībā.
<P>
Šo cilvēku par vainīgu ir atzinusi Itālijas tiesa. Tagad mēs konstatējām, ka 17. decembrī Brazīlijas valdība, demokrātiskas valsts valdība, ir piešķīrusi viņam politiskā bēgļa statusu.
<P>
Kā jau teica Mauro kungs, Eiropas Savienībai ir jāizrāda solidaritāte ar Itālijas valdību un jāparāda Brazīlijai - draudzīgai demokrātiskai valstij - ka tā ir pieļāvusi kļūdu.
<P>
Brazīlijas iestādes mūs informēja, ka lieta joprojām atrodas federālajā augstākajā tiesā, kur tā ir pārsūdzēta, taču skumji ir tas, ka jautājums ieguvis šādu ievirzi.
<P>
Ir jāatceras arī, ka Eiropas Cilvēktiesību tiesa noraidīja Battisti kunga lūgumu viņu aizsargāt un ka Eiropas Savienības darbības pamatā ir cilvēku pamattiesību ievērošana, kas ir būtisks Eiropas Konstitūcijas elements.
<P>
Tādēļ, ņemot vērā Eiropas Savienības un Brazīlijas draudzības saites, Brazīlijas iestādēm būtu jāatgādina, ka ES ir labs sabiedrotais un draugs un ka mēs ceram, ka Brazīlija no savas puses tāpat kā iepriekš rīkosies atbilstoši minētajam.
<SPEAKER ID="220" NAME="Carl Schlyter">
autors. - (SV) Es vēlētos, lai mēs šī jautājuma vietā apspriestu jautājumu par Filipīnām, kur mēs patiesi varētu dot ieguldījumu daudzu cilvēku dzīvību glābšanā. Šobrīd mēs diskutējam par konkrētu tiesvedību, ko patlaban izskata tiesa, lai varētu paziņot, ka mēs aizstāvam principus un tiesu varu. Valstī, no kuras esmu es, viens no likuma varas pamatprincipiem ir, ka Parlaments neiejaucas konkrētās lietās, kuras izskata tiesa.
<P>
Es un mūsu grupa uzskatām, ka ir pilnīgi aplam atsevišķu lietu, ko izskata tiesa, apspriest Parlamentā. Diemžēl šī nav ne pirmā, ne pēdējā reize, jo drīz mēs balsosim par Medina ziņojumu, kura saturs ir tieši tāds pats. Patlaban notiekošā tiesvedībā pret Pirate Bay , ko izskata Zviedrijas tiesa, Parlaments komentēja jautājumu par vainas atzīšanu, lai arī lieta joprojām tiek izskatīta. Es patiesi ceru, ka tas nekļūs par ieradumu, jo, ja tā notiks, tad tieši mēs šeit Eiropas Savienībā būsim tie, kuri apstrīd paši savus likuma varas principus, un tas būtu ārkārtīgi bēdīgi. Paldies!
<P>
Atvainojiet, es aizmirsu pieminēt ko svarīgu.
<P>
Ja neesam apmierināti ar to, kā Brazīlija un Eiropa izskata lietas par noziedznieku izdošanu un ja neesam apmierināti ar to, kā mūsu tiesību aktus interpretē valstu tiesās, mums likumi ir jāmaina, lai tie būtu visiem vienādi. Mums nav jālaužas un jāmēģina ietekmēt konkrētu lietu. Tas ir tiesu, prokuroru un advokātu, nevis Parlamenta darbs. Mēs veidojam likumus, un likumdošanas varas princips nosaka, ka tiesa ir tā struktūra, kas likumus interpretē.
<SPEAKER ID="221" NAME="Cristiana Muscardini" LANGUAGE="IT">
Priekšsēdētājas kundze, dāmas un kungi, ir patiešām apkaunojoši, ka Eiropas Parlamenta deputāts lūdz vārdu Parlamentā, nebūdams pat izlasījis tekstu rezolūcijai, kuru ir parakstījušas visas lielākās deputātu grupas, un runā nepatiesību - tiesvedība ir izbeigta pirms vairākiem gadiem.
<P>
Ļaujiet man aplūkot mūsu problēmu. Mums draudzīgas valsts valdība, ar kuru mēs sadarbojamies, nedrīkst aizstāvēt terorista un vairākkārtēja slepkavas, kurš vairākas reizes atzīts par vainīgu, plosīšanos. Mēs vēlamies uzsvērt jau vēstulē Padomes priekšsēdētājam izteikto nepieciešamību sarīkot debates Padomē par šo neiedomājamo situāciju un, ņemot vērā pēdējā laika starptautisko terorismu, izskatīt un izlemt jautājumu par noteikumiem par noziedznieku izdošanu, kas būtu visiem vienādi - gan 27 Eiropas Savienības dalībvalstīm, gan arī starp Eiropas Savienību un trešām valstīm.
<P>
Neviens nedrīkst pieļaut, lai kāds, kas ir nogalinājis neapbruņotus cilvēkus un izmantojis visus iespējamos līdzekļus, lai izvairītos no tiesas un upura piederīgajiem, iegūtu vajāšanas upura statusu un radītu bīstamu precedentu, kas kaitētu likumam un sabiedrībai.
<SPEAKER ID="222" NAME="Marios Matsakis">
ALDE grupas vārdā. - Priekšsēdētājas kundze, personām, ko tiesas ir atzinušas par vainīgām, ir jāsaņem sods, nevis jākļūst par bēgļiem kādā citā pasaules valstī.
<P>
Cesare Battisti ir Itālijā par vainīgu atzīts slepkava, un Brazīlijas iestāžu pieņemtā nostāja viņu pasargāt no ES tiesas ir ne vien nepieņemama, bet arī apkaunojoša un nosodāma visstingrākajā veidā, un mums, kā arī visām citām iestādēm un struktūrām ES, ir visas tiesības to pateikt. Es ceru, ka Brazīlijas valdība sapratīs un pārskatot lietu izdarīs to, kas tai jāizdara, un Battisti kungu pēc iespējas ātri izdos Itālijas iestādēm, pirms šīs lietas dēļ radīsies nopietnas sekas citādi labajām ES un Brazīlijas attiecībām. Brazīlija nedrīkst kļūt par miera ostu par vainīgiem atzītiem kriminālnoziedzniekiem, un ES nedrīkst pieļaut, lai noziedznieki izbēgtu no soda.
<SPEAKER ID="223" NAME="Roberta Angelilli">
UEN grupas vārdā. - (IT) Priekšsēdētājas kundze, dāmas un kungi, ar šo kopējo rezolūcijas priekšlikumu Parlaments liks sadzirdēt savu balsi starptautiskā līmenī, saistībā ar lietas pārskatīšanu par Cesare Battisti izdošanu un vēl jo vairāk, šis solis apliecinās cieņu viņa upuriem un izrādīs vienotību ar viņu ģimenēm, kuras vairāk nekā 20 gadus ir gaidījušas, lai tiktu īstenotas viņu pamattiesības uz taisnīgu tiesu, uz ko bija jāgaida tik ilgi. Nav nepieciešams teikt kaut ko vairāk, priekšsēdētājas kundze, dāmas un kungi, es vēlos dažas atlikušās sekundes, kas atvēlētas manai runai, veltīt klusuma brīdim upuru piemiņai.
<SPEAKER ID="225" NAME="Mario Borghezio" AFFILIATION="UEN">
(IT) Priekšsēdētājas kundze, dāmas un kungi, pateicos jums, Angelilli kundze par šo svarīgo žestu, kas parāda, cik ļoti šī Parlamenta izturēšanās atšķiras no Eiropas Savienības izturēšanās, kas gluži kā Poncijs Pilāts liekulīgi mazgā rokas nevainībā, lai arī patiesībā šajā lietā ir iesaistītas divas valstis - Itālija, kas ar saviem upuriem un ļoti grūtiem gadiem ir samaksājusi ārkārtīgi augstu cenu par terorismu, un Francija, kas ir tajā iesaistīta līdz kaklam, pateicoties nožēlojamajai, bēdīgi slavenajai kreisā spārna "kaviāra” lobija interesei, kurš jau guvis ievērību Petrella lietā un kuram droši vien arī ir loma slepenajos dienestos.
<P>
Šādā veidā Eiropas Savienība vājina savas pretterorisma direktīvas un zaudē jebkādu autoritāti globālajā terorisma apkarošanas stratēģijā. Es vēlētos uzzināt, vai būtu noticis tas pats, ja runa būtu par Vācijas teroristu no Sarkanās armijas grupējuma? Eiropa tomēr Brazīlijai saka, ka atteikšanās izdot tādus komunistus un kriminālnoziedzniekus kā Battisti, kurš šodien, lai arī cietumā, tomēr ņirgājas par saviem upuriem, pašu valsti padarīs par kriminālnoziedznieku un teroristu patvērumu.
<P>
Šāda rīcība var padarīt problemātiskus visus partnerattiecību līgumus un, manuprāt, arī līdzdalību G8. Mums ir pilnīgi skaidri jāpasaka: nav pieļaujams vienoties ar teroristiem. Teroristiem, kas ir notiesāti likumīgos tiesas procesos - jo mūsu valstī ir lieliska tiesiskā sistēma, kur neviens netiek spīdzināts un tiesas procesi notiek likumīgi - ir jāizcieš savs sods līdz pašai pēdējai dienai. Teroristiem, slepkavām un komunistiem!
<SPEAKER ID="226" NAME="Albert Deß" AFFILIATION="PPE-DE">
(DE) Priekšsēdētājas kundze, es lūdzu vārdu tādēļ, ka 10 gadus biju Vācijas un Brazīlijas Parlamentārās grupas priekšsēdētājs Vācijas parlamenta apakšpalātā un ļoti labi pazīstu Brazīliju. Esmu patiešām izbrīnīts par Lula administrācijas atteikšanos izdot šo par vainīgu atzīto slepkavu Eiropas Savienības dalībvalstij. Es ceru, ka tiesas process Brazīlijā tiks pabeigts ļoti ātri.
<P>
Lula administrācija ir īpaši apņēmusies ievērot cilvēktiesības. Viens no cilvēktiesību aspektiem ir tas, ka par vainīgiem atzīti slepkavas ir jāsauc pie atbildības, un es ceru, ka šis rezolūcijas priekšlikums būs spēcīgs atbalsts. Es personīgi izmantošu savus sakarus ar Brazīlijas parlamentāriešiem un parūpēšos par to, lai uz valdību tiktu izdarīts spiediens arī Brazīlijā, lai šis pieprasījums izdot noziedznieku tiktu izpildīts.
<SPEAKER ID="227" NAME="Janusz Onyszkiewicz" AFFILIATION="ALDE">
(PL) Priekšsēdētājas kundze, kopš Otrā pasaules kara beigām daudzi nacistu kriminālnoziedznieki, lai izbēgtu no soda, bēga uz Dienvidameriku. Mēģinājumi tos atgriezt atpakaļ un saukt pie atbildības ir bijuši ārkārtīgi sarežģīti. Tas noveda pie tādiem bezizejas soļiem kā, piemēram, kad Izraēlas operatīvie dienesti vienkārši nolaupīja Eichmann Dievidamerikā, lai viņu varētu saukt pie atbildības.
<P>
Ir zināms, ka tradīcija bēgt uz Dienvidameriku vēl pastāv, kā arī pārliecība, ka tur iespējams sameklēt patvērumu un ka viņi tur varēs mierīgi vadīt savas dienas nesodīti, neraugoties uz pastrādātajiem noziegumiem. Šāda veida rīcība, tāpat kā Brazīlijas valdības rīcība, saglabā šo pārliecību un diemžēl rada sajūtu, ka izvairīšanās no soda ir ļoti izplatīta. Tādēļ ir ārkārtīgi svarīgi, lai šis priekšlikums par noziedznieku izdošanu tiktu pieņemts.
<SPEAKER ID="228" NAME="Mariann Fischer Boel">
Komisijas locekle. - Priekšsēdētājas kundze, Komisija zina par Brazīlijas tieslietu ministra neseno lēmumu piešķirt politisko patvērumu Itālijas pilsonim Cesare Battisti, kuram Itālijas tiesa aizmuguriski ir piespriedusi mūža ieslodzījumu.
<P>
Mēs esam rūpīgi apsvēruši Komisijas lomu šajā situācijā, jo īpaši pēc tam, kad Itālijas Eiropas lietu ministrs Andrea Ronchi pagājušajā nedēļā lūdza priekšsēdētāja vietniekam J. Barrot atbalstīt Itālijas iesniegto lūgumu Brazīlijas valdībai izdot kriminālnoziedznieku.
<P>
Kā tas tika arī izklāstīts Itālijas valdībai, Komisijai nav iespējas iesaistīties šajā lietā. ES līgumā par šo jautājumu paredzētā nostāja ir pilnīgi skaidra - Eiropas Savienības un Komisijas likumīgās pilnvaras sadarbībai krimināllietās ir spēkā tikai ES 27 valstu juridiskajā telpā. Eiropas Savienība var veicināt noziedznieku izdošanu dalībvalstu starpā, taču tai nav pilnvaru sadarbībai krimināllietās, kas notiek starp dalībvalstīm un trešām valstīm. Itālijas divpusējās attiecības ar Brazīliju šajā jautājumā reglamentē 1989. gadā parakstītais divpusējais nolīgums.
<SPEAKER ID="229" NAME="Priekšsēdētāja">
Debates ir slēgtas.
<P>
Tagad mēs turpināsim balsot.
