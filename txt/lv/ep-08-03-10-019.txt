<CHAPTER ID="019">
Kopīgie noteikumi civilās aviācijas drošības jomā (debates) 
<SPEAKER ID="117" NAME="Priekšsēdētājs">
. - Nākamais punkts ir Paolo Costa ziņojums Eiropas Parlamenta delegācijas Samierināšanas komitejā vārdā par kopējo dokumentu, ko Samierināšanas komiteja apstiprināja Eiropas Parlamenta un Padomes regulai par kopējiem noteikumiem civilās aviācijas drošības jomā, un grozot Regulu (EK) Nr. 2320/2002 -.
<SPEAKER ID="118" NAME="Paolo Costa">
referents. - (IT) Priekšsēdētāja kungs, Komisijas priekšsēdētāja vietniek, dāmas un kungi, mēs šodien svinīgi atzīmējam nobeigumu procedūrai, kas sākās tālajā 2005. gada septembrī.
<P>
Ceļš, ko esam nogājuši, ir bijis garš un dažviet grūts, bet kopumā es jūtu, ka tas bija pūļu vērts. Jautājums ir par civilās aviācijas drošību. Regula, kas bija spēkā, kas ir bijusi spēkā līdz pat šim laikam, tika pieņemta emocionālajā noskaņojumā, kas saistījās ar uzbrukumiem dvīņu torņiem 2001. gada 11. septembrī. Tā dzima grūti, bet to apstiprināja un piemēroja, un, lai gan tai ir bijuši daži panākumi šajos gados, ir bijušas praktiskas nepilnības un neatbilstības.
<P>
Tieši šī iemesla dēļ mēs tagad grasāmies to pārskatīt. Mērķis ir nodrošināt elastīgāku atbildes reakciju uz tehnoloģiskajām, psiholoģiskajām un izturēšanās veida pārmaiņām cīņā pret terorismu, acīmredzot ņemot vērā pieredzi, kas līdz šim ir gūta. Drošība un aizsardzība pret teroristu uzbrukumiem ir acīmredzama prioritāte, bet to nevar apspriest izolēti. Tās jāskata mazliet līdzsvarotākā kontekstā.
<P>
Pārbaudēm ir jābūt stingrākām un efektīvākām, bet tām nav jārada pārmērīgas neērtības pasažieriem, un to piemērošanai nav jāsaistās ar nevajadzīgām izmaksām. Izmaksām jābūt iespējami dalītām, un tās nav jāsedz tikai pasažieriem. Tieši šī iemesla dēļ jaunās pārbaudes nevar ieviest bez piemērotas demokrātiskas izskatīšanas. Tieši šiem diviem punktiem - izmaksām un demokrātiskajai atbildībai - Parlamenta delegācija pievērsa savu uzmanību procedūras saskaņošanas stadijas laikā.
<P>
Attiecībā uz izmaksām es priecājos, ka varu Parlamentu informēt, ka ir iekļauts pants, nevis apsvērums, lai noteiktu, ka tās - drošības izmaksas - ir jāsadala starp pasažieriem, lidostām, aviosabiedrībām un valstu valdībām. Saskaņā ar vēl citu pantu, nevis ar iestāžu deklarāciju, kā tas bija 2002. gadā, bet ar pantu Komisijai ir jāizskata problēma sīkāk un jāiesniedz priekšlikumi Parlamentam un Padomei, lai atrisinātu problēmu, pienācīgi sadalot izmaksas starp nodokļu maksātājiem un pasažieriem.
<P>
Attiecībā uz demokrātisko atbildību mums veiksmīgi izdevās panākt pastiprinātu komitoloģiju jeb komitoloģiju ar izskatīšanu, it īpaši tad, kad tiek ieviesta jebkāda jauna pārbaude, kontrole vai ierobežojums pasažieriem. Ja gadījumā Parlaments nolemtu nākotnē, ka kāds drošības pasākums ir nesamērīgs, tas varēs aicināt uz publiskām debatēm, lai atbilstīgi pārbaudītu šādus apsvērumus.
<P>
Kopumā es domāju, ka šādā veidā ir panākts līdzsvars starp efektīvu cīņu pret terorismu un vienlaikus tik plašu, cik iespējams, privātās dzīves, paradumu respektēšanu un izvairīšanos no nevajadzīgas pasažieru kaitināšanas. Acīmredzot tikai reāls mēģinājums to piemērot pateiks mums, vai tas ir pilnībā sasniegts.
<P>
Tieši šī iemesla dēļ, priekšsēdētāja kungs, es ieteiktu palātai, mūsu Parlamentam apstiprināt saskaņošanā panākto vienošanos, lai Komisija var efektīvi uzsākt savu darbu.
<SPEAKER ID="119" NAME="Jacques Barrot">
Komisijas priekšsēdētāja vietnieks. - (FR) Priekšsēdētāja kungs, dāmas un kungi, jūsu priekšā ir priekšlikums jaunai pamatregulai par aviācijas drošību, kas jums visiem jau ir zināms. Es novērtēju visu šo darbu un pūliņus, ko esat ieguldījuši, lai panāktu pozitīvu rezultātu ilgā un grūtā saskaņošanas procedūrā.
<P>
Tagad mēs esam nonākuši pie nobeiguma stadijas jaunai pamatregulai, kas ir turpmāks labāka regulējuma pierādījums. Padome 4. martā oficiāli pabeidza šī izsvērtā un labvēlīgā dokumenta trešo lasījumu, kas ir svarīgs gan nozarei, gan pasažieriem. Tagad Eiropas Parlamenta deputātiem ir jānoslēdz šis process.
<P>
Es esmu pateicīgs P. Costa par to, ka viņš lūdz Parlamenta piekrišanu dokumentam un tādējādi nodrošina saskaņošanas veiksmīgu iznākumu. Ikviens ir izrādījis kompromisa garu saskaņošanas procesā, bet es domāju, ka es varu teikt, ka Parlaments ir iznācis kā ieguvējs, jo lielākā grozījumu un ierosināto ideju daļa ir dokumentā, par kuru jūs balsosiet.
<P>
Es sapratu jūsu gaidīto attiecībā uz finansēšanas principu. Es uzņēmos ļoti spēcīgas personiskas saistības saskaņošanas procesā. Ar jūsu atļauju es pieminu savu iepriekšējo paziņojumu par to, ka es gatavojos iesniegt likumdošanas priekšlikuma projektu Komisijai par izmaksu, ko rada stingrāki aviācijas drošības pasākumi, sadalīšanu starp nodokļu maksātājiem un lietotājiem, kuru dalībvalstis var pieņemt papildus pamatnoteikumiem, kas noteikti šajā jaunajā regulā.
<P>
Tas neskar Komisijas iniciatīvas tiesības vai iekšējo procedūru ievērošanu, it sevišķi veicot ietekmes izpēti pirms ikviena likumdošanas ierosinājuma.
<P>
Turklāt, ievedot regulējuma procedūru ar izskatīšanu, pāreja uz jauno "komitoloģijas” lēmumu dos Eiropas Parlamentam lielākas pilnvaras pār vispārējiem noteikumiem, kurus Komisijai jāizstrādā pēc pamatregulas pieņemšanas.
<P>
Pieļaujot sistēmas lielāku elastību tiesību aktu pieņemšanā regulatīvajā procedūrā ar izskatīšanu, tiek nodrošināta līdzsvara izlīdzināšana vispārējā īstenošanas likumdošanā. Tādā veidā mēs institucionāli progresējam visās šajās situācijās.
<P>
Attiecībā uz 4. pantu es vēršu jūsu uzmanību uz doto paziņojumu. Komisija deklarē savu nodomu ierosināt vispārējus pasākumus, kā norādīts pašreizējā 4. panta 1.a punktā, un konkrētus īstenošanas pasākumus pašreizējā 4. panta 2. punktā ietvertajā nozīmē. Komisija taisās izmantot Līguma 251. pantu, kas nosaka Eiropas Kopienai ierosināt ikvienu nepieciešamu papildinājumu kopējiem pamatstandartiem, kas noteikti šajā regulā.
<P>
Komisija atzīmē, ka ir svarīgi atļaut izveidot konkrētus īstenošanas pasākumus ar tādām metodēm, kas ne tikai var nodrošināt efektīvu atklāšanu un novēršanu, bet dod arī nepieciešamo elastību un ātrumu, vienlaikus saglabājot jutīgu dokumentu konfidencialitāti, lai aizsargātu pasažierus. Komisija arī norāda, ka īstenošanas noteikumu nepārtrauktība tiks uzturēta līdz to aizvietošanai ar jauniem pasākumiem, kas tiks pieņemti ar šo regulu.
<P>
Attiecībā uz būtību jaunā regula pieļauj piemērotāku tiesību aktu attīstību, kas spēj labāk risināt drošības jautājumus kopumā un elastīgi, nevis nodarbojoties ar tiem atsevišķās un atkārtotās pieejās sērijveidā. Sākotnējie Eiropas Aviolīniju asociācijas vērtējumi liecina, ka elastīgākas metodes var samazināt izmaksas par gandrīz 500 miljoniem.
<P>
Kopumā, kad šī jaunā regula tiks pieņemta, tā atvieglos noteikumu pieņemšanu ar nedalībvalstīm, kam ir tikpat augsti lidojumu drošības standarti. Šis vienas pieturas drošības princips ir ne tikai pasažieru, bet arī Eiropas Savienības aviācijas nozares interesēs.
<P>
Turklāt es ceru, ka jaunākā tehnoloģijas attīstība ļaus mums grozīt vispārējo aizliegumu par šķidrumiem lidmašīnās jau ar nākamā gada sākumu. Tiklīdz attiecīgā tehnoloģija būs pieejama, lai atklātu šķidras sprāgstvielas, es mēģināšu ņemt šo jauno faktoru vērā noteikumos. Eiropas Parlaments varēs pārskatīt visus plānus par noteikumu maiņu tajā jomā.
<P>
Dāmas un kungi, šis ir bijis garš process. Tas no katra ir prasījis daudz pūļu, lai nonāktu pie kompromisa, kas nepieciešams, lai pieņemtu šo jauno regulu. Šī jaunā regula palīdzēs ne tikai mums uzlabot drošību gaisā, bet tā arī samazinās izmaksas, vienkāršos noteikumus un aizsargās civilo aviāciju efektīvāk.
<P>
Es pateicos Parlamentam par tā darbu pie šī likumdošanas ierosinājuma izstrādes, un es acīmredzami ceru no visas sirds uz jūsu atbalstu un dokumenta pieņemšanu.
<SPEAKER ID="120" NAME="Philip Bradbourn">
PPE-DE grupas vārdā. - Priekšsēdētāja kungs, kā to teica gan referents, gan komisārs J. Barrot, pēc ilgām sarunām saskaņošanas procesā Parlaments un Padome beidzot ir panākuši vienošanos, kas, manuprāt, ir pozitīvi un pelna mūsu atbalstu.
<P>
Teroristu draudu turpināšanās apstākļos mēs domājam, ka skaidri noteikumi drošībai un, svarīgi, kopējai īstenošanai visās Eiropas lidostās un aviosabiedrībās ir pilnīgi nepieciešami, un šis priekšlikums apmierina abas puses.
<P>
Lai gan mēs neesam spējuši sasniegt vienošanos ar Padomi par šo drošības pasākumu finansēšanas jautājumiem, Komisija ir piekritusi piedāvāt atsevišķu priekšlikumu par šo pasākumu finansēšanu dažu nākamo mēnešu laikā. Es ceru, ka tas notiks ātrāk, nevis vēlāk.
<P>
Es gribu, lai būtu skaidrība šeit un tagad, ka, piedāvājot šo priekšlikumu, gan Padomei, gan Komisijai jāņem vērā Parlamenta stingrā un vienotā nostāja šajā jautājumā. Parlamentu nedrīkst uzskatīt par vienu no cilpām, kurām Komisijai un Padomei ir jāizlec cauri, bet gan par nopietnu un vienlīdzīgu dalībnieku šajā procesā. Pasažieru drošumam un drošībai ir vissvarīgākā nozīme, un es ceru, ka Komisijas nākamais priekšlikums atspoguļos mūsu stingro nostāju.
<P>
Par spīti šim neatrisinātajam jautājumam, ziņojumam ir jāaplaudē. Es varu saskatīt ieguvumus kopējos drošības standartos visā Eiropā. Un, ņemot vērā, ka paaugstinātie teroristu draudi aviācijai šodien arvien pieaug, šis priekšlikums piedāvā svarīgus uzlabojumus pasažieru drošumam un drošībai. Tāpēc es mudinu Parlamentu atbalstīt šo pasākumu pilnā mērā.
<SPEAKER ID="121" NAME="Saïd El Khadraoui">
PSE grupas vārdā. - (NL) Komisār, dāmas un kungi, teroristu uzbrukumi 11. septembrī un citi turpmākie draudi ir likuši mums saprast, cik ievainojama ir aviācijas nozare un cik nāvējoši var būt uzbrukuma rezultāti, kad tiek izmantoti gaisa kuģi vai uzbrukumu veic to iekšpusē. Un cik milzīga ietekme šiem rezultātiem var būt uz ekonomiku un tādā veidā uz katru no mums. Tātad ir svarīgi, ka mēs darām visu nepieciešamo, lai nodrošinātu maksimālu drošību, un nevar būt šaubu, ka mums ir jābūt maksimāli saskaņotai rīcībai šajā jautājumā Eiropas līmenī.
<P>
Bet tajā pat laikā mums arī jāmeklē samērs starp drošību no vienas puses un komfortu, privāto dzīvi un kustības brīvību no otras puses, kā to saka referents. Tāds vienmēr bija mūsu kā Eiropas Parlamenta delegācijas uzskats sarunu laikā, un es domāju, mēs kopā ar P. Costa, G. Jarzembowski strādājām labi, neskatoties uz partiju piederību, arī saskaņošanas procedūrā. Mēs darbojāmies visi kopā un sasniedzām labu kompromisa darījumu, kā komisārs pareizi norāda.
<P>
Tas nenozīmē, ka mēs esam simtprocentīgi laimīgi. Viss būs atkarīgs no tā, kā sasniegtās vienošanās tiks īstenotas dzīvē. Un divās būtiskās jomās: pirmkārt, pasākumu īstenošanā. Mēs esam nodrošinājuši Parlamentam nozīmīgu ilgstošu iesaistīšanos ar jauno komitoloģijas procedūru ar izskatīšanu, un mēs esam de facto ieguvuši sava veida veto gadījumos, kad mēs domājam, ka ierosinātie pasākumi ir nesamērīgi. Te ir iespēja interpretācijai, debatēm, un es domāju, ka šķidrumu aizliegums skaidri parādīja, ka tas ir nepieciešams. Mēs nevaram dot ekspertu komisijai carte blanche un nebūt atbildīgiem; un man šī jaunā demokrātiskās izskatīšanas forma ir noteikti pozitīvs punkts.
<P>
Mēs varam pilnīgi labi uzņemties šo darbu, ja Komisija mūs pastāvīgi informēs un mums ziņos, un es domāju, ka tas būs kaut kas ļoti svarīgs. Mums ir arī jāizstrādā pareiza iekšējā procedūra, kas ļaus Parlamentam to veikt atbilstīgi.
<P>
Otrkārt, mēs nepanācām gluži visu, ko gribējām attiecībā uz drošības pasākumu finansēšanu, mēs to zinām. Mēs gribējām būt konsekventi savā domu gaitā. Mēs sagaidām, ka drošības pasākumi, par kuriem Eiropa vienojās, būs piemēroti ikvienam. Ja dalībvalstīm ir vajadzība vai vēlēšanās darīt vairāk, tad tām par to ir jāmaksā. Mums neizdevās panākt tam akceptu, bet es esmu pārliecināts, komisār, ka jūsu dotais pasākums vedīs pie jaunām debatēm un patiesiem rezultātiem nākotnē.
<P>
Jebkurā gadījumā šodien mums ir pamats, kas ļaus mums ātri veikt drošības pasākumus, bet vienlaikus radīs demokrātisku atbildību. Atliek tikai redzēt, vai šī sistēma darbosies tā, ka visi ir apmierināti. Mana grupa to atbalstīs.
<SPEAKER ID="122" NAME="Jeanine Hennis-Plasschaert">
ALDE grupas vārdā. - (NL) Īsi sakot, nav šaubu, ka aviācija ir un paliek teroristu iecienīts mērķis. Tādēļ vajadzība pēc stingrākiem drošības noteikumiem gaisa transportam ar papildu izmaksām un slogiem, ko tie rada, ir uzreiz acīmredzama. Bet attiecībā uz pamatsistēmas uzturēšanu ir patiešām būtiski, lai lietotie pasākumi būtu efektīvi. Šajā sakarā šī vienošanās, lai arī nav pati pilnība, tomēr ir svarīgs solis uz priekšu.
<P>
Attiecībā uz parlamenta palielināto lomu, es ļoti ceru, ka mēs to pilnībā izmantosim. Vairāk nekā jebkad agrāk mums ir jāpieiet reālistiski pieņēmumiem par mūsu tiesību aktu un noteikumu efektivitāti. Protams, ka ir svarīgi, lai mūsu kolektīvā spriedze tiek pareizi pārvaldīta. Vienlaicīgi ir nopietni jāņem vērā gaisa pasažieris. Dārga, bet viltus drošība nevienam neko labu nedod.
<P>
Teroristi kļūst arvien izdomas bagātāki. Atbilde nav ūdens pudeļu, dušu želejas vai kontaktlēcu šķidruma konfiskācijā. Atrisinājums atrodas efektīvā policijas, tiesu un izlūkdienestu rīcībā pāri robežām. Es gaidu attiecīgi pakāpenisko plānu, ko komisārs tikko aprakstīja.
<SPEAKER ID="123" NAME="Seán Ó Neachtain" LANGUAGE="GA">
Aviācijas drošības nozīmi nedrīkst un nevajadzētu atstāt bez ievērības, un es varu tikai slavēt darbu, kas ir paveikts, lai sasniegtu šo atrisinājumu, kas nodrošina gaisa pasažieriem un darbiniekiem drošību.
<P>
Kad mēs ieceram un īstenojam šāda veida noteikumus, mums ir jāuzmanās, lai tie nav tikai noteikumi noteikumu dēļ un lai mēs ievērojam arī citus aviācijas nozares aspektus. Pamatojoties uz to, es atzinīgi novērtēju ziņojumā paredzētos noteikumus, ka noteiktiem pasažieriem, - tiem, kuri ir no valstīm ar tādiem pašiem drošības pasākumiem kā Savienībā - nav jāveic papildu drošības pārbaudes. Ir ļoti žēl, ka tāda pati pieeja netiek izmantota attiecībā uz beznodokļu precēm un tranzīta pasažieriem.
<P>
Pašreiz ir tā, ka personai, kas ierodas no Amerikas Savienotajām Valstīm Īrijā un pārsēžas Parīzē, visas beznodokļu preces, kas iegādātas Amerikas Savienotajās Valstīs, tiks Parīzē atņemtas. Šī nejēdzīgā sistēma nozīmē, ka pasažieri un tirgotāji tiek zaudēti.
<P>
Es piekrītu, ka drošības apsvērumi ir prioritāte. Tomēr risinājums, par kuru vienojās Singapūrā, rāda, ka var izdarīt divas lietas. Tad kāpēc šī kārtība nevar tikt ieviesta citās valstīs? Mēs zinām, ka tiek izstrādāti plāni, bet pasažieriem un tirgotājiem, uz kuriem gulstas sekas, šī izstrāde notiek pārāk lēni.
<SPEAKER ID="124" NAME="Eva Lichtenberger" LANGUAGE="DE">
Priekšsēdētāja kungs, šī ir bijusi sāga ar ļoti ilgstošu risinājumu, un es gribu izmantot izdevību, lai vēlreiz izteiktu sirsnīgu pateicību P. Costa. Sarunās, tostarp arī ar Padomi, viņš saglabāja stingru uzticību komitejā formulētajai un Parlamenta deputātu atbalstītajai nostājai.
<P>
Viens no strīdīgajiem jautājumiem, kā jau minēts, bija drošības pasākumu finansēšana - iemesls, kāpēc tā, ir labi redzams. Piemēram, šie drošības pasākumi ir ļoti labi izmantojami, lai noslēptu to, kas nebūtu gluži likumīgi finansējuma nosacījumi dažādām valstu aviosabiedrībām. Es pieņemu, ka tieši tas ir iemesls, kāpēc bija visāda veida pretestība Padomē noteikumu kopumam, kas šajā jomā noteica lielāku pārredzamību, un, protams, mūsu grupas skaidri un vienbalsīgi vēlējās pārredzamus, godīgus finansēšanas noteikumus, kuru uzdevums ir palīdzēt nepieļaut problēmas.
<P>
Otrs punkts bija kārtība, kādā Parlamentam ciešāk jāiesaistās drošības noteikumu ilgstošajā attīstībā. Arī tā sastapās ar enerģisku pretestību, lai gan es nevarēju aptvert iemeslus, jo Eiropas Parlaments galu galā bija tikai mēģinājis norādīt izejas ceļu, ko varētu izmantot, piemēram, lai izkļūtu no pasākumiem, kas reiz tika pieņemti, bet pēc tam ir izrādījušies nelietderīgi. Es gandrīz varu atbalstīt kompromisu, bet es būtu vēlējusies kaut ko vairāk.
<SPEAKER ID="125" NAME="Jaromír Kohlíček">
GUE/NGL grupas vārdā. - (CS) Eiropas Parlaments un Eiropas Komisija ir debatējuši par aviācijas drošību vairākus gadus.
<P>
Grozījums 2002. gada 16. decembra Regulā (EK) Nr. 2320/2002 notiek ar nolūku nodrošināt kopējo noteikumu uzlabošanu civilās aviācijas drošības jomā. Rezultātā iegūtais dokuments tomēr nav sevišķi skaidrs. Lai ne tikai es pats, bet arī daudzi citi šī Parlamenta deputāti var pacelt rokas, balsojot par saskaņošanas procedūras rezultātu, es gribu dzirdēt skaidru atbildi uz manu jautājumu.
<P>
Komisār, komisāra kungs, es vēršos pie jums: tā kā jaunā regula negarantē kopēju procedūru lidotāju drošības testēšanai, kā šo jautājumu risinās, kad Regula (EK) Nr. 2320/2002 būs atcelta? Vai jūs varat apstiprināt, ka Eiropas Lidotāju asociācija un Komisija ir vienojušās par regulas izstrādi, kas nosaka kopēju procedūru lidotāju drošības testēšanai? Ja tā ir, kad šis dokuments tiks rādīts? Jūsu atbilde noteiks, kā mēs balsosim rīt.
<SPEAKER ID="126" NAME="Rodi Kratsa-Tsagaropoulou" AFFILIATION="PPE-DE">
(EL) Priekšsēdētāja kungs, ļaujiet sākumā izteikt manu dziļo apmierinātību ar vienošanos, kas beidzot ir panākta par grozījumu regulā, ar kuru nosaka kopējus noteikumus civilās aviācijas drošības jomā. Es vēlos apsveikt referentu P. Costa par viņa darbu, kā arī politisko grupu pārstāvjus G. Jarzembowski un S. El Khadraoui, kas kopā ar referentu veidoja mūsu sarunu grupas kodolu. Bruņojušies ar savām zināšanām par šo tematu un tā tehniskajiem aspektiem un saglabājot savu nelokāmo uzticību Eiropas Parlamenta nostājai par pārredzamību un pilsoņu cieņu, viņi ir cīnījušies smagi un neatlaidīgi, lai sasniegtu šo mērķi. Es gribu pateikties arī visiem Eiropas Parlamenta delegācijas locekļiem, kuru man ir bijis gods vadīt, par viņu sadarbību visos etapos un it īpaši kritiskos brīžos. Ļaujiet man izteikt atzinību par Portugāles prezidentūras ilgstošajām pūlēm panākt savstarpēju sapratni un vienošanos. Es vēlos arī izcelt Eiropas Komisijas konstruktīvo un izšķirīgo ieguldījumu, kurā komisārs J. Barrot ir devis tik daudz.
<P>
Jaunā regula nav tikai veiksmīgu sarunu rezultāts. Galu galā tā pārstāv kopīgu uzskatu par sakarību starp drošību no vienas puses un privātiem pilsoņiem un mūsu politiskajiem mērķiem no otras puses. Jaunā regula ir pieredzes auglis, ko esam guvuši, piemērojot drošības noteikumus. Tā labāk izteic pārredzamības un atbildības nepieciešamību no visu iesaistīto dalībnieku puses. Tā dod efektīvu pamatsistēmu pasažieru drošai kustībai globalizētā vidē, vienlaikus dodot iespēju dalībvalstīm pielāgot savu politiku jaunajai attīstībai un īpašajām vajadzībām, kas var rasties kādā noteiktā laika posmā. Regula arī izvirza prasību dalībvalstīm saglabāt pārredzamību un segt daļu no izmaksām - būtiskus nosacījumus saskaņā ar Eiropas Parlamentu.
<P>
Līdzīgi kā dalībvalstis, kam ir jāievēro šie pienākumi, Eiropas Komisija ir uzsākusi darbu pie ziņojuma 2008. gada beigās, kas dos milzīgu ieguldījumu šajā pasākumā. Eiropas Parlaments tad sagatavosies efektīvai lomai, lai nepieciešamie pasākumi stātos spēkā.
<SPEAKER ID="128" NAME="Silvia-Adriana Ţicău" AFFILIATION="PSE">
(RO) Es vēlos apsveikt referentu P. Costa un visus kolēģus, kas piedalījās sarunās sakarā ar trešo lasījumu. Mēs apspriežam šo dokumentu pēc vairāk nekā diviem gadiem, kopš Komisija 2005. gadā ierosināja regulu ar nolūku aizvietot ar to 2002. gada regulu, kas tika pieņemta pēc 2001. gada 11. septembra teroristu uzbrukumiem.
<P>
Gaisa transports ir pieredzējis paātrinātu attīstību pēdējo gadu laikā. Ja 1970. gadā bija aptuveni 200 miljoni pasažieru ES-15 valstīs, tad 2000. gadā viņu skaits sasniedza aptuveni 600 miljonus. Diemžēl teroristu 11. septembra uzbrukumi bija cēlonis tam, ka laikā starp 2000. un 2001. gadu par aptuveni 2 % samazinājās to pasažieru skaits, kuri izmantoja gaisa transportu.
<P>
Eiropas Parlaments uzskata, ka pasažieru un personāla drošība, kas strādā gaisa transporta jomā, ir augstākajā mērā svarīga. Debatēs kā saskaņošanas procedūras sastāvdaļā galvenā uzmanība tika pievērsta drošības pasākumiem nepieciešamo izmaksu sadalījumam, vienotai drošības inspekcijas izpildei, noteiktu civilās aviācijas drošības programmu ietekmei, kuras pieņemtas valsts, lidostas vai aviosabiedrības līmenī. Kopēji drošības standarti ir jāpieņem pēc tam, izmantojot regulatīvo procedūru ar izskatīšanu, kur Eiropas Parlamentam būs svarīga loma šajā procesā. Izmaksas sakarā ar papildu pasākumiem civilās aviācijas drošībai ir jāsedz gan dalībvalstīm, gan lietotājiem.
<P>
Līdz 2008. gada 31. decembrim Komisija iesniegs Eiropas Parlamentam ziņojumu par nosakāmajiem pasākumiem, lai tādā veidā ar drošības pasākumiem saistītie nodokļi tiek izmantoti tikai šim nolūkam un tiek nodrošināta prasītā pārredzamība par šādu nodokļu aprēķināšanu un izlietojumu.
<P>
Attiecībā uz drošības virsnieku izmantošanu uz lidmašīnas klaja, katra dalībvalsts ir kompetenta to izlemt, ieviešot noteiktus noteikumus par apmācību un drošības nosacījumiem tajā.
<SPEAKER ID="129" NAME="Mieczysław Edmund Janowski" AFFILIATION="UEN">
(PL) Priekšsēdētājas kundze, gaisa transportam ir vajadzīgi noteikti juridiski noteikumi, bet tiem ir jābūt tik elastīgiem, cik iespējams un vienlaikus pietiekami saskaņotiem, it īpaši attiecībā uz lidojuma drošību. Dokuments, ko mēs šodien apspriežam, atbilst šiem kritērijiem. Tas ir, manuprāt, grūts, bet labs Samierināšanas komitejas locekļu kompromiss, un es pateicos viņiem par darbu, ko viņi ir veikuši. Šajā sakarībā P. Costa un komisārs J. Barrot pelna īpašu uzslavu.
<P>
Tā kā laikā ir maz, es aprobežošos ar dažiem punktiem. Pirmais: maksai par drošību gaisā ir jābūt pārredzamai un jābūt atkarīgai tikai no reālām izmaksām. Otrs: pieņemtie pasākumi šajā jomā nedrīkst skart konkurenci lidostu un aviosabiedrību starpā, kas ir dabiska brīvajā tirgū. Trešais: civilās aviācijas drošības pārvaldes principiem jābūt standartizētiem pasaules līmenī. Tāpēc ir jāvērtē atzinīgi tas, ka dokumentā ir atsauce uz sadarbību ar Starptautisko Civilās aviācijas organizāciju ICAO. Ceturtais: drošības standarti ir jāievēro arī trešo valstu aviosabiedrībām, pretējā gadījumā mūsu Eiropas pasākumi būs neefektīvi. Piektais: ir jābūt sagatavotām piemērotām procedūrām rīcībai krīzes situācijās, kas var nekad nerasties, bet ir vienmēr iespējamas teroristu uzbrukuma gadījumā.
<P>
Visbeidzot, centīsimies visi kopīgi padarīt pasažieri, tostarp pasažierus invalīdus par subjektu, nevis objektu darbībām, ko veic visas gaisa transportā iesaistītās puses - it sevišķi, kad runa ir par drošības pasākumiem, kas rada zināmas neērtības.
<SPEAKER ID="130" NAME="Timothy Kirkhope" AFFILIATION="PPE-DE">
Priekšsēdētājas kundze, es priecājos redzot, ka ir panākts progress šajā jautājumā, jo Parlaments ir vienmēr norādījis, ka mums jābūt ļoti vispusīgiem šajos pasākumos aviopasažieru drošības uzlabošanai. Es gribu aplaudēt P. Costa, maniem kolēģiem Transporta komitejā un jo īpaši komisāram J. Barrot, kas ir strādājuši, lai panāktu, ka pasākumu finansēšanas režīms tiek pareizi izveidots un ka tiek lietota komitoloģijas procedūra kopējo pamatstandartu definīciju izskatīšanai.
<P>
ES sadarbība ir nepieciešama, lai radītu saskaņu un pasažieri tiktu labāk informēti. Kā es teicu pagājušā gada nogalē, mūsu atšķirīgo juridisko tradīciju savstarpēja atzīšana ir ceļš uz priekšu 27 dalībvalstu Eiropas Savienībā, bet pamata drošības standartiem ir jābūt izveidotiem ES. Kad vēlāk šai gadā Komisija iezīmēs finansēšanas principu, es stingri iestāšos par to, ka dalībvalstīm ir jāļauj iet tālāk un augstāk par tiem, ja tās jutīs vajadzību, un ja vien tās ir gatavas segt izmaksas.
<P>
Tas attiecas uz ziņojumiem, kas apgalvo, ka Lielbritānijas Lidostu iestādei ir jānoņem pirkstu nospiedumi un jānofotografē visi pasažieri, kas reģistrējas uz iekšējiem lidojumiem Hītrovā un vairākās citās lidostās. Es uzskatu, ka šie pasākumi ir jāizskata, lai pārliecinātos, ka tie ir efektīvi. Biometriskās tehnoloģijas izmantošana, kā to piedāvā komisārs F. Frattini, ir raitākam darbam, un tā nedrīkst zaudēt publikas atbalstu.
<P>
Cilvēki jau ir pacietuši milzīgi daudz neērtību, pateicoties drošības pasākumiem, kas var būt vēlami, bet liekas, ka trūkst to efektivitātes skaidras, objektīvas analīzes. Dažu noteikumu nejaušais raksturs ir īpaši postošs, un mums noteikti ir jāpieprasa konsekvence lidostu iestāžu pieejā visā Eiropā, ja ne globālā līmenī.
<P>
ES ir jābūt preventīvi, nevis reaktīvi aktīvai attiecībā uz visiem šiem drošības jautājumiem. Mums ir jābūt vienu soli priekšā draudiem, attīstot viedāku tehnoloģiju un daloties ar labāko pieredzi, un apvienojot intelektu. Es uzskatu, ka šis ziņojums katrā ziņā virza mūs aptuveni uz to pusi.
<SPEAKER ID="131" NAME="Inés Ayala Sender" AFFILIATION="PSE">
(ES) Priekšsēdētājas kundze, mums ir ārkārtīgi patīkami sasniegt nobeigumu tam, kas ir izrādījusies ilgstoša kauja par lielāku drošību tādā pamata nozarē kā aviācija, kas ir būtiska Eiropas ekonomikai un konkurētspējai un kuras panākumi un uzticamība sakņojas augsta līmeņa drošībā.
<P>
Tas tika parādīts visnežēlīgākā no visiem iespējamiem veidiem 2001. gada 11. septembrī, kad pati drošība bija viens no galvenajiem aspektiem, kam, kā izrādījās, bija vajadzīgs uzlabojums gan globālā mērogā, gan it īpaši attiecībā uz Eiropas zonu.
<P>
Visas Komisijas pieliktās pūles, ne tikai šajā paketē, bet arī citās, pie kurām Komisija ir strādājusi - viss melno sarakstu jautājums un pakāpeniski uzlabotie un īstenotie drošības pasākumi - ir, manuprāt, būtiski.
<P>
Mēs it sevišķi apsveicam referentu P. Costa, kura sīkstums, lai gan reizēm kaitinošs, ir panācis vienošanos, par ko es viņu apsveicu no visas sirds. Labākā vienošanās, kāda iespējama.
<P>
Turklāt šī vienošanās ir par diviem pamata tematiem. Pirmkārt, temats, kas ir pamatā absolūtai drošības prasībai un konkrētāk - par izšķirošo finansēšanas aspektu. Mēs visi piekrītam, ka drošība ir ļoti svarīga, bet cits galvenais aspekts ir - kas maksā par to drošību un kā mēs mēģinām uzlabot pārredzamību un izmaksu labāku sadalījumu. Šim nolūkam es uzskatu, ka sadarbība, ko saņēma no Komisijas pētījuma piedāvājums ar precīzu mērķi identificēt un uzlabot pārredzamību izmaksu sadalījumā nodokļu maksātāju un lietotāju starpā, palīdzēs mums uzlabot nākamos pasākumus un īstenot tos.
<P>
Otrkārt, pamata temats Parlamentam kā institūcijai. No institucionālā viedokļa P. Costa ir spējis palielināt komitoloģiju attiecībā uz caurlūkošanas metodēm, un es uzskatu, ka tā turpmāk izlabos dažus pārpratumus, kas ir radušies iepriekš, piemēram, attiecībā uz šķidrumiem; tā ir vēl viena joma, kurā, manuprāt, mums jāpanāk uzlabojums. Nākotnē mēs ceram pabeigt visas galvenās drošības paketes aviācijas nozarei, ņemot vērā galveno, proti, cilvēka faktoru.
<P>
Es arī ceru, ka komisārs spēs turēt mūs lietas kursā par to, kas notiek sakarā ar sociālās paketes laika grafiku gan lidmašīnas ekipāžai, gan lidotājiem attiecībā uz apmācībām un sertificēšanu. Mēs apzināmies, ka EASA strādā šajā jomā, bet mēs vēlētos redzēt lielāku skaitu konkrētu pasākumu šajā jautājumā, kas būs centrālais faktors drošības palielināšanā.
<SPEAKER ID="132" NAME="Reinhard Rack" AFFILIATION="PPE-DE">
(DE) Priekšsēdētājas kundze, priekšsēdētāja vietnieka kungs, pasažieru drošība ir pamatprincips, bet kā tā tiek patiesībā aizsargāta? Kā to varbūt teiktu Itālijas labākais futbola treneris Giovanni Trapattoni: "Jostas nost, pudeles tukšas, kurpes nost!” Vai šie pasākumi patiesībā nodrošina kaut ko, izņemot papildu darba vietas slikti apmaksātam un slikti apmācītam drošības personālam? Turklāt garas rindas lidostās, drūzma un ekonomiskas neērtības vēlreiz tiek asociētas ar Eiropu, lai gan daudzos gadījumos šie traucēkļi ir tikko iznirušu vietēju un reģionālu priekšnieku centības izrādīšanas rezultāts. Protams, ka mēs varam strādāt labāk!
<P>
Pēc iespējas ātrāk pārskatīsim īstenošanas noteikumus šķidrumiem un aizvietosim tos vairāk un ar labāku tehnoloģiju un labāku sadarbību drošības dienestu starpā.
<SPEAKER ID="133" NAME="Erna Hennicot-Schoepges" AFFILIATION="PPE-DE">
(FR) Priekšsēdētājas kundze, komisār, es sevišķi gribu pievērst uzmanību tehnoloģijas modernizēšanai, kas ir nepieciešama, lai izvairītos no civilās aviācijas sabrukuma. Es iestājos par progresu, kas jāpanāk CESAR projektā, lai veicinātu tehnoloģijas inovāciju aviācijā un nodrošinātu, ka noteikti spēki uz zemes civilo aviāciju vairs netur par ķīlnieci. Gribu prasīt, kāds progress ir sasniegts dalībvalstīs tiesību pārnesē? Vai tā nebūtu ievērojami lielāks labums pasažieru drošībai, vides un aviācijas aizsardzībai kopumā?
<SPEAKER ID="134" NAME="Jacques Barrot">
Komisijas priekšsēdētāja vietnieks. - (FR) Priekšsēdētājas kundze, dāmas un kungi, es esmu uzmanīgi noklausījies jūsu runas. Kā jūs visi esat uzsvēruši, mūsu drošības politikas problēma ir atrast saprātīgu līdzsvaru starp vajadzību aizsargāt pasažierus no teroristiskām darbībām un, protams, operatīvajiem aspektiem lidostās, lai izvairītos no pārlieku sarežģītām pārbaudes procedūrām. Komisijas priekšlikuma mērķis bija nozīmīgi uzlabot iespēju sasniegt saprātīgu līdzsvaru. Kā minēts iepriekš, šīs regulas pieņemšana ļaus mums izveidot modernākus un elastīgākus noteikumus, izmantojot jaunas pārbaudes tehnoloģijas, ieviest vienas pieturas drošības koncepciju lidojumiem no nedalībvalstīm ar augstu drošības standartu, atcelt noteiktas dublētas prasības, kodificēt ieinteresēto pušu piedalīšanos lēmumu pieņemšanā par pasākumu īstenošanu un, protams, vairāk iesaistīt Eiropas Parlamentu lēmumu pieņemšanas procesā par īstenošanas noteikumiem. Es personīgi uzņemos uzsākt iniciatīvas visās drošības finansēšanas jomās, lai uzlabotu pašreizējo situāciju, nodrošinātu lielāku pārredzamību un padarītu dalībvalstu finanšu saistības redzamākas.
<P>
Kā jau teicu, es atbildēšu uz dažiem jūsu komentāriem, lai gan es neapgalvoju, ka atbildēšu uz visiem.
<P>
Vispārējais noteikums, ko Komisija turpmāk ievēros, ir publicēt visus regulas pielietojumus, izņemot tad, ja ir parādīts, ka zināšanas par regulu varētu palīdzēt teroristiem. Tas ļoti atšķiras no pašreizējās situācijas, kur sākotnējais noteikums ir nepublicēt neko. Šis punkts ir ļoti svarīgs, jo tas nozīmē, ka Parlaments var tikt pilnībā informēts.
<P>
Tagad es atbildēšu uz dažiem punktiem. Atbildot S. Ó Neachtain, manā izpratnē beznodokļu jautājums tomēr ir svarīgs. Mēs esam izveidojuši noteikumu, kas pieļauj atkāpes. Sarunās ar Singapūru mums izdevās ieviest šo noteikumu visiem darījumiem ar Singapūru, un mēs tagad turpinām ar vairākām nedalībvalstīm gatavot turpmākas atkāpes. Acīmredzot tomēr šīm nedalībvalstīm ir jāsadarbojas ar mums daudz aktīvāk, un mēs savu interesi par to darām tām zināmu. Amerikāņi un kanādieši sastrādājas ar mums, bet ir absolūti svarīgi - un ticiet man, tas ir kaut kas, par ko es personīgi esmu ļoti norūpējies - mums parakstīt daudz vairāk nolīgumu ar nedalībvalstīm, ja mums ir jāpanāk progress beznodokļu jautājumā.
<P>
J. Kohliček un I. Ayala Sender pieminēja lidotājus un ekipāžu. Mēs strādājam ar lidotājiem. Notiek konsultācijas, bet es nevaru iepriekš spriest par iznākumu. Taisnība ir tā, ka mēs tagad pievēršam ciešu uzmanību problēmām, kurām mums jāatrod pareizie risinājumi.
<P>
Ir taisnība, kā ir pareizi iepriekš minēts, ka mums ir vajadzīga ļoti sakarīga pieeja Eiropas līmenī. Es acīmredzami pats cieši uzmanu, kā tiek piemērotas regulas, un ir taisnība, kā to nupat norādīja T. Kirkhope, ka mums noteikti ir jāsaskaņo noteikumi un procedūras arī to īstenošanai. Mums ir arī jāsargājas no dažu dalībvalstu iniciatīvām, kas ir vairāk vai mazāk improvizētas un vienpusējas. Nav viegli, bet mēs zinām, ka cīņa par drošības pasākumu finansēm un pārredzamāku un izsvērtāku finansēšanu būs smaga. P. Costa par to ir pieredze. Es gribu arī izteikt pateicību R. Kratsa-Tsagaropoulou, kas bija Parlamenta delegācijas vadītāja un mums daudz palīdzēja ilgo un ļoti grūto sanāksmju laikā.
<P>
Nobeigumā es gribu pateikt kaut ko P. Costa, jo viņa ziņojums un viņš, strādādams kā referents, lika mums patiesi izjust, ka Parlaments patiešām tiecas pēc Eiropas kopējā labuma, pasažieru labklājības un arī, protams, tādas aizsardzības sistēmas, kas ir efektīva, bet vienlaikus arī pietiekami elastīga, lai pieļautu pārmaiņas. Kā iepriekš minēju, mēs vērīgi sekojam jaunajām tehnoloģijām, kas, cerams, ļaus mums vienkāršot šīs procedūras. Sprāgstvielu atrašana šķidrumos liekas tagad jau krietni pavirzījusies. Es ceru, ka mēs visi varēsim izmantot šīs tehnoloģijas. Tās katrā ziņā būs gaidītas.
<P>
Paldies jums, priekšsēdētājas kundze, un es pateicos it sevišķi Parlamentam par šo debašu augsto līmeni un visu ieguldījumu, ko tas ir devis šo debašu laikā.
<SPEAKER ID="135" NAME="Paolo Costa">
referents. - (IT) Priekšsēdētājas kundze, komisār, dāmas un kungi, šī regula ir pamatregula, un to, tāpat kā ar pudiņa pārbaudi ēdot, pārbaudīs lietojot. Pašlaik, tā sakot, mēs esam salīdzinājuši tikai receptes.
<P>
Es uzskatu, ka mēs apzināmies, ka vēl ir divas svarīgas problēmas. Pirmā ir tā, ka terorisma problēma ir paaugstinājusi drošību un ka nevar uzskatīt, ka terorisms attiecas uz indivīdu. Iedoma, ka katram pasažierim ir jābūt atbildīgam par pretterorisma darbību finansēšanu, ir ideja, kas acīmredzot nedarbojas. Pasažieri ir kopīgi atbildīgi, un šī nostāja ir tā, kurai agrāk vai vēlāk zināmā mērā ir jāizvirzās priekšplānā un jāpalielina valstu atbildība par šādām darbībām.
<P>
Otra ir tā, ka terorisms diemžēl spiež mūs mainīt mūsu izturēšanās veidu. Mēs nedrīkstam, tā sakot, izvairīties no uzdevuma īstenot noteikumus, kas uzliek ierobežojumus katrai mūsu darbībai, jo nevar atļaut teroristiem būt uzvarētājiem, bet mums vienlaikus jāpieliek visas pūles, lai nodrošinātu, ka mēs nepalīdzam maz pamazām terorismam uzvarēt, jo terorisms spiež mūs mainīt mūsu dzīves veidu.
<P>
Tas ir sarežģīts līdzsvars. Mēs esam likuši lietā visus iespējamos ieročus: koplēmumu, pastiprinātu komitoloģiju, vienkāršu komitoloģiju. Tie visi ir mums vajadzīgie rīki. Mums ir daudz darāmā tajā virzienā, bet es domāju, ka ir ielikts labs pamats.
<SPEAKER ID="136" NAME="Priekšsēdētājs">
. - Debates ir slēgtas.
<P>
Balsošana notiks otrdien, 2008. gada 11. martā.
<P>
Rakstiski paziņojumi (Reglamenta 142. pants)
<SPEAKER ID="137" NAME="Marian-Jean Marinescu  " LANGUAGE="RO">
Dalībvalstu, lidostu un aviosabiedrību veikto darbību saskaņošana attiecībā uz civilās aviācijas drošību ir obligāta prasība, lai reaģētu uz teroristiskiem draudiem.
<P>
Tomēr jāatrod līdzsvars starp drošības pastiprināšanu un komforta nodrošināšanu aviotransporta pakalpojumu lietotājiem.
<P>
Ir obligāti jāveic visi nepieciešamie pasākumi, lai uzlabotu pārbaudes aprīkojuma tehniskās iespējas, kā arī lai piemērotu vienreizēju pārbaudi lidojumos ar pārsēšanos, kas palīdzētu samazināt apstrādes laiku un vidējā līdz ilgā laika periodā nodrošinātu reālo izmaksu efektīvu samazināšanos.
<P>
No otras puses pārredzamības trūkums nodokļu aprēķinos un to piemērošanā sakarā ar drošības pasākumiem kropļo konkurenci aviotransporta jomā, kā arī izpratni par to, kādā veidā tiek izmantota nauda šādu pasākumu tiešajā finansēšanā.
<P>
Jautājumi, kas ir saistīti ar finansēšanu, ir jānoskaidro, cik ātri vien iespējams, lai nodokļu maksātājiem Eiropas Savienībā, kā arī transporta pakalpojumu izmantotājiem veidojas skaidra aina par savākto summu piešķīrumiem, tādējādi atdalot tiešo pasākumu finansēšanu no apdrošināšanas izmaksām, kā arī no jebkādiem valsts pabalstiem papildu drošības pasākumu atbalstam, kurus dalībvalstis var piešķirt.
