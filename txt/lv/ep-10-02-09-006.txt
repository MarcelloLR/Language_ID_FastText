<CHAPTER ID="006">
Balsošanas laiks (turpinājums) 
<SPEAKER ID="090" NAME="Priekšsēdētājs">
Pirms balsošanas mēs uzklausīsim politisko grupu priekšsēdētāju runas par jaunās Komisijas vēlēšanām.
<SPEAKER ID="091" NAME="Joseph Daul">
PPE grupas vārdā. - (FR) Priekšsēdētāj, López Garrido, Komisijas priekšsēdētāj, paldies jums par sniegto iespēju Eiropas Tautas partijas grupas (Kristīgo demokrātu) vārdā paskaidrot, kāpēc es noteikti ticu, ka Barroso un viņa komisāru kolēģija, palīdzot Komisijas darbiniekiem, atrisinās problēmas, ar ko viņi saskaras.
<P>
Eiropa radās starptautiskas krīzes dēļ, un pirmo reizi 60 gadu laikā tā piedzīvo jaunu starptautisko krīzi, kas ir atšķirīga, tomēr neapšaubāmi nopietna un bīstama. Eiropa to pārvar, lai gan pašlaik mēs vēl neesam atbrīvojušies no grūtībām. Euro sevi pierādīja kā monetārais vairogs; nekad nepietiks vārdu, lai izteiktu, cik daudz mēs tam esam parādā: automātiskie stabilizatori, šie slavenie solidaritātes mehānismi, kas ir pārāk... Jūs no tiem esat daudz ieguvuši, mani draugi!
<P>
(Aplausi)
<P>
Kur jūs atrastos pašlaik bez solidaritātes stabilizatoriem? Pārāk bieži tie ir uzskatīti par šķērsli, kas pasliktina mūsu ekonomiku, taču tie ir devuši lielu ieguldījumu, lai saglabātu Eiropas modeli. Šis modelis ir pievilcīgs, daudz atdarināts, to pienācīgi atbalsta mūsu līdzpilsoņi, taču to liek apšaubīt jaunas problēmas.
<P>
Pasaule ir kļuvusi par daudzpolu pasauli, taču ne tā, kā mēs cerējām; mēs sapņojām, ka tā būs ideālistiska, mierīga un daudzpusēja. Nē, pasaule kļuvusi par konkurences un cīņas pasauli - protams, miermīlīgu, taču nežēlīgu -, kas visiem uzspiež vienu modeli.
<P>
Saskaroties ar šo problēmu, Eiropas Savienība, kuras rīcībā ir tik daudz līdzekļu, nedrīkst tos izniekot. Tai jāsaglabā uzticība sev, atbalstot idejas un cilvēkus, un jāaizsāk cīņa pret globālo sasilšanu, taču tai arī jānodrošina sevi ar resursiem, lai varētu konkurēt.
<P>
Es zinu, ka jaunā Komisija centīsies to panākt kopā ar mums. Mēs visi zinām Eiropas vājos punktus: demogrāfija, turpmāko izdevumu nepietiekamība, problēmas rūpniecības jomā, budžeta deficīts, vāja ekonomiskā pārvaldība. Tas ir vēl viens iemesls, kāpēc mums būtu jāattīsta savi instrumenti: euro un monetārā politika, tehnoloģiju sasniegumi, panākumi rūpniecības jomā, lauksaimniecības potenciāls, lai garantētu pārtikas nodrošinājumu mūsu 500 miljoniem līdzpilsoņu.
<P>
Tāpēc es ceru, ka Komisija attiecībā uz Eiropas tiesību aktiem, ko mūs aicinās pieņemt, izrādīs idejas un vadību. Es ceru, ka tā aizstāvēs eiropiešu intereses, pieprasīs no mūsu partneriem savstarpīgumu un pārkāpumu gadījumā nevilcinoties izmantos tās rīcībā esošos tiesiskos līdzekļus.
<P>
Komisāri, jūsu pienākums ir sadarbībā ar mums un ar Padomi pabeigt iekšējā tirgus izveidi. Lai to izdarītu, mums jāpārtrauc aizliegumi tādās jomās kā nodokļu sistēma un sociālie jautājumi. Dalībvalstis vairs nevar rīkoties tā, it kā šīs divas jomas būtu ierobežotas un neaizskaramas kompetences, kas neietilpst kopējā rīcībā.
<P>
Tomēr vienlaikus mums ar divkāršu spēku jādarbojas, lai atrisinātu ar ārlietām saistītās problēmas - drošību un aizsardzību, kā arī saistībā ar tirdzniecības, tehnoloģiju un rūpniecības standartiem un standartiem vides jomā. Eiropai ir jāaizstāv savas vērtības, miers un tās pilsoņu labklājība. Eiropai jābūt starptautiska mēroga dalībniecei, nevis tikai labklājības un tiesiskuma zonai. Tā nedrīkst sev atņemt tai līdz ar varu pienākošos līdzekļus.
<P>
Vienlaikus PPE grupa cer, ka Komisija strādās efektīvi visās šajās jomās. Ja tā notiks - un mums nav iemesla to apšaubīt -, tai vienmēr būs PPE grupas atbalsts.
<P>
Barroso kungs, PPE grupa uz jums paļaujas, tā aicina jūs būt drosmīgam un īstenot reformas. Tā aicina jūs būt tālredzīgam tā mērķa labā, kas mūs apvieno, - politiskas Eiropas izveides labā.
<P>
(Aplausi)
<SPEAKER ID="092" NAME="Martin Schulz" LANGUAGE="DE">
Priekšsēdētāj, dāmas un kungi, Eiropas Parlamenta sociālistu un demokrātu progresīvās alianses grupai savu lēmumu pieņemt nenācās viegli. Pirms pieciem mēnešiem šajā Parlamentā mēs balsojām par Eiropas Komisijas priekšsēdētāju, un, lai gan toreiz mēs viņu neatbalstījām, viņš saņēma balsu vairākumu. Pamatojoties uz šo balsu vairākumu, par ko diemžēl bija atbildīgi cilvēki, kas patiesībā neatbalsta Lisabonas līgumu, viņš mūs šodien iepazīstināja ar kolēģiju, un šodien mums tā ir jānovērtē.
<P>
Arī mums ir jānovērtē šī kolēģija. Mums ir divas iespējas: mēs varam sadalīt šo Parlamentu labajā un kreisajā spārnā. Šīm divām grupām ir pretējas ideoloģijas, un tām attiecīgi jābalso. Tā ir viena iespēja. Taču Eiropa nestrādā šādi. Mums šajā Parlamentā nav vairākuma. Arī Eiropas Tautas partijas grupai (Kristīgajiem demokrātiem) un Eiropas Liberāļu un demokrātu apvienības grupai šajā Parlamentā nav vairākuma. Eiropa nav institūcija, kurā kāds viens politiskais spēks varētu aptvert vairākumu un paziņot, ka Eiropa turpmāk tiks vadīta konkrētā veidā. Eiropa ir pastāvīgs kompromiss. Tāpēc tā dažkārt ir tik apgrūtinoša un arī tik grūti saprotama. Tomēr labāk, lai ir pastāvīgs kompromiss, kas nodrošina panākumus un lielāku sociālo taisnīgumu, nekā ideoloģiska cīņa, kas beigās izgāžas bez jebkādiem taustāmiem rezultātiem.
<P>
(Aplausi)
<P>
Tāpēc mums ir ļoti grūti novērtēt ieguvumus. Protams, mums visiem patīk kautiņi. Man arī patīk strīdēties par principiem ar kolēģiem no citām grupām, taču Eiropai ir vajadzīgi taustāmi rezultāti. Tāpēc mēs vaicājām sev, ko mēs kā sociāldemokrāti - sociālisti un demokrāti - varam pieprasīt, lai tas tiktu apstiprināts. Tad mēs noteicām kritērijus. Viens no kritērijiem - mēs vēlējāmies, lai šajā Komisijā augstākā līmenī būtu pārstāvēts politiskais spēks, kas ir otrs lielākais spēks Eiropā. Tāpēc mēs vēlējāmies Augstā pārstāvja ārlietās un drošības politikas jautājumos amatu, un mēs to panācām.
<P>
Es vēlētos ko piebilst par personu, kas ieņem šo amatu. Baronese Ashton nedrīkst pieļaut, ka viņu šajā Parlamentā par komunisti sauc vīrietis, kas Francijā tiesāts par holokausta noliegšanu. Mēs pilnībā atbalstām baronesi Ashton.
<P>
(Ilgi aplausi)
<P>
Mēs jautājām, vai mēs Eiropas Savienības likumdošanā kā regulējošu mehānismu varētu ieviest ietekmes novērtējumu. Mums bija jautājums, vai pasākumus - piemēram, Pakalpojumu direktīvu pagātnē - vēl vispār varētu iekustināt. Nē, mēs gribējām mehānismu, ar ko pārbaudīt visu šīs Komisijas paredzēto pasākumu ietekmi uz dalībvalstu sociālā nodrošinājuma sistēmām pirms šo pasākumu uzsākšanas. Šī prasība ir iekļauta. Mēs gribējām - un man tas ir kvalitatīvs lēciens Eiropas politikā -, lai šā Parlamenta normatīvās rezolūcijas gada laikā tiktu pārveidotas par pašas Komisijas likumdošanas iniciatīvām. Tas ir milzīgs progress, jo tas nozīmē, ka šā Parlamenta iniciatīvas tiesības, kas diemžēl nepastāv, tiks nodrošinātas ar netiešiem līdzekļiem. Mēs to uzskatām par svarīgu progresu.
<P>
Visbeidzot, kā otrs lielākais spēks šajā Parlamentā un arī kā grupa, bez kuras šajā Parlamentā nebūtu iespējams neviens kvalificēts balsu vairākums, mēs vēlējāmies savus pārstāvjus Komisijā. Trīs no septiņiem priekšsēdētāja vietniekiem ir sociāldemokrāti. Šajā ziņā jūs esat izrādījuši mums lielu pretimnākšanu. Pēdējās nedēļās un mēnešos, tostarp mūsu šā rīta debatēs, mēs vairākkārt paudām bažas. Izvērtējot šīs bažas un paveikto progresu, mēs nolēmām turpmākos piecus gadus jūs atbalstīt. Sakot "jūs”, es domāju komisāru kolēģiju. Jūs varat paļauties uz mūsu atbalstu, ja jūs uztversiet nopietni to, ko es jums teikšu: vai nu Eiropa būs sociāla Eiropa, vai arī tā cietīs neveiksmi. Mūsu kopīgais pienākums ir nodrošināt, lai tā kļūtu par sociālāku Eiropu. S&D grupa atbalstīs šo Komisiju.
<P>
(Aplausi)
<SPEAKER ID="093" NAME="Guy Verhofstadt">
ALDE grupas vārdā. - Priekšsēdētāja kungs, mana grupa sniegs savu atbalstu Eiropas Komisijai. Eiropas Liberāļu un demokrātu apvienības grupa ir atbildīga grupa, un mēs esam cieši pārliecināti, ka nākamie pieci gadi Eiropas Savienībai un Eiropas pilsoņiem būs tik svarīgi, ka mums būs vajadzīga Komisija, kurai šajā Parlamentā būs plašs proeiropeisks atbalsts.
<P>
Taču ļaujiet man paskaidrot. Mūsu atbalsts ir vairāk nosacīts nekā pēdējo piecu gadu laikā. Mēs sagaidām, ka jaunā Eiropas Komisija būs Eiropas Savienības dzinējspēks. Mēs vēlamies Komisiju ar drošāku, ambiciozāku un integrētāku ekonomisko un sociālo pieeju, Komisiju, kas ir priekšgalā šādai stratēģijai - stratēģijai, kas var piespiest dalībvalstis darīt to, kas tām jādara.
<P>
Es domāju, jo īpaši euro zonā mums jāatzīst, ka paralēli pašreizējam monetārajam pīlāram ir liela nepieciešamība īstenot patiesu ekonomisko un sociālo pīlāru. Šā brīža problēmas euro zonā ir skaidrs pierādījums tās vājās pieejas neveiksmei, ko mēs ievērojām pēdējos 10 gadus ar tā saukto atvērtās koordinācijas metodi. Tas pats attiecas uz citām jomām - uz klimata pārmaiņām, uz ārpolitiku un uz aizsardzības politiku.
<P>
Galvenais pieņēmums attiecībā uz šo jauno, drosmīgo pieeju ir atzinums, ka patiesībā rītdienas multipolārajā pasaulē Eiropai nebūs svarīga loma, ja tā tuvākajā nākotnē nebūs efektīvāka un neturpinās padziļināt savu integrāciju. Mēs ceram, ka jūs ņemsiet vērā šo pieņēmumu un visās minētajās jomās ierosināsiet skaidrus, nelokāmus un ambiciozus priekšlikumus un reformas. Mēs ceram, ka, lai to sasniegtu, Komisija iniciatīvas tiesības izmantos pilnā apmērā. Es, protams, runāju par Komisiju kopumā, kas strādā kā kolēģija, kā vienota politiskā institūcija, kura virza Eiropas integrāciju. Spēcīga Komisija varētu būt noderīga, taču spēcīga Komisija šai ziņā ir neaizstājama.
<P>
Lisabonas līgums sniedz jaunas iespējas, un tas ir palielinājis mūsu rīcības spējas. Augstā pārstāve Ashton, mēs lūdzam jūs izmantot šīs jaunās iespējas. Mēs no Augstā pārstāvja sagaidām vairāk, nekā esam to redzējuši līdz šim. To prasa jūsu loma, un to pieprasa Eiropas Savienība. Izmantojiet iespējas! Piemēram, mācību, ko guvām no Haiti. Nekavējoties iesniedziet apspriešanai Padomē ziņojumu par Eiropas civilās aizsardzības spēku izveidi. Neraugoties uz sacīto, mūsu grupa atbalstīs šo Komisiju ar savu spēcīgo, liberālo klātbūtni, un mēs esam gatavi uzņemties saistības kopā ar to virzīt uz priekšu Eiropas procesu.
<P>
(Aplausi)
<SPEAKER ID="094" NAME="Daniel Cohn-Bendit" LANGUAGE="FR">
Priekšsēdētāja kungs, jūs ļoti labi zināt, ka Zaļo un Eiropas Brīvās apvienības grupa nebalsos par šo Komisiju, taču vienlaikus mēs sniegsim jums savas idejas, savu skatījumu un savu apņēmību Eiropas labā.
<P>
Barroso, nespēlējiet spēles, sakot, ka tie, kas nebalso par Komisiju, ir pret Eiropu. Ne ar mums, Eiropas zaļajiem. Šādas spēles jūs varat spēlēt ar citiem, nevis ar mums. Mēs ierosinām sadarboties ar jums bez nosacījumiem, ja jūs vēlaties panākt progresu Eiropas nodokļu sistēmas jomā. Ja jūs vēlaties, lai Eiropai būtu savi resursi, mēs atbalstīsim jūs pret ekonomiskās suverenitātes aizstāvību, ko pauž dalībvalstis. Nosaukšu tās: vai tā būs Vācija, vai Francija, mēs atbalstīsim jūs.
<P>
Ja jūs vēlaties būt līgumu uzraugi - piemēram, šobrīd Padomē notiek sarunas ar mērķi atgriezt bēgļus Lībijā, un mēs aicinām Padomi paskaidrot mums, kāds ir šo sarunu juridiskais pamats. Vai Parlaments būs daļa no parastās likumdošanas procedūras? Padome mums saka: "Jums to paziņos sarunu noslēgumā.” Tas ir neiespējami; Komisijas pienākums ir iejaukties, lai nodrošinātu, ka Eiropas institūcijas ir informētas par minēto sarunu juridisko pamatu.
<P>
Es jums varu sniegt vairākus piemērus. Ja jūs vēlaties panākt progresu klimata pārmaiņu jomā, ja jūs vēlaties, lai Eiropa tiktu tālāk par trīsreiz divdesmit, ja jūs vēlaties nokļūt tuvāk 30 %, jums būs visas Verts/ALE grupas atbalsts. Ja jūs vēlaties turpināt finanšu regulēšanu pēc finanšu krīzes, jums būs viss mūsu atbalsts. Ja jūs un jūsu Komisija vēlas turpināt Eiropas aizsardzību, jums būs mūsu atbalsts. Ja jūs vēlaties atrisināt Kipras problēmu, jums būs mūsu atbalsts. Visbeidzot, ja jūs vēlaties izbeigt šo ārprātīgo situāciju, kurā tāda valsts kā Grieķija - kā es minēju iepriekš - tērē 4,3 % no sava IKP aizsardzībai, jums būs mūsu atbalsts. Jums tas būs bez nosacījumiem!
<P>
Tāpēc, Barroso kungs, es saku, ka mēs pašlaik balsosim "nē”, taču mēs varam pieļaut kļūdu. Mēs zinām, ka pagājušajā reizē mēs kļūdījāmies attiecībā uz Dimas kungu. Mēs kļūdījāmies, un mēs to atzīstam. Tāpēc, ja jūs būsiet mūsu sapņu augstumos un nebūsiet tādos augstumos, kādus jūs uzskatāmi parādījāt šodien, mēs teiksim atklāti, ka mēs kļūdījāmies, un mēs jūs atbalstīsim.
<P>
(Aplausi)
<SPEAKER ID="095" NAME="Timothy Kirkhope">
ECR grupas vārdā. - Priekšsēdētāj, dažas dalībvalstis uzskata, ka komisāra izraudzīšana ir noderīga iespēja sakārtot iekšzemes problēmu vai segt politiskās saistības. Eiropas Komisijai būtu jāapvieno vistalantīgākie un visefektīvākie politiskie līderi no visas Eiropas, pieredzējuši un kompetenti cilvēki, kas palīdzētu tai risināt milzīgās problēmas, ar ko mēs saskaramies.
<P>
Pēc gadiem ilgās institūciju cīņas Eiropai no jauna jākoncentrē savi centieni rezultātu sasniegšanai jomās, kurās tā dalībvalstu darbam var nodrošināt pievienoto vērtību un kurās mūsu līdzpilsoņi sagaida Eiropas tautu sadarbību. Tai jāatbalsta centieni, lai veicinātu trauslo ekonomikas atveseļošanos, rosinātu izaugsmi un radītu darba vietas, un tai jābūt vadošajā lomā, risinot energoapgādes drošības un klimata pārmaiņu jautājumus. Tai jāierosina centrālās reformas attiecībā uz Eiropas budžetu un daudzām galvenajām izdevumu programmām.
<P>
Barroso ir pareizais līderis Komisijas virzībai uz priekšu. Savās pamatnostādnēs viņš uzsver ambiciozu darba programmu, koncentrējoties uz svarīgiem jautājumiem, darba programmu, ko mēs kopumā atbalstām. Katrai atsevišķai dalībvalstij būtu jāatbalsta viņa centieni, komisāra amatam izvirzot visspēcīgāko iespējamo kandidātu, taču dažos gadījumos viņš ir smagi piemānīts. Protams, viņam jāatbalsta ikviens savas komandas loceklis - mēs neko vairāk negaidītu no līdera, kas ieņem šādu amatu, - un, organizējot savu komandu - lai gan mēs apšaubām dažus portfeļus -, viņš droši vien darīja visu, kas bija viņa spēkos.
<P>
Tomēr, lai gan daži kandidāti ir izcili un labi sevi parādīja uzklausīšanā, citi ir viduvēji un atstāja sliktu iespaidu. Daži distancējās no savām pašu politiskajām pamatnostādnēm. Priekšsēdētāja kungs, ja balsojums būs labvēlīgs, mēs, protams, konstruktīvi iesaistīsimies darbā ar katru komisāru - un mēs vēl aizvien ceram uz pozitīvu pārsteigumu -, taču, lūdzu, ļaujiet šim Parlamentam vismaz reizi gadā veikt Komisijas darba novērtējumu.
<P>
Šis vēl aizvien pamatos ir nepilnīgs process un tāds, ko mēs nevaram atbalstīt pilnībā. Šo iemeslu dēļ Eiropas Konservatīvo un reformistu grupa šodien no šīs balsošanas atturēsies. Dažās grupās valda nevienprātība; mēs šajā jautājumā esam vienoti.
<SPEAKER ID="096" NAME="Lothar Bisky" LANGUAGE="DE">
Priekšsēdētāja kungs, Barroso kungs, dāmas un kungi, mana grupa arī aktīvi piedalījās kandidātu uzklausīšanā. Daži no viņiem uz mums atstāja samērā pozitīvu iespaidu. Mazāk sajūsmināti mēs esam par daudzu portfeļu jauno sadalījumu. Tas ietver arī Augstās pārstāves ārlietās un drošības politikas jautājumos un vienlaikus Komisijas priekšsēdētāja vietnieces diezgan necaurredzamo - lai gan, iespējams, drīzumā mazāk necaurredzamo - atbildības jomu.
<P>
Tomēr daudzi no kandidātiem mums lika vilties saistībā ar viņu profesionālajām zināšanām. Šajā sakarā visi mūsu jautājumi galvenokārt attiecās uz politiskajiem projektiem. Kādā virzienā būtu jāvirzās Eiropas integrācijas procesam? Kuri pasākumi Komisijas kandidātam ir vissvarīgākie? Uz šiem jautājumiem bija pārāk daudz neskaidru atbilžu, kā arī tādas atbildes, ko mēs politiski neatbalstām. Neraugoties uz solījumiem veidot sociālāku Eiropu, viņi turpināja aizstāvēt deregulācijas un privatizācijas virzienu vai elastdrošības koncepciju. Strādājošo elastība bija galvenā prioritāte, un sociālais nodrošinājums bija tikai pēdējā vietā.
<P>
Darba kārtībā ir klimata aizsardzība, taču mēs neredzam ne atteikšanos no ogļu izmantošanas enerģijas ražošanā, ne atteikšanos no kodolenerģijas. Neredzu, ka ES uzņemtos vadošo lomu klimata aizsardzības un attīstības palīdzības jomā. Nebija nekādas runas par konsekventu atbruņošanos, jo īpaši attiecībā uz kodolieročiem Eiropā. Barroso kungs, priekšsēdētāj, lai arī cik augstu es vērtēju kandidātu ierašanos uz uzklausīšanu, mana grupa jūsu kolēģijai nevar sniegt pozitīvu balsojumu.
<SPEAKER ID="097" NAME="Nigel Farage">
EFD grupas vārdā. - Priekšsēdētāja kungs, nākamajās paaudzēs bērniem stāstīs nostāstu. Viņiem stāstīs, ka sensenos laikos Eiropa bija sadalīta; tās vidū bija milzīga siena, un cilvēki austrumos bija ļoti nabadzīgi, viņiem nebija demokrātijas un viņi dzīvoja ļaunā sistēmā, ko sauca par komunismu un kas nogalināja miljoniem savu cilvēku. Bet par laimi siena sagruva, mēs ieguvām 27 nācijas, šie cilvēki dzīvoja demokrātijā, un 500 miljoni cilvēku dzīvoja mierā...
<P>
(Aplausi)
<P>
Ir vēl kas. Es apsolu, man ir vēl kas sakāms.
<P>
(Aplausi)
<P>
Man jāatzīst, ka šī ir pirmā reize, kad es esmu saņēmis šādus aplausus, un, Verhofstadt kungs, man ir vēlēšanās apsēsties, taču, ja atļausiet, stāsts diemžēl turpināsies.
<P>
Atbildīgie politiķi kļuva ļoti alkatīgi; viņi gribēja naudu sev, un viņi gribēja varu. Tā viņi ķērās pie meliem un viltības un noorganizēja visiespaidīgāko birokrātisko apvērsumu, kādu pasaule jebkad bija pieredzējusi. Taču, lai to paveiktu, viņiem nevajadzēja lodes. Viņi bija daudz gudrāki, daudz viltīgāki nekā citi. Viņi ieviesa jaunu līgumu - to sauca par Lisabonas līgumu. Tad viņi 27 cilvēkiem deva pilnīgi neierobežotu varu. Tie bija cilvēki, kas noteica visus likumus. Protams, viņiem jau bija gan karogs, gan himna, taču viņi sāka veidot jaunu valsti. Viņi ignorēja cilvēkus. Viņi, apzināti vai neapzināti, no jauna radīja ļoti slikto sistēmu, kurā iepriekš bija dzīvojuši Austrumeiropas iedzīvotāji. Taču visneticamākais, ka daudzi jaunie priekšnieki jau arī iepriekš bija strādājuši tajā pašā ļaunajā sistēmā. Protams, plānam bija trūkumi, un viņu nereālā monetārā sistēma cieta neveiksmi. Tomēr vēl aizvien jaunie priekšnieki neklausījās cilvēkos. Nē, viņi padarīja dzīvi arvien grūtāku: viņi iegrūda desmitiem miljonu cilvēku nabadzībā; viņi liedza cilvēkiem tiesības izteikties, un - visbeidzot - šiem cilvēkiem bija jāķeras pie vardarbības, lai atgūtu savas tautas sabiedrisko stāvokli un savu demokrātiju.
<P>
Stāsta morāle - viņi neko nebija mācījušies no vēstures. Eiropas Parlamenta deputāti, pirms dodat varu šai Komisijai, atcerieties, ka pirms 60 gadiem pār Eiropu nolaidās dzelzs priekškars, taču tagad, līdz ar šo Komisiju, mums ir ekonomiskā dzelzs dūre, un to šodien izjūt Grieķijā.
<P>
(Priekšsēdētājs pārtrauca runātāju)
<SPEAKER ID="098" NAME="Hans-Peter Martin" AFFILIATION="NI">
(DE) Priekšsēdētāja kungs, pēc tikko dzirdētās pasakas es gribētu atgriezties pie realitātes. Mans dēls ir septiņpadsmit gadus vecs un ļoti intensīvi mācās angļu valodu, jo viņš zina, ka angļu valoda ir darba valoda, un viņš cer, ka tā viņam palīdzēs iegūt piemērotu darbu. Viņš ir aizrautīgs eiropietis, taču nav apmierināts ar Eiropas politiku - un tam ir pamats. Vācijā žurnāls Der Spiegel jau raksta par necieņas palielināšanos pret politiku - un tam ir pamats. Tomēr miljoniem gados jaunu eiropiešu 21. gadsimtā vēlas funkcionējošu, kompetentu un drosmīgu demokrātiju. Taču ko mums šeit šodien piedāvā Komisija? Vai šie ir kompetentie - un labākie - cilvēki, kas mums vajadzīgi?
<P>
Mēs, kas esam šeit - aizmugurējā rindā, pārstāvam neatkarīgu pilsoņu grupu, kam bija galvenā loma, lai nodrošinātu, ka šā Parlamenta labā spārna radikāļi vēlreiz neizveidotu grupu. Mēs esam dedzīgi Eiropas atbalstītāji, taču tieši tāpēc mūs ļoti pievīluši cilvēki, ar kuriem jūs mūs iepazīstinājāt, un viņu vērtība. Vai mēs iesaistītu darbā asistentu, kas kļūst par apsmieklu, - Günther Oettinger, kā to var redzēt YouTube ievietotajā filmiņā "Oettinger talking English”? Jādomā, ka nē. No kompetences viedokļa raugoties, vai mēs vēlētos sadarboties ar komisāru no Austrijas, kas sevi savā jomā vispār nav pierādījis?
<P>
Barroso kungs, šeit Parlamentā ir ļoti daudz pieredzējušu parlamentāriešu, ar kuriem jūs varētu izgreznot savu komandu. Tiesa, viens tāds jums ir - zviedrietes personā. Tomēr kāpēc jūs nevēlaties Karas kungu? Kāpēc jūs neizraudzījāties vācieti no šejienes, bet gan to, kas jums ir? Jo jums tas nav atļauts. Jo, neraugoties uz Lisabonas līgumu, mēs vēl aizvien esam atturīgi, jo mēs vēl aizvien neesam tik neatkarīgi, lai varētu pieņemt suverēnus lēmumus, - to nevarat ne jūs, ne arī mēs kā Parlaments.
<P>
Diemžēl mums vēl aizvien nav arī atļauts ievēlēt atsevišķus komisārus. Šāds demokrātijas veids pie mums Austrijā pastāvēja 19. gadsimtā. Tas nav piemērots Eiropai, kas mums vajadzīga un par ko mēs sapņojam. Lūdzu, ņemiet vērā: ja jūs turpināsiet šādi, jūs izdarīsiet lielu pakalpojumu nacionālistiem un tieši ES pretiniekiem. Tā vietā mums ir vajadzīga lielāka demokrātija.
<SPEAKER ID="099" NAME="Bruno Gollnisch" AFFILIATION="NI">
(FR) Priekšsēdētāja kungs, pilnīgi mans viedoklis. Es runāšu ļoti īsi. Priekšsēdētāj, dāmas un kungi, Schulz kungs norādīja uz mani - nenosaucot vārdu, taču pietiekami precīzi -, ka Francijas tiesa esot atzinusi mani par vainīgu revizionismā.
<P>
Es vēlētos pateikt Schulz, ka viņš ir kļūdījies, un es varu nodot viņa rīcībā un visas Eiropas Parlamenta par deputātu imunitāti atbildīgās komitejas rīcībā Francijas augstākās tiesas, Kasācijas tiesas, svarīgo nolēmumu, kas attaisnoja visas pret mani vērstās apsūdzības un kas savā izņēmuma spriedumā paziņoja, ka pret mani bija ierosināta lieta, pamatojoties uz teikumu daļām, kas bija ar nolūku saliktas kopā, veidojot paziņojumu, un ka turklāt, lai gan mani politiskie oponenti šo paziņojumu bija sagatavojuši šādi, tas nepārkāpa likumu. Šāds nolēmums ir ārkārtēji rets, jo tiesa atcēla zemākās tiesas nolēmumu un izšķīra lietu pati, kas Francijas Kasācijas tiesā notiek ļoti reti. Šāda nolēmuma atcelšana un Kasācijas tiesas spriedums lietā mūsu tiesu praksē notika pirmo reizi kopš Dreyfus lietas. Tāpēc Gollnisch ir tikpat nevainīgs, cik Dreyfus.
<P>
(Priekšsēdētājs pārtrauca runātāju)
<P>
Es vēlētos kaut ko piebilst. Es neteicu, ka baronese Ashton bija komuniste. Es teicu, ka viņa bija viena no tiem pacifistiem, ko Ļeņins būtu saucis par savu līdzgājēju.
<P>
(Priekšsēdētājs pārtrauca runātāju)
<SPEAKER ID="100" NAME="Priekšsēdētājs">
Paldies. Tikai šķiet, ka tas bija jūsu personīgais paziņojums.
