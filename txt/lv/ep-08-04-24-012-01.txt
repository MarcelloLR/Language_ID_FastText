<CHAPTER ID="012-01">
1. Zimbabve
<SPEAKER ID="184" NAME="Priekšsēdētājs">
Nākamā lieta darba kārtībā ir seši rezolūcijas priekšlikumi par Zimbabvi.
<SPEAKER ID="185" NAME="Erik Meijer">
autors. - (NL) Priekšsēdētāja kungs! Zimbabves prezidents R.. Mugabe kādreiz bija atbrīvošanās cīņu varonis. Pateicoties viņam, uz bijušās Dienvidrodēzijas pamatiem pēc britu kolonizācijas beigām tika nodibināta jaunā Zimbabves valsts, un, par spīti balto īstenotajai aparteīda politikai, piešķīra demokrātisku brīvību lielākajai melnādaino iedzīvotāju daļai, kura sacēlās pret šo koloniālo autoritāti.
<P>
Gadiem ilgi Mugabe bija valsts vadītājs ar neticami mēreniem uzskatiem. Viņš nepakļāvās kategorisko prasību spiedienam par zemes īpašuma tiesību pārdalīšanu. Viņš bija radikāls vienīgi savos iebildumos pret homoseksuālistiem. Vienīgi tad, kad viņš piedzīvoja risku zaudēt varu, viņš atcerējās savus agrākos solījumus par zemes reformu. Kopš tā laika viņa nesaprātīgās darbības ir novedušas valsts ekonomiku līdz pilnīgam sabrukumam. Lauksaimniecības zemes pārdale notika, neievērojot pienācīgu plānu, tā tika veikta pilnīgi patvaļīgi, zemi piesavinoties viņa agresīvākajiem atbalstītājiem.
<P>
Vēl ļaunāks ir veids, kādā viņš apspiedis savus politiskos oponentus. Pret tiem bijuši vērsta nemitīga iebiedēšana un uzbrukumi, bet līdz šim tie ir spējuši izdzīvot. Pastāvēja aizdomas, ka iepriekšējo vēlēšanu rezultāti ir sagrozīti. Šoreiz opozīcija uzvarēja parlamenta vēlēšanās, bet šķiet, ka ierosinātā balsu pārskaitīšana ir paredzēta tam, lai viņiem atņemtu uzvaru. Prezidenta vēlēšanu rezultāti jau veselu mēnesi tiek turēti noslēpumā, tāpēc Mugabe sakāves apmērs joprojām nav zināms.
<P>
Pēdējās dienās viņš ir entuziastiski paziņojis, ka nekad neko nemainīs savā valstī. Viņš var turēt šo solījumu vienīgi ar vardarbību un apspiešanu. Viņš to darīs, izmantojot kuģa kravu ar importētajiem Ķīnas ieročiem. Ņemot vērā šos apstākļus, pārējai pasaulei ir pamats iesaistīties šajā konfliktā. Atbalsts bēgļiem, atbalsts opozīcijai un spiediens uz valdošo partiju ir būtiski veidi, kā panākt to, ko Mugabe vienmēr ir apgalvojis, ka vēlas, proti, politisko varu vairākumam.
<SPEAKER ID="186" NAME="Geoffrey Van Orden">
autors. - Priekšsēdētāja kungs, vai es vispirms varu izteikt savu vilšanos par to, ka Padome nav pārstāvēta šajās svarīgajās debatēs.
<P>
Ir pagājis gandrīz mēnesis, kopš Zimbabvē notika vēlēšanas. Nav īpašu šaubu par to, ka tajās uzvarēja "Demokrātisko pārmaiņu kustība”. Mugabe un viņa rokaspuišiem jau tagad vajadzēja atstāt savas vietas valdībā, bet mēs praktiski neko neesam dzirdējuši par vēlēšanu rezultātiem, izņemot to, ka Mugabe cilvēki atkal reaģē ar vardarbību un izmisīgi mēģina labot šo vēlēšanu iznākumu.
<P>
Jau gadiem mēs esam norādījuši uz Zimbabvi kā lielu Āfrikas kauna traipu, liecību tirānijas sekām, korupcijai un ekspluatācijai viena cilvēka drausmīgajā režīmā. Mugabe ir sagrāvis kādreiz plaukstošo valsti. Tomēr šajā laikā visus šos gadus citi Āfrikas līderi ir tajā noraudzījušies un nav darījuši neko vai arī ir pauduši savu atzinību tirānam, kad vien viņiem bijusi tāda iespēja. Kāds kauns! Un kāds skandāls tas ir bijis. Un kāda traģēdija - ne tikai Zimbabves cilvēkiem, bet arī Āfrikai.
<P>
Visus šos gadus Zimbabves likteņa pirmais iespējamais risinājums ir bijis Dienvidāfrikas rokās, tomēr Thabo Mbeki ne tikai nav pienācīgi izpildījis savus pienākumus kā starpnieks, bet viņš ir arī uzkrītoši atbalstījis Mugabe. Pasaule noraudzījās mēmā izbrīnā, kad Mbeki pirms pāris dienām paziņoja, ka Zimbabvē nav nekādas krīzes, bet parasta vēlēšanu politika.
<P>
Kamēr ES vismaz ir noteikusi mērķtiecīgas sankcijas pret Mugabe režīmu, Dienvidāfrika darīja visu iespējamo, lai nodrošinātu, ka neviens tās neuztvertu nopietni, pat uzlūdzot Mugabe, kam ir aizliegta ieceļošana ES valstīs, uz ES un Āfrikas samitu Lisabonā pagājušā gada decembrī pilnīgi nepareizu iemeslu dēļ. Kādi diplomātiskie centieni vai ekonomiskās sankcijas patiešām ir veiktas, lai pārliecinātu citas Āfrikas valstis atbilstoši rīkoties attiecībā uz Zimbabvi? Nav īpaši ko atbildēt uz šo jautājumu.
<P>
Labi, vēl ir laiks, lai izdarītu pareizās lietas. Jacob Zuma, Āfrikas Nacionālā kongresa (ANC) prezidents tagad ir aicinājis rīkoties attiecībā uz stāvokli Zimbabvē. Šodien mūsu rezolūcijas priekšlikumā mēs aicinām labas gribas cilvēkus valdošajā Zanu-PF partijā Zimbabvē labot savas kļūdas un atzīt, ka drīzumā sagaidāmas pārmaiņas.
<P>
Tagad ir laiks panākt, lai ieklausītos mūsu viedoklī. Ļaujiet mums realizēt tās demokrātiskās pārmaiņas, kas beidzot ir nepieciešamas Zimbabves iedzīvotājiem.
<SPEAKER ID="187" NAME="Bogusław Rogalski">
autors. - (PL) Priekšsēdētāja kungs! Gan politiskā situācija, gan iekšējā drošība Zimbabvē pēkšņi pasliktinājās pēc martā notikušajām parlamenta un prezidenta vēlēšanām. Fakts, ka vēlēšanu rezultāti vēl līdz šim nav paziņoti, parāda tiesiskuma sabrukumu, kā arī šīs Āfrikas valsts valdības totalitāro raksturu.
<P>
Pašlaik Āfrikā demokrātija ir nopietni apdraudēta. Šis režīms atkal ir izmantojis spēku pret opozīciju un Zimbabves iedzīvotāju demokrātiskajiem centieniem. Šī iemesla dēļ ir nepieciešama izšķiroša Eiropas Savienības reakcija, un tajā jāiesaista arī mūsu parlaments. Mums jāreaģē uz šo situāciju, bet ir jānosoda arī Ķīnas rīcība, kura, nosūtot kravas kuģi, pilnu ar ieročiem uz Āfrikas krastiem, cenšas atbalstīt Mugabe režīmu.
<P>
Šī iemesla dēļ es ar gandarījumu atbalstu punktu mūsu kopīgās rezolūcijas priekšlikumā, ar kuru aicina Ķīnu izbeigt ieroču sūtījumus Zimbabvei. Vienīgi šādi būs iespējams samazināt valsts teroru, kuram pakļauti šīs valsts pilsoņi.
<SPEAKER ID="188" NAME="Marios Matsakis">
autors. - Priekšsēdētāja kungs! Pēc daudziem britu kolonizācijas gadiem un aparteīda diktatūras, ko īstenoja Ian Smith, brīvības cīnītāji, starp kuriem bija arī Mugabe kungs, panāca toreizējās Rodēzijas, tagadējās Zimbabves neatkarību.
<P>
Neviens nevar noliegt šo cilvēku ieguldījumu Zimbabves brīvības izcīnīšanā, bet, kā tas bieži mēdz notikt, pārmērīgi liela un ilgstoša vara kopā ar oportūnismu un nekontrolētu apetīti pēc personiskā materiālā labuma drīz vien korumpēja altruistisko brīvības un demokrātijas garu un pārvērta Mugabe valdošo režīmu par despotisku pārvaldes struktūru bez tālākas vīzijas, ar pārmērīgām totalitārisma izpausmēm. Rezultāts ir Zimbabves starptautiskā izolācija un valsts ilgstoša grimšana nabadzībā un korupcijā.
<P>
Pēdējās vēlēšanās Zimbabves iedzīvotāji demonstrēja vēlmi pēc tik ļoti nepieciešamajām pārmaiņām, bet Mugabe režīms negrib atteikties no varas, un tagad tas nopietni riskē ar anarhijas un pilsoņu kara izraisīšanu valstī.
<P>
Ar šo rezolūcijas priekšlikumu mēs nosūtām vēstījumu par to, ka Zimbabves iedzīvotāju vēlme, kas izteikta vēlēšanās, ir jāievēro. Mēs arī nodrošinām, lai tie, kas Āfrikā saka, ka viņiem patiesi rūp stāvoklis Zimbabvē, pilnībā uzņemtos to pienākumus, saskatītu situācijas realitāti un vērtētu Mugabe pēc tā, kas viņš ir šodien, nevis pēc tā, kas viņš ir bijis pirms daudziem gadiem, un izšķiroši rīkotos, lai Zimbabvē īstenotu demokrātisku pāreju.
<SPEAKER ID="189" NAME="Raül Romeva i Rueda">
autors. - (ES) Priekšsēdētāja kungs! Ņemot vērā notikumus, es uzskatu, ka šajā steidzamajā sēdē stāvoklis Zimbabvē noteikti ir pelnījis mūsu uzmanību. Tāpēc es pievienojos to uzskatiem, kas jau ir nosodījuši valdības vardarbību pret opozīcijas grupām, žurnālistiem un cilvēktiesību atbalstītājiem, kā gan es varētu citādi rīkoties.
<P>
Es arī ceru, ka šī rezolūcija par šo situāciju vismaz palīdzēs atbalstīt tos, kas cenšas šai valstī atjaunot demokrātisko procesu.
<P>
Tomēr ir kāds īpašs jautājums, uz kuru es gribētu vērst uzmanību, un tas attiecas uz Ķīnas kuģa An Yue Jiang slaveno gadījumu, kad, transportējot Zimbabvei paredzētās 77 tonnas ieroču un munīcijas, tas bija spiests atstāt Durbanas Dienvidāfrikas ostu pēc tam, kad dokeri atteicās izkraut kravu, un tiesa pieņēma lēmumu, ka šos ieročus nevar pārvadāt caur Dienvidāfriku.
<P>
Saskaņā ar manā rīcībā esošo informāciju kuģis pašlaik meklē citu ostu, kurā izkraut kravu, lai gan šķiet, ka, ņemot vērā opozīciju šajā teritorijā, kuģis varētu atgriezties Ķīnā, neizpildījis savu misiju.
<P>
Vēlreiz atkārtojot, ir skaidrs, ka šim kuģim nemaz nevajadzēja atļaut pārvietoties, un visām valdībām pēc iespējas drīzāk ir jāsapulcējas, lai spriestu par starptautisko ieroču nosūtīšanas līgumu, jo diemžēl pasaulē ir daudzas tādas vietas kā Zimbabve, kurām nekad nevajadzētu atļaut saņemt jebkāda veida ieročus vai munīciju.
<P>
Ļaujiet šim piemēram būt kā pamudinājumam sarunām par spēcīgu un juridiski saistošu ITL (ieroču tirdzniecības līgums), kuru tik daudzas nevalstiskās organizācijas, kas iekļautas Starptautiskajā kājnieku ieroču rīcības tīklā (IANSA) gadiem aicina noteikt, kā to ir darījis arī šis parlaments.
<SPEAKER ID="190" NAME="Urszula Gacek">
PPE-DE grupas vārdā. - Priekšsēdētāja kungs! Drīz būs pagājis mēnesis, kopš Zimbabvē notika prezidenta vēlēšanas. Šis noteikti bija pietiekami ilgs laiks, lai saskaitītu balsis un paziņotu rezultātus. Pašlaik pēc valdošās Zanu-PF partijas pieprasījuma balsu pārskaitīšana turpinās 23 vēlēšanu apgabalos. Ir nopietnas bažas par to, kā tiek uzglabātas vēlēšanu urnas, un nevar izslēgt, ka šajā balsu pārskaitīšanas procesā vēlēšanu zīmes tiek viltotas. Provizoriskās vēlētāju aptaujas liecināja, ka prezidenta vēlēšanās būs nepieciešama otrā kārta. Ja Mugabe kungs tagad paziņotu par savu uzvaru, tā būtu jāapšauba. Cerēsim, ka otrā vēlēšanu kārta patiešām notiks.
<P>
Tomēr starptautiskajai sabiedrībai jāturpina izdarīt spiedienu, lai nodrošinātu, ka šī vēlēšanu kārta būtu pēc iespējas brīvāka un godīgāka. Šajā valstī jāatļauj darboties vēlēšanu novērotājiem un ārzemju žurnālistiem. Reformas būs nepieciešamas ilgtermiņā, tostarp būs nepieciešama arī neatkarīgas vēlēšanu komisijas izveide, lai nodrošinātu, ka šādu farsu vairs nekad nevarētu nosaukt par demokrātiskām vēlēšanām.
<SPEAKER ID="191" NAME="Katrin Saks">
PSE grupas vārdā. - Priekšsēdētāja kungs! Zimbabves konstitūcijā noteikts, ka "nevienu personu nepakļauj spīdzināšanai vai necilvēcīgai vai pazemojošai sodīšanai, vai citādai šādai rīcībai”.
<P>
Valsts un starptautisko tiesību normu pārkāpumu ir tik daudz, ka vienkārši nav laika tos visus šeit uzskaitīt. Es gribētu pateikt diviem cilvēkiem: policijas ģenerālkomisārei Augustine Chihuri un armijas komandierim Constantine Chiwenga. Spīdzināšana un cita veida nežēlība, necilvēcīga vai pazemojoša rīcība vai sodīšana ir pilnībā aizliegta saskaņā ar starptautiskajiem tiesību aktiem: piemēram, saskaņā ar Āfrikas Cilvēktiesību un tautu tiesību hartas 5. pantu un Starptautiskā pakta par pilsoniskajām un politiskajām tiesībām 7. pantu. Zimbabve ir ratificējusi abus šos tiesību aktus.
<P>
Es aicinu jūs nekavējoties izbeigt policijas virsnieku un karavīru izdarītos cilvēktiesību pārkāpumus, un es mudinu jūs nodrošināt, lai visi tie aizbildinājumi par policijas un karaspēka iesaistīšanu cilvēktiesību pārkāpšanā, tostarp arī vardarbīgi uzbrukumi atsevišķām personām, tiek nekavējoties neatkarīgi un objektīvi izmeklēti.
<SPEAKER ID="192" NAME="Janusz Onyszkiewicz">
ALDE grupas vārdā. - (PL) Priekšsēdētāja kungs! Mugabe diktatoriskā rakstura valdība ir pārvērtusi Zimbabvi no valsts ar plaukstošu ekonomiku par pilnīgu katastrofu. Inflācija ir sasniegusi 100 000 % gadā. IKP pēdējos pāris gados ir samazinājies par trešdaļu, un pēc lēmuma par cenu samazināšanu par 50 % veikali ir tukši. Nesen ikviens uzņēmums šajā valstī ticis nacionalizēts. Turklāt dzīves ilgums Zimbabvē ir viens no īsākajiem pasaulē: 37 gadi vīriešiem un 34 gadi sievietēm. Ceturtdaļa no iedzīvotājiem ir inficēta ar HIV, un aptuveni 80 % no viņiem dzīvo zem nabadzības līmeņa.
<P>
Ja mēs vēlamies, lai pārmaiņas Zimbabvē notiktu miermīlīgi - un pārmaiņas ir pilnībā nepieciešamas - tad mums ir jānodrošina, lai tas notiek vēlēšanās, nevis asiņainos nemieros un revolūcijā.
<SPEAKER ID="193" NAME="Ewa Tomaszewska, ">
UEN grupas vārdā. - (PL) Priekšsēdētāja kungs! 2008. gada 29. martā Zimbabvē notika prezidenta un pašvaldību vēlēšanas. Tomēr līdz šim nav paziņoti rezultāti.
<P>
Prezidenta vēlēšanu rezultātu publiskošanas kavēšana un opozīcijas apspiešana ir nepieņemama Zimbabves iedzīvotāju demokrātisko centienu ierobežošana. Fakts, ka 2008. gada 14. aprīlī Zimbabves Augstākā tiesa noraidīja opozīcijas grupas "Demokrātisko pārmaiņu kustība” steidzamo iesniegumu, ka vēlēšanu komisijai jāpublisko vēlēšanu rezultāti, parāda tiesu varas atkarību no Robert Mugabe, kurš pašreiz ieņem prezidenta amatu un baidās pazaudēt varu.
<P>
Mēs pilnībā nosodām cilvēktiesību pārkāpumus un spēka izmantošanu pret opozīciju.
<P>
Piegādāt ieročus šai valstij šajā laikā nozīmē veicināt pilsoņu kara izcelšanās iespēju, un šāda rīcība ir pelnījusi nosodījumu. Kā arī šī iemesla dēļ īpašs novērtējums pienākas tiem Dienvidāfrikas ostas darbiniekiem, kuri attiecās izkraut Zimbabves drošības spēkiem no Ķīnas atsūtītos ieročus.
<SPEAKER ID="194" NAME="Koenraad Dillen" AFFILIATION="NI">
(NL) Priekšsēdētāja kungs! Kura pēc skaita šī reize būs, kad cilvēktiesību stāvoklis Zimbabvē šeit parādījies mūsu darba kārtībā kā jautājums, kas jāizskata steidzamās debatēs? Cik bieži mēs šeit esam uzstājušies, bezpalīdzīgi strīdoties par veidu, kādā Mugabe apspiež savus cilvēkus? Mums ne vienmēr ir bijusi vienprātība par visu, bet attiecībā uz Zimbabvi mums ir zināma vienprātība.
<P>
Apkaunojošā izrāde saistībā ar nesenajām vēlēšanām ir kārtējais pierādījums, ka šim negodīgajam diktatoram nerūp demokrātija. Netraucēti turpinās etniskās tīrīšanas politika pret baltajiem lauksaimniekiem. Mugabe ar nicinājumu izturas pret opozīciju, pret starptautisko sabiedrību, kā arī pret saviem cilvēkiem. Vājākie Zimbabvē cietīs pirmie, bet mēs to zinām gadiem ilgi.
<P>
Un tomēr Eiropas Kopiena šo cilvēku svinīgi sagaidīja pagājušā gada decembrī ES un Āfrikas samitā Lisabonā. Vienīgi Lielbritānijas premjerministrs Gordon Brown palika pie saviem uzskatiem un boikotēja šo nepatīkamo tikšanos. Mēs visi to zinām, bet nožēlojamās situācijas būtība ir šāda: Mugabe zina, ka viņam ir atbalsts. Viņš zina, ka viņu atbalsta daudzi viņa sabiedrotie valsts vadītāji, vai arī mums būtu jāsaka, sabiedrotie diktatori Āfrikā, kas noraida jebkuru kritiku par viņa noziedzīgo neokoloniālismu politiku. Dienvidāfrikas loma šeit ir jo īpaši neuzticama. Līdz brīdim, kad Āfrikas Savienība nepārprotami nosodīs viņu, Mugabe turpinās nesodīti rīkoties.
<P>
Mugabe zina, ka viņu atbalsta arī Ķīna, kura vēlas pārņemt Eiropas lomu Āfrikā, un dara to, norādot korumpētajiem valstu vadītājiem, ka Ķīna nepaudīs nekādu kritiku saistībā ar cilvēktiesībām un pārvaldību. Ķīnas režīms parāda savu patieso seju ne tikai Tibetā, bet arī Darfūrā un Zimbabvē. Tas ir šodienas debašu īstais temats, un tā ir kopīgā Ķīnas un Āfrikas vaina, kas mums ir jānosoda un daudz spēcīgāk jāizceļ.
<SPEAKER ID="195" NAME="José Ribeiro e Castro" AFFILIATION="PPE-DE">
Priekšsēdētāja kungs! Notikumi Zimbabvē būtu smieklīgi, ja tie nebūtu tik dramatiski un patiesībā varēja kļūt diezgan traģiski.
<P>
Kāds ir vēlēšanu nolūks? Nolūks ir demokrātiska valdības ievēlēšana. Tas nozīmē, ka balsošanas procesam jābūt brīvam un godīgam, ka ir jāsaskaita balsis, jāpublicē rezultāti un jārespektē cilvēku izvēle. Tas neattiecas uz Mugabe pārvaldīto Zimbabvi.
<P>
Rezultātu nepubliskošana un to pārskaitīšana tā, kā to uzdots darīt, ir pilnīgi absurda. Starptautiskajai sabiedrībai uzmanīgi ir jāseko šai lietai. Mums ir jāieklausās reliģisko līderu brīdinājumos, kas apelē pie mūsu atbildības sajūtas, jo tie baidās, ka šī procesa rezultātā varētu izraisīties ļoti vardarbīgas krīzes ar genocīda dimensijām. Tas ir arī pārbaudījums starptautiskajām struktūrām, un mums ir jāizdara spiediens uz tām - uz SADC, Āfrikas Savienību un ANO.
<P>
Visbeidzot, attiecībā uz Ķīnas kuģi: kā mūs otrdien informēja komisārs L. Michel, ir ziņas, ka tas varētu doties atpakaļ uz Ķīnu. Tomēr mums ir nepieciešams apstiprinājums, un es mudinu Komisiju izdarīt spiedienu uz Ķīnu - tam ir jābūt politiskam lēmumam, nevis tikai kuģniecības uzņēmuma lēmumam.
<SPEAKER ID="196" NAME="Bernd Posselt" AFFILIATION="PPE-DE">
(DE) Priekšsēdētāja kungs! Bijušajā Rodēzijā kādreiz bija tūrisma izkārtne, kas mudināja: "Atbrauciet uz Rodēziju un apskatiet Zimbabves drupas”. Vēlākos gados šis sauklis tika pavērsts otrādi, lai divdomīgi pajokotu: "Atbrauciet uz Zimbabvi un apskatiet Rodēzijas drupas”. Mūsdienās uz šīs izkārtnes varētu būt lasāms: "Atbrauciet uz Zimbabvi un apskatiet Zimbabves drupas” - attiecinot to nevis uz slaveno akmens būvi, bet gan uz izpostītajām cerībām par uzplaukumu un demokrātiju.
<P>
Es uzskatu, ka Eiropas Savienībai ir pienākums izmantot pašreizējo situāciju, kurā, neraugoties uz dažādām mahinācijām, Zimbabves opozīcijas drosme galu galā ir panākusi nozīmīgāko uzvaru - veicināt demokrātiju un likuma varu šajā svarīgajā Āfrikas valstī. Cilvēki šajā valstī jau ir cietuši pietiekami. Tomēr mums ir jāatrod vieds, kā atbalstīt viņus, un ko nevarētu interpretēt kā neokoloniālismu. Tāpēc ir svarīgi, ka, tam, ko mēs darām, ir jābūt arī atbalstam no kaimiņvalstīm un pašiem Zimbabves iedzīvotājiem.
<P>
Tāpēc es atzinīgi vērtēju pirmos pozitīvos soļus Āfrikas Nacionālajā kongresā - lai gan tam būtu jādara vairāk! Tas ir iemesls, kāpēc es jo īpaši atzinīgi vērtēju to drosmīgo piemēru, ko parādīja dokeri. Mums ir jānorāda ļoti skaidri, ka tas ir Eiropas Savienības, Āfrikas Savienības un dažādu vietējo varu Dienvidāfrikā kopīgais uzdevums, nodrošināt, lai šobrīd pēc vēlēšanām radusies izdevība tiktu pienācīgi izmantota. Mugabe kungam jau ir sava vieta vēsturē; katra nākamā diena to tikai dara mazāk iespaidīgu.
<SPEAKER ID="197" NAME="Zita Pleštinská" AFFILIATION="PPE-DE">
(SK) Opozīcijas bailes, ka Robert Mugabe varētu izlemt lietot spēku, lai neatzītu savas valdošās partijas sakāvi 29. marta vēlēšanās, ir piepildījušās: miermīlīgā marta protesta laikā, kas bija vērsts pret kavēšanos vēlēšanu rezultātu paziņošanā,36 demonstranti tika arestēti.
<P>
Ķīnas interese par Āfrikas naftu ir cita problēma, ar ko saskaras valsts, kurā pašlaik ir dziļa ekonomiskā krīze, simtiem tūkstoši cilvēku dodas prom, lai atrastu labākas dzīves iespējas kaut kur citur. Apmaiņā pret ieročiem Ķīna atbalsta korupciju un diktatorisku režīmu un ir viens no lielākajiem tirdzniecības partneriem, kā arī palīdzības sniedzējiem Robert Mugabe režīmam.
<P>
Es piekrītu Eiropas Parlamenta rezolūcijai par Zimbabvi, kas atbalsta opozīciju, nosoda Robert Mugabe atbalstītāju biežās rasisma izpausmes un aicina Ķīnu mainīt savu politiku.
<SPEAKER ID="198" NAME="Tunne Kelam" AFFILIATION="PPE-DE">
Priekšsēdētāja kungs! Zimbabves iedzīvotāji ir pelnījuši taisnīgumu un tiesiskumu. Pagājušā mēneša vēlēšanas norādīja uz tirānijas iespējamajām beigām. Es domāju, ka fakts, ka Mugabe valdība ir novilcinājusi rezultāta atzīšanu un cenšas pārskaitīt nodotās balsis, ir pierādījums, ka viņi jūtas sakauti.
<P>
Es esmu īpaši noraizējies par šobrīd plaši izplatīto vardarbību, kas ir vērsta pret šķietamajiem opozīcijas atbalstītājiem - cilvēki tiek piekauti un nogalināti tikai tāpēc, ka viņu uzskati atšķiras no valdības pozīcijas. Es gribētu minēt arī faktu, ka šis režīms nevar izdzīvot bez atbalsta no ārpuses, tādēļ Ķīnas faktors ir ļoti simbolisks - kuģi ar ieročiem, kas piestāj Āfrikas ostās.
<SPEAKER ID="199" NAME="Priekšsēdētājs">
Teorētiski saskaņā ar Reglamentu runām laikam nevajadzētu pārsniegt divas minūtes, bet man ir pieteicies trešais runātājs, un es vēlos viņam dot vārdu.
<SPEAKER ID="200" NAME="Zbigniew Zaleski" AFFILIATION="PPE-DE">
(PL) Priekšsēdētāja kungs! Es vēlētos pievienoties tam, ko mani kolēģi deputāti šodien ir teikuši, ka Zimbabves jautājums ir tāds, ko mēs nevaram ignorēt. Eiropa ir ieguldījusi un turpina ieguldīt ievērojamus līdzekļus Āfrikā ar labiem nodomiem nostiprināt tajā demokrātiju un paaugstināt vidējo cilvēku dzīves līmeni. Šis Mugabe un Zimbabves piemērs varētu negatīvi iespaidot citus jaunos birokrātus Āfrikā un pat tajās vietās, kurās ir demokrātija, bet opozīcija ir apbruņota ar Ķīnas vai citu sociālistiskās pasaules pārstāvju ieročiem, tas apdraud šīs demokrātijas, un mūsu pienākums ir tās aizstāvēt. Šī iemesla dēļ mēs nevaram vienkārši ļaut Zimbabvei turpināt šo situāciju un es uzskatu, ka ir šis viedoklis ir pareizs un to būtu jāsadzird visā Āfrikā.
<SPEAKER ID="201" NAME="Androula Vassiliou">
Komisijas locekle. - Priekšsēdētāja kungs, es ar interesi sekoju debatēm Parlamentā, un es atzinīgi vērtēju to rezolūciju, par kuru pēc īsa brīža notiks balsojums.
<P>
Vispirms es gribētu atgādināt Komisijas ilgstošo iesaisti attiecībā uz Zimbabves iedzīvotājiem. Šajā saistībā es arī gribētu uzsvērt to, ka Eiropas Savienība joprojām ir visnozīmīgākā līdzekļu devēja Zimbabvei, un mēs vēlamies turpināt īstenot šo lomu.
<P>
Stāvoklis Zimbabvē, īpaši pēc 29. marta vēlēšanām, ir galvenais raižu cēlonis, un, tāpat kā Eiropas Parlamentā, arī Komisija ļoti cieši seko šiem notikumiem. Mēs cieši sadarbojamies ar dalībvalstīm gan Zimbabvē, gan šeit, Eiropā, lai koordinētu darbību Eiropas Savienības līmenī.
<P>
Mēs uzskatām, ka zimbabvieši un tās kaimiņvalstis ir galvenās puses, lai rastu risinājumu krīzēm, un attiecīgi mēs mudinām Zimbabves reģionālos sabiedrotos īstenot svarīgu lomu. Tāpēc Komisija atbalsta nepārtrauktos reģionālos pūliņus un Lusakas 13. aprīļa SADC samita secinājumus, ar kuriem aicina publiskot prezidenta vēlēšanu rezultātus, un gadījumā, ja notiks pārvēlēšana, Zimbabves valdībai ir lūgts nodrošināt drošu vidi.
<P>
Mēs arī atzinīgi vērtējam SADC vēlēšanu novērošanas misiju, lai nekavējoties novērotu vēlēšanu procesu un darītu to līdz noslēgumam, paužot nožēlu, ka ES netika uzaicināta īstenot savu vēlēšanu novērošanas misiju.
<P>
Komisārs L. Michel, piedaloties SADC samitā par nabadzību, kas notika 19. aprīlī Maurīcijā, izmantoja izdevību tikties ar lielāko daļu no SADC dalībvalstu prezidentiem un premjerministriem, lai apspriestu krīzi Zimbabvē. Viņš pateicās par centieniem un mudināja pastiprināt savu iesaisti, lai atrastu pieņemamus risinājumus.
<P>
Es gribētu apliecināt Komisijas gatavību turpināt izmantot jebkuras dialoga iespējas, lai rastu risinājumu Zimbabves krīzei. Tikmēr Komisija un dalībvalstis turpina sniegt bezprecedenta līmeņa humāno palīdzību zimbabviešiem.
<SPEAKER ID="202" NAME="Priekšsēdētājs">
Debates ir slēgtas.
<P>
Balsojums notiks pēc debatēm.
