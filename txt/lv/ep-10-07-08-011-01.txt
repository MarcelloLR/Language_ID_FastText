<CHAPTER ID="011-01">
1. Zimbabve, jo īpaši Farai Maguwu lieta
<SPEAKER ID="391" NAME="Priekšsēdētāja">
Nākamais punkts ir debates par septiņiem rezolūciju priekšlikumiem par Zimbabvi, jo īpaši Farai Maguwu lietu.
<SPEAKER ID="392" NAME="Anneli Jäätteenmäki">
autore. - (FI) Priekšsēdētājas kundze! Šajā Parlamentā jau iepriekš ir apspriesti cilvēktiesību pārkāpumi Zimbabvē. Diemžēl mēs atkal esam spiesti tiem pievērsties. Šoreiz tā ir cilvēktiesību aktīvista Farai Maguwu lieta. Viņš vienkārši ir politieslodzītais. Viņš ir arestēts un ieslodzīts par citu cilvēku cilvēktiesību aizstāvēšanu un informācijas sniegšanu plašsaziņas līdzekļiem par cilvēktiesībām šajā valstī.
<P>
Eiropas Parlaments pieprasa viņu atbrīvot, izmeklēt visus cilvēktiesību pārkāpumus Zimbabvē un, protams, tos izbeigt. Šī lieta ir īpaši acīmredzama un tādēļ īpaši nepatīkama, ka kādam, kurš aizstāv citu cilvēktiesības, pašam ir jācieš.
<SPEAKER ID="393" NAME="Véronique De Keyser" LANGUAGE="FR">
Priekšsēdētājas kundze! Farai Maguwu lietas pamatā ir dimantu ieguves jautājums.
<P>
Zimbabve ir brīvprātīga dalībniece Kimberli procesā, kas ļauj tā parakstītājiem pārdot dimantus starptautiskajā tirgū, ja vien ar šo tirdzniecību netiek finansēti bruņoti konflikti. Tomēr Kimberli procesa sanāksmes laikā, kas notika no 20. līdz 21. jūnijam Telavivā, dalībnieki nespēja panākt vienošanos par šādu jautājumu: vai Kimberli procesā nebūtu jāintegrē arī cilvēktiesības? Vairākas starptautiskas NVO ir nosodījušas cilvēktiesību pārkāpumus Zimbabves dimantu raktuvēs, pārkāpumus, ko izdara drošības dienesti. Viens no informatoriem par cilvēktiesībām bija Farai Maguwu, Manicaland provinces Pētniecības un attīstības centra direktors. Tieši tādēļ Maguwu kungs 3. jūnijā tika arestēts, un tādēļ kopš tā brīža viņš tiek turēts ļoti smagos apstākļos un tiek apsūdzēts par valsts drošības noteikumu iespējamu pārkāpšanu. Tas ir pilnīgi nepieņemami.
<P>
Ar šo rezolūciju mēs aicinām nekavējoties atbrīvot ieslodzīto, demilitarizēt kalnrūpniecību, iekļaut Kimberli procesā cilvēktiesību klauzulas un pārdalīt no dimantiem gūtu bagātību tautai, piemēram, izveidojot īpašu valsts fondu.
<P>
Mēs arī aicinām Komisiju un Padomi būt ārkārtīgi modrām attiecībā uz jautājumiem par labu pārvaldību un demokrātiju Zimbabvē un mūsu dialogu ar šo valsti, ko raksturo nepietiekams progress.
<SPEAKER ID="394" NAME="Judith Sargentini">
autore. - (NL) Priekšsēdētājas kundze! Mēs šeit esam pievērsušies divām problēmām vai, precīzāk, - vienai personai un vienai problēmai. Pirmkārt, mēs esam pievērsušies Farai Maguwu - cilvēkam un cilvēktiesību aktīvistam, kurš ir arestēts Zimbabvē un pēc tam turēts nežēlīgos apstākļos cietumā. Otrkārt, runa ir par Kimberli procesa uzrauga dīvaino rīcību. Šā uzrauga uzdevums ir pārraudzīt situāciju Zimbabvē, un tomēr viņš ir faktiski sazinājies ar Zimbabves valdību un izmantojis no Maguwu kunga saņemto informāciju, šādi nostādot Maguwu kungu neveiklā stāvoklī. Visbeidzot mēs pievēršamies arī pašam Kimberli procesam.
<P>
Pildot savus iepriekšējos attīstības organizāciju lobija pienākumus, es piedalījos sarunās par šīs sistēmas ieviešanu. Tā ir izrādījusies veiksmīga sistēma. Tā ir pārtraukusi vai samazinājusi to finansējumu kariem Kongo, Angolā, Sjerraleonē un Libērijā, kas gūts, pārdodot dimantus. Tomēr mēs pašlaik riskējam ar to, ka Kimberli procesu varētu izmantot, lai par likumīgu padarītu cita veida darbību, proti, režīmu veiktus cilvēktiesību pārkāpumus. Tie nav iekļauti šajā rezolūcijā, un tādēļ mēs pieprasām veikt grozījumu. Šajā Parlamenta rezolūcijā ir pausts vēstījums, ka konfliktu dimanti jeb "asiņainie dimanti” ir vienīgais, par ko ir runa. Galu galā visi dimanti tiek iegūti drausmīgos apstākļos. Tas būtu milzīgs solis uz priekšu, jo tas mums ļautu protestēt ne vien pret situāciju Zimbabvē, bet arī pret jau ilgstošajiem cilvēktiesību pārkāpumiem, ko Angolas režīms izdara pret Lundu. Līdz šim šajā ziņā mums nav panākumu, jo Kimberli sistēma ir tādu valstu sadarbība, kuras neņem vērā citas valstis, kas iejaucas to iekšlietās. Tomēr šis Eiropas Parlamenta signāls varētu būt pirmais signālu sērijā, kas tur radītu pārmaiņas.
<SPEAKER ID="395" NAME="Alain Cadec" LANGUAGE="FR">
Priekšsēdētājas kundze! Iesākumā teikšu, ka, salīdzinot ar šo rītu, šajā Parlamentā beidzot ir nedaudz iestājies klusums un miers!
<P>
Dāmas un kungi! Es atbalstīju rezolūciju par cilvēktiesību situāciju Zimbabvē un īpaši Farai Maguwu lietā, jo mūsu Parlaments nevar klusēt, saskaroties ar cilvēktiesību un pamatbrīvību pārkāpumiem, ko nu jau vairākus desmitus gadu izdara Zimbabvē.
<P>
Pētniecības un attīstības centra direktoru Farai Maguwu arestēja viņa valsts varas iestādes pēc tam, kad viņš bija nosodījis cilvēktiesību pārkāpumus dimantu laukos. Šādi rīkojoties, viņš tikai izmantoja savas vārda brīvības tiesības un tiesības meklēt informāciju par cilvēktiesībām un pamatbrīvībām kopumā. Parlaments prasa viņu atbrīvot un Zimbabvei ievērot politiskās tiesības un pamatbrīvības, lai ļautu pilsoniskajai sabiedrībai paust viedokli bez bailēm.
<P>
Turklāt Zimbabvei ir skrupulozi jāievēro saistības, ko saistībā ar dimanta ražošanu tā apņēmusies Kimberli procesā, lai izkļūtu no bruņotu konfliktu finansēšanas apburtā loka.
<SPEAKER ID="396" NAME="Marie-Christine Vergiat" LANGUAGE="FR">
Priekšsēdētājas kundze! Sēžu zāle ir klusa, es teiktu - varbūt mazliet par klusu, un man, piemēram, ir žēl, ka nav vairāk šajos jautājumos ieinteresēto. Sacīt, ka situācija Zimbabvē ir traģiska, diemžēl ir maigi teikts. Tā ir traģiska attiecībā uz ekonomiku, sabiedrību un īpaši demokrātiju, tiesiskumu un cilvēktiesību ievērošanu. Pēdējās vēlēšanas noritēja baiļu atmosfērā. Tāpēc Pētniecības un attīstības centra direktora Farai Maguwu arests pēc intervijas ar Chikane kungu, Kimberli procesa pārraugu, diemžēl ir vēl viena epizode, ko pievienot cilvēktiesību pārkāpumu garajam sarakstam šajā valstī.
<P>
Maranges dimantu lauku ieguves apstākļi ir īpaši drausmīgi: piespiedu darbs, spīdzināšana, kontrabanda, pat slepkavības; viss ir militārā kontrolē un tiek veikts Mugabe kunga draugu labā. Ik pa laikam šos apstākļus, tostarp Maguwu kunga apstākļus, nosoda NVO. Tieši tāpēc ir tik pārsteidzoši, ka Chikane kungs sagatavoja pozitīvu ziņojumu, secinot, ka ieguve raktuvēs atbilst Kimberli procesa noteiktajām prasībām. Starpsesiju sanāksmē Telavivā neizdevās pieņemt lēmumu par šā ziņojuma turpmākiem pasākumiem. Komisār, vai varat mums apstiprināt, ka, tā kā starp dalībvalstīm nav vienprātības, Eiropas Savienība patiešām ir iebildusi pret likumīga dimantu eksporta atsākšanu no Zimbabves, ka tai būs tāda pati nostāja Sanktpēterburgas konferencē, ka tā cīnīsies par Kimberli procesa paplašināšanu, lai iekļautu visu cilvēktiesību ievērošanu, un ka tā darīs visu iespējamo, lai nodrošinātu, ka dalībvalstis veic vajadzīgos pasākumus, lai novērstu dimantu importēšanu no Zimbabves, kamēr tur pastāv šāda situācija? Vai varat mums palīdzēt izprast Chikane kunga pozitīvā lēmuma pamatojumu, ja šķiet, ka dažas piezīmes no viņa lietām ir konfiscējuši slepenā dienesta aģenti?
<P>
Eiropas Savienība ir galvenais humānās palīdzības sniedzējs Zimbabvei. Tādēļ tās attieksmei šajā jautājumā jābūt par paraugu. Tai jāsaglabā sava nostāja. Vai varat mums pastāstīt, kāda būs Eiropas Savienības nostāja Sanktpēterburgā?
<SPEAKER ID="397" NAME="Geoffrey Van Orden">
autors. - Priekšsēdētājas kundze! Kopš ievēlēšanas 1999. gadā es esmu darījis visu iespējamo, lai šajā Parlamentā veicinātu iebildumus pret masveida netaisnības gadījumiem, ko Mugabe kungs un viņa rokaspuiši ir nodarījuši Zimbabves iedzīvotājiem. Jāatzīst, ka šī ir viena joma, kurā šim Parlamentam ir vienota nostāja.
<P>
Šodien mēs apspriežam valdības drošības spēku veiktos pāridarījumus strādniekiem dimantu laukos Zimbabvē. Zimbabve ir pilntiesīga dalībniece Kimberli procesā, neoficiālā struktūrā, kas pārvalda neapstrādātu dimantu globālo tirdzniecību un kas līdz šim ir maz darījusi, lai apturētu šādus pāridarījumus. Es aicinu Kimberli procesu apsvērt stingrus pasākumus pret Zimbabvi par noteikumu neievērošanu un pievienojos paustajam nosodījumam par to, ka nesen arestēts Farai Maguwu, cilvēks ar sirdsapziņu, kurš uzdrošinājās atklāt Zimbabves drošības dienestu vardarbību Chiadzwa rajonā.
<P>
Zimbabves valdībai ir nekavējoties jāatbrīvo Maguwu kungs un šajā saistībā - visi pārēji politiski ieslodzītie -, un mums ir jāatgādina, ka tiesības uz vārda brīvību bija viens no galvenajiem pienākumiem, ko apņēmās ievērot visas partijas pagājušā gada vispārējā politiskajā nolīgumā. Pašlaik lielas Zimbabves iedzīvotāju daļas medicīniskās un pārtikas pamatvajadzības apmierina starptautiskā palīdzība. Zimbabves valdībai vajadzētu izmantot ievērojamos ienākumus, ko tā gūst no dimantu ieguves, lai izveidotu dimantu ieguldījumu fondu, lai dotu sākotnējo impulsu ekonomikai un nodrošinātu veselības, izglītības un sociālo finansējumu, ko pašlaik sniedz starptautiski palīdzības sniedzēji.
<P>
Diemžēl Zimbabvei joprojām ir tāls ceļš ejams, līdz varēsim teikt, ka tās iedzīvotāji dzīvo brīvībā un demokrātijā, kurā tiek ievērots tiesiskums. Ir pienācis krasu pārmaiņu laiks, un ES un Dienvidāfrikas valstīm būtu jāizdara lielāks spiediens, lai panāktu labu pārvaldību Zimbabvē.
<SPEAKER ID="398" NAME="Michael Gahler">
PPE grupas vārdā. - (DE) Priekšsēdētājas kundze! Tas, ka Farai Maguwu tika arestēts viņa publikācijas dēļ, kurā bija informācija par apstākļiem Marange dimantu laukos, parāda, kuram pieder reālā vara un kur līdz šai dienai ir īstie varas pārstāvji Zimbabvē, un ka nacionālās vienotības valdība, šī piespiedu koalīcijas valdība, faktiski tikai īsteno vecās daļas varu, proti, tās daļas, kurā dzīvo tie, ko atbalsta Mugabe kungs.
<P>
Tādēļ es uzskatu, ka ir svarīgi, lai mēs turpinātu nosodīt šos apstākļus un kā Eiropas Savienība arī turpmāk glabātu to personu melno sarakstu, kuri turpina apspiest Zimbabves iedzīvotājus.
<P>
Jo tieši tie, kuri arestēja Farai Maguwu, vienlaikus gūst peļņu no dimantu ieguves un ieņēmumus no pārdošanas bāž savās kabatās, nevis, ieskaitot tos valsts budžetā, dara pieejamus iedzīvotājiem. Tādēļ es ceru, ka mēs visi nosodīsim šo situāciju ar ļoti lielu balsu vairākumu un ka gan ES, gan Dienvidāfrika beidzot pieprasīs izbeigt šos apstākļus.
<SPEAKER ID="399" NAME="Michael Cashman">
S&D grupas vārdā. - Priekšsēdētājas kundze! Zimbabvē situācija ir uzlabojusies, taču diemžēl tā nav uzlabojusies pietiekami. Mēs esam pieredzējuši bargus pasākumus pret Maguwu kungu un citiem cilvēktiesību aizstāvjiem. Mēs arī esam pieredzējuši to lesbiešu, geju un biseksuāļu norobežošanu un arestu, kuri ir iesaistīti HIV profilakses un konsultāciju pasākumos.
<P>
Ja es piecelšos un runāšu kā anglis, viņi to neņems vērā. Ja runāsim kā eiropieši, viņi mūs neņems vērā. Taču ļaujiet Āfrikas valstīm pateikt acīmredzamo: jūs zināt, ka tas, kas notiek Zimbabvē, nav pareizi. Ja vien jūs nerīkosieties kolektīvi, jūs zaudēsiet jebkādu morālu autoritāti šajā kontinentā un visā pasaulē. Mēs runājam par to, ka Āfrika ir jūsu rokās un Āfrikas nākotne ir jūsu rokās. Atkāpties un neko nedarīt, kamēr cilvēki tiek arestēti par to, ka viņi mēģina atklāt cilvēktiesību pārkāpumus un aizstāvēt vienkāršos ļaudis, nozīmē neko nedarīt, Āfrika, un būt līdzvainīgiem.
<SPEAKER ID="400" NAME="Paweł Robert Kowal" LANGUAGE="PL">
Priekšsēdētājas kundze! Mēs vienmēr meklējam efektīvus veidus, kā ietekmēt valstis, kuras ir ārpus Eiropas Savienības, - ietekmēt tā, lai radītu pārmaiņas un lēmumu ievērot cilvēktiesības. Šie veidi nekad nedrīkst ietekmēt iedzīvotājus vai humāno palīdzību, bet mums ir jāmeklē gudrs veids, kā izdarīt spiedienu uz prezidenta Mugabe režīmu, kas nozīmētu, ka tādas situācijas kā Farai Maguwu lieta nekad vairs neatkārtotos.
<P>
Cilvēktiesību aizsardzības lietā tas ir jautājums par mūsu pamatprincipu ticamību. Šeit mums skaidri jāsaka: "Jā, jā! Nē, nē!” Cilvēktiesības vai nu tiek atbalstītas, vai netiek. Mēs nedrīkstam būt apmierināti ar maziem sasniegumiem. Man ir tāds iespaids, ka dažās šajās runās bija jūtama apmierinātība ar maziem sasniegumiem. Mēs esam skaidri teikuši: prezidenta Mugabe valdība nav likumīga, un tās darbības ir jānosoda - un mums tas ir jāsaka ļoti skaidri.
<SPEAKER ID="401" NAME="Cristian Dan Preda" AFFILIATION="PPE">
(RO) Arī es vēlos pievienoties tiem, kuri šajā sēžu zālē ir aicinājuši nekavējoties atbrīvot Farai Maguwu. Mums ir jānosoda apcietinājuma apstākļi, kādiem viņš tiek pakļauts, kā arī viņa cilvēka pamattiesību neievērošana tiesas procesa laikā.
<P>
Kā zināms, pilsoniskās sabiedrības organizācijām ir būtisks uzdevums ne vien nodrošināt Kimberli procesa veiksmīgu darbību, bet arī nosargāt demokrātiju Zimbabvē kopumā.
<P>
Tomēr šī valsts nevar panākt progresu virzībā uz demokrātiju, ja cilvēktiesību aktīvisti tiek piespiesti klusēt, kad arī starptautiskie plašsaziņas līdzekļi ziņo par izdarītajiem pārkāpumiem.
<P>
Es arī vēlētos uzsvērt, ka Zimbabves varas iestāžu pienākums ir taisnīgi izmeklēt cilvēktiesību pārkāpumus, kas izdarīti dimantu laukos, un saukt pie atbildības tos, kas veikuši šīs darbības. Šīs lietas atslēgas vārds ir pārredzamība. Zimbabves pilsoņiem ir tiesības saņemt informāciju, un tas nozīmē, ka varas iestādēm ir jāpilda saistības, ko tās brīvprātīgi apņēmušās kā daļu no Kimberli procesa.
<SPEAKER ID="402" NAME="Ana Gomes" AFFILIATION="S&amp;D">
(PT) Farai Maguwu lieta parāda brutālo apspiešanu Zimbabvē un arī to, ka ir jāpaplašina Kimberli procesa piemērošanas joma. Dimanti ir ne vien jāsertificē kā tādi, kas nav saistīti ar kara noziegumiem, bet arī tādi, kas nav saistīti ar cilvēktiesību pārkāpumiem, tostarp tādiem, ko veikušas ekspluatējošas valstis un uzņēmumi.
<P>
Dimantu izmantošanai ir nozīme, lai cīnītos pret nabadzību un sasniegtu tūkstošgades attīstības mērķus. Saskaņā ar Global Witness 2008. gadā Āfrika eksportēja naftu un izrakteņus USD 393 miljardu vērtībā, kas deviņkārt pārsniedz kontinenta saņemtās palīdzības kopsummu. Dabas resursu taisnīga izmantošana vietējo iedzīvotāju labā var būt izšķiroša, lai nostiprinātu tiesiskumu, veicinātu uzņēmumu sociālo atbildību un tādējādi garantētu cilvēktiesības.
<P>
Šajā ziņā ir ļoti svarīgi, lai Eiropas Savienība pieņemtu mehānismus cīņai pret korupciju saistībā ar izrakteņu ieguvi, un to ir centušies pierādīt jau vairāki deputāti, jo īpaši ar adresē www.stopcorruption.eu ievietoto tiešsaistes lūgumrakstu, kuru es aicinu visiem parakstīt.
<SPEAKER ID="403" NAME="Franz Obermayr" AFFILIATION="NI">
(DE) Priekšsēdētājas kundze! Es esmu ļoti gandarīts, ka šodien ir izvirzīts jautājums par Maguwu lietu, jo tā ir tikai aisberga redzamā daļa - mums ir skaists teiciens šajā saistībā: zivis pūst no galvas. Robert Mugabe, agrāk politiski prasmīgs cīnītājs par melnādaino iedzīvotāju tiesībām, tagad ir brutāls diktators un ir atbildīgs par ekonomikas sabrukumu, badu un politisko teroru savā valstī.
<P>
Viņa haotiski sāktā zemes reforma galu galā beidzās ar balto lauksaimnieku zemes ekspropriāciju, valsts ir kļuvusi par aizlaistu zemi, un 94 % iedzīvotāju nav darba. Galu galā ikviens, kurš šodien arestē tādus aktīvistus kā Maguwu kungu, draud tiem ar ieslodzījumu un spīdzināšanu, kā arī draud viņu ģimenēm, neatbilst kritērijiem, kas arī jāievēro Kimberli procesā.
<P>
Es piekrītu iepriekšējam runātājam, ka Kimberli procesā ir arī jāietver cilvēktiesību aizsardzība. Tā vietā, lai izvirzītu prasības un vienkārši sūdzētos, mums ir konsekventi jārīkojas un jāatbalsta citas valstis, un jāuzliek sankcijas, lai izdarītu spiedienu uz Zimbabvi, pat tik lielā mērā, ka to izslēgtu no Kimberli procesa.
<SPEAKER ID="404" NAME="Filip Kaczmarek" AFFILIATION="PPE">
(PL) Priekšsēdētājas kundze! Mēs visi zinām, ka dimanti var būt svētība, taču tie var arī būt lāsts. Mēs vēlam Zimbabvei un tās iedzīvotājiem labu un vēlamies, lai pārmaiņas Zimbabvē kādu dienu radītu pilnīgas un konstruktīvas pārvērtības. Tomēr šodien mēs runājam par kādu, kuram dimanti var kļūt par lāstu. Farai Maguwu tika arestēts, izvirzot apsūdzības par tādas informācijas publicēšanu, kas apdraud valsti. Patiesībā tas notiek bieži - dažu valstu varas iestādes nesaprot, ka viņu reputāciju sabojā un mazina tie, kuri pārkāpj cilvēktiesības, nevis tie, kuri atklāj un publicē informāciju par šādiem pārkāpumiem. Tādēļ Farai Maguwu atbrīvošana ir pašas Zimbabves interesēs, un es ceru, ka varas iestādes ieklausīsies mūsu aicinājumā saistībā ar šo lietu.
<P>
Mēs zinām konstruktīvus piemērus tam, kā dimantus izmantot pareizai attīstībai. Botsvāna ir viens šāds gadījums. Tādēļ mūsu aicinājums izmantot ienākumus no dimantiem veselības aprūpei, izglītībai un sociālajām vajadzībām ir reizē pamatots un iespējams.
<SPEAKER ID="405" NAME="Corina Creţu" AFFILIATION="S&amp;D">
(RO) Šodien apspriestā lieta par Farai Maguwu arestu un apcietināšanu, kas notikusi vairāk nekā pirms mēneša, atspoguļo Zimbabves progresa trūkumu attiecībā uz cilvēktiesību ievērošanu. Tā arī liek pievērst uzmanību nopietnai situācijai dimantu laukos valsts austrumu daļā, kur armija tiek bieži apsūdzēta par noziegumu, vardarbības aktu un nopietnu pārkāpumu izdarīšanu.
<P>
Pēdējo 30 gadu laikā Mugabe režīms Zimbabvi ir novedis bankrotā un pārvērtis to par humānu katastrofu. "Asiņainie dimanti” ir valdošo spēku cinisma pierādījums, un tiem nav sirdsapziņas pārmetumu un cieņas pret saviem pilsoņiem.
<P>
Zimbabve pārkāpj Kimberli procesa sertifikācijas sistēmas standartus par neapstrādātu dimantu tirdzniecību. Es uzskatu, ka Eiropas Savienības pienākums ir piedāvāt aktīvāku atbalstu šai sadarbības iestādei, lai nostiprinātu dimantu tirdzniecības morālo aspektu, novēršot nelegālu tirgošanos ar dimantiem, kurus izmanto, lai finansētu konfliktus un bruņotas grupas, un kuri iegūti barbariskas ekspluatācijas apstākļos.
<P>
Mēs aicinām nekavējoties atbrīvot Farai Maguwu un Eiropas diplomātiem apsvērt iespēju pieņemt bargas sankcijas pret Harare režīmu, lai liktu tam apturēt slikto izturēšanos pret cilvēktiesību aktīvistiem un izbeigtu asiņaino vergošanu dimantu laukos.
<SPEAKER ID="406" NAME="Tunne Kelam" AFFILIATION="PPE">
Priekšsēdētājas kundze! Pašlaik ir pagājušas gandrīz piecas nedēļas kopš brīža, kad Zimbabves varas iestādes apcietināja Farai Maguwu. Kopš tā laika viņš tiek turēts apcietinājumā nezināmos apstākļos, neievērojot viņa personas tiesības.
<P>
Man ir prieks, ka šis Parlaments ir vienots, pieprasot viņa tūlītēju atbrīvošanu, taču mani māc bažas par to, ka viņa arests varētu būt šķērslis Telavivas sanāksmes un Kimberli procesa rezultātiem.
<P>
Kā minēja mūsu kolēģis Van Orden kungs, dimantu raktuvju strādnieki piedzīvo sistemātiskus pāridarījumus, un situācija Zimbabvē ir ļoti tipiska - ar lieliem izrakteņu eksporta ieņēmumiem, kas neuzlabo dzīves apstākļus iedzīvotājiem, kuri ir novesti nabadzībā un kurus skar slimības. Es arī piekrītu, ka uzlabot apstākļus Āfrikas valstīs ir pašu šo valstu svarīgais pienākums. Es atbalstu Zimbabves un Eiropas Komisijas dialogu ar nosacījumu, ka tiek atbrīvots Maguwu kungs un ka Zimbabves varas iestādes ievēro Kimberli procesu.
<SPEAKER ID="407" NAME="Charles Tannock" AFFILIATION="ECR">
Priekšsēdētājas kundze! 30 gados, kopš Mugabe ir pārņēmis varu, Zimbabve no Dienvidāfrikas maizes klēts ir kļuvusi par ubaga tarbu. Pēdējos desmit gadus Zimbabvi ir raksturojusi sistemātiska un tīša Zimbabves 12 miljonu iedzīvotāju lielākās daļas novešana nabadzībā. Tomēr daži Mugabe tuvākie draugi, jo īpaši militāri vadītāji, ir kļuvuši ārkārtīgi bagāti, kontrolējot ekspropriētās lauksaimniecības zemes un izrakteņu resursus.
<P>
Farai Maguwu ir drosmīgi mēģinājis publiskot informāciju par nāvessodiem bez tiesas sprieduma un cilvēktiesību pārkāpumiem, ko izdarījusi armija, kura kontrolē daudzas Zimbabves dimantu raktuves. Ir pilnīgi skaidrs, ka šajās raktuvēs iegūto bagātību izmanto, lai finansētu Mugabe rokaspuišus. Tādēļ ir jānoraida Zimbabves atpakaļuzņemšana Kimberli procesā. ES arī vajadzētu mēģināt stingrāk un plašāk piemērot mērķtiecīgas sankcijas pret tiem Zimbabvē, kuri ir kļuvuši bagāti, tirgojoties ar tā sauktiem "asiņainajiem dimantiem”. Protams, Farai Maguwu, kurš ir izmantojis savas vārda brīvības pamattiesības, ir nekavējoties jāatbrīvo no apcietinājuma.
<SPEAKER ID="408" NAME="Joanna Katarzyna Skrzydlewska" AFFILIATION="PPE">
(PL) Priekšsēdētājas kundze! To 2000. gadā pieņemto lēmumu pamatā, kurus pēc tam 2003. gadā Kimberli apstiprināja ieinteresēto valstu valdības un starptautiskās dimantu nozares pārstāvji, bija ievērības cienīgā ideja izbeigt "asiņaino dimantu” tirdzniecību. Tika panākta vienošanās par dumpinieku kustībām, kuras izmantoja dimantu tirdzniecībā gūto naudu, lai finansētu nelikumīgu karu, kura mērķis bija gāzt likumīgi ievēlētās valsts iestādes. Šāda veida kustības ir iemesls iekšējai destabilizācijai un konfliktiem, kas pašlaik notiek daudzās Āfrikas valstīs.
<P>
Tādēļ mūs uztrauc ziņojumi par cilvēktiesību pārkāpumiem un daudzu civiliedzīvotāju nāves gadījumiem pēc tam, kad armija un policija pārņēma Marange dimantu raktuvi. Mēs aicinām Zimbabves valdību veikt visus nepieciešamos pasākumus saskaņā ar Kimberli procesa rezolūcijām, lai atjaunotu raktuvju normālu darbību. Turklāt mēs nosodām nelikumīgos arestus un pieprasām atbrīvot Farai Maguwu.
<SPEAKER ID="409" NAME="Angelika Werthmann" AFFILIATION="NI">
(DE) Priekšsēdētājas kundze, dāmas un kungi! Kimberli process ir iniciatīva, ko izveidoja valdību pārstāvji, dimantu rūpniecības un pilsoniskās sabiedrības pārstāvji, lai beidzot pārtrauktu tā saukto "asiņaino dimantu” starptautisko tirdzniecību.
<P>
Jau 2008. gadā Marange dimantu laukos Zimbabvē tika atklāti nopietni Kimberli procesa noteikumu pārkāpumi. Farai Maguwu ir viens no drosmīgajiem cilvēktiesību aktīvistiem, kas dokumentējis piespiedu darba, spīdzināšanas un vardarbības gadījumus savā dzimtenē. Zimbabves valdība brīvprātīgi pievienojās Kimberli procesam; mums jāuzstāj, lai tiktu izpildītas tā saistības.
<SPEAKER ID="410" NAME="Kristalina Georgieva">
Komisijas locekle. - Priekšsēdētājas kundze! Es esmu ļoti pateicīga par diskusiju, kas šodien notiek šajā sēžu zālē.
<P>
Kimberli procesa Telavivas starpsesiju sanāksmi, kas notika no 21. līdz 24. jūnijam, lielā mērā aptumšoja Farai Maguwu arests. Komisija pievienojas Eiropas Parlamenta bažām un ir pieprasījusi, lai tiktu pilnīgi ievērotas Maguwu kungu likumīgās tiesības uz aizstāvību. ES delegācija ļoti cieši uzrauga šo situāciju. Tā ir sazinājusies ar Maguwu kunga advokātiem, apliecinot mūsu vietējo stratēģiju atbalstīt cilvēktiesību aizstāvjus un stiprināt viņu aizstāvību.
<P>
Mēs arī esam aicinājuši Zimbabvi atkārtoti apstiprināt savas saistības pret pilsoniskās sabiedrības nozīmi Kimberli procesā. Tā kā Kimberli procesa galvenais uzdevums ir novērst dimantu tirdzniecības konfliktu, ir skaidrs, ka šis process nevar darboties vakuumā un ignorēt ar cilvēktiesībām saistītus jautājumus. Šodien šajā sēžu zālē ir pausts ļoti spēcīgs vēstījums, jo vairāk tādēļ, ja atzīstam, ka cilvēktiesību ievērošana ir Kimberli procesa mērķa pašā pamatā.
<P>
Runājot par pašu Telavivas sanāksmi, ES atbalstīja Svakopmundas lēmuma turpmāku īstenošanu un kopēju darba plānu, lai panāktu, ka Marangwe teritorijā sadarbība kalnrūpniecības jomā atbilstu Kimberli procesa noteikumiem, tostarp tiktu piemērots tā sauktais uzraudzītā eksporta mehānisms. Mēs uzskatām, ka Zimbabves lielāka iesaistīšana Kimberli procesā sniedz vislabāko iespēju ne vien nodrošināt Marangwe kalnrūpniecības teritorijas tehnisko atbilstību Kimberli procesam, bet arī uzlabot pārvaldību šajā būtiskajā ekonomikas nozarē un visbeidzot - uzlabot cilvēktiesību situāciju Marangwe teritorijā.
<P>
Tieši šo iemeslu dēļ ES ir aicinājusi Zimbabvi stingri ievērot Kimberli procesa saistības un kopējo darba plānu, lai Marangwe dimanti pienācīgā brīdī varētu veicināt Zimbabves ekonomikas attīstību. Mūsu mērķis ir nodrošināt, lai Kimberli procesa dalībnieki un Zimbabve pastiprinātu centienus panākt vienprātību šajā grūtajā jautājumā dialoga un sadarbības gaisotnē, kas vienmēr ir raksturojusi šo procesu.
<P>
Visbeidzot ir svarīgi, lai Parlaments būtu informēts, ka 2. jūlija sanāksmē ar Zimbabves ministriem, kas pārstāvēja nacionālās vienotības valdību, Augstā pārstāve un priekšsēdētāja vietniece baronese Ashton atgādināja, ka, lai panāktu attiecību normalizāciju ar ES, būtiski ir īstenot globālo politisko nolīgumu, kas atspoguļo mūsu rūpes par cilvēktiesībām, tiesiskumu un demokrātijas principiem.
<P>
Kā iepriekš minēts, mēs piešķiram lielu nozīmi tam, vai Zimbabve ievēro tiesiskumu un cilvēktiesības. Tas ir jautājumus, ko mēs esam izvirzījuši vairākkārt un dažādos forumos. Komisija finansē un turpinās finansēt dažādus pasākumus Zimbabvē sadarbībā ar pilsoniskās sabiedrības organizācijām. Mēs turpināsim meklēt un atbalstīt veidus, kā izveidot un uzturēt atvērtu politisku vidi, kurā pilnīgi jāievēro cilvēktiesības un brīvības.
<P>
Attiecībā uz Komisijas nostāju jautājumā par Zimbabves dimantu tirdzniecību mēs aicinājām veikt esošo dimantu krājumu auditu pirms jebkādu sarunu turpināšanas par eksporta atsākšanu ierobežotā apjomā. ES ir ielūgta uz galveno ieinteresēto pušu slēgto sesiju, ko organizē Kimberli procesa priekšsēdētājs Pasaules dimantu padomes sanāksmes laikā 14. jūlijā Sanktpēterburgā, kur notiks turpmākas diskusijas par šo jautājumu.
<SPEAKER ID="411" NAME="Priekšsēdētāja">
Debates tiek slēgtas.
<P>
Balsojums notiks pēc brīža.
<P>
Rakstiskās deklarācijas (Reglamenta 149. pants)
<SPEAKER ID="412" NAME="Monica Luisa Macovei  " AFFILIATION="PPE">
rakstiski. - Es pievienojos aicinājumiem atbrīvot Farai Maguwu. Viņš tika arestēts par informācijas sniegšanu par Kimberli procesu. Viņš nodeva sevi policijai pēc tam, kad bija sisti, arestēti un aizturēti viņa ģimenes locekļi un sāka slēpties viņa organizācijas dalībnieki. Maguwu kunga patvaļīgā aizturēšana ir iebiedēšanas vēstījums, ko Zimbabves valdība pauž cilvēktiesību aizstāvjiem un valsts brīvajiem pilsoņiem, lai viņi neziņotu par Marange reālo situāciju. Farai Maguwu ir nekavējoties jāatbrīvo no ieslodzījuma. Valdībai ir jāatdod visi konfiscētie datori, lietas un materiāli, kas pieder viņa organizācijai, jāizbeidz organizācijas darbinieku pazemošana un jāsāk neatkarīga izmeklēšana par Maguwu kunga aresta un aizturēšanas apstākļiem. Komisijai un Padomei šī prasība ir steidzami jāadresē Zimbabves valdībai un jāpadara tā par bezierunu prasību.
