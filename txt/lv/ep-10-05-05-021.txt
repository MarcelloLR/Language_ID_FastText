<CHAPTER ID="021">
Elektriskie automobiļi (debates)
<SPEAKER ID="517" NAME="Priekšsēdētājs">
Nākamais punkts ir Padomes un Komisijas paziņojumi par elektriskajiem automobiļiem.
<SPEAKER ID="518" NAME="Diego López Garrido" LANGUAGE="ES">
Priekšsēdētāja kungs, dāmas un kungi, komisāra kungs, Komisijas priekšsēdētāja vietnieka kungs! Kā jūs zināt, globālā ekonomikas un finanšu krīze ir nopietni skārusi Eiropas rūpniecību kopumā, un šajos īpaši sarežģītajos apstākļos, ko piedzīvo visas ekonomikas nozares, tostarp rūpniecības nozare, mēs uzskatām, ka Eiropas galvenā prioritāte ir izaugsmes un nodarbinātības atjaunošana.
<P>
Šodien Komisijas prognozēs mēs dzirdējām labas ziņas par atgūšanās procesu, kas noris visā Eiropas Savienībā. Lai gan šī atgūšanās ir neliela, tā tomēr ir un paliek atgūšanās, un īpaši tas jāattiecina uz rūpniecisko darbību.
<P>
Mēs uzskatām, un es šajā ziņā noteikti esmu vienisprātis ar Komisijas priekšsēdētāja vietnieku, jo mēs apspriedām šo jautājumu, un viņš mums piekrīt, ka rūpniecība ir neaizstājams Eiropas ekonomikas izaugsmes un atveseļošanas dzinējspēks, un tādai tai arī jābūt. Tādēļ mums jāatbalsta Eiropas rūpniecība.
<P>
Es atkārtošu, ka Eiropas rūpniecība var būt ekonomikas galvenais virzītājspēks, un, lai tas tā būtu, mums pašreizējos sarežģītajos ekonomiskajos apstākļos vispirms jāaizsargā mūsu rūpnieciskā struktūra un pēc tam jāuzlabo Eiropas rūpniecības konkurētspēja. Citiem vārdiem sakot, Eiropas rūpniecībai jāatgūst līderpozīcija un konkurētspēja pasaules tirgū; tai jāatbalsta jauninājumu ieviešana un jauno tehnoloģiju izstrādāšana. Šajā ziņā, tāpat kā daudzās citās jomās, Eiropas nākotnes un Eiropas pieejas vārdā ir ļoti svarīgi reaģēt uz šīm problēmām.
<P>
Rūpniecības nozarē mums īpaši jāizceļ sektori, kuros ir vislielākās ietekmes un izaugsmes iespējas. Viens no tiem noteikti ir transportlīdzekļu sektors, kurā ir lielas iespējas nodot tehnoloģiju citām darbībām un kuram ir ietekme uz nodarbinātību, eksporta spēja un izaugsmes potenciāls. Tāpēc mums ir svarīgi pievērsties transportlīdzekļu sektoram, kurā saskaņā ar Komisijas aplēsēm tieši vai netieši nodarbināti 12 miljoni cilvēku un kas ir galvenais privātais ieguldītājs pētniecībā, attīstībā un jauninājumos, ieguldot 20 miljardus eiro gadā.
<P>
Eiropas transportlīdzekļu parkā, kurā līdz 2030. gadam varētu būt 270 miljoni transportlīdzekļu, ir kāds transportlīdzekļu veids, kuram jāpievērš uzmanība, lai sasniegtu manis pieminētos mērķus. Runa ir par elektriskajiem automobiļiem, kas ir viens no sākotnējiem šajā nozarē apsveramo novatorisko stratēģiju piemēriem.
<P>
Tāpēc Spānijas prezidentūra par galveno prioritāti savā dienas kārtībā ir izvirzījusi elektrisko automobiļu izstrādi, kā vēlamo alternatīvo transportlīdzekļu veidu, lai mazinātu transporta nozares atkarību no fosilajām degvielām, ko iegūst no naftas, un tādējādi noteikti un izlēmīgi virzītos energoefektīvas un ekoloģiski ilgtspējīgas transporta sistēmas virzienā. Padome uzskata, ka šajā nolūkā mums ir vajadzīga globāla stratēģija tehnoloģiju izstrādāšanai, tostarp elektrotehnoloģijas izstrādāšanai, kā šajā gadījumā.
<P>
Tāpēc Padome veicina debates par iespējamiem pasākumiem elektrisko automobiļu ražošanas veicināšanai Eiropas rūpniecībā, un mēs par to diskutējām neformālajā Konkurētspējas padomes sanāksmē, kas 8. un 9. februārī notika Sansebastiānā. Tās bija ļoti spraigas debates, kurās tika noteiktas trīs galvenās darbības jomas: pirmkārt, Eiropas tirgus vadošās nozīmes veicināšana elektrisko automobiļu un to akumulatoru ražošanā; otrkārt, atbalsta sniegšana, lai elektriskie automobiļi tiktu pieņemti kā transportlīdzekļu veids, kas ir līdzvērtīgs parastajiem automobiļiem, nostādot tos vienā līmenī vai cenšoties to sasniegt nākotnē, jo patlaban tie neatrodas vienā līmenī, un tas prasīs zināmu laiku; treškārt, apstākļu radīšana vienota tirgus izveidei elektrisko automobiļu jomā.
<P>
Tāpēc tika nolemts aicināt Eiropas Komisiju sagatavot rīcības plānu. Atbildot uz šo aicinājumu, Komisija, kā vēlāk pieminēs Tajani kungs, ir publicējusi 27. aprīļa paziņojumu attiecībā uz Eiropas stratēģiju par "tīriem” un energoefektīviem transportlīdzekļiem, kurā apspriestas elektrotehnoloģijas, citas alternatīvās tehnoloģijas šajā jomā un citi jautājumi. Mēs vēlētos, lai Konkurētspējas padomes maija sanāksmē tiktu izdarīti zināmi secinājumi par Komisijas 27. aprīļa paziņojumu, un tāds ir mūsu nolūks.
<P>
Rezumējot, mēs uzskatām, ka mums ir jāīsteno minētās stratēģijas mērķi un šajā stratēģijā ietvertie 2010.-2012. gada rīcības plāna mērķi, pārvēršot plašās darbības jomas 15 īpašos pasākumos, ko ierosināja arī Komisija, lai sagatavotu pamatu elektrisko automobiļu ieviešanai.
<SPEAKER ID="519" NAME="Antonio Tajani">
Komisijas priekšsēdētāja vietnieks. - (IT) Priekšsēdētāja kungs, López Garrido kungs! Kā tikko dzirdējām no Spānijas prezidentūras, dāmas un kungi, Komisija pagājušajā nedēļā pieņēma paziņojumu par "tīriem” un energoefektīviem transportlīdzekļiem, un pagājušajā nedēļā uzklausīšanas laikā man bija tas gods iepazīstināt Rūpniecības, pētniecības un enerģētikas komitejas locekļus ar šo dokumentu, kam ir prioritāra nozīme.
<P>
Paziņojumu veido divas galvenās daļas: pirmā daļa par tradicionālo iekšdedzes dzinēju uzlabošanu un otrā daļa, kuras mērķis ir izstrādāt rīcības plānu, lai veicinātu un vienkāršotu tādu progresīvo tehnoloģiju plašu izmantošanu, kas saistītas ar ļoti zema oglekļa emisiju satura transportlīdzekļiem, ar ūdeņradi darbināmiem transportlīdzekļiem, ar biodegvielu darbināmiem transportlīdzekļiem, hibrīdautomobiļiem un transportlīdzekļiem, kas darbināmi tikai ar elektroenerģiju. Tieši par elektriskajiem automobiļiem tiek runāts šīvakara debatēs un rezolūcijā, par kuru Parlaments gatavojas balsot rīt.
<P>
Visi, kas pievērsuši pastiprinātu uzmanību automobiļu ražošanas nozari ietekmējošām norisēm, man piekritīs, ka ir panākta nepieredzēta vienprātība par labu elektriskajiem automobiļiem. Izšķiroši brīži ir bijuši Ministru padomes sanāksme Sansebastiānā Spānijas prezidentūras vadībā, paziņojumi par dalībvalstu programmām attiecībā uz elektromobilitāti un auto izstādes ne tikai Eiropā, bet arī Detroitā un Pekinā.
<P>
Tagad mēs zinām, ka Eiropas automobiļu ražotāji 2011. gadā laidīs tirgū pirmos transportlīdzekļus, kas darbināmi tikai ar elektroenerģiju, un hibrīdautomobiļus ar uzlādējamiem akumulatoriem, vienlaikus turpinot ražot modernākus parastos transportlīdzekļus ar augstu energoefektivitāti. Vēl būtiskāk ir tas, ka šie "tīrie” automobiļi ne vien piesaista uzmanību automobiļu tirdzniecības uzņēmumu izstādēs, bet tos nepacietīgi gaida arī Eiropas patērētāji, kas ir nepārprotami norādījuši, ka vēlas mazākus un videi nekaitīgākus automobiļus.
<P>
Es vēlētos īsumā iepazīstināt Parlamentu ar Komisijas stratēģijas saturu - stratēģijā ietverti vairāk nekā 40 konkrēti pasākumi, un es gribētu izmantot izdevību iepazīstināt jūs ar trīs pasākumiem, kurus ieinteresētās puses ir noteikušas par galvenajām prioritātēm, kurām Komisijai jāpievērš uzmanība, proti, standartizācija, finansiāla stimulēšana un pētniecība.
<P>
Elektrisko transportlīdzekļu standartizēšana ir ļoti būtiska, lai nodrošinātu, ka Eiropas iedzīvotāji var uzlādēt savu automobiļu akumulatorus, šķērsojot robežas; tā saucamā savietojamība ir pamatprasība, ja patērētājiem pilnībā jāpieņem jaunā tehnoloģija, un tādējādi tiks garantēta elektrisko automobiļu pārņemšana masu patēriņa tirgū.
<P>
Tāpēc paziņojumā paredzēts, ka Komisija strādās kopā ar Eiropas standartizācijas struktūrām, pamatojoties uz konsolidētu standartizācijas procesu, lai pieņemtu vienotu risinājumu attiecībā uz savietojamību, risinātu jautājumu, kas saistīts ar drošības apdraudējumu, un apsvērtu elektrisko transportlīdzekļu akumulatoru automatizētas uzlādes sistēmas izveidi. Standartā jāietver pašreizējie tehniskie risinājumi un, protams, jāgarantē drošība un patērētājiem pieņemama cena.
<P>
Es esmu pārliecināts, ka mums jāizmanto pašreizējais brīdis, lai izvēlētos patiesi vienotu Eiropas risinājumu, kura pamatā ir mūsu iekšējā tirgus principi. Ja mēs palaidīsim garām šo iespēju, mūsu tirgus daudzu gadu garumā varētu palikt sadrumstalots; tas ne vien negatīvi ietekmētu patērētājus un Eiropas uzņēmumus, bet arī nebūtu saprātīgi, ņemot vērā daudzās konkurējošās starptautiskās iniciatīvas.
<P>
Savukārt attiecībā uz finansiāliem pamudinājumiem, dāmas un kungi, vairākas dalībvalstis tos jau ir ieviesušas. Dažos gadījumos minētie pamudinājumi tieši attiecas uz elektriskajiem transportlīdzekļiem, bet citos tie saistīti ar zema CO2 satura emisijām. Protams, Komisija negrasās piespiest dalībvalstis piedāvāt šādus pamudinājumus, bet tā vēlas koordinēt informācijas apmaiņu un ierosināt vairākas pamatnostādnes šajā jautājumā, lai nepieļautu tirgus sadrumstalošanos.
<P>
Trešais elements ir pētniecība - Komisija centīsies nodrošināt, lai Eiropas pētniecība sasniegtu mērķi attiecībā uz "tīru” un energoefektīvu transportu. Tā atbalstīs pētniecību visās minētajās tehnoloģiskajās jomās, vienlaikus pilnveidojot un vienkāršojot Eiropas subsīdiju saņemšanas procedūras.
<P>
Nobeigumā es uzsvēršu šīs stratēģijas ietekmi; tā skar ne tikai automobiļu ražošanas nozari. Es atbalstu Spānijas prezidentūras viedokli, ka mūsu uzdevums ir pārbaudīt šo stratēģiju, kas ir ietverta Komisijas ierosinātajā un Padomes apstiprinātajā dokumentā "Eiropa 2020”, kurā rūpniecības un uzņēmumu politika ir izvirzīta stratēģijas centrā, lai izkļūtu no krīzes, radītu labklājību mūsu sabiedrībā un veicinātu attīstību turpmākajos gados. Automobiļu ražošanas nozares vārdā veiktie pasākumi, lai nodrošinātu, ka tā patiesi spēj ieviest jauninājumus un arī konkurēt starptautiskajā tirgū, ir daļa no minētās stratēģijas, lai aizsargātu ne tikai rūpniecību, bet arī visus mazos un vidējos uzņēmumus, kas saistīti ar lielāko Eiropas nozari un kas patiesībā ir viens no šīs nozares pīlāriem.
<P>
Tāpēc es uzskatu, ka darbs, ko mēs veicam, lai pavērtu nākotnes izredzes automobiļu ražošanas nozarei, ir slavējama iniciatīva, un esmu iepriecināts, ka Spānijas prezidentūra ir atzinīgi novērtējusi Komisijas paziņojumu. Komisija vēlas kopā ar Parlamentu un Padomi pārbaudīt stratēģiju, kas ļaus attīstīt Eiropas rūpniecību un Eiropas uzņēmējdarbības sistēmu, jo Lisabonas līgumā teikts un arī mēs esam pārliecināti, ka spēcīgs tirgus ir labākais līdzeklis stabilas sociālās politikas izveidei.
<P>
Mēs nevaram iedomāties, kā bez uzņēmējdarbības un rūpniecības varētu saglabāt darbavietas vai aizsargāt mūsu iedzīvotāju tiesības uz darbu.
<SPEAKER ID="520" NAME="Pilar del Castillo Vera" LANGUAGE="ES">
Priekšsēdētāja kungs, komisāra kungs, López Garrido kungs! Mēs debatējam par jautājumu, par kuru kopumā valda liela vienprātība, tāpēc šīs nav debates, kurās viedokļi radikāli atšķiras; viedokļi drīzāk ir tikai dažādi. To apliecina dzirdētā López Garrido kunga runa un komisāra runa, un tas atspoguļojas rezolūcijā, par kuru Parlaments ar visu politisko grupu atbalstu balsos rīt.
<P>
Iepriekš tika minēts, ka pastāv vairākas problēmas, kas jāatrisina, lai elektriskie automobiļi būtu pilnībā efektīvi, un tagad mūsu uzdevums ir pēc iespējas ātrāk pievērsties minēto problēmu risināšanas iespējām, lai elektriskie automobiļi arī varētu kļūt par daļu no kopējā ilgtspējīgākā un efektīvākā enerģijas patēriņa projekta.
<P>
Šajā ziņā es vēlētos izcelt vienu iepriekšminēto jautājumu, kas ir arī ietverts rezolūcijā, - pētniecības jautājumu. Vēl aizvien pastāv vairākas būtiskas problēmas, kas saistītas ar akumulatoru un to uzlādes efektivitāti, kā arī problēmas saistībā ar standartizāciju, savietojamību un citas, kuru risināšana prasa laiku.
<P>
Lai šo jautājumu atrisinātu pēc iespējas ātrāk, es uzskatu, ka, tāpat kā daudzos ar enerģētiku un citiem jautājumiem saistītos aspektos, ir būtiski koncentrēt uzmanību uz pētniecību. No finansiālā viedokļa tas prasīs lielas pūles gan no Eiropas iestādēm, gan no dalībvalstu iestādēm.
<SPEAKER ID="521" NAME="Teresa Riera Madurell">
S&D grupas vārdā. - (ES) Priekšsēdētāja kungs! Vispirms es vēlētos savas grupas vārdā apsveikt Spānijas prezidentūru par pareizo izvēli, izvirzot elektriskos automobiļus par vienu no savām prioritātēm, un arī Komisiju un Tajani kungu par izaicinājuma pieņemšanu.
<P>
Tas tāpēc, dāmas un kungi, ka spēja ātri ienākt nozarē ar kvalitatīviem un standartizētiem produktiem noteiks, kas turpmāk ieņems līderpozīcijas konkurētspējīgā tirgū.
<P>
Mēs piekrītam, Tajani kungs, ka, lai gūtu sekmes, ir ļoti būtiski standartizēt infrastruktūru un uzlādēšanas metodes. Tomēr, kā jūs plānojat paātrināt šo standartizācijas procesu, lai nepieļautu, ka šis jautājums kavē elektrisko automobiļu ieviešanu Eiropas Savienībā? Mēs piekrītam, ka ir ļoti svarīgi atbalstīt pētniecību un attīstību, lai samazinātu izmaksas un uzlabotu efektivitāti, jo tehnoloģiju ziņā mēs patlaban jau esam ievērojami atkarīgi no ārējiem resursiem. Tāpat mums ir svarīgi zināt, kādi pasākumi tiks veikti Eiropas līmenī, lai veicinātu pētniecību, it īpaši akumulatoru jomā.
<P>
Nobeigumā es uzdošu jautājumu Tajani kungam. Komisija plāno pievērsties "tīru” dzinēju transportlīdzekļiem kopumā. Tomēr elektrodzinēju tehnoloģija ir attīstīta visvairāk. Ražotāji ir sagatavojuši plašu modeļu klāstu, un drīz tie tiks laisti tirgū. Vai jums nešķiet, ka elektriskos automobiļus Eiropā var ieviest daudz ātrāk nekā citus "tīro” dzinēju transportlīdzekļu veidus? Vai, jūsuprāt, tas ir nereāli, ka līdz 2015.-2020. gadam elektriskie automobiļi Eiropā būs plaši izplatīti?
<SPEAKER ID="522" NAME="Jorgo Chatzimarkakis">
ALDE grupas vārdā. - (DE) Priekšsēdētāja kungs! Komisāra kungs, paldies par jūsu ziņojumu. Es ļoti priecājos par Spānijas prezidentūras iniciatīvu - un, cik es saprotu, tas ir īsti spāņu garā - pieņemt šo priekšlikumu kopumu un uzņemties vadību šajā jomā.
<P>
Nākotnē elektromobilitātei ir jāieņem ļoti nozīmīga vieta. Tomēr, kā zināms, mums vēl ir tāls ceļš ejams, līdz mēs sasniegsim vispārēju elektromobilitāti. Tādēļ mēs arī nedrīkstam pieļaut kļūdu, neierobežojot elektrisko automobiļu popularizēšanas pieaugumu, jo mēs nespējam apmierināt to prasības politiskā ziņā. Tāpēc mums nevajadzētu novērst uzmanību no tradicionālo transportlīdzekļu uzlabošanas, jo, iespējams, ka jēlnafta arī turpmāk vēl ilgi tiks izmantota, lai darbinātu mūsu transportlīdzekļus.
<P>
Tomēr izšķiroša nozīme ir šādiem aspektiem.
<P>
Pirmkārt, kā jūs un visi pārējie jau minējāt, mums ir vajadzīga Eiropas stratēģija standartu izstrādāšanai. Amerikas Savienotās Valstis un Ķīna kopīgi izstrādā konduktīvās uzlādes savienotājelementu. Šajā ziņā mēs nedrīkstam atpalikt. Mums ir jāieņem līderpozīcijas, un mēs nedrīkstam pieļaut, ka Eiropas augstprātība gūst virsroku. Vai francūži ir ātrāki, vai vācieši, vai spāņi? Mums ir jāapvienojas, un Komisijai šajā jomā ir jāuzņemas vadība. Mums ir jāizstrādā rentabli, augstas veiktspējas akumulatori.
<P>
Otrkārt, mums jāpaplašina tīkla infrastruktūras pārklājums attiecībā uz visām jomām. Tas nozīmē, ka mums ir mērķtiecīgāk jāizmanto attiecīgās subsīdiju piešķiršanas iespējas kohēzijas, reģionu un lauku rajonu attīstības aspektā. Iedzīvotājiem ir jābūt iespējai izmantot pārrobežu elektromobilitāti, pretējā gadījumā viņi neizmantos šādu transportlīdzekļu veidu.
<P>
Treškārt, mums ir jāņem vērā elektriskie automobiļi, veicot CO2 emisiju aprēķinus. Automobiļu ražotāji, kuri patlaban veic aprēķinus attiecībā uz autoparku, vēl nevar tajos iekļaut elektriskos automobiļus. Mums ir jābūt iespējai rēķināties ar šiem automobiļiem nākotnē.
<P>
Ceturtkārt, mums ir jānodrošina nodokļu atvieglojumi elektriskajiem automobiļiem visā Eiropā. Tas it īpaši attiecas uz akumulatoriem, kas joprojām ir dārgākais elements. Mums ir jāveic pētījumi šajā jomā, bet mums ir arī jāsaskaņo nodokļi.
<SPEAKER ID="523" NAME="Michael Cramer" LANGUAGE="DE">
Priekšsēdētāja kungs, dāmas un kungi! Eiropas satiksme rada aptuveni 30 % CO2 emisiju; lielāko daļu emisiju rada autotransports. Tāpēc darba kārtībā ir jautājums par izvairīšanos no emisiju radīšanas, pāreju uz "tīriem” dzinējiem un pašreizējo transportlīdzekļu veidu uzlabošanu. Mums jāatrod videi visnekaitīgākā transportlīdzekļu dzinēju tehnoloģija. Elektriskie transportlīdzekļi ir vilcieni, tramvaji, autobusi, automobiļi un mopēdi. Tomēr pastāv priekšnoteikums, ka nav pieļaujama kodolenerģētikas atdzimšana, un tādēļ atjaunojamās enerģijas ražošana ir obligāts priekšnosacījums (conditio sine qua non). Turklāt visa ražošanas cikla rezultātam jābūt pozitīvam, izmantojot atkritumus un to pārstrādi. Tikai tad Zaļo un Eiropas Brīvās apvienības grupa varēs atbalstīt elektromobilitāti.
<P>
Pašreizējā autoparka aizstāšana ar elektriskajiem transportlīdzekļiem nepalīdzēs atrisināt satiksmes sastrēgumu problēmu un aizsargāt klimatu. Autotransportam ir pieci trūkumi: troksnis, piesārņojošie izmeši, satiksmes negadījumu skaits, izmaksas un tas, ka tie ir izmantojami tikai braukšanai pa ceļiem. Elektriskie automobiļi var atrisināt tikai emisiju problēmu. Tikai autoceļiem vien izmantotās zemes platības ir milzīgas. Piemēram, Vācija šajā jomā ir apņēmusies no 2020. gada samazināt līdz 30 hektāriem zemes platības, ko ik dienas pārklāj ar betonu un asfaltu. Šobrīd ik dienas tiek noasfaltēti 117 hektāri zemes. Tādēļ ir jāsamazina automobiļu skaits. Attiecībā uz pārējiem automobiļiem un arī vilcieniem, autobusiem, tramvajiem un mopēdiem mums ir vajadzīga videi visnekaitīgākā tehnoloģija. Ja izrādīsies, ka tā ir elektromobilitāte, tad mums būs vajadzīga standartizācija Eiropas un starptautiskajā līmenī.
<P>
Zaļo grupa balsos par šo rezolūciju.
<SPEAKER ID="524" NAME="Edvard Kožušník">
ECR grupas vārdā. - (CS) Es esmu ilgstoši pētījis regulējuma un birokrātijas problēmu savā valstī. Vairums no jums, iespējams, mani pazīst, pateicoties manam ceļojumam ar velosipēdu no Prāgas līdz Eiropas Parlamentam Strasbūrā, kas attāluma ziņā ir 866 km. Tomēr vairums no jums nezina, ka Prāgā es braucu ar elektrisko velosipēdu. Es neesmu vides aizsardzības ekstrēmists. Es to izmantoju praktiskos nolūkos, jo tas man atmaksājas, ņemot vērā, ka Prāgas satiksmē es ar to varu pārvietoties ātrāk, turklāt uzvalkā. Manuprāt, tieši šādai ir jābūt pieejai jautājumā par elektrisko transportlīdzekļu standartizāciju.
<P>
Man ir tas gods uzstāties kā Iekšējā tirgus un patērētāju aizsardzības komitejas referentam saistībā ar Eiropas Parlamenta ziņojumu par standartizāciju un normalizāciju. Mēs rīkosim uzklausīšanu šā gada jūnijā, piedaloties komisāram A. Tajani, un es priecājos, ka viņš šo jautājumu uzskata par svarīgu. Nenoliedzami, minētajā uzklausīšanā būs lielākas iespējas diskutēt par šo jautājumu. Eiropai šodien vairāk nekā jebkad agrāk jābūt konkurētspējīgai, un tai vajadzīgas inovācijas. Tomēr standarti ir tikai viens no instrumentiem, kas var palīdzēt nozarei. Es piekrītu nozares pārstāvju uzskatam, ka Briseles regulas par elektrisko transportlīdzekļu ieviešanu ir "kapa zvans”. Vajadzību ieviest jauninājumus jānosaka nevis regulām, bet pieprasījumam. Ja jauninājumus izstrādā pēc rīkojuma, tad transportlīdzekļi būs nepieņemami dārgi, un neviens tos neiegādāsies. Starp citu, mans elektriskais velosipēds ir ražots Ķīnā.
<SPEAKER ID="525" NAME="Marisa Matias" LANGUAGE="PT">
Priekšsēdētāja kungs, komisāra kungs, López Garrido kungs! Es uzskatu, ka ir ļoti svarīgi, lai mēs domātu par elektrisko transportlīdzekļu jautājumu un to pamatīgi apspriestu. Daudzi jautājumi, par kuriem es vēlējos runāt, jau tika pieminēti iepriekš. Tomēr es vēlos teikt, ka tas ir svarīgi, jo mums pašreizējā attīstības modelī jau sākumā jādomā par šo jautājumu, un jautājums par elektriskajiem automobiļiem ir ļoti būtisks, lai mums būtu iespēja pārdomāt šo modeli, vai nu mazinot atkarību no fosilajām degvielām, vai samazinot oglekļa dioksīda emisijas, kā tika pieminēts iepriekš, vai paaugstinot energoefektivitāti un uzlabojot iespēju izmantot enerģiju, kas iegūta no neatjaunojamiem avotiem.
<P>
Tomēr divi jautājumi man šķiet ļoti nozīmīgi. Mēs nevaram apsvērt nevienu no minētajām stratēģijām, ja vien tās vispirms nav ietvertas plašākā mobilitātes stratēģijā, kas aptver ne tikai autobūves nozari un ietver pārējos transportlīdzekļu veidus. Stratēģijai jābūt daudz plašākai, pretējā gadījumā mēs šo problēmu neatrisināsim. Otrs aspekts, kas arī ir diezgan svarīgs, ir tas, ka mums jāņem vērā pašreizējā krīze. Šajā krīzes situācijā mums jāizmanto iespēja, lai veiktu pārmaiņas darba tirgū un pārkvalificētu darbiniekus, tādējādi izvairoties no negatīvas sociālās ietekmes. Mēs vairs nevaram ilgāk atļauties nekādu negatīvu sociālu ietekmi, tāpēc es aicināju pieņemt un aplūkot šo stratēģiju integrētā veidā tā, kā mēs cenšamies to darīt rezolūcijas priekšlikumā, ko rīt mūsu grupa iesniegs Parlamentā.
<SPEAKER ID="526" NAME="Laurence J.A.J. Stassen" AFFILIATION="NI">
(NL) Priekšsēdētāja kungs! Kad Henrijs Fords izgatavoja savu pirmo automobili, viņš teica: "Mans automobilis ir pieejams jebkurā krāsā, ja vien tā ir melna”. Kopš tā laika nekas nav īpaši mainījies. Ir pieejami visi automobiļu modeļi, ja vien tie ir videi nekaitīgi. Es neiebilstu pret prasību par nekaitīgumu videi, tomēr šobrīd tādu vidi, kā to interpretē kreisi noskaņotie politiķi, mēs nevaram atļauties. Patērētājs par to pārmaksā, un to padara neskaidru dažādās valsts dotācijas, taču, ja tiktu likvidētas visas subsīdijas, ko sagādā nodokļu maksātājs, vide kļūtu ļoti dārga un ekonomiski nerentabla. Tagad mēs Eiropas Savienībā vēlamies standartizētu elektrisko automobili.
<P>
Nīderlandes brīvības partijai nešķiet, ka tas ir jautājums, ar kuru jānodarbojas Eiropas Savienībai; drīzāk tas ir jautājums, kas jārisina nozarei. Turklāt patlaban elektriskie automobiļi ir nelietderīgi. Akumulatoru darbmūžs joprojām ir pārāk ierobežots un tie satur ļoti kaitīgas vielas. Ja miljoniem cilvēku drīz sāks vakaros pieslēgt savus elektriskos automobiļus pie elektrības, lai uzlādētu akumulatorus, vienā mirklī tiks izsisti visi drošinātāji un pazudīs elektrība, jo elektrotīkli nespēs izturēt šādu slodzi. Turklāt elektriskajiem automobiļiem vajadzīgās papildu elektroenerģijas ražošanai būs vajadzīgas papildu elektrostacijas.
<P>
Īsumā šo iemeslu dēļ elektriskais automobilis ir nepieejams un piesārņojošs, rada pārāk lielu slodzi mūsu tīkla jaudai, un tas vispār nešķiet nekas īpašs, vai tas būtu melns vai nē. Tāpēc mēs nevēlamies elektrisko automobiļu standartizāciju Eiropas līmenī ne tagad, ne vēlāk.
<SPEAKER ID="527" NAME="Ivo Belet" AFFILIATION="PPE">
(NL) Priekšsēdētāja kungs, Padomes priekšsēdētāja kungs, komisāra kungs, dāmas un kungi! Vispirms es gribētu jūs lūgt neņemt vērā neiedomājami muļķīgos komentārus, ko izteica iepriekšējā runātāja. Ņemot vērā iepriekšminēto, es vēlētos norādīt, ka, kā jau priekšsēdētājs teica, autobūves nozare ir Eiropas Savienības vissvarīgākā rūpniecības nozare, un arī turpmāk tā būs ļoti nozīmīga darba devējiem, darba ņēmējiem un darbavietu radīšanai. Es domāju, ka mums pēc iespējas ātrāk jāsāk izmantot elektriskos automobiļus, kā komisārs minēja iepriekš. Tāpēc mums tagad jāīsteno rīcības plāns, ko jūs, komisāra kungs, iesniedzāt pirms nedēļas.
<P>
Es aplūkošu trīs prioritātes, kas ietvertas jūsu rīcības plānā. Pirmkārt, darba ņēmēji. Viņiem nepārprotami vajadzīga apmācība darbam ar jaunajām tehnoloģijām, un to mēs esam īpaši uzsvēruši savā rezolūcijā. Es īpaši jums uzsveru šo konkrēto jautājumu. Mēs aicinām izrādīt lielākus centienus attiecībā uz mācībām, it īpaši izmantojot Eiropas Sociālo fondu.
<P>
Otrkārt, komisāra kungs un priekšsēdētāja kungs, nākotnes transportlīdzekļi un, it īpaši, elektriskie akumulatori. Šis jautājums jau tika pieminēts, bet nebūs lieki to pieminēt vēlreiz. Mūsu kā Eiropas Savienības mērķis ir ieņemt līderpozīciju pasaulē un vismaz neatpalikt no Ķīnas. Ja mēs vēlamies to sasniegt, akumulatoru tehnoloģija ir jāizvirza par galveno prioritāti septītajā un astotajā pētniecības un attīstības pamatprogrammā. Šajā jomā ir jāveic zināma pārkārtošana, un mums tas ir īpaši jāuzsver.
<P>
Treškārt, akumulatoru uzlādes infrastruktūra. Pretēji tam, ko teica iepriekšējā runātāja, mums līdz nākamā gada beigām ir jāizstrādā Eiropas standarts, un tas ir ietverts jūsu plānā. Pretējā gadījumā mēs iestigsim sadrumstalotā tirgū. Komisāra kungs, priekšsēdētāja kungs, dāmas un kungi! Mums ir vienreizēja iespēja spēcīgi stimulēt nodarbinātības palielināšanos Eiropā un nepieļaut, lai mūs pārpludina Ķīnā ražoti izstrādājumi vai rezerves daļas. Vēl nav par vēlu no tā izvairīties.
<SPEAKER ID="528" NAME="Judith A. Merkies" AFFILIATION="S&amp;D">
(NL) Priekšsēdētāja kungs, komisāra kungs, Valsts sekretāra kungs! Man ir daži jautājumi: tehnoloģija, neitralitāte, standartizācija, automatizētās mērierīces un izejvielas. Vispirms es vēlētos izteikt atzinību Komisijai par pieņemto pieeju, kas ir neitrāla no tehnoloģiju viedokļa. Es to atbalstu, jo automobiļu energoefektivitāte ir jāregulē ar mērķtiecīgiem tiesību aktiem CO2 emisiju jomā, un mums ir jāizvēlas videi nekaitīga tehnoloģija. Tehnoloģija radīsies pati no sevis. Parlamentā ir ierasts teikt komplimentus, un es ar prieku to daru, bet, ar jūsu atļauju, priekšsēdētāja kungs, es pietaupīšu uzslavas nākamajai reizei, jo, manuprāt, Komisija kavējas ar elektrisko automobiļu standartizēšanu. Jūs runājāt par uzlādes saskarnēm, bet kopumā akumulatori pat nav pieminēti. Standarti būs pieejami tikai 2012. gadā un, iespējams, tos sāks piemērot tikai 2013. gadā. Vai es varētu ierosināt, lai jūs pacenstos paātrināt šo procesu?
<P>
Jūs vispār neesat pieminējis automobiļu automatizētās mērierīces, un tagad jūs runājat par automatizētu uzlādi. Vai es varu jūs lūgt nodrošināt, ka automatizētās mērierīces tiek ietvertas jūsu nākamajā paziņojumā, jo tas ir vienīgais iespējamais veids, kā pārvaldīt mobilitāti un vajadzības gadījumā iekasēt nodokli par elektroenerģiju. Tagad, runājot par izejvielām, jūs minējāt visu iespēju spektru, bet, atklāti runājot, litijs nav plaši pieejams. Tādēļ es gribētu jūs lūgt pastiprināt centienus un veikt vairāk pētījumu, lai atrastu alternatīvu šai deficīta izejvielai.
<SPEAKER ID="529" NAME="Bogdan Kazimierz Marcinkiewicz" AFFILIATION="PPE">
(PL) Priekšsēdētāja kungs! Eiropas Savienībai vajadzīga pētniecības, novatoriskas darbības un ieguldījumu apkopošanas koordinācija, lai stimulētu degvielu tehnoloģiju izstrādāšanu attiecībā uz elektriskajiem automobiļiem. Eiropas tirgū nāksies paātrināt infrastruktūras izveidošanu akumulatoru uzlādei un arī finansiāli stimulēt patērētājus iegādāties elektriskos automobiļus.
<P>
Transportlīdzekļu standartizācijai un to vispārējai funkcionēšanai Eiropas tirgū ir ļoti liela nozīme. Spānijas prezidentūra savās prioritātēs, it īpaši sanāksmē, kas notika Sansebastiānā šā gada februārī, skaidri norādīja, ka ir jāizstrādā vienota nostāja gan Eiropas, gan pasaules līmenī. Es ceru, ka Eiropas konstruktori palīdzēs realizēt "Stratēģijā 2020” ietvertās idejas, radot modernus risinājumus elektrisko automobiļu savienošanai ar automatizētas elektroapgādes tīkliem.
<P>
Tomēr mēs nedrīkstam aizmirst, ka sagaidāmās pārmaiņas ir jāievieš līdzsvaroti, veicot piemērotus saskaņošanas pasākumus un izmantojot enerģijas avotus, kas jau tiek izmantoti autorūpniecībā, piemēram, propāns, butāns un dabasgāze, kuriem ir priekšrocības ekoloģiskā ziņā. Elektriskie automobiļi, to nozīme turpmākajā dekarbonizācijas procesā un to efektivitāte ir sīki jāizanalizē no oglekļa dioksīda emisiju viedokļa.
<SPEAKER ID="531" NAME="Mario Pirillo" AFFILIATION="S&amp;D">
(IT) Priekšsēdētāja kungs, dāmas un kungi! Eiropas Savienība veic pasākumus, lai izstrādātu jaunu alternatīvu tradicionālajiem transportlīdzekļiem, proti, elektriskos automobiļus. Šajā ziņā es pateicos Spānijas prezidentūrai par šā svarīgā jautājuma iekļaušanu tās politiskajā darba kārtībā. Esmu pateicīgs arī komisāram A. Tajani par viņa ziņojumu.
<P>
Daudzas dalībvalstis veic ieguldījumus un iesaka šo "tīrās” tehnoloģijas veidu, bet Eiropai ir noteikti jāpārdomā infrastruktūra, drošības standartu definēšana, uzlādes sistēmas un savietojamība. Būtisks progress ir sasniegts automobiļu CO2 emisiju samazināšanas ziņā, un es ceru, ka ar jauninājumu palīdzību elektriskie automobiļi drīz kļūs par plašai sabiedrībai pieejamiem transportlīdzekļiem.
<P>
Ja uzdevums ir panākt zemu oglekļa emisiju ekonomiku, ir ļoti svarīgi atbalstīt jaunās tehnoloģijas. Tomēr nekādas koncesijas nedrīkst sodīt tradicionālo automobiļu ražošanas nozari, kas ir devusi lielu ieguldījumu un turpina veicināt ilgtspējīgu mobilitāti.
<SPEAKER ID="532" NAME="Maria Da Graça Carvalho" AFFILIATION="PPE">
(PT) Priekšsēdētāja kungs! Es atzinīgi vērtēju jaunāko paziņojumu par "tīriem” un ekonomiskiem transportlīdzekļiem. Elektrisko automobiļu ienākšana tirgū Eiropas rūpniecībai radītu konkurences priekšrocības. Tomēr mēs nedrīkstam aizmirst, ka patlaban Eiropa automobiļu ražošanas nozarē ieņem vadošo pozīciju pasaulē, un mēs nedrīkstam pakļaut šo konkurētspējīgo priekšrocību apdraudējumam.
<P>
Tāpēc es aicinu Komisiju un dalībvalstis izstrādāt nosacījumus, kas vajadzīgi, lai radītu iekšējo tirgu elektrisko automobiļu jomā. Es gribētu arī brīdināt par to, ka dažādās dalībvalstīs ir jāsaskaņo standarti attiecībā uz akumulatoriem un saderīgiem uzlādēšanas punktiem. Tāpat ir svarīgi radīt nodokļu atvieglojumus, piemērojot patērētājiem atbilstošu elektroenerģijas cenu. Vēl viens būtisks faktors būs elektroapgādes tīklu modernizēšana. Es aicinu veikt lielākus ieguldījumus automatizēto tīklu un akumulatoru tehnoloģijas pētniecībā un attīstībā, lai akumulatoros efektīvāk izmantotu izejmateriālus. Tāpēc es lūdzu veltīt visas pūles, lai saglabātu Eiropas vadošo pozīciju pasaulē automobiļu ražošanas nozarē.
<SPEAKER ID="533" NAME="Bernd Lange" AFFILIATION="S&amp;D">
(DE) Priekšsēdētāja kungs, Padomes priekšsēdētāja kungs, komisāra kungs! Es arī vēlos pateikties Spānijas prezidentūrai un arī Komisijai par elektromobilitātes izvirzīšanu priekšplānā. Es arī uzskatu, ka mēs varam izmantot elektromobilitāti, lai atjaunotu mobilitātes ekonomiku Eiropā, un mums tas jādara, lai radītu vērtību un saglabātu darbavietas.
<P>
Tomēr, lietojot citu metaforu, mums jāspiež gāze grīdā, jo elektromobilitātes jautājums ietekmē daudzas politikas jomas. Protams, pastāv jautājums par standartizāciju un tehnoloģiju, bet ir arī jautājums par elektromobilitātes integrāciju visā transporta sistēmā, jo mums var būt vajadzīgi jauni mobilitātes veidi, it īpaši pilsētās. Enerģijai jābūt atjaunojamai, un mums vajadzīgi izejmateriāli, tādējādi tas ietekmē arī tirdzniecību. Tāpēc es vēlētos jūs lūgt, komisāra kungs, integrēt elektromobilitāti arī turpmākajos pasākumos, kas izriet no iniciatīvas "CARS 21”.
<SPEAKER ID="534" NAME="Lambert van Nistelrooij" AFFILIATION="PPE">
(NL) Priekšsēdētāja kungs, komisāra kungs! Vakar šajā sēžu zālē bija sapulcējušies mēri, kas parakstīja Mēru līgumu, lai sniegtu reālu ieguldījumu zemu CO2 emisiju ekonomikā. Debašu laikā mani pārsteidza tas, ka viņi bija sagatavojušies konkrēti rīkoties mūsu iedzīvotāju labā un pildīt šīs saistības. Šobrīd elektriskais automobilis ir lielisks paraugs. Kvalitātes ziņā Eiropai ir tradīcijas un laba reputācija. Tomēr globālā skatījumā, un te es gribētu jūs lūgt aplūkot datus par elektriskajiem automobiļiem attiecībā uz Ķīnu, mums patiesi ir jāpasteidzas, kā tas minēts Komisijas paziņojumā.
<P>
Mēri ierosināja ideju par "viedajām” pilsētām. Redzams, ka te ir iespēja spert lielu soli gan attiecībā uz elektriskajiem automobiļiem, gan uz transportu kopumā, it īpaši pilsētās. Šajā ziņā īpaši nozīmīga ir akumulatoru, uzlādes punktu u.c. standartizācija. Mana valsts, Nīderlande, ir izdarījusi izvēli. Mēs esam pateikuši "jā” Vācijas kontaktspraudnim. Tagad par to domā Eiropa, un kopā mēs izmantosim Mennekes sešpolu kontaktspraudni. Mums jāseko šim domāšanas veidam un jāapvieno mūsu labākās tehnoloģijas.
<P>
Man ir vēl divi jautājumi. Pirmkārt, mums nav piemērotas saziņas stratēģijas. Šis projekts jau no paša sākuma ir bijis lielisks līdzeklis, lai tuvinātu Eiropu tās pilsoņiem, un Eiropa šajā ziņā var radīt labāku tēlu. Ļaudis nenāks uz vēlēšanām, un ko Eiropa var darīt?
<P>
Patiesībā tas ir tā vērts, lai izmantotu "E” (Eiropas) kvalitātes zīmi - European Electric. Mums vajadzētu to attīstīt plašāk, tādējādi padarot šādus projektus redzamākus, un mēs šajā procesā iegūtu "E” garantijas. Mēs izstrādājam Eiropas projektu attiecībā uz darbavietu saglabāšanu un līderpozīciju ieņemšanu, tāpēc, iespējams, ka paziņojumā tas varētu būt izklāstīts nedaudz skaidrāk.
<SPEAKER ID="535" NAME="Antonio Cancian" AFFILIATION="PPE">
(IT) Priekšsēdētāja kungs, López Garrido kungs, dāmas un kungi! Tajani kungs, paldies par jūsu ziņojumu. Elektrisko automobiļu projekts sākās 2006. gadā. Visas iestādes atzīst šo projektu par derīgu. Eiropas Parlaments pauda savu nostāju šajā jautājumā 2008. gadā, Komisija publicēja paziņojumu par "viedajiem” automobiļiem 2006. gadā, un Komisija patlaban īsteno nopietnus un praktiskus pasākumus, lai tuvākajā laikā laistu klajā šos automobiļus. Es dzirdēju, ka premjerministrs H. L. R. Zapatero, iepazīstinot ar savu programmu, nepārprotami nosauca elektriskos automobiļus par Spānijas prezidentūras sešu mēnešu pilnvaru termiņa galveno prioritāti.
<P>
Es gribēju atgādināt, ka šādai atvērtībai jābūt saskaņā ar praktiskiem apsvērumiem attiecībā gan uz dzinējiem, gan aprīkojumu, gan uzlādes sistēmu - elementiem, kas vajadzīgi, lai elektriskie automobiļi varētu būt izmantojami šobrīd un nākotnē. Elektrisko automobiļu priekšrocība ir spēja viegli iekļauties satiksmē, un to ražošanai nav vajadzīga īpaša infrastruktūra, tāpēc es to uzskatu par stratēģiski svarīgu jautājumu. Jāpatur prātā arī tas - paturiet to prātā, komisāra kungs -, ka pastāv ūdeņraža degvielas šūnu prototipi, kas ir vienlīdz svarīgi.
<P>
Patlaban tirgū jau ir pieejami hibrīdautomobiļi, un hibrīdmodeļi ir gan elektriskajiem, gan ar ūdeņradi darbināmiem automobiļiem - ūdeņradis ar metānu, gan citiem ar tradicionālo dīzeļdegvielu vai benzīnu darbināmiem automobiļiem. Ideja par transportlīdzekļiem, kas darbojas ar alternatīvu degvielu, ir guvusi panākumus; to apliecina fakts, ka šo transportlīdzekļu tirgus daļa 2008. gadā gandrīz divkāršojās. Tomēr tā vēl arvien veido tikai 1,3 % no visiem reģistrētajiem transportlīdzekļiem. Mēs atrodamies uz pareizā ceļa, tomēr mums nav pārāk daudz laika jauninājumu ieviešanai, lai palīdzētu videi un darba tirgum.
<SPEAKER ID="536" NAME="Artur Zasada" AFFILIATION="PPE">
(PL) Priekšsēdētāja kungs, Tajani kungs! Šīsdienas debašu kontekstā es vēlētos vērst uzmanību uz jauniem draudiem, kas parādījušies līdz ar elektrisko un hibrīdautomobiļu izplatību. Īsi sakot, pilsētas apstākļiem šie transportlīdzekļi ir pārāk klusi.
<P>
Paradoksāli, ka zemais trokšņa līmenis, ko var uzskatīt par prioritāti, var radīt briesmas bērniem un gados veciem cilvēkiem, un it īpaši akliem cilvēkiem. Tāpēc mums jau tagad jādomā par to, kā izvairīties no hibrīdautomobiļu izraisītiem satiksmes negadījumiem, jo vienīgo skaņu rada tikai šo automobiļu riepas, braucot pa asfaltu. Tāpēc mums pēc iespējas ātrāk jāatbild uz šādiem jautājumiem. Vai šiem automobiļiem ir jārada troksnis; ja jā, kāds troksnis un cik skaļam tam jābūt? Vai mums jau tagad nevajadzētu paredzēt saistības ražotājiem izstrādāt sistēmas, kas brīdina par transportlīdzekļa tuvošanos, un iekļaut tās standartaprīkojumā?
<SPEAKER ID="537" NAME="Priekšsēdētājs">
Mums tagad jāsāk nepieteiktas uzstāšanās procedūra, un es izskaidrošu kritērijus, pēc kuriem es vadīšos, lai vēlāk neviens nevarētu uz mani dusmoties.
<P>
Mūsu darba kārtībā joprojām ir ļoti daudz jautājumu. Tāpēc es šoreiz došu vārdu pieciem deputātiem, un priekšroku es došu tiem, kas šodien vēl runājuši par šo jautājumu. Mana attieksme pret dažādām politiskajām grupām būs acīmredzami objektīva.
<SPEAKER ID="538" NAME="Alfredo Pallone" AFFILIATION="PPE">
(IT) Priekšsēdētāja kungs, dāmas un kungi! Es runāšu ļoti īsi ne tikai tāpēc, kas es pilnībā piekrītu Tajani kunga un López Garrido kunga teiktajam. Patiesībā es pilnībā atteikšos no sagatavotās runas, jo jūs, López Garrido kungs, esat sācis debates, kas būtu jāizvērš visā Eiropas Savienībā.
<P>
Es paskaidrošu, ko es ar to domāju. Es atlikšu malā vides jautājumus attiecībā uz elektriskajiem automobiļiem, lai runātu par nodarbinātības problēmu. Jūs, tāpat kā Tajani kungs, minējāt, ka tad, ja Eiropa vēlas sevi aizsargāt no jaunattīstības valstīm un kļūt par atskaites punktu starptautiskā līmenī, tā nevar neņemt vērā pētniecību un jauninājumus.
<P>
Patiesībā šodien Eiropas Parlamentam ir jādiskutē par jautājumu attiecībā uz to, kādu Eiropu un kādas attiecības dalībvalstu starpā mēs vēlamies. Kad es, it īpaši manā komitejā, redzu tendenci, ka dalībvalstis konkurē savā starpā, mazinot nodokļu slogu, es saku, ka mēs bez šaubām nespējam saprast, kādai ir jābūt Eiropai. Paldies jums, López Garrido kungs! Paldies jums, Tajani kungs! Pētniecība un jauninājumi var patiesi padarīt Eiropas Savienību par pasaules ekonomikas enerģijas avotu.
<SPEAKER ID="539" NAME="Silvia-Adriana Ţicău" AFFILIATION="S&amp;D">
(RO) Autotransports ir atbildīgs par 28 % no visām piesārņotājvielu emisijām, ko rada nozares, uz kurām neattiecas ETS. Saskaņā ar pašreizējiem normatīvajiem noteikumiem automobiļu ražotāji līdz 2020. gadam drīkst ražot tikai tādus automobiļus, kuru radīto piesārņotājvielu emisiju līmenis ir mazāks par 120g CO2/km. Turklāt automobiļu ražotāji var piedāvāt cenu atlaides pircējiem, kas maina savas vecās, videi kaitīgākās automašīnas pret transportlīdzekļiem, kas rada mazāk piesārņotājvielu emisiju.
<P>
Tādējādi Eiropas Savienībā 2009. gadā pieprasījums pēc hibrīdautomobiļiem vai elektriskajiem automobiļiem palielinājās par 7 %. Šie transportlīdzekļi ir īpaši piemēroti pilsētas satiksmei. Tas, cik plaši tiks izmantoti elektriskie vai hibrīdautomobiļi, ir atkarīgs no energoapgādes infrastruktūras pārklājuma. Šajā ziņā elektrisko transportlīdzekļu standartizācijai ir būtiska nozīme.
<SPEAKER ID="540" NAME="João Ferreira" AFFILIATION="GUE/NGL">
(PT) Priekšsēdētāja kungs, ierobežojumi, kas saistīti ar elektriskajiem transportlīdzekļiem, piemēram, cita starpā, akumulatoru ražošanas radītais piesārņojums, grūtības piegādāt tādus stratēģiskus elementus kā litijs un ierobežotais transportlīdzekļu piedāvājums liek atturēties no komerciālu vai reklāmas risku uzņemšanās.
<P>
Tomēr šie transportlīdzekļi ir svarīga alternatīva, kurai, par spīti problēmām, ir jāvelta pienācīga uzmanība. Tomēr tie nekad nespēs aizvietot visus pašreizējos ar fosilo degvielu darbināmos transportlīdzekļus.
<P>
Tādējādi no automobiļiem atkarīgajai mūsdienu sabiedrībai tiek piespriests nosacīts sods. Tāpēc jau tagad ir jācenšas palielināt visu sabiedriskā un kolektīvā transporta veidu izmantošanu un padarīt tos visiem pieejamus, it īpaši tas attiecas uz transportlīdzekļiem, kas darbināmi ar elektroenerģiju: vilcieniem un metro vilcieniem, smagajiem un vieglajiem automobiļiem, ātrgaitas tramvajiem, trolejbusiem utt. Vidējā vai ilgākā laikposmā automobiļiem - pat elektriskajiem - būs papildinoša nozīme ģimeņu īpašo vajadzību apmierināšanā.
<SPEAKER ID="541" NAME="Jaroslav Paška" AFFILIATION="EFD">
- (SK) Elektriskos automobiļus uzskata par stingrajiem vides aizsardzības standartiem atbilstīgu transporta veidu, jo šie automobiļi nerada emisijas.
<P>
Daudzi automobiļu ražošanas uzņēmumi gan Eiropā, gan Āzijā jau ir pabeiguši šādu transportlīdzekļu izstrādi un gatavojas tos laist tirgū. Tomēr šo transportlīdzekļu plašāku izplatību kavē standartu trūkums universālu uzlādes staciju parametru noteikšanai un tas, ka nav aparatūras un programmatūras, ka ļautu efektīvi un ātri uzlādēt Eiropā ievestos dažādu ražotāju izgatavotos automobiļus pēc iespējas blīvākā šādu uzlādes staciju tīklā. Kamēr Eiropas Komisija pēta, apsver un veic sagatavošanās darbus, mūsu japāņu kolēģi jau strādā vaiga sviedros. Tokijā ir izveidota elektrisko transportlīdzekļu ražotāju federācija, kas jau gatavo vienotus standartus šiem automobiļiem un piedāvā sadarboties arī ar Eiropas ražotājiem.
<P>
Tāpēc es aicinu Komisiju pēc iespējas drīzāk apvienot spēkus ar japāņu ražotājiem, lai pēc iespējas ātrāk radītu apstākļus elektrisko transportlīdzekļu ieviešanai, un aktīvi veicināt pasaules mēroga standartu ieviešanu elektrisko transportlīdzekļu izmantošanā.
<SPEAKER ID="542" NAME="Izaskun Bilbao Barandica" AFFILIATION="ALDE">
(ES) Priekšsēdētāja kungs! "Eiropa 2020” un elektriskais automobilis. Jauninājumi un konkurētspēja nozīmē zināšanas. Daudzi reģioni jauninājumu politikas darbības un efektivitātes ziņā ir pārāki par valstīm, kuru sastāvā tie atrodas.
<P>
Būdama basku tautas pārstāve, es ar lepnumu varu jūs informēt, ka pirms pieciem gadiem mēs sākām veidot informācijas apmaiņas centru automobiļu ražošanas jomā (AIC - Automotive intelligence centre). Patlaban tajā darbojas vairāk nekā 50 uzņēmumu elektromobilitātes pētniecības, attīstības un jauninājumu ieviešanas jomā attiecībā uz visu Eiropas Savienību.
<P>
Basku zemē darbojas arī konsorcijs, kura pārstāvji ir snieguši Parlamentam ziņojumu par savu pieredzi - pilsētas apstākļiem paredzēto saliekamo elektromobili Hiriko. Runa ir par valsts un privāto partnerību un reģionālo atbalstu, tas nozīmēja, ka Spānija, kas līdz pēdējam brīdim nebija iesaistīta šajā pasākumā, varēja ietvert šos panākumus savā programmā un Basku zemē rīkot augstākā līmeņa tikšanos jauninājumu jomā.
<P>
Reģioniem un to zināšanām reizi par visām reizēm ir jāpiešķir centrālā nozīme, ja mēs vēlamies veidot līdzdalīgu un efektīvāku Eiropu. Tad būs vieglāk izpildīt uzdevumus, ko mēs šajā rezolūcijā - kuru mēs atbalstām - izvirzām nākotnē.
<SPEAKER ID="543" NAME="Diego López Garrido" LANGUAGE="ES">
Priekšsēdētāja kungs! Es gribētu pateikties godātajiem deputātiem, kuri apsveica Spānijas prezidentūras un Padomes iniciatīvu atbalstīt elektrisko automobiļu izvirzīšanu par prioritāti prezidentūras programmā.
<P>
Es vēlētos pateikties arī referentiem, kas snieguši ieguldījumu rezolūcijas priekšlikuma sagatavošanā, par kuru mēs Parlamentā balsosim rīt; daži no referentiem izmantoja iespēju uzstāties. Tie bija Riera kundze, del Castillo kundze, Cramer kungs un Matias kungs. Esmu ļoti pateicīgs par viņu runām, kurās cita starpā tika paskaidrots, ka šis ir stratēģisks Eiropas Savienības mērķis, lai gan tajās izskanēja arī brīdinājums par sarežģījumiem, kas joprojām ir saistīti ar elektrisko automobiļu ražošanu un plašu masveida attīstību, kā arī par vajadzību spēt paļauties uz visu politiski un ekonomiski ieinteresēto personu atbalstu. Bilbao kundze tikko pieminēja reģionus kā elektrisko automobiļu izstrādes galveno elementu.
<P>
Esmu pārliecināts, ka Eiropas Savienībai nākotnē ir jāņem vērā visi minētie faktori.
<P>
Tāpēc es gribētu uzsvērt to, kas, manuprāt, runā par labu elektriskajiem automobiļiem. Tomēr es nobeigumā minēšu arī grūtības vai šķēršļus, kas, manuprāt, mums jāpārvar.
<P>
Runājot par priekšrocībām, es uzskatu, ka saistībā ar elektriskajiem automobiļiem ir divi aspekti, kas sniedz ievērojamas priekšrocības. Viens no tiem ir tehnoloģija, bet otrs - enerģija.
<P>
Ciktāl tas attiecas uz tehnoloģiju, elektrisko automobiļu tehnoloģija jau pastāv. Tā jau darbojas. Patiesi, automobiļu ražotāji reklamē vairāk nekā 90 dažādu elektrisko automobiļu, kuri samērā drīz tiks laisti tirgū.
<P>
Tāpat mums vienlaikus jāpieņem, ka dažas no šīm tehnoloģijām ir jāizstrādā līdz pilnībai, jo tām joprojām ir daži ierobežojumi, piemēram, saistībā ar akumulatoriem, uzlādi vai Zasada kunga brīdinājumu attiecībā uz trokšņa neesamību, kas var radīt apdraudējumu gājējiem. Es uzskatu, ka ir ļoti svarīgi ņemt vērā viņa viedokli.
<P>
Turklāt elektrisko automobiļu ražošanas tehnoloģija ir visefektīvākā un labākā attiecībā uz vidi. Elektrisko automobiļu tehnoloģijas efektivitātes rādītājs var sasniegt 60 %, kamēr tradicionālo dzinēju efektivitāte ir tikai 20 %.
<P>
Turklāt, runājot par enerģiju, elektriskie automobiļi objektīvi palīdz mums sasniegt mērķus, kuri šovakar tika pieminēti, runājot par stratēģiju "Eiropa 2020” un cīņu pret klimata pārmaiņām, kas pazīstama kā 20/20/20 mērķi. Pateicoties uzglabāšanas jaudai, elektrisko transportlīdzekļu izstrādāšanas tehnoloģija palīdz mazināt vienu no atjaunojamo enerģijas avotu problēmām, negatīvajiem aspektiem vai nepilnībām. Elektriskie automobiļi palīdz atjaunojamajiem resursiem, kuru trūkums ir neregularitāte. Šo nepilnību kompensē elektrisko transportlīdzekļu īpašās iezīmes.
<P>
Turklāt tie arī veicina energodrošību. Piemēram, daudzām Eiropas valstīm nav naftas rezervju, un elektriskie automobiļi varētu kompensēt šo trūkumu un sniegt ieguldījumu, lai sasniegtu vēl kādu stratēģisku ES mērķi: censties panākt energodrošību, kas, kā esam pieredzējuši, dažreiz padara mūsu sabiedrību pārlieku neaizsargātu.
<P>
Visbeidzot, par spīti iepriekšminētajām priekšrocībām, elektriskie automobiļi noteikti liks mums mainīt daudzas ražošanas sistēmas un arī daudzas tehnoloģijas, ko es minēju iepriekš, cilvēku paradumus un elektroenerģijas sadales tīklus, un turklāt tie pat liks virzīties uz jaunu saziņas stratēģiju, kā to diezgan pamatoti uzsvēra van Nistelrooj kungs.
<P>
Citiem vārdiem sakot, elektriskajiem automobiļiem ir daudz priekšrocību, bet pastāv arī šķēršļi un sarežģījumi, un tas nepārprotami nozīmē, ka mums jāaplūko šis jautājums pozitīvā Eiropas redzējumā; tas nozīmē, ka Eiropas dalībvalstīm, Komisijai un Parlamentam, kas rīt balsos par vairākām rezolūcijām, ir jāpievērš tam īpaša uzmanība. Tāpēc ir ļoti svarīgi, lai minētās trīs Eiropas Savienības iestādes - Padome, Komisija un Eiropas Parlaments - kopīgi izstrādātu stratēģisko rīcību, kas tām jāpieņem attiecībā uz elektriskajiem automobiļiem.
<SPEAKER ID="544" NAME="Antonio Tajani">
Komisijas priekšsēdētāja vietnieks. - (IT) Priekšsēdētāja kungs, dāmas un kungi! Es uzskatu, ka Spānijas prezidentūra ir pamatoti iekļāvusi elektrisko automobiļu stratēģiju plašā - plašākā - kontekstā, kas saistīts ne tikai ar elektriskajiem automobiļiem, bet arī ar automobiļu ražošanas nozares attīstību un aizsardzību Eiropas rūpniecības politikā. Šādi tā aplūko, kā rūpniecība, rūpnieciskā attīstība un darbavietu radīšana izskatīsies turpmākajos gadu desmitos.
<P>
Tāpēc šā lēmuma, kuru atbalsta Komisija, mērķis - izmantojot divpusēju stratēģiju, kas noteikti neizslēdz nopietnus centienus samazināt tradicionālo automobiļu radītās CO2 emisijas - ir divas jomas: iekšdedzes dzinēju automobiļi, kuri jāuzlabo, un tehnoloģija, un pētniecība, jo, kā jau minēja Bilbao Barandica kundze un Pallone kungs, ja mēs vēlamies atrisināt problēmas pasaules tirgū, ir ļoti pareizi, ka mēs pievēršamies tehnoloģijai un pētniecībai. Mēs nevaram iedomāties konkurētspējīgu Eiropas automobiļu ražošanas nozari, ja netiek veikti noteikti pasākumi jauninājumu un pētniecības jomā - tāpēc šajā jomā tiek ļoti gaidītas Parlamenta iniciatīvas un atbalsts.
<P>
Elektrisko automobiļu izvēle nenozīmē, ka cita izvēle nav iespējama; es to saku Cancian kungam, kurš uzsvēra hibrīdautomobiļu un ar ūdeņradi darbināmu automobiļu nozīmi. Elektriskie automobiļi ir svarīgi resursi, kas jau tiek plaši atbalstīti un ir sasnieguši pozitīvus rezultātus. Patiesībā tos izvēlas daudzas dalībvalstis. Tomēr, tā kā es esmu dzirdējis, ka daži deputāti iebilst pret elektrisko automobiļu principu, kas ir šīvakara debašu tēma, es atkārtošu, ka elektriskie automobiļi ir īpaša, bet ne vienīgā iespēja, jo mūsu mērķis ir padarīt Eiropas rūpniecību konkurētspējīgāku starptautiskajā tirgū un samazināt piesārņojumu un CO2 emisijas transporta sistēmā, tostarp pilsētu transporta sistēmā. Es norādīšu van Nistelrooij kungam, ka iepriekšējā Parlamenta pilnvaru laikā Eiropas Komisija iesniedza pilsētu rīcības plānu, kas šajā kontekstā piešķir elektriskajiem transportlīdzekļiem ļoti lielu nozīmi.
<P>
Protams, konkurētspējīga elektriskā automobiļa ražošanā jāiegulda liels darbs. Kāds izvirzīja jautājumu par standartizāciju - Komisijas dokumentā Savienības standartizācijas iestādēm 2010. gadā jau dots uzdevums līdz nākamajam gadam izstrādāt saskaņotu Eiropas standartu elektrisko automobiļu uzlādes sistēmām. Mēs jau esam atbildējuši uz šiem jautājumiem tieši tāpat kā mēs esam arī atbildējuši Kolēģijas apstiprinātajā dokumentā uz Merkies kundzes jautājumu attiecībā uz izejvielām. Viņa, tāpat kā pārējie deputāti, kas šajās debatēs runāja par akumulatoriem, izvirzīja jautājumu par litiju. Tieši tāpēc, ka Komisija apzinās šo problēmu, tā ir nolēmusi ietvert savā darba plānā - iepriekšējā sanāksmē mēs arī to pārrunājām ar Merkies kundzi - paziņojumu par problēmu, kas saistīta ar izejvielām, kas ir mūsu prioritāte.
<P>
Daži deputāti, piemēram, Belet kungs un Matias kundze, pieminēja nodarbinātības problēmu, bet daudzi citi deputāti runāja arī par darbinieku pārkvalificēšanu, jo, ja mēs vēlamies tādu rūpniecības sistēmu automobiļu ražošanas nozarē, kas ir ļoti novatoriska un vērsta ne vien uz elektriskajiem automobiļiem, bet arī uz pārveidotu iekšdedzes dzinēju - ne vien mazāk piesārņojošu iekšdedzes dzinēju, bet arī visu pārējo alternatīvu attīstību, tad mums jāpievērš uzmanība arī darbinieku pārkvalificēšanai, tāpēc, ka mūsu mērķis ir ievērot Lisabonas līgumu, kas uzskata tirgu par labāko līdzekli sociālās politikas radīšanai.
<P>
Tomēr dažu deputātu izvirzītie jautājumi jau ir izskatīti Komisijas paziņojumā, kurā skaidri norādīts, ka Komisija vēlas piešķirt Eiropas Sociālā fonda līdzekļus konkrētām iniciatīvām darbinieku pārkvalificēšanai un profesionālās kvalifikācijas celšanai, lai arī šie darbinieki varētu būt noderīgi, ieviešot šo jauninājumu, kas padarīs Eiropas rūpniecību konkurētspējīgāku.
<P>
Es uzskatu, ka Eiropai ir stratēģija. Stassen kundze iebilst pret elektriskajiem automobiļiem - tā ir iespēja, tomēr par to lems tikai un vienīgi tirgus. Pastāv arī iespēja nepirkt elektriskos automobiļus, neviens neliek eiropiešiem tos iegādāties. Tomēr Zasada kungs norādīja uz vēl vienu problēmu, kas attiecas uz transporta drošību, - nav šaubu, ka, runājot par tirdzniecību, mums būs visos iespējamos veidos jāizvērtē turpmākās problēmas, kas saistītas ar trokšņa piesārņojumu un piesārņotājvielām, kā arī automobiļu ražošanas un nodošanas metāllūžņos kopējo ietekmi uz vidi. Mēs esam nepārprotami paskaidrojuši šo problēmu, un patiesībā mēs esam pārliecināti, ka elektriskie automobiļi mums ļaus panākt progresu drošības jomā. Tomēr mums ir jānodrošina noteiktas vadlīnijas ražotājiem šajā nozarē, lai patiesi būtu iespējams radīt nepiesārņojošu elektrisko automobili.
<P>
Es esmu centies atbildēt gandrīz uz visiem deputātu uzdotajiem jautājumiem, un es atbildēšu arī Lange kungam, kurš pieminēja "CARS 21”. Komisijas apstiprinātā paziņojuma, kas pēc tam tika iesniegts Parlamentā un Padomē, pēdējās lappusēs ir skaidri norādīts, ka mēs ļoti vēlamies atjaunot augsta līmeņa darba grupu "CARS 21”. Minētā grupa deva īpašu izdevību strādāt kopā ar ieinteresētajām personām, un tā vajadzētu palikt arī turpmāk, it īpaši tāpēc, ka mēs - tāpat kā Spānijas prezidentūra un vairums deputātu, priekšsēdētāja kungs, kas šodien uzstājās - uzskatām, ka automobiļu ražošanas nozare ir īpaša vērtība, kas noteikti jāpielāgo un dažos gadījumos jāpārstrukturē, kuru noteikti vajadzēs modernizēt, bet kurai ir ļoti liels potenciāls, un tā ir kā dārgakmens Eiropas rūpniecības un uzņēmējdarbības kronī.
<P>
Tāpēc mēs visi esam apņēmušies nodrošināt - un šīvakara debates to pierāda -, ka šī rūpniecības nozare var kļūt konkurētspējīgāka. Mēs esam konkurētspējīgāki, ja mēs pievēršamies jauninājumiem un pētniecībai. Es uzskatu, ka apņemšanās izvēlēties elektriskos automobiļus ir labs veids, kā nodrošināt Eiropas rūpniecības konkurētspēju pasaules tirgū.
<SPEAKER ID="545" NAME="Priekšsēdētājs">
Debašu noslēgumā informēšu, ka esmu saņēmis rezolūcijas priekšlikumu, kuru iesniegušas sešas politiskās grupas saskaņā ar Reglamenta 115. panta 5. punktu.
<P>
Debates tiek slēgtas.
<P>
Balsošana notiks rīt.
<P>
Rakstiskas deklarācijas (Reglamenta 149. pants)
<SPEAKER ID="546" NAME="Elena Băsescu  " AFFILIATION="PPE">
rakstiski. - (RO) Ņemot vērā klimata pārmaiņas, "zaļie” automobiļi ir efektīvs oglekļa emisiju samazināšanas veids. Tomēr to izstrādāšana ir jāietver turpmākajā politikā attiecībā uz ilgtspējīgu mobilitāti. Rumānija elektriskos automobiļus iekšējā tirgū vēlas ieviest pakāpeniski. Paturot to prātā, premjerministrs Emil Boc nesen nolēma izveidot ministriju darba grupu, lai izstrādātu stratēģiju attiecībā uz elektrisko automobiļu ražošanu. Uzlādes stacijas, ko oficiāli ieviesīs līdz 2011. gada beigām, jau tiek uzstādītas un pārbaudītas tādās valstīs kā Dānija vai Izraēla. Turklāt Francijas, Spānijas un Īrijas valdības piešķir subsīdijas visiem, kas vēlas iegādāties šāda veida transportlīdzekļus. Pašlaik elektriskais automobilis maksā ļoti dārgi, jo to pamatā nosaka akumulatora cena.
<P>
Lai atbalstītu elektrisko automobiļu ražošanu Eiropas Savienībā, ir vajadzīga uzlādes infrastruktūras un tehnoloģiju standartizācija pārrobežu elektromobilitātes veicināšanai. Šajā saistībā Komisijas pienākums ir finansiāli atbalstīt dalībvalstis. "Zaļajiem” automobiļiem ir ievērojamas priekšrocības. Tie palīdz ierobežot klimata pārmaiņas, mazina Eiropas atkarību no naftas un palīdz sasniegt stratēģijas "Eiropa 2020” mērķus. Tādēļ es uzskatu, ka mums ir jāveicina elektrisko automobiļu izmantošana.
<SPEAKER ID="547" NAME="Sergio Berlato  " LANGUAGE="IT">
Aprīlī Komisija publicēja paziņojumu par "tīriem” un energoefektīviem transportlīdzekļiem, proti, Eiropas stratēģiju attiecībā uz tādu transportlīdzekļu izstrādāšanas un iespējami plašas izplatības veicināšanu, kas ir "tīri” un efektīvi zema oglekļa dioksīda satura emisiju un piesārņotājvielu ziņā.
<P>
Saskaņā ar jaunākajiem aprēķiniem 2020. gadā elektriskie automobiļi veidos 1-2 % no tirgus; citiem vārdiem sakot, to būs mazāk nekā 4 % no visiem transportlīdzekļiem - skaidrs, ka vairumu transportlīdzekļu nākotnē turpinās darbināt iekšdedzes dzinēji, tāpēc tie drīzāk ir jāatbalsta, nevis jāsoda, jo attiecībā uz šiem transportlīdzekļiem tiek veikti uzlabojumi. Tādēļ es uzskatu, ka jāpievērš uzmanība noteiktiem faktoriem, kas interesē rūpniecības nozari Eiropā - infrastruktūras standartizācijas procesa vadība, it īpaši laika grafika ziņā attiecībā uz mūsu konkurentiem: Ķīnu, ASV, Japānu un Koreju, un tādu pasākumu izplatības novēršana, kuru mērķis ir stimulēt elektrisko automobiļu izmantošanu tādās jomās kā pieejamie līdzekļi, piekļuve pilsētām un valsts iepirkums.
<P>
Patiesībā, ja mēs tikai veicinām elektrisko automobiļu izmantošanu, mēs mazinām tradicionālo vai alternatīvo (metāna vai biogāzes) iekšdedzes dzinēju transportlīdzekļu plašu izmantošanu, tādējādi kropļojot iekšējo tirgu un ierobežojot automobiļu ražošanas nozares konkurētspēju.
<SPEAKER ID="548" NAME="António Fernando Correia De Campos  " LANGUAGE="PT">
Komisija ir tikko iesniegusi paziņojumu par "tīriem” un energoefektīviem transportlīdzekļiem, kurā pausts neitrāls viedoklis par elektriskajiem transportlīdzekļiem, neizvirzot par prioritāti nevienu no pieejamajām izvēlēm, vai tie būtu elektromobiļi, hibrīdautomobiļi vai ar ūdeņradi darbināmi transportlīdzekļi. Tomēr pēc Padomes neoficiālās sanāksmes Sansebastiānā, kas notika februārī, tika panākta vienošanās, ka ES ir jāvada kopējā stratēģija attiecībā uz elektriskajiem automobiļiem. Tas nozīmē, ka Komisijai par prioritāti jānosaka to problēmu risināšana, kas joprojām kavē elektrisko transportlīdzekļu ražošanu, piemēram, akumulatoru izmaksas, vajadzība veikt vairāk pētījumu un pilnveidojumu, lai uzlabotu aprīkojumu, un, pats galvenais, elektrisko automobiļu un uzlādes punktu saskaņošana gan pasaules, gan Eiropas mērogā, lai nodrošinātu augstu konkurētspējas līmeni tirgū tā, lai elektriskie transportlīdzekļi var konkurēt ar tradicionālajiem iekšdedzes dzinēju automobiļiem vienlīdzīgos konkurences apstākļos. Es atgādināšu Komisijai, ka šajā nolūkā par prioritāti jānosaka finanšu resursi, it īpaši tāpēc, ka elektriskajiem automobiļiem ir papildu priekšrocība - lieliska energoresursu uzkrāšanas spēja, kas nav pārējiem izvēles veidiem un kas ir ļoti vajadzīga, lai mēs būtu neatkarīgi enerģētikas jomā.
<SPEAKER ID="549" NAME="Petru Constantin Luhan  " AFFILIATION="PPE">
rakstiski. - (RO) Elektrisko automobiļu izmantošana sniedz daudzas priekšrocības ilgtspējīgai mobilitātei. Mēs varam minēt vairākus no tiem: samazinātas oglekļa dioksīda emisijas un uzlabota gaisa kvalitāte, mazināta atkarība no importētajām fosilajām degvielām, un elektrisko automobiļu efektivitāte, kas ir lielāka salīdzinājumā ar pārējām transporta tehnoloģijām.
<P>
Pasaules mērogā ES konkurenti iegulda pētniecībā un jaunu tehnoloģiju attīstībā, lai mazinātu oglekļa emisijas, un ievieš programmas, lai atbalstītu pāreju uz videi nekaitīgiem transportlīdzekļiem. Lai ļautu Eiropas automobiļu ražošanas nozarei saglabāt konkurētspēju un nodrošinātu, ka tā ieņem nozīmīgu vietu "zaļo” tehnoloģiju jomā, Eiropas Savienībai ir jārada piemērota sistēma novatorisku tehnoloģiju veicināšanai, pētniecības veicināšanai un infrastruktūras izstrādāšanai, lai atbalstītu pāreju uz efektīvu ekonomiku, kuras pamatā ir zema oglekļa satura resursi un emisijas.
<P>
Es atbalstu Eiropas Komisijas pasākumus šajā jomā un atzinīgi vērtēju to, ka ir publicēts plāns, kura mērķis ir veicināt elektrisko automobiļu ātras uzlādes staciju Eiropas tīkla izveidi līdz 2011. gadam, kā arī tam piemērojamos vienotos tehniskos un drošības standartus.
<SPEAKER ID="789" NAME="Marian-Jean Marinescu  " LANGUAGE="RO">
Pāreja uz ilgtspējīgu, energoefektīvu transporta sistēmu ir kļuvusi par ES prioritāti, ņemot vērā klimata pārmaiņas un svārstīgās degvielas cenas. Elektrisko automobiļu izstrādāšana visā Eiropā, lai aizstātu parastos transportlīdzekļus, ir dzīvotspējīgs risinājums, kuram ir lielāks tirgus potenciāls. Lai sasniegtu šo mērķi, dalībvalstīm ir jāsaskaņo savas darbības, lai tās varētu lemt par Eiropas standartu, piemēram, par sistēmām, ko izmanto uzlādei un enerģijas uzkrāšanai, tostarp automatizētiem tīkliem, iebūvētām mērierīču sistēmām un savietojamību. Eiropas Savienībai ir stingrāk jāatbalsta pētniecība un jauninājumi, lai uzlabotu akumulatoru un dzinēju tehnoloģiju, kā arī stimulētu elektrisko transportlīdzekļu ražošanu. Es aicinu Eiropas Komisiju veikt konkrētus pasākumus, lai paredzētu pārmaiņas automobiļu nozarē un piegādes ķēdē, kā arī lai atbalstītu dalībvalstu politiku saskaņošanu šajā jomā. Eiropas Savienībai ir pienācis laiks palielināt konkurētspēju mobilitātes nozarē, samazinot izstrādes izdevumus ražotājiem un pakāpeniski samazinot autotransporta radītā CO2 līmeni.
<SPEAKER ID="550" NAME="Daciana Octavia Sârbu  " AFFILIATION="S&amp;D">
rakstiski. - Es atzinīgi vērtēju Komisijas jaunāko stratēģiju par "tīriem” un energoefektīviem transportlīdzekļiem, un īpaši pievēršanos elektriskajiem automobiļiem, nevis biodegvielai attiecībā uz pāreju uz videi nekaitīgāku transportu. Tomēr, tāpat kā biodegvielu jomā pastāv strīdi un problēmas, arī elektrisko automobiļu jomā ir jāpārvar nopietnas problēmas, pirms šis transportlīdzekļu veids kļūst par reālu izvēles iespēju Eiropas iedzīvotājiem un pirms tas sniedz reālu ieguvumu vides jomā. Papildu pieprasījums attiecībā uz elektroenerģijas nodrošināšanu transportam ir jāapmierina, izmantojot zema oglekļa satura avotus, ja šie automobiļi var pilnībā realizēt savu vides aizsardzības potenciālu. Mani uztrauc tas, ka ES nespēs pietiekami izstrādāt šos avotus, lai tie apmierinātu pieprasījumu, kas palielināsies līdz ar elektrisko transportlīdzekļu intensīvāku izmantošanu. Tas ir jāapsver ES enerģētikas stratēģijā, virzoties uz zema oglekļa satura ekonomiku un mazāku atkarību no naftas, ko piegādā trešās valstis. Ir jāizveido arī standartizētu uzlādes punktu tīkls, un es aicinu Komisiju un dalībvalstis strādāt, lai izveidotu šādu standartizētu infrastruktūru, padarot elektriskos automobiļus dzīvotspējīgus, gan no patērētāju, gan no ražotāju viedokļa. Ja mēs varam pārvarēt minētās galvenās problēmas, mēs varam sagaidīt zema oglekļa satura un zema piesārņotājvielu līmeņa transportu un visus ar to saistītos ieguvumus videi un cilvēku veselībai.
