<CHAPTER ID="017">
Eiropas kvalitātes nodrošināšanas pamatprincipu ietvarstruktūra profesionālajai izglītībai un apmācībām - Eiropas kredītpunktu sistēma profesionālajai izglītībai un apmācībai (ECVET) (debates) 
<SPEAKER ID="426" NAME="Priekšsēdētājs">
Nākamais punkts ir kopējās debates par
<P>
Jan Andersson ziņojumu Nodarbinātības un sociālo lietu komitejas vārdā par priekšlikumu Eiropas Parlamenta un Padomes ieteikumam par Eiropas kvalitātes nodrošināšanas pamatprincipu ietvarstruktūras izveidi profesionālajai izglītībai un apmācībām - C6-0163/2008 - un
<P>
Thomas Mann ziņojumu Nodarbinātības un sociālo lietu komitejas vārdā par priekšlikumu Eiropas Parlamenta un Padomes ieteikumam par Eiropas kredītpunktu sistēmas izveidi profesionālajai izglītībai un apmācībām (ECVET) - C6-0162/2008 -.
<SPEAKER ID="427" NAME="Jan Andersson">
referents. - (SV) Priekšsēdētāja kungs, komisār, vispirms es vēlētos sacīt dažus vārdus par profesionālās izglītības vērtību. Ir svarīgi, lai profesionālā izglītība tiktu attīstīta ikvienā ES dalībvalstī. Tas ir svarīgi pašai ES, tās konkurētspējai un tam, kā mēs spējam pastāvēt par sevi pasaulē, bet tas ir svarīgi arī cilvēkiem, ka mums ES ir augstas kvalitātes profesionālā izglītība. Tāds ir vispārīgais konteksts šajā jautājumā.
<P>
Mēs zinām, ka profesionālā izglītība dažādās dalībvalstīs ir organizēta ļoti atšķirīgos veidos. Šis pamatprincipu ietvarstruktūras priekšlikums neietekmē to, kā dalībvalstis organizē profesionālo izglītību visā Eiropā, bet mēs varam attīstīt pašreizējās tradīcijas neatkarīgi no tā, vai tās ir organizētas vietējā, reģionālā vai valstu līmenī. Protams, arī agrāk ir bijusi kopēja ietvarstruktūra kvalitātes nodrošināšanai un profesionālajai izglītībai, bet tagad dalībvalstis vēlas attīstīt šo ietvarstruktūru, jo īpaši pieaugošās globalizācijas un vajadzības pēc labākas izglītības aspektā.
<P>
Attiecībā uz darbu, ko esam veikuši ar kvalitātes ietvarstruktūru, es vēlētos pateikties Komisijai un Padomei par viņu teicamo sadarbību, kas veicināja kopēju risinājumu atrašanu.
<P>
Tātad, par ko ir runa? Dalībvalstis, protams, bija ārkārtīgi nobažījušās, lai mēs tās nemācītu, bet lai tas būtu kas tāds, kas acīmredzami paaugstinātu pašu dalībvalstu pievienoto vērtību. Mums ir jādalās pieredzē. Es personīgi iepazinos ar izmēģinājuma projektiem, kas saistīti ar jauniešu transportlīdzekļu vadīšanas apmācību kvalitātes nodrošināšanu manā valstī, kur turpinās ilgstoša sadarbība, kas ir izrādījusies ārkārtīgi rezultatīva.
<P>
Mums ir kopējs darba tirgus, mums ir kopēji mērķi, un tādēļ ir svarīgi, lai mums būtu šī pieredzes apmaiņa un kopēja ietvarstruktūra, kurā šī pieredzes apmaiņa var notikt. Kopā ar dalībvalstīm mēs piesardzīgi sakām, ka ietvertie rādītāji nav jāuzskata par kontroles instrumentu, bet par dalībvalstu resursu. Tās var izmantot šos rādītājus, attīstot savas sistēmas un nodrošinot to kvalitāti. Es ceru un ticu, ka šīs vienošanās panākšana veicinās profesionālās izglītības attīstību iekšējā tirgū. Es esmu diezgan pārliecināts, ka tā notiks, un esmu arī pārliecināts, ka pieredzes apmaiņa un instrumenti, kas tagad ir pieejami dalībvalstīm, dos labumu pašām dalībvalstīm, Eiropas Savienībai un tās iedzīvotājiem. Paldies!
<SPEAKER ID="428" NAME="Thomas Mann">
referents. - (DE) Priekšsēdētāja kungs, komisār Figel', dāmas un kungi, kad jautājums skar izglītību Eiropā, ikviens runā par Boloņu - un pamatoti. Kopš 1999. gada, kad ES dalībvalstis nolēma līdz 2010. gadam izveidot kopēju Eiropas augstākās izglītības telpu, ir novērsti daudzi mobilitātes šķēršļi. Domāšana par bakalaura un maģistra grādiem un to izglītības sasniegumu atzīšana, ko devusi Eiropas kredītpunktu pārneses sistēma (ECTS), rada pārliecību par vajadzību pēc kopējas rīcības.
<P>
Pamatideja ir tā, ka profesionālajai izglītībai un apmācībām (PIA) ir jāattīstās saskaņā ar vienu un to pašu principu. Viens pagrieziena punkts bija 2002. gada Barselonas augstākā līmeņa sanāksme, kas aicināja ieviest mācību rezultātu starptautisku atzīšanu. Tajā pašā gadā sākās Kopenhāgenas process par pastiprinātu Eiropas sadarbību profesionālajā izglītībā un apmācībās. Jauni nosacījumi tika ieviesti 2006. gadā, izveidojot Eiropas kvalifikāciju ietvarstruktūru (EQF). Tajā laikā es biju Eiropas Parlamenta patstāvīgā ziņojuma referents.
<P>
EQF ir trīs funkcijas: pirmkārt, valsts un nozaru kvalifikāciju ietvarstruktūru sasaiste; otrkārt, profesionālās un vispārējās izglītības salīdzināmības nodrošināšana un, treškārt, pārredzamības un caurlaidības nodrošināšana.
<P>
Lai nodrošinātu šo mācību rezultātu pārnesi un atzīšanu, tagad ir izveidota Eiropas kredītpunktu sistēma profesionālajai izglītībai un apmācībai (ECVET). Tikai tad, kad tiks sasniegta spēju un prasmju pārredzamība, būs novērsti visi šķēršļi to pārnesei un pieņemšanai gan dalībvalstu, gan starptautiskajā līmenī. Tādējādi ECVET veicina Eiropas sadarbības paplašināšanos vispārīgajā un profesionālajā izglītībā.
<P>
ECVET palielinās atvērtību mobilitātei un atvieglos profesionālās izaugsmes īstenošanu, kā arī uzlabos darba ņēmēju un studējošo sociālo integrāciju. Nopietna attieksme pret PIA kvalitātes kritēriju izpildi nozīmē to, ka ir jāņem vērā valstu specifiskās īpašības. Ne visi zina, kā darbojas cieša sadarbība starp skolām un rūpniecību - šī duālā sistēma - un ne visiem ir zināms, cik daudz prasmju, laika un izmaksu ir jāiegulda, lai iegūtu amatnieka diplomu vai "Fachwirt” (neakadēmiskas profesionālas kvalifikācijas) atzīšanu. Ir jāpapildina dalībvalstu darbības un jāpastiprina to sadarbība. Attiecībā uz kredītpunktiem ir jābūt garantijām, ka zināšanu un kompetenču novērtēšanas moduļus dažos gadījumos var summēt, bet citos joprojām var tikt pieprasīts gala eksāmens. Šī brīvība ir būtiska.
<P>
Dāmas un kungi, tas, ka Nodarbinātības un sociālo lietu komiteja gandrīz vienprātīgi balsoja par manu ziņojumu, deva man stimulu sarunām ar Komisiju un Padomi. Mēs tikāmies Bordo - Francijas prezidentūras organizētās izglītības konferences laikā. Es vēlētos pateikties visiem ēnu referentiem par šī kompromisa apstiprināšanu.
<P>
Es ceru, ka mūsu kopīgi paveiktais darbs tiks atzīts par pietiekamu ieguldījumu, lai padarītu PIA par efektīvām, pārredzamām un mobilām. Lai ECVET kļūst par svarīgu Eiropas mācību zonas stūrakmeni!
<SPEAKER ID="429" NAME="Ján Figel'">
Komisijas loceklis. - Priekšsēdētāja kungs, es arī vēlētos sākt ar pateicības izteikšanu un izjūtām, kas līdzīgas Jan Andersson ievada komentāros paustajām izjūtām par EQARF ieteikuma nozīmi, attiecībā uz ļoti teicamo darbu un sadarbību starp iestādēm. Komitejas un Komisija cer nonākt pie ļoti drīzas pirmā lasījuma vienošanās par diviem svarīgiem instrumentiem.
<P>
Vispirms es vēlētos paust atzinību par Nodarbinātības un sociālo lietu komitejas darbu. Es arī vēlētos atzīmēt Ramona Mănescu un Kultūras un izglītības komitejas ieguldījumu, un par otro jautājumu - mēs sasaistījām divus jautājumus - abu komiteju, t. i., Kultūras un izglītības un Nodarbinātības komitejas, ieguldījumu. Es arī vēlētos atzīmēt Dumitru Oprea par daudzu interesantu punktu ierosināšanu, ko jau uzsvēra gan Jan Andersson, gan Thomas Mann.
<P>
Cilvēki un dalībvalstis ir daudz runājušas par Boloņas procesu, bet tagad arvien vairāk tiek sacīts par prasmju, profesionālās izglītības un apmācību nozīmi un Kopenhāgenas procesu. Šogad mums bija pirmais EuroSkills konkurss, kas veicināja ļoti svarīgās PIA jomas popularitāti, pievilcību, kvalitāti un labākās prakses apmaiņas. Es vēlētos izteikt dažas piezīmes par šo divu instrumentu svarīgumu, par kuriem mēs balsosim rītdienas plenārsēdē, pamatojoties uz jūsu ziņojumiem.
<P>
Par EQARF ieteikumu: profesionālo izglītību un apmācības aizēnoja reformu procesi Eiropā, bet, ja mēs tiešām vēlamies padarīt Savienību konkurētspējīgāku un sociāli saskaņotāku, kā izklāstīts Lisabonas stratēģijā, ir jārūpējas gan par vispārīgās, gan profesionālās izglītības nozīmi un kvalitāti. Pirmā ieteikuma diezgan tehniskais raksturs nedrīkstētu novērst uzmanību no šī instrumenta svarīguma. Kvalitātes nodrošināšana ir pamatā ikvienai PIA politikas iniciatīvai. Tā palīdz veidot savstarpējo uzticēšanos un modernizēt PIA sistēmas, uzlabojot apmācību efektivitāti.
<P>
Kvalitātes nodrošināšanas ietvarstruktūra ir paredzēta profesionālās izglītības un apmācību nepārtrauktai uzlabošanai. Tās pamatā ir kvalitātes cikls, kas izveido saites starp četriem posmiem: plānošanu, īstenošanu, novērtēšanu un pārskatīšanu. Tā ietver PIA veiktspējas uzraudzības sistēmu un mēra PIA uzlabošanos gan sistēmas, gan izglītības sniedzēju līmenī. Pieeja kvalitātes nodrošināšanai ir atspoguļota vispārējos principos, kas ietverti pielikumā 2007. gada ieteikumam par Eiropas kvalifikāciju ietvarstruktūras izveidošanu, tādēļ tā jau ir izveidotās EQARF daļa.
<P>
Kvalitāte, mācību rezultātu pieeja un kvalifikāciju ietvarstruktūra iet roku rokā. Mums ir vajadzīgi šie instrumenti vienā mozaīkā. Kvalitātes nodrošināšana ir priekšnoteikums uzticībai starp sistēmām un valstīm, lai pārnestu mācību sasniegumus kā rezultātus. Es uzskatu, ka procesā panāktie kompromisi ir ļoti svarīgi. Komisija atbalsta ierosināto tekstu. Jūsu ieguldījumi uzlabo tekstu; piemēram, jaunais termiņš valstu pieejas izstrādāšanai, skaidra norāde uz vietējo un reģionālo iestāžu iesaistīšanos. Izskaidrojot ietvarstruktūras tā saukto "instrumentu paketes” būtību, jūsu ieguldījums ir palīdzējis arī noskaidrot oriģinālā teksta jēgu.
<P>
Attiecībā uz otru instrumentu es gribētu tikai sacīt, ka tas arī ir nepieciešams, ja mēs patiesi vēlamies veicināt mūžizglītību un sekmēt reālu mobilitāti. Man patīk sacīt, ka mēs esam vienas Eiropas Savienības pilsoņi, nevis tās tūristi. Mums ir vajadzīga šī mobilitāte gan studējošajiem, gan darba ņēmējiem, lai cilvēki varētu izmantot dažādo Eiropas izglītības un apmācību sistēmu piedāvāto bagātību valstu vai pat reģionālā līmenī. Tas ir iespējams tikai tad, ja indivīdu mācību rezultāti tiek adekvāti novērtēti, pārejot no viena mācību konteksta uz citu.
<P>
Tas tagad tiks atvērts vēl vairāk ar ECVET, kredītpunktu pārneses sistēmu profesionālajai izglītībai un apmācībām. ECVET mērķis ir divkāršs: pirmkārt, atbalstīt un veicināt starptautisko mobilitāti un, otrkārt, nodrošināt piekļuvi mūžizglītībai, lai apmierinātu indivīdu, darba tirgus un mūsu sabiedrību reālās vajadzības.
<P>
Es nevēlos sacīt neko vairāk, bet gribu jums apliecināt, ka šis instruments ir un būs saderīgs ar otru - Eiropas kredītpunktu sistēmu vispārējai augstākajai izglītībai (ECTS), kā arī ar dažādajām kvalifikāciju sistēmām, kas jau pastāv Eiropā. Tas tiks īstenots saskaņā ar katras iesaistītās valsts noteikumiem un juridiskajiem instrumentiem.
<P>
Mann kungs uzsvēra dalībvalstu brīvprātīgu līdzdalību. Tas norāda uz mūsu sistēmu daudzveidību, bet arī uz briedumu kopējo instrumentu meklējumos kā mūsu kopējā darba rezultātu un uz gatavību radīt apstākļus savienojamībai un pārnesamībai starp dažādām sistēmām. Šī procesa gaitā mēs varētu redzēt, kā augšupejoša pieeja abos gadījumos ir palīdzējusi analizēt un veidot instrumentus.
<P>
Šajā sakarā es arī vēlētos sacīt, ka panāktais kompromiss ir pieņemams un ļoti svarīgs ne tikai noslēgumam, bet arī visu delikāto jautājumu un bažu apmierināšanai. Es domāju, ka tas pat uzlabo tekstu. Es sevišķi augstu vērtēju lielākas nozīmes piešķiršanu valstu un reģionālajām iestādēm, kā arī rezultātu pārbaudes perioda svarīguma uzsvēršanu ieviešanas laikā. Tādēļ Komisija atbalsta priekšlikumus un panākto kompromisu.
<SPEAKER ID="430" NAME="Marie Panayotopoulos-Cassiotou">
PPE-DE grupas vārdā. - (EL) Priekšsēdētāja kungs, es esmu īpaši lepna, ka varu kā pirmā persona pēc referentiem uzsvērt profesionālās izglītības un apmācību sistēmu nostiprināšanas svarīgumu visām Eiropas tautām, respektējot katras dalībvalsts izglītības sistēmu īpatnības un izmantojot koordināciju, lai dotu tām kopēju ietvarstruktūru un varētu tās izmantot kā instrumentus, kā gluži pareizi uzsvēra Komisija un kā referenti ar savu ļoti labo darbu palīdzēja mums saprast komitejā.
<P>
Mēs spējām dot jaunajiem eiropiešiem startu, lai viņiem būtu priekšā divi ceļi: augstākās izglītības jeb teorētisko studiju ceļš un praktisko mācību ceļš, kas abi ir saistīti ar praktiskumu un radīšanu. Profesionālā izglītība visos līmeņos ir Eiropas nākotne, tā ir ikvienas dalībvalsts nākotne, priekštelpa radīšanai un ražīgumam, kas nodrošina progresu un inovācijas. Es ceru, ka visu dalībvalstu iestādes un izglītības institūti izmantos šīs divas direktīvas, kas drīz tiks pieņemtas un ieviestas, lai mēs iegūtu rezultātus jau nākamajā gadā, kas ir radošuma un inovāciju gads.
<SPEAKER ID="431" NAME="Corina Creţu">
PSE Grupas vārdā. - (RO) Vispirms es vēlētos atzinīgi novērtēt komisāra Figel' piedalīšanos šajās debatēs un uzmanību, ko viņš velta šiem ziņojumiem. Protams, es vēlētos arī apsveikt mūsu kolēģus Andersson kungu un Mann kungu.
<P>
Kā PSE grupas ēnu referente par šo ziņojumu un kā Nodarbinātības un sociālo lietu komitejas locekle es vēlētos paust gandarījumu par to, ka ir apstiprināta Eiropas kredītpunktu sistēmas ieviešana profesionālajā izglītībā un apmācībās. Tas ir svarīgs solis virzībā uz izglītības tiesību aktu saskaņošanu ES valstīs un to šķēršļu nojaukšanu, kas kavēja profesionālo apmācību pāreju no vienas profesionālās izglītības un apmācību sistēmas uz citu.
<P>
Saskaņā ar Lisabonas stratēģiju un pēdējām sanāksmēm par profesionālajām apmācībām augsti kvalificēti darba ņēmēji būs Eiropas Savienības ekonomikas dzinējspēks. Mūsdienu ekonomikā tas nozīmē darba ņēmējus, kas var runāt vairākās valodās un kuriem ir darba pieredze daudzkultūru vidē. Ņemot vērā pastāvošās atšķirības starp dalībvalstīm attiecībā uz kvalifikāciju un diplomu prasību noteikšanu, ir ārkārtīgi svarīgi pašreizējā vidē radīt priekšnoteikumus pārrobežu mobilitātei izglītības nozarē. Tas veicinās tādu augsti kvalificētu darba ņēmēju apmācību, kas spēj apmierināt Eiropas ekonomikas jaunās prasības.
<P>
Vēl viens šī tiesiskā regulējuma rezultāts būs studentu un skolēnu mobilitātes līmeņa pieaugums no tām jaunajām dalībvalstīm, kuru profesionālās izglītības un apmācību sistēmas ir tikai daļēji integrētas Eiropas līmenī. Eiropas kredītpunktu sistēma atbalstīs studentus un skolēnus, kuriem iepriekš nav bijušas tādas pašas iespējas strādāt un saņemt apmācības daudzvalodu un daudzkultūru vidēs kā skolēniem un studentiem no Eiropas Savienības vecajām dalībvalstīm.
<P>
Ar manis iesniegto grozījumu palīdzību es esmu aicinājusi ieviest šo sistēmu, cik ātri vien iespējams, lai veicinātu to cilvēku rezultātu uzkrāšanu, pārnesi un atzīšanu, kuri vēlētos iegūt profesionālo kvalifikāciju, neatkarīgi no tā, no kuras ES dalībvalsts viņi nāk vai kurā dzīvo. Mums ir Eiropas līmenī jāveido ilgtspējīgi tīkli starp valstu un reģionu profesionālās izglītības un apmācību sniedzējiem, izmantojot pašreizējās struktūras. Lai nodrošinātu šo tīklu un partnerību pēc iespējas augstāku efektivitāti, mums ir jāgarantē augsts un vienāds kvalitātes līmenis. Tādēļ es atzinīgi vērtēju Andersson kunga ziņojumu par Eiropas kvalitātes nodrošināšanas pamatprincipu ietvarstruktūru profesionālajai izglītībai un apmācībām.
<P>
Es arī vēlētos uzsvērt vajadzību piemērot šajā ietvarstruktūrā noteiktos instrumentus dalībvalstīs, cik ātri vien iespējams, lai mēs varētu sasniegt visaugstākos iespējamos kopējos kvalitātes standartus izglītības jomā. Mums ir skaidri jādefinē nosacījumi pilnīgas kvalifikācijas iegūšanai un daļējai kvalifikācijai. Ir pienācis laiks dot stimulu ES darbaspēka mobilitātei.
<SPEAKER ID="432" NAME="Hannu Takkula" LANGUAGE="FI">
Priekšsēdētāja kungs, es arī vēlos teikt dažus vārdus par šo teicamo ziņojumu. Es vēlētos pateikties referentam Andersson kungam, kā arī citiem, kas šodien šeit runājuši, un jo īpaši komisāram Figel' kungam.
<P>
Ir svarīgi, ka mēs runājam par profesionālo izglītību un apmācībām, jo mēs kopīgi esam nolēmuši, ka Eiropai ir vajadzīgs iekšējais tirgus. Ja mēs gribam funkcionējošu iekšējo tirgu, tas nozīmē, ka mums arī ir vajadzīgs dzīvotspējīgs, labi apmācīts darbaspēks, tādējādi nodrošinot to, ka, veidojot Eiropu, mēs pievēršamies ne tikai ekonomikas aspektiem, bet arī aspektiem, kas saistīti ar darbu un prasmēm.
<P>
Šis ziņojums attiecas ne tikai uz izglītību un apmācībām, bet arī uz kultūru un nodarbinātību, un mēs arī lēmām par profesionālo prasmju jautājumu kā daļu no Boloņas un Kopenhāgenas procesa, ko arī ir lietderīgi ņemt vērā šai sakarā.
<P>
Es vēlētos uzsvērt vienu lietu. Lai gan es zinu, ka izglītība un apmācības ir galvenokārt dalībvalstu kompetencē, mēs tomēr Eiropas līmenī varam mudināt tās darboties, lai reāli nodrošinātu augstu profesionālās izglītības un apmācību kvalitāti, izglītības un mācību rezultātu standartu. Tas ir ļoti svarīgi mobilitātei.
<P>
Mums ir jāatceras, jo īpaši apstākļos, kad draud ekonomikas lejupslīde, ka ieguldījumi apmācībās un izglītībā dod uzticamu, kvalitatīvu un prasmīgu darbaspēku. Tas ir izšķirošs faktors, ja mēs gribam panākt inovācijas, jaunas prasmes un kompetences un ja mēs gribam nostiprināt mūsu ekonomikas pamatu, tādējādi paaugstinot IKP.
<P>
Mūsdienu lēmumu pieņēmēji bieži aizmirst, ka izglītība un apmācības ir labākas nākotnes veidošanas un mūsu ekonomikas pamata nostiprināšanas priekšnoteikums. Šādu vēstījumu mums vajadzētu nodot dalībvalstīm un to lēmumu pieņēmējiem, un mums, Eiropas Savienības pārstāvjiem, būtu tie jāiedrošina. Mums ir vajadzīgs dzīvotspējīgs, kvalitatīvs darba tirgus un prasmīgs darbaspēks.
<SPEAKER ID="433" NAME="Sepp Kusstatscher" LANGUAGE="DE">
Priekšsēdētāja kungs, komisār, dāmas un kungi, šiem diviem Eiropas Parlamenta un Padomes ieteikumiem ir jādod spēcīgs impulss profesionālās izglītības un apmācību (PIA) nepārtrauktai uzlabošanai visā Eiropā, izmantojot saskaņotu plānošanu, enerģisku īstenošanu, novērtēšanu un pārskatīšanu. Tam ir vajadzīga lielāka pārredzamība daudzveidīgajās PIA sistēmās, lai veicinātu PIA kvalifikāciju salīdzināmību un savstarpēju atzīšanu, kā arī nodrošinātu labāku caurlaidību.
<P>
Mēs runājam par kvalitātes nepārtrauktas uzlabošanas kultūru. Labāka izglītība ir kaut kas vairāk nekā tikai kvalifikāciju jautājums, vairāk nekā plašāk atvērtas durvis uz darba tirgu un arī vairāk nekā tikai ieguldījums uzņēmumu un darba ņēmēju konkurētspējas uzlabošanā. Šajā sakarā mani satrauc biežā atsaukšanās uz "cilvēkkapitālu”, it kā cilvēciskas būtnes būtu tikai ražošanas faktors.
<P>
PIA statuss ir stipri atšķirīgs 27 dalībvalstīs. Ir tiesa, ka mums nav vajadzīga noteikumu birokrātiska saskaņošana vai barošana ar karoti no Briseles, kā tikko teica Takkula kungs. Tomēr mēs darītu pareizi, ja izdarītu spiedienu, kaut vai pavisam nelielu spiedienu, lai nodrošinātu, ka labākie modeļi un standarti pakāpeniski tiek ieviesti visās ES dalībvalstīs, turklāt tagad, nevis kaut kad tālā nākotnē.
<P>
Mēs varam mācīties cits no cita, un mums tas ir jādara. Jebkurā gadījumā PIA ir jānodrošina tāds pats statuss kā vispārīgajai izglītībai visā Eiropā.
<P>
Es vēlētos pateikties Andersson kungam un Mann kungam par viņu ziņojumiem.
<SPEAKER ID="434" NAME="Jiří Maštálka" LANGUAGE="CS">
Arī es vēlētos sākt ar pateicību referentiem Mann kungam un Andersson kungam par viņu darbu un jo īpaši par pacietību, ko viņi parādīja sarunās par kompromisiem. Manuprāt, Andersson kunga priekšlikums gluži pareizi norāda uz nepieciešamību ievērot subsidiaritātes noteikumus, savukārt formulējums labi raksturo mehānismus un termiņus, līdz kuriem dalībvalstīs ir jāievieš un jārealizē atskaites rādītāju novērtēšanas sistēma. Manuprāt, ziņojumā arī atbalstīta visu iesaistīto pušu lielāka aktivitāte profesionālās izglītības ieguves iespēju nodrošināšanā, ietverot atbalstu pašnovērtējumam kā papildu instrumentam kvalitātes paaugstināšanai.
<P>
Es atzinīgi vērtēju to, ka kompromiss ietver arī, manuprāt, ļoti būtiskus priekšlikumus, kurus pieņēma Nodarbinātības komiteja un kas galvenokārt ietver dalībvalstu mudināšanu uz efektīvāku rīcību šajā jomā, uzsverot studentu nozīmi, kad tiek novērtēta apmierinātība ar izglītības rezultātiem, un atbalstot cilvēkus, kas veic izglītošanu. Es uzskatu par svarīgu atbalstīt Mann kunga ziņojuma 1. punktu, kurā uzsvērta indivīdu personīgās un profesionālās attīstības fundamentālā nozīme. Visbeidzot, es vēlētos uzsvērt, ka ierosinātajā kompromisā tiek izmantots termins "mūžizglītība”, tādējādi paplašinot to pilsoņu loku, kas piedalās izglītības procesā, un tādēļ es to atbalstu.
<SPEAKER ID="435" NAME="Joel Hasse Ferreira" AFFILIATION="PSE">
(PT) Priekšsēdētāja kungs, komisār, dāmas un kungi, profesionālās izglītības un apmācību kvalitātes nodrošināšana ir būtiska ne tikai mūžizglītības procesa apliecināšanai ikvienam Eiropas darba ņēmējam, bet arī mobilitātes veicināšanai visā Savienībā. Šī procesa svarīgs elements ir pašas profesionālās izglītības un apmācību novērtēšana. Šajā ziņā ir svarīgi veicināt labākās pieredzes apmaiņu Eiropas, valstu, reģionālā un vietējā līmenī.
<P>
Priekšsēdētāja kungs, izveidotā pamatprincipu ietvarstruktūra, lai gan ievēro subsidiaritāti, tomēr nosaka kopējus principus, kvalitātes kritērijus un rādītājus, kas noderīgi sniegto pakalpojumu novērtēšanai un uzlabošanai. Šie rādītāji var darboties ne tikai kā kontroles instruments, bet galvenokārt kā instrumentu kopums, kas palīdz sasniegt Lisabonas stratēģijas mērķus izglītības un apmācību jomā.
<P>
Komisār Figel', pēc Jan Andersson apsveikšanas ar lielisku ziņojumu es vēlētos pieminēt dažus punktus Thomas Mann ziņojumā, kuru es arī apsveicu. Man ir jāuzsver šī sertifikācijas procesa saistīšanas nozīme ar kredītpunktu piešķiršanu augstākajā izglītībā. Tādējādi mēs garantēsim, ka sertifikācijas procesi papildina viens otru un ka tiek uzlaboti apstākļi Eiropas darba ņēmēju un jauniešu profesionālajai mobilitātei. Ir svarīgi arī veicināt, un ne tikai veicināt, bet arī pamudināt vietējo un reģionālo iestāžu līdzdalību reģionālo un valstu kvalifikācijas ietvarstruktūru saistīšanā ar Eiropas kredītpunktu sistēmu profesionālajai izglītībai un apmācībām.
<P>
Priekšsēdētāja kungs, tikai šādi mēs varam palielināt mobilitāti un kvalifikāciju pārnesi starp dažādām ekonomikas nozarēm un starp dažādiem darba tirgiem, tādējādi dodot izšķirošu ieguldījumu sociālajā kohēzijā un lielākā iespēju vienlīdzībā visā Eiropas Savienībā.
<P>
Visbeidzot, dāmas un kungi, atgriežoties pie J. Andersson ziņojuma, es vēlētos uzsvērt to lielo nozīmi, kāda ir atbalstam mūžizglītības stratēģijai un kvalitātes uzlabošanas kultūras veicināšanai visos līmeņos, pastiprinot saites starp oficiālo izglītību un apmācībām un attīstot iegūtās pieredzes apstiprināšanu. Tādā veidā mēs uzlabosim jauniešu izglītības līmeni un arī darba ņēmēju apmācību līmeni, kas ekonomikas un sociālās attīstības aspektā ir būtisks, lai sasniegtu Eiropas sociālo modeli.
<SPEAKER ID="436" NAME="Marian Harkin" AFFILIATION="ALDE">
Priekšsēdētāja kungs, vispirms es vēlos apsveikt Andersson kungu un Mann kungu ar viņu lielisko darbu un tiešām labajiem rezultātiem. Daudzi no mums šeit šovakar piekritīs, ka Eiropas kvalitātes nodrošināšanas pamatprincipu ietvarstruktūra profesionālajai izglītībai un apmācībām būs ļoti noderīgs instruments, lai palīdzētu dalībvalstīm veicināt un kontrolēt to profesionālās izglītības un apmācību sistēmu nepārtrauktu uzlabošanu.
<P>
Šī ietvarstruktūra būs pamatota uz kopējiem Eiropas principiem un stiprinās iepriekšējās ietvarstruktūras, ko sauc par kopējo kvalitātes nodrošināšanas ietvarstruktūru, ierobežoto piemērošanu un tiešām pieticīgos panākumus.
<P>
Attīstot pašreizējo priekšlikumu, mēs mācījāmies no mūsu pieredzes darbā ar šo iepriekšējo ietvarstruktūru, un es uzskatu, ka mēs esam veikuši būtiskus uzlabojumus.
<P>
Ierosinātā ietvarstruktūra veicinās ieguldījumu cilvēkresursos kvalitāti un efektivitāti dažādos atšķirīgos veidos, no kuriem es minēšu tikai trīs: sniedzot labāku izglītību un prasmes; uzlabojot standartus un veicinot mobilitāti. Šīs ietvarstruktūras ieviešana ir brīvprātīga, un es ceru, ka komisāram Figel' ir taisnība, kad viņš saka, ka tā atspoguļo ne tikai mūsu daudzveidību, bet arī briedumu. Tā piedāvā mums kopēju ietvarstruktūru ar kopējiem kvalitātes kritērijiem, un šo rezultātu var sasniegt tikai ar Kopienas rīcību. To darot, mēs esam izvairījušies no dažādu divpusējo nolīgumu "mīnu lauka”, un, minimizējot administratīvos standartus, mēs piedāvājam labu mehānismu, ar ko saskaņot kvalitātes standartus.
<P>
Šis ir labs, praktisks tiesību akts, kas dos labus rezultātus. Kad vien Parlaments pieņem šādu dokumentu, tas veic labu dienas darbu.
<SPEAKER ID="437" NAME="Marusya Ivanova Lyubcheva" AFFILIATION="PSE">
(BG) Priekšsēdētāja kungs, komisār, ieteikumu par profesionālās izglītības un apmācību kvalitātes paaugstināšanu sagatavošanas process neapšaubāmi ir bijis sekmīgs.
<P>
Tā kā politika šajā jomā ir valstu kompetencē, profesionālās izglītības kvalitāte dalībvalstīs ir stipri atšķirīga, un tas neatbilst mobilitātes līmenim darba tirgū vai ekonomikas un tehnoloģiju attīstības dinamiskajam tempam. Tas apgrūtina Lisabonas mērķu sasniegšanu. Vēl mazāk tas veicina vienādu apstākļu sasniegšanu uz zināšanām balstītas ekonomikas attīstībai.
<P>
Pamatojoties uz pamatprincipu ietvarsistēmas jauno pieeju, dalībvalstīm var sniegt palīdzību vispārējo kritēriju, salīdzināmības un savienojamības sasniegšanā viņu izglītības piedāvājumā. Ieteikumos ietvertie koordinācijas līmeņi, arī ar partneriem un profesionālajām organizācijām, paplašina piemērojamības jomu. Tie noteikti palīdzēs uzlabot izglītības tirgu, kam jāseko darba tirgus paraugam.
<P>
Tas noteikti atbalstīs jo īpaši tās valstis, kurās šis process saskaras ar problēmām, kas saistītas ar pārveidojumiem to ekonomikā. Ja var noteikt standarta pamatlīniju, tas garantēs pārredzamību, konsekvenci un pārnesamību starp daudzām attīstības tendencēm ES robežās.
<P>
Tam ir jābūt sasniedzamam, neskarot dalībvalstu autonomiju attiecībā uz to profesionālās izglītības un apmācību sistēmu vadīšanu. Tomēr vienlaikus tas radīs kopēju vidi un veidos priekšnoteikumus kopējai augstas kvalitātes bāzei un efektīvai pieejai speciālistu apmācībām.
<P>
Mums būtu arī nopietni jāapsver nepieciešamība sinhronizēt uzņēmējdarbības vajadzības ar ekonomiku un tehnoloģiju attīstību, lai padarītu kvalificēta personāla apmācību sistēmas pat vēl efektīvākas. Tas palīdzēs atrisināt vairākus jautājumus, kas ir izraisījuši dažāda lieluma migrācijas plūsmas.
<P>
Turklāt mērķtiecīgu pieeju var izmantot to problēmu atrisināšanai, kas saistītas ar dažādām profesionālām tendencēm. Pārredzamība, sadarbība un augsti standarti procesa organizācijā, lai paaugstinātu profesionālās izglītības un apmācību kvalitāti, piedaloties Eiropas kvalitātes tīklā, ir jānosaka par valstu fundamentālām pamatnostādnēm šajā procesā.
<SPEAKER ID="438" NAME="Tomáš Zatloukal" AFFILIATION="PPE-DE">
(CS) Es vēlētos īsi pieminēt, ka profesionālā izglītība un apmācības Eiropas Savienībā valstu un reģionālajā līmenī darbojas autonomi saskaņā ar atšķirīgiem standartiem, un tādējādi rada dažādu zināšanu jomu plašu spektru un dažādas kvalifikācijas. Tādēļ Eiropai ir vajadzīgi kopēji kritēriji, lai nodrošinātu pārredzamību un pārnesamību starp daudzajām izglītības plūsmām Eiropā. Atbilstīgi profesionālās izglītības un apmācību sistēmām ir jābūt pietiekami elastīgām, lai efektīvi reaģētu jo īpaši uz darba tirgus vajadzībām. Šo vajadzību apmierināšanai paredzētās izglītības efektivitāte un rezultativitāte ir regulāri jānovērtē, jāuzrauga un jāattīsta, pamatojoties uz reāliem faktiem. Pozitīva zīme ir tā, ka augstas kvalitātes nodrošināšanas principi īstenībā ietver ieteikumus Eiropas kvalifikāciju ietvarsistēmas ieviešanai. Es personīgi uzskatu Eiropas pamatprincipu ietvarstruktūru par instrumentu profesionālās izglītības un apmācību sistēmu kvalitātes uzlabojumu veicināšanai dažādās dalībvalstīs.
<SPEAKER ID="439" NAME="Zbigniew Zaleski" AFFILIATION="PPE-DE">
(PL) Priekšsēdētāja kungs, komisār! Priekšlikums attiecas uz profesionālajām apmācībām dažādos līmeņos atkarībā no intelekta, motivācijas, interesēm un tirgus vajadzībām. Kopēju darbaspēka standartu izveidošanai ir vajadzīga apmācību modeļu saskaņošana no Spānijas līdz Rumānijai.
<P>
Es vēlētos uzsvērt, ka, veicinot universitātes izglītību, mēs nedrīkstam graut profesionālo izglītību zemākā līmenī - zemākajā vai augstākajā vidējās izglītības līmenī. Lai strādātu par viesmīli, nav vajadzīgs zinātniskais grāds, dažkārt pietiek pat ar īsiem kursiem. Pēdējā laikā tādās valstīs kā Polija šī veida apmācības ir sašaurinātas. Es kā skolotājs gribētu teikt, ka atbalstītu pēc iespējas elastīgākas izglītības programmas, kas pieskaņotas studentu vajadzībām, uzsverot svešvalodu prasmi, lai ikviens varētu darboties kādā citā valstī.
<P>
Visbeidzot, komisār, es vēlētos teikt, ka ieguldījumi izglītībā ir vislabākie ieguldījumi Eiropā. Neskoposimies ar izdevumiem izglītībai! Nenoskaudīsim nākamajām paaudzēm šo finansējumu!
<SPEAKER ID="440" NAME="Dragoş Florin David" AFFILIATION="PPE-DE">
(RO) Profesionālā izglītība un apmācība ir būtiski instrumenti, kuri Eiropas pilsoņiem piedāvā prasmes, zināšanas un iemaņas, kas vajadzīgas, lai kļūtu par vērtīgu darba tirgus un uz zināšanām balstītas sabiedrības locekli. Šis ieteikums kopumā ir lielisks. Tomēr, manuprāt, tas ir jāattiecina uz vēl divām jomām, kuras jau norādīju: konsultatīvas sistēmas izveide Eiropas pilsoņiem, lai palīdzētu viņiem izvēlēties to studiju programmu un specializāciju, kas atbilst katra individuālajām iemaņām, un, iespējams, izglītības kvalitātes platformas izveide.
<P>
Vēlos uzsvērt faktu, ka mums ir jāpieņem papildinoša pieeja izglītībai, kas veicinātu izglītības procesa labāku pielāgošanu darba tirgus reālajām vajadzībām. Mūžizglītības un mobilitātes stratēģijas ir ļoti svarīgas, lai palielinātu iespējas atrast darbu darba tirgū. Vēlos arī pateikties abiem referentiem un novēlēt jums priecīgus Ziemassvētkus.
<SPEAKER ID="441" NAME="Nicodim Bulzesc" AFFILIATION="PPE-DE">
(RO) Eiropas Savienībā tie cilvēki, kuri savā izcelsmes valstī vēlētos izmantot citā valstī iegūtu profesionālās apmācības kvalifikāciju vai apgūtos mācību moduļus, joprojām sastopas ar šķēršļiem. Šis fakts daudzus attur no mācībām citā ES dalībvalstī, kā rezultātā samazinās pārrobežu mobilitāte. Šī iemesla dēļ Eiropas kredītpunktu sistēma profesionālajai izglītībai un apmācībai (ECVET) varētu dot impulsu studentu un darba ņēmēju mobilitātei. Es arī uzskatu, ka Thomas Mann ziņojumā bija ļoti labi parādīti uzlabojumi, ko nesīs šī sistēma, un problēmas, kas varētu rasties pēc tās īstenošanas.
<P>
Par laimi mēs varam izmantot kredītpunktu pārneses sistēmas (CTS) ietvaros iegūto pieredzi. Kā skolotājs, kuram ir bijis jāstrādā ar kredītpunktu sistēmu, es piekrītu referenta ieteikumiem. Mums ir vajadzīga Eiropas līmeņa standarta kvantitatīvā bāze kredītpunktu piešķiršanai. Tāpat ir jānosaka skaidri kritēriji, kas ļautu nodrošināt savstarpējo atbilstību sistēmas ietvaros, kā arī sistēmas pārredzamību, salīdzināmību un uzticību starp Eiropas valstīm. Es arī piekrītu tam, ka ir jānosaka izmēģinājuma periods sistēmas pieņemšanai, jo Eiropas valstīs ir atšķirīgas izglītības sistēmas, un uzskatu, ka ir vajadzīgs vairāk laika, lai saskaņotu 27 profesionālās apmācības sistēmas.
<SPEAKER ID="442" NAME="Mairead McGuinness" AFFILIATION="PPE-DE">
Priekšsēdētāja kungs, esmu šeit, lai paustu atbalstu savam kaimiņam Thomas Mann, un vēlos apsveikt viņu un otru referentu ar padarīto. Tomēr ir kāds jautājums, kas ir kļuvis aktuāls, katrā ziņā manā dalībvalstī un, iespējams, arī jūsu valstī, priekšsēdētāja kungs. Straujais celtniecības uzplaukums, manuprāt, ir radījis lielu problēmu, proti, jaunekļiem, kurus piesaistīja lielās algas celtniecības jomā, nebija vēlmes iegūt izglītību vai apmeklēt apmācības kursus.
<P>
Diemžēl uzplaukums ir pagājis, un daudzi šīs darba ņēmēju grupas cilvēki ir palikuši bez izglītības un attiecīgi arī bez piekļuves citām darba iespējām, kas varētu rasties. Tādēļ domāju, ka atsevišķām dalībvalstīm, un noteikti Īrijai, ir jāstrādā ar šo darba ņēmēju grupu, lai, pienākot labākiem laikiem (cerams, tie atgriezīsies drīz), tā būtu izglītota citās profesijās. Acīmredzot idejai par kvalitātes nodrošināšanu un kontroli ir izšķirīga nozīme. Mani uztrauc tas, ka patlaban izglītība ir uzņēmējdarbības joma, kur trūkst šī kvalitātes kontroles elementa, un domai par darba ņēmēju pārrobežu kustību ir vajadzīga ES mēroga saskaņota pieeja profesionālajai izglītībai un apmācībai.
<SPEAKER ID="443" NAME="Czesław Adam Siekierski" AFFILIATION="PPE-DE">
(PL) Priekšsēdētāja kungs, piedāvātajai kredītpunktu pārneses un ieguves sistēmai profesionālās izglītības un apmācības jomā vajadzētu uzlabot darba ņēmēju mobilitāti Eiropas Savienības robežās. Lai Eiropas Savienība spētu konkurēt ar trešām valstīm, lai ES ekonomika augtu un lai tajā būtu augstāks nodarbinātības līmenis un mazāk atšķirību reģionu starpā, mums ir jāveicina mūžizglītība. Mums ir vajadzīgi gados vecāki cilvēki. Eiropas Savienībai ir vajadzīga to pieredze, kvalifikācija un zināšanas.
<P>
Ja mēs vēlamies ekonomiku un sabiedrību, kas būtu balstīta uz zināšanām, tad mums būtu jāiegulda izglītībā. Mums nevajadzētu ļaut cilvēkiem pamest izglītības sistēmu, neiegūstot kvalifikāciju. Svarīgi ir arī nodrošināt piekļuvi izglītībai un kvalifikācijas iespējām, it sevišķi cilvēkiem, kuri atrodas finansiālās grūtībās, tostarp tiem, kuri dzīvo mazpilsētās un ciematos un kuriem joprojām izglītības pakalpojumi nav vienkārši pieejami.
<SPEAKER ID="444" NAME="Paul Rübig" AFFILIATION="PPE-DE">
(DE) Priekšsēdētāja kungs, komisār Figel', vēlos jūs no visas sirds apsveikt! Es domāju, ka šī ir viena no lielākajām problēmām pirms Ziemassvētkiem. Lūkojoties uz nākamo gadu, uz finanšu krīzi, ir skaidrs, ka, lai to pārvarētu, mums ir jāpaveic daudz, it sevišķi izglītības un apmācības jomā.
<P>
Ir trīs rādītāji, kas ļaus mums pārvarēt krīzi: pētniecība un attīstība, infrastruktūra, kā arī izglītība un apmācība. Uzskatu, ka patlaban ir jānosaka jauni standarti, lai parādītu iedzīvotājiem, ka mūžizglītībai ir izšķiroša nozīme, it īpaši mazos un vidējos uzņēmumos. Ir jāparāda, ka mēs vēlamies, lai to darbinieki saglabātu savas darba vietas, un ka mēs vēlamies tos apmācīt labāk, lai sniegtu šiem darba ņēmējiem iespējas darba tirgū turpmāk.
<P>
Eiropas Savienībai šajā jomā ir vadoša un nozīmīga loma, un es ļoti priecātos, ja rīt mēs pieņemtu Mazās uzņēmējdarbības aktu. Tad šajā jomā mums būtu papildu finansējums.
<SPEAKER ID="445" NAME="Ján Figeľ">
Komisijas loceklis. - Priekšsēdētāja kungs, es runāšu īsi, jo garāk izteicos jau debašu sākumā. Es turpināšu no tās vietas, kur savu runu beidza iepriekšējais runātājs, proti, pieskaroties krīzes jautājumam.
<P>
Izglītībā un apmācībā mums ir jāiegulda labāk un vairāk. Nevis mazāk, bet labāk un vairāk, kas nozīmē efektivitāti, savienojamību, atbilstību un tā tālāk un tā joprojām. Tā ir Komisijas nostāja un, protams, domāju, ka tā ir minama arī šeit.
<P>
Šovakar paustajam par kvalificēta darbaspēka mobilitāti, mūžizglītību, zināšanu iegūšanu un pārnesi un kvalitātes kultūru ir ļoti būtiska nozīme valstu izglītības un apmācības sistēmās, un šie principi būtu jāīsteno dzīvē.
<P>
Es tikai vēlos apstiprināt, ka par instrumentiem, ko mēs pieņemam, jūs balsosit rīt. Ceru, ka balsosit par iesniegtajiem grozījumiem vai kompromisa tekstu, ko es apstiprinu un atbalstu, jo tas palīdzēs padarīt Eiropu labvēlīgāku attiecībā pret darba ņēmēju kvalifikāciju. Tas arī nozīmē, ka Eiropa kļūtu labvēlīgāka arī pret cilvēkiem un pilsoņiem, un tas ir kas tāds, kam vajadzētu būt raksturīgam mums visiem kopīgi, varbūt vairāk kā iepriekš. Ar šādiem instrumentiem mēs varam nodrošināt labākus apstākļus motivācijai, mobilizācijai inovāciju izstrādei un visiem šiem būtiskajiem mērķiem.
<P>
Komisija Čehijas prezidentūras laikā centīsies palīdzēt rīkot konferences: abu instrumentu galveno uzsākšanas konferenci un tad atsevišķas konferences konkrēti turpmākai īstenošanai. Varbūt abi referenti varētu mums palīdzēt vai būt ar mums šajos pasākumos? Protams, īstenošana ir vissvarīgākā daļa, kas mūs sagaida.
<P>
Es arī vēlos teikt to, ko daudzi šovakar jau ir teikuši: priecīgus Ziemassvētkus un laimīgu jauno 2009. gadu, kas ir Eiropas radošuma un inovācijas gads.
<SPEAKER ID="446" NAME="Priekšsēdētājs">
Paldies par apsveikumu un to pašu novēlu arī jums, Komisāru kolēģijai un personālam!
<SPEAKER ID="447" NAME="Jan Andersson">
referents. - (SV) Priekšsēdētāja kungs, Takkula kunga šeit vairs nav, taču viņš uzdeva jautājumu par to, vai nepastāv pretrunas starp mērķu noteikšanu ES līmenī un faktu, ka izglītības sistēma būtībā joprojām būs valstu sistēma. Es pretrunas neredzu. Domāju, ka šī principu ietvarstruktūra tiek veidota, pamatojoties uz mērķiem ES līmenī, taču vienlaikus mēs uzticamies arī dalībvalstīm. Mēs sniedzam tām iespējas un to, ko dēvējam par "instrumentu paketi”, lai dalībvalstis to izmantotu. Neuzskatu, ka šeit pastāv pretrunas.
<P>
Vēlos uzsvērt to, ko Figeľ kungs minēja, ka patlaban, kad piedzīvojam krīzi ekonomikā un nodarbinātībā, ieguldīt izglītībā ir daudz būtiskāk kā jebkad iepriekš. Šāds ieguldījums izglītībā veicinās ES konkurētspēju, taču arī sniegs cilvēkiem iespēju attīstīties un gūt labumu no izglītības mūža garumā.
<P>
Vēlos noslēgt savu runu, vēlreiz izsakot pateicību Komisijai, kā arī visiem ēnu referentiem. Mēs esam ļoti labi sadarbojušies, veicot šo darbu, un es vēlos jums visiem novēlēt priecīgus Ziemassvētkus un laimīgu jauno gadu!
<SPEAKER ID="448" NAME="Thomas Mann">
referents. - (DE) Priekšsēdētāja kungs, komisār Figel', esmu ļoti pateicīgs par lielisko sadarbību ar jums personīgi un jūsu kolēģiem. Šajā jautājumā mēs tiešām kopīgi iedziļinājāmies, tā teikt, lēni un pamatīgi. Domāju, ka šādi esam sasnieguši labu rezultātu.
<P>
Kusstatscher kungam ir pilnīga taisnība - Eiropas Savienība ir ļoti vērienīga attiecībā uz profesionālās apmācības jomu. Beigu beigās mēs vēlamies ne vairāk, ne mazāk kā profesionālās apmācības emancipāciju no augstākās izglītības. Panayotopoulos-Cassiotou kundzei ir pilnīga taisnība - mums ir jāsniedz taustāmi rezultāti. Mēs gribam realitāti, nevis parastās nodomu deklarācijas vai jaukas runas. Visumā uz nejaušības principa balstītās sadarbības posmu nomaina intensīvākas koordinēšanas periods.
<P>
Patlaban izglītības rezultāti dalībvalstīs krasi atšķiras. Tādēļ attiecībā uz izglītības iestādēm mums ir vajadzīgi līgumi starp uzņēmumiem un valstu iestādēm. Takkula kungam ir pilnīga taisnība - mēs nevēlamies nekādu auklēšanos Eiropas līmenī, un mums nav tādu plānu. Tiesiski nesaistošas normas jeb citu cilvēku ieinteresēšana un iesaistīšana ir tas, kas mums ir patiesi vajadzīgs.
<P>
Mēs vēlamies, lai speciālisti sanāktu kopā - uzklausīšanās, darba grupās un arī, lai turpinātu pētījumus. Pēc tam mums ir vajadzīgas izglītības iestādes. Maštálka kungam ir pilnīga taisnība. Šim nolūkam mēs arī varam izmantot jau esošos tīklus un sociālos partnerus. Tikai tad šos labos rezultātus pamanīs darba ņēmēji, darba devēji un privātās un valsts izglītības iestādes - tā būs klasiska, abpusēji izdevīga sistēma. Gan Ferreira kungs, gan Rübig kungs pieminēja mūžizglītības nozīmību - un pamatoti, jo šis ir mērogs, kur mēs tiešām varam kaut ko mainīt.
<P>
Harkin kundze, es, tāpat kā jūs, redzu, cik būtisks šajā ietvarstruktūrā ir brīvprātības princips, jo tā attiecas uz visām iesaistītajām pusēm. Pastāvīgi pieaugot uzticībai, mēs skatīsimies, kā pirmās dalībvalstis strādās kopā no 2012. gada. Izmēģinājuma posms neapšaubāmi ir vajadzīgs. Ietvarstruktūrā mēs iekļausim EQR novērtējumu atbilstoši līmeņu skalai no viens līdz astoņi, un manam lieliskajam kolēģim, protams, ir pilnīga taisnība, ka tā tam jānotiek. Jauniem cilvēkiem ir tiesības redzēt, kā viņi var būt lietderīgi, ka viņi ir vajadzīgi un ka viņi var turpināt savu profesionālo izaugsmi, taču vienmēr saskaņā ar valstu tiesību normām. Citām valstīm tad ir brīva izvēle iesaistīties vēlāk un pievienoties ECVET sistēmai, kad vien tās ir tam gatavas. Domāju, ka sistēmas izredzes ir neparasti labas. Ja turpināsim apspriest lietas šādā sadarbības lokā, mums izdosies pavirzīties vēl tālāk. Uzskatu, ka esam šeit spējuši kaut ko uzsākt.
<SPEAKER ID="449" NAME="Priekšsēdētājs">
Debates ir slēgtas.
<P>
Balsojums notiks rīt, ceturtdien, 2008. gada 18. decembrī.
<P>
Rakstiski paziņojumi (Reglamenta 142. pants)
<SPEAKER ID="963" NAME="Dumitru Oprea  " LANGUAGE="RO">
Savas kompetences ietvaros kā Eiropas kredītpunktu sistēmas profesionālajai izglītībai un apmācībai atzinuma sagatavotājs, vēlos atkārtoti uzsvērt šīs sistēmas radīšanas un īstenošanas nozīmību. Tās mērķis ir uzlabot profesionālās izglītības un apmācības kvalitāti un pievilcību.
<P>
Vajadzība īstenot ECVET balstās uz vēlmi samazināt mācību rezultātu atšķirības, ko izraisa nevienādās profesionālās apmācības sistēmas. Mums ir jāpalielina profesionālās kvalifikācijas un mūžizglītības pārredzamība.
<P>
ECVET īstenošanai ir jābalstās uz kopīgiem centieniem ievērot kvalitatīvas profesionālās izglītības un apmācības principu nodrošināšanu. Būtībā vienai ļoti svarīgai šīs sistēmas sastāvdaļai ir jābūt partnerību veicināšanai. Tās būtu jādibina starp izglītības iestādēm, uzņēmumiem un valsts iestādēm, lai attīstītu savstarpējas uzticības gaisotni.
<P>
Pēdējais, bet ne mazāk būtiskais, ko vēlos minēt, ir tas, ka ECVET ietvaros uzsvars tiek likts uz mācību rezultātiem, nevis uz laiku, ko aizņem prasmju un zināšanu apguve.
