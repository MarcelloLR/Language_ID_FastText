<CHAPTER ID="008">
Iepriekšējās sēdes protokola apstiprināšana (sk. protokolu)
<P>

<SPEAKER ID="279" NAME="Nigel Farage" AFFILIATION="IND/DEM">
Priekšsēdētājas kundze, šorīt debatēs ar Sarkozy kungu par personīgām deklarācijām es izteicu vairākas piezīmes par Eiropas Savienības attieksmi pret demokrātiju. Es konkrēti runāju par sociālistu grupas vadītāju Martin Schulz, kas ir nievājoši un pazemojoši izteicies debatēs šā gada jūnijā. Priekšsēdētājs Pöttering kungs atļāva viņam uzstāties un teikt, ka manas piezīmes esot bijušas nepatiesas un ka viņš nekad nekādā veidā neesot apgalvojis, ka "nē” puse nākotnē varētu būt saistīta ar fašismu. Es, lūdzu, vēlos precizēt šo ierakstu.
<P>
Šeit pat 18. jūnijā, runājot par "nē” balsojumu Īrijā, Martin Schulz teica tieši tā. Viņš teica: "Kaislības ir pārcēlušās uz pretējo pusi, to pusi, kura runā sliktu par Eiropu, uz politiskā spektra labējo spārnu. Tās nodarbina tos, kuri runā sliktu par Eiropu un dara to vienkārši tādēļ, ka viņi baidās. Tomēr Eiropā šāds sociālās lejupslīdes un baiļu sajaukums vienmēr ir pavēris durvis fašismam.”
<P>
Schulz kungam droši vien nepatiks tas, kas man jāsaka. Viņš var pilnībā nepiekrist tam, ko es saku. Tomēr es teiktu jums, Schulz kungs, kad es uzstājos šajā vietā, es vienmēr ļoti pamatīgi sagatavoju to, ko es saku. Es nekad nenāku te un nestāstu melus. Tas, ko es teicu, es uzskatīju par pilnīgu patiesību. Es nepieprasu atvainošanos vai kaut ko tamlīdzīgu. Es daru to, lai jautājumu noskaidrotu, un man ir žēl, ka mūsu priekšsēdētājs Pöttering kungs izvēlējās izmantot Reglamenta 145. pantu, lai dotu vārdu Martin Schulz šorīt, bet neļāva vārdu ņemt man šorīt, kas patiesībā bija manas šī rīta runas būtība. Tā nav vienlīdzīga attieksme Eiropas Savienībā. Tas ir tā, it kā jūs esat labie zēni, ja esat par līgumu, un jūs esat sliktie zēni, ja esat pret līgumu. Manuprāt, tas nav ļoti demokrātiski.
<SPEAKER ID="280" NAME="Priekšsēdētāja">
Farage kungs, jūsu piezīmes tiks ieprotokolētas.
<SPEAKER ID="281" NAME="Martin Schulz" AFFILIATION="PSE">
(DE) Priekšsēdētājas kundze, Farage kungs apgalvoja šorīt, ka es esot teicis šajā Parlamentā, ka balsojums "nē” vedīs pie fašisma. "Iepriekšējās reizēs Martin Schulz ir uzstājies un teicis, ka "nē” balsojums novedīs pie fašisma”. Es nekad to neesmu teicis - nekad! - un es vēlos šo punktu padarīt skaidru reizi par visām reizēm.
<P>
Es neuzskatu, ka kādu noteiktu iedzīvotāju - piemēram, Īrijas iedzīvotāju - "nē” balsojums ved pie fašisma. To es neuzskatu. Tas tagad ir skaidrs reiz par visām reizēm. Es tomēr patiešām uzskatu, ka mums ir jāapzinās, ka spēlēšanās ar cilvēku jūtām, kurus vajā bailes zaudēt sociālo stāvokli, ir vienmēr bīstama, ja tā nonāk musinātāju rokās. Es nezinu, vai var uzskatīt, ka kāds no jums ir piederīgs musinātājiem. Es ceru, ka nē. Es tomēr ļoti labi zinu, ka šādi musinātāji patiešām eksistē.
<P>
Ir viena lieta, par ko jūs, Farage kungs, varat būt drošs, un tā ir tas, ka es cīnīšos pret tādiem cilvēkiem kā jūs un pret jūsu politiku tik ilgi, cik vien man būs spēka to darīt!
<SPEAKER ID="282" NAME="Priekšsēdētāja">
Abas puses ir devušas paskaidrojumu, un mēs tagad pāriesim pie nākamā jautājuma.
