<CHAPTER ID="013">
Balsošanas laiks
<SPEAKER ID="019" NAME="Priekšsēdētājs">
Nākamais punkts ir balsošana.
<P>
(Balsošanas rezultātus un citu informāciju sk. protokolā)
<P>
Esmu saņēmis priekšlikumu mainīt šīsdienas balsošanas kārtību: pēc vakardienas tikšanās starp priekšsēdētāju J. Buzek un premjerministru J. Zapatero tika nolemts augstākajā institucionālajā līmenī nekavējoties sākt dialogu par noteiktiem procedūras jautājumiem attiecībā uz Padomes budžeta izpildes apstiprināšanu. Tāpēc Prezidentūra ierosina balsošanu par šo punktu atlikt līdz nākamajai sesijai.
<SPEAKER ID="020" NAME="Martin Schulz" LANGUAGE="DE">
Priekšsēdētāja kungs, arī es esmu dzirdējis par priekšsēdētāja J. Buzek un Zapatero kunga tikšanos. Es domāju, ka šajā jautājumā par Padomes budžeta izpildes apstiprināšanu strīdīgie punkti starp mums un Padomi ir tik delikāti, ka būtu saprātīgi šīs sarunas turpināt. Tam, par ko mēs lemsim šodien, proti, atlikt Padomes budžeta izpildes apstiprināšanu, būs tālejošas sekas. Tāpēc šo jautājumu mēs šorīt savā grupā vēlreiz pārrunājām un paudām viedokli, ka, ja ir iespēja uz atklātiem jautājumiem sniegt Parlamentam pieņemamas atbildes, mums šī iespēja ir jāizmanto. Tas varētu būt arī solis pretī Padomei, lai radītu uzticību - ne tikai attiecībā uz budžeta izpildes apstiprināšanu, bet arī citās jomās, tāpēc šim priekšlikumam mēs varam piekrist.
<SPEAKER ID="021" NAME="Bart Staes" LANGUAGE="NL">
Priekšsēdētāja kungs, dāmas un kungi! Es dzirdēju, ko teica Schulz kungs. Esmu Budžeta kontroles komitejas priekšsēdētāja vietnieks un viens no Parlamenta deputātiem, kuri piedalījās neformālajās sarunās ar Padomi. Ziņojums, kura pieņemšanu vēlas atlikt, Budžeta kontroles komitejā saņēma 27 balsis "par”, nevienu "pret” un nevienu "atturos”, līdz ar to tas tika pieņemts vienbalsīgi. Divas reizes mums ir bijušas neformālas sarunas ar Padomi, lai panāktu vienošanos. Padome konsekventi atsakās šādu vienošanos noslēgt. Vienīgais iemesls iespējamai balsošanas atlikšanai būtu tas, ja Padomei tūlīt pat vajadzētu apliecināt savu gatavību uzrādīt visus dokumentus, ko mēs no tās pieprasām.
<P>
Otra problēma ir saistīta ar likumdošanu. Saskaņā ar mūsu Reglamentu un Finanšu regulu budžeta izpilde jāapstiprina līdz n + 2 gada 15. maijam. Mēs runājam par 2008. gada budžetu, tātad n + 2 ir 2010. gada 15. maijs. Nākamā plenārsēde pēc rītdienas ir paredzēta tikai 17. maijā, tāpēc, ja, nenobalsosim tagad, tad pārkāpsim paši savu Finanšu regulu, kas, manuprāt, liecinās par ārkārtīgi sliktu pārvaldību.
<SPEAKER ID="022" NAME="Ryszard Czarnecki" LANGUAGE="PL">
Priekšsēdētāja kungs, Eiropas Parlamentā es strādāju sesto gadu, un, kaut arī negribu nevienu pamācīt, pieklājība prasa šajā svarīgajā jautājumā noskaidrot referenta viedokli. Vēlos visiem atgādināt, ka šā sasaukuma laikā - tikai pagājušā gada novembrī - Parlaments apstiprināja Padomes budžeta izpildi par 2007. gadu. Tāpēc varam teikt, ka Padome atkal nav iesniegusi pareizos dokumentus.
<P>
Mani personiski mulsina tas, ka, skatot 2008. gada budžeta izpildi, mēs saņēmām dokumentus par 2007. gadu, kas nekādā veidā neatbilst tam, ko gaidījām un pieprasījām. Tomēr es esmu pazīstams kā cilvēks, kas gatavs kompromisiem, un gribu dot Padomei vēl vienu iespēju, un tā patiešām varētu būt pēdējā iespēja tai sagatavot pareizos dokumentus un atteikties no neveiksmīgās 1970. gada neoficiālās vienošanās, kas saskaņā ar Padomes teikto mums faktiski neļauj šo iestādi kontrolēt.
<P>
Tāpēc es atbalstu to, ka tiek izdarīts izņēmums un balsošana tiek atcelta, dodot Padomei vēl dažas nedēļas - divas vai sešas -, un tad, ņemot vērā to, ko teica Staes kungs, es atbalstīšu tūlītēju balsošanu, vēlākais, jūnijā.
<SPEAKER ID="023" NAME="Priekšsēdētājs">
Nākamais punkts ir balsošana.
<P>
(Balsošanas rezultātus un citu informāciju sk. protokolā)
