<CHAPTER ID="019">
Ar metroloģiju saistīto direktīvu atcelšana (debates)
<SPEAKER ID="680" NAME="Priekšsēdētājs">
Nākamais darba kārtības punkts ir Anja Weisgerber ziņojums Iekšējā tirgus un patērētāju aizsardzības komitejas vārdā par priekšlikumu Eiropas Parlamenta un Padomes direktīvai par Padomes Direktīvu 71/317/EEK, 71/347/EEK, 71/349/EEK, 74/148/EEK, 75/33/EEK, 76/765/EEK, 76/766/EEK un 86/217/EEK par metroloģiju atcelšanu - C6-0467/2008 -.
<SPEAKER ID="681" NAME="Anja Weisgerber" LANGUAGE="DE">
Priekšsēdētāja kungs, komisār Tajani, dāmas un kungi! Es gribētu sākt, izsakot sirsnīgu pateicību ēnu referentiem no Iekšējā tirgus un patērētāju aizsardzības komitejas, tiem, kas palīdzēja sagatavot šo ziņojumu, un visiem, kas veicināja šo lielisko rezultātu. Bez konstruktīvas un ļoti atvērtas sadarbības ar Komisiju un Padomes Beļģijas prezidentūru nebūtu iespējams noslēgt šo paketi rīt.
<P>
Kā jūs droši vien varat iedomāties, esmu ļoti apmierināta ar šo rezultātu. Kopumā astoņu novecojušu un nepiemērotu direktīvu atcelšana mums ļaus spert vēl vienu soli birokrātijas mazināšanas virzienā Eiropā. Interesanti, ka minētās direktīvas vairs nepiemēroja lielākoties tādēļ, ka tās tika aizstātas ar starptautiskajiem standartiem, kuri pārstāv jaunākos tehnikas sasniegumus. Dalībvalstu normatīvi un noteikumi bieži vien netiek piemēroti saskaņoto Eiropas normatīvu un noteikumu dēļ. Šajā gadījumā Eiropas normatīvi un noteikumi ir kļuvuši lieki, pateicoties starptautiskiem nosacījumiem.
<P>
Ja mēs vēlamies panākt progresu ceļā uz savu mērķi par 25 % samazināt birokrātiju Eiropā līdz 2012. gadam, mums ir jāuzvelk karogs mastā tagad. Sakot Augsta līmeņa neatkarīgu ieinteresēto personu grupas par administratīvo slogu priekšsēdētāja Edmund Stoiber vārdiem, mums Eiropā ir ne tikai jāsavelk lūpas, bet arī skaļi jāsvilpj. Citiem vārdiem sakot, mūsu vārdi ir jāapliecina ar reāliem darbiem. Tomēr, runājot par šo prasību, velns bieži vien slēpjas sīkumos. Šī direktīva, kas atceļ astoņas ar metroloģiju saistītas direktīvas, to vēlreiz nepārprotami ir parādījusi. Mērinstrumenti aukstā ūdens skaitītājiem, kas nav tīrs ūdens, spirta skaitītājiem, dažiem svariem, riepu spiediena mērītājiem un iekārtām standarta graudu masas vai kuģa tvertnes lieluma noteikšanai praksē ir aizstāti ar mūsdienīgām digitālām ierīcēm. Novecojušas ierīces tiek izmantotas aizvien retāk, un tādēļ noteikumus, kas reglamentē šādas iekārtas, var atcelt. Nav arī nekādas iekšējā tirgus darbības vai patērētāju aizsardzības augstu standartu ietekmes, kas mums ir ļoti svarīga.
<P>
Tomēr Padome zināmu laiku bloķē šo paketi. Mums ir izdevies panākt saprātīgu kompromisu starp Padomi un Parlamentu neoficiālās trīspusējās sarunās un pat panākt to pirmajā lasījumā - kas mums vienmēr ir drīzāk izņēmums nekā norma. Šā līguma būtība ir šāda: viena direktīva - proti, par kuģu tilpņu kalibrēšanu - ir jāatceļ nekavējoties, kas nozīmē, sākot ar 2011. gada 1. jūliju, bet pārējās septiņas direktīvas tiks atceltas, kad būs pieņemta Mērinstrumentu pamatdirektīvas (MID) pārskatītā redakcija, pie kuras Komisija pašlaik strādā. Komisija izstrādās jaunu MID priekšlikumu līdz 2011. gada aprīlim. Doma ir tāda, ka Komisija, pārskatot MID, arī pārbaudīs, vai un kādi elementi no iepriekšējām direktīvām ir jāsaglabā un tādēļ ir jāiekļauj MID. Ja dalībvalstis pierādīs, ka daži elementi šajās septiņās direktīvās joprojām ir vajadzīgi, piemēram, par patērētāju aizsardzību, kā noteikumi no Direktīvas, kas attiecas uz riepu spiediena mērītājiem mehāniskajiem transportlīdzekļiem, šīs sadaļas tiks iekļautas Mērinstrumentu pamatdirektīvā. Kad MID pārskatītā redakcija būs pieņemta, pārējās direktīvas tiks atceltas.
<P>
Tas ir signāls, ka Eiropa nopietni cīnās ar birokrātiju un ka mēs esam ieinteresēti radīt nosacījumus ilgtspējīgai ekonomikas izaugsmei. Es esmu lepna par to, ka Eiropas Parlaments šādā veidā sniedz savu pienesumu, lai mazinātu birokrātiju un lai likumdošana kļūtu labāka, racionālāka un vienkāršāka.
<P>
Nobeigumā atļaujiet man tikai īsumā izteikties par korelācijas tabulām. Tās ir tabulas, kuras ir paredzēts sagatavot dalībvalstīs, lai dokumentētu, kā tās ir īstenojušas direktīvu. Galu galā mēs vienojāmies par ne tik striktu formulējumu šajā saistībā. Tomēr mēs cīnījāmies par stingrāku formulējumu turpmāk un esam sasnieguši savu mērķi šajā saistībā. Priekšsēdētāju konference šo mērķi attiecīgi aizstāvēs Padomē un Komisijā. Tā ir veiksme, par kuru varam pateikties mūsu referentiem un ēnu referentiem.
<SPEAKER ID="682" NAME="Antonio Tajani" LANGUAGE="IT">
Priekšsēdētāja kungs, dāmas un kungi! Es vēlētos sākt, apsveicot un pateicoties A. Weisgerber par padziļinātu darbu, kuru viņa ir paveikusi pie grūta un sarežģīta priekšlikuma, kas ir bijis ilgstošu diskusiju temats; tāpēc viņas darbs nav bijis viegls, un tas, ka ir bijis iespējams panākt vienošanos pirmajā lasījumā, liecina par referentes prasmi nodrošināt labu vienotību.
<P>
Šis lēmums, protams, iezīmē svarīgu posmu vienkāršošanas un viedu regulējumu jomā. Eiropas iestādēm aizvien ir jātiecas pēc labāka regulējuma, un Komisija ir pilnībā vienisprātis un vēlas koncentrēties uz aizvien labāku Eiropas regulējumu.
<P>
Kā referente norādīja, ar šo priekšlikumu faktiski atcels astoņas novecojušas direktīvas, kuras attiecas uz sešām likumīgi atzītu mērinstrumentu kategorijām, pamatojoties uz to, ka attiecīgajā direktīvā paredzētie instrumenti tagad ir novecojuši un ka attiecīgo preču tirdzniecība samazinās. Turklāt nav šķēršļu tehniski modernāku aizstājējproduktu tirdzniecībai, kuri neietilpst direktīvas piemērošanas jomā.
<P>
Turpmāk dalībvalstis var vēlēties pieņemt valsts noteikumus. Tomēr tas nerada jaunus šķēršļus tirdzniecībai, jo pastāv starptautiski standarti, kas jau pilnībā piemērojami šiem vecajiem instrumentiem, kā arī lielākajai daļai no modernajiem aizstājējproduktiem.
<P>
Saskaņā ar Pasaules Tirdzniecības organizācijas nolīgumu par tehniskajiem šķēršļiem tirdzniecībā dalībvalstīm ir jāpamato savi tiesību akti attiecībā uz šiem starptautiskajiem standartiem. Līgums par Eiropas Savienību paredz, ka dalībvalstīm ir arī savstarpēji jāatzīst līdzvērtīgi produkti, kas likumīgi tiek pārdoti citā dalībvalstī.
<P>
Tāpēc Komisija atzinīgi vērtē pirmā lasījuma kompromisu starp Parlamentu un Padomi, kurā paredzēts atcelt vienu direktīvu līdz 2011. gada jūlijam un pārējās septiņas direktīvas līdz 2015. gada decembrim.
<P>
Visbeidzot, Komisija uzsver kopīgo triju iestāžu paziņojumu un pauž gatavību no jauna izvērtēt argumentus par labu saskaņošanai likumdošanas procesā. Kā minēts iepriekš, mēs atsauksimies uz šiem argumentiem 2011. gada aprīļa beigās un, ja nepieciešams, iesniegsim likumdošanas priekšlikumu saskaņā ar labāka regulējuma principiem.
<SPEAKER ID="683" NAME="Lara Comi" LANGUAGE="IT">
Priekšsēdētāja kungs, dāmas un kungi! Es pilnībā atbalstu referentes viedokli attiecībā uz Komisijas priekšlikumu atcelt astoņas direktīvas metroloģijas jomā.
<P>
Jo īpaši atzinīgi es vērtēju priekšlikumu par vēlamību dot dalībvalstīm pietiekami daudz laika, lai analizētu iespējamās atcelšanas sekas, pārskatot Mērinstrumentu direktīvu (MID).
<P>
Patiešām, lai gan es atbalstu vispārējos mērķus panākt labāku regulējumu un vienkāršošanu, ko veicina arī Lisabonas stratēģija, manuprāt, ir obligāti jādod dalībvalstīm laiks, lai tās jāpārbauda, vai direktīvas atcelšana izraisīs juridisku nenoteiktību. Šī situācija varētu reāli palīdzēt kliedēt bažas, kuras paudušas dažādas dalībvalstis, ka nav pietiekoši laika, lai novērstu juridisko vakuumu, kuru veidotu šī atcelšana.
<P>
Tāpēc šis ir lielisks kompromiss starp nostāju, ko paudusi Komisija, kura atbalsta pilnīgu visu direktīvu atcelšanu un ir pret jauniem noteikumiem šajā jomā MID ietvaros, un dalībvalstu sākotnēji pieņemto kritisko nostāju attiecībā uz šo priekšlikumu.
<SPEAKER ID="684" NAME="Evelyne Gebhardt" LANGUAGE="DE">
Priekšsēdētāja kungs, komisār! Es vēlētos izteikt pateicību A. Weisgerber par patiesi koleģiālu sadarbību, kas mums patika. Es savas grupas vārdā gribētu teikt, ka esmu tālu no eiforijas par šo astoņu direktīvu atcelšanu. Patiesībā ir vairāki novecojuši mērinstrumenti, attiecībā uz kuriem normatīvi un noteikumi tiek atcelti, bet mēs debatēs atzīmējām, ka velns slēpjas sīkumos, kā jūs pati teicāt. Tāpēc ne vienmēr bija skaidrs, vai šis ceļš patiešām bija piemērotākā izvēle. Mana grupa balsojumā atbalstīs šo kompromisu, ņemot vērā to, ka Komisija mūs ir pārliecinājusi, ka tā pārbaudīs ideju atbilstoši iekļaut šos mērinstrumentus Eiropas Mērinstrumentu direktīvā (MID), kura, protams, pašlaik tiek izstrādāta pēc vajadzības. Šī apņemšanās pārbaudīt - arī to es pieņemu - arīdzan tiks uztverta ļoti nopietni un rūpīgi apsvērta. Mēs balsojam par kompromisu attiecībā uz šo nosacījumu, labi apzinoties, ka joprojām ir viens vai divi jautājumi, kas ir jāpārbauda.
<P>
Attiecībā uz korelācijas tabulām es gribētu teikt, ka mēs tagad esam paziņojuši gatavību pieņemt mērenu formulējumu, kas pašlaik redzams šajā tekstā, bet šis ir viens no pēdējiem dokumentiem, kurā mēs to esam pieņēmuši, jo, mūsuprāt, tas tiešām ir saistīts ar Eiropas tiesību aktiem, kas tiek izstrādāti pēc tam, kad dalībvalstis ir devušas savu piekrišanu tos patiesi un pareizi īstenot. Tomēr mēs varam to pārbaudīt tikai tad, ja mums ir informācija, un mēs iegūstam informāciju tikai no šīm korelācijas tabulām. Jebkurā gadījumā mēs turpināsim strādāt šajā virzienā.
<SPEAKER ID="685" NAME="Cristian Silviu Buşoi">
ALDE grupas vārdā. - Priekšsēdētāja kungs! Es vēlos apsveikt referentu un pārējos kolēģus, kuri ir piedalījās šā dokumenta izstrādē. Lai gan sākotnēji tas šķita ļoti tehnisks dokuments, galu galā bija ļoti skaidrs, ka politisks lēmums varētu būt risinājums šim ziņojumam.
<P>
Ir nepieciešams vienkāršot acquis communautaire, atceļot šīs direktīvas, kas ietver noteikumus par mērīšanas līdzekļiem, kurus tehnikas attīstības un starptautisko standartu dēļ vairs neizmanto. Komisijas pieeja ir saprātīga. Ja savstarpējas atzīšanas princips nodrošina brīvu pārvietošanos un īpašu šķēršļu nav, tad papildinājumi nav vajadzīgi un tehniskās specifikācijas ir jāpieņem dalībvalstīm.
<P>
Tomēr direktīvas atcelšana nedrīkst radīt jaunus šķēršļus brīvai apritei vai papildu administratīvo slogu. Mums ir arī jānodrošina, ka nebūs atšķirības starp vecajām direktīvām, kuras tiek atceltas, un 2004. gada direktīvu par mērinstrumentiem.
<P>
Turklāt pirmajā lasījumā pieņemtais ziņojums Iekšējā tirgus un patērētāju aizsardzības komitejā deva iespēju noteikumus par mērinstrumentiem, kurus ietver atceļamās direktīvas, ietvert vispārējā Mērinstrumentu direktīvā. Dalībvalstīm ir dots vairāk laika, lai izpētītu, vai direktīvu atcelšana neizraisīs juridisku nenoteiktību.
<P>
Ziņojumā iekļauts noteikums, ka Komisija izvērtē, vai mērinstrumentus, kas ietilpst atcelto direktīvu jomā, jāiekļauj Mērinstrumentu direktīvas jomā. Ņemot vērā to, ka ir pieņemts arī horizontāls lēmums par korelācijas tabulām, līdz ar citiem ēnu referentiem es ierosinu atbalstīt šo tekstu, kas apstiprināts pirmajā lasījumā Padomē.
<SPEAKER ID="686" NAME="Heide Rühle" LANGUAGE="DE">
Priekšsēdētāja kungs! Arī es gribētu pateikties referentei un ēnu referentiem par viņu patieso sadarbību. Es izteikšos īsi, jo visi būtiskie punkti faktiski jau ir aplūkoti.
<P>
Ir skaidrs, ka mūsu grupa atbalsta kompromisu, bet mēs arī strādājam, pieņemot, ka Komisija vēlreiz kritiski izvērtēs jautājumus, pārskatot Mērinstrumentu direktīvu (MID ). Skaidrs, ka mēs atbalstām to, ka šis kompromiss par korelācijas tabulām tika atrasts. Tomēr šim kompromisam ir laika ierobežojums, un turpmāk Padomei ir jāreaģē daudz aktīvāk. Mēs vairs neesam gatavi dot ceļu. Galu galā ir jābūt arī iespējai uzraudzīt dalībvalstis, un tāpēc mums steidzami ir vajadzīgas korelācijas tabulas.
<SPEAKER ID="687" NAME="Edvard Kožušník" LANGUAGE="CS">
Priekšsēdētāja kungs! Jau no paša sākuma es personīgi atbalstīju sākotnējo Komisijas priekšlikumu atcelt visas astoņas direktīvas bez atlīdzības. Manuprāt, Komisijas priekšlikums bija lielisks piemērs, kā pienācīgi vienkāršot Eiropas tiesību aktus un veicināt labāka regulējuma pieeju. Mums nevajadzētu panākt saskaņošanu visās jomās par katru cenu. Mums ir jādomā par citiem reglamentējošiem instrumentiem, ne tikai par ES noteikumiem, tādiem kā starptautiskie standarti, piemēram. Mums ir arī jāizmanto šie alternatīvie reglamentējošie līdzekļi gadījumos, kad tie būtu efektīvāki. Ieviešot noteikumus metroloģijas jomā, es dotu priekšroku brīvprātīgai valstu noteikumu savstarpējas atzīšanas sistēmai, pamatojoties uz starptautiskiem standartiem, nevis lejupējai centralizētai saskaņošanai. Man žēl, ka Parlaments un dažas dalībvalstis neatbalsta šo Komisijas izņēmuma un liberālo pieeju, tās vietā dodot priekšroku konservatīvai pieejai, likvidējot lieku regulējumu.
<P>
Neraugoties uz to, es tomēr gribētu ļoti pateikties referentei par viņas pūlēm, lai rastu kopēju kompromisa risinājumu. Es augstu vērtēju viņas personīgo entuziasmu, kura dēļ Komisijas priekšlikums neizzuda no redzesloka, un sākotnējais nodoms vismaz daļēji ir īstenots.
<SPEAKER ID="688" NAME="Oreste Rossi" LANGUAGE="IT">
Priekšsēdētāja kungs, dāmas un kungi! Mēs atbalstām ziņojumu par metroloģiju. Tas ir ļoti tehnisks teksts, kura balsošanu plenārsēdē mēs esam gaidījuši mēnešiem.
<P>
Ziņojums, kuru izskatīja kompetentā komiteja, tika iesniegts pagājušā gada martā, un situācija ir ievilkusies tik ilgu laiku, jo Padomē bija jāpanāk 27 dalībvalstu vienošanās par saistītajām korelācijas tabulām.
<P>
Patiesā problēma ir tāda, ka Eiropas Komisija joprojām nav iesniegusi priekšlikumu direktīvai par mērinstrumentiem, kurai būtu jāaizstāj novecojušās direktīvas, ko mēs atceļam šodien, un jānoregulē šis jautājums reizi par visām reizēm. Es vēlos kritizēt Komisiju par to, ka ir izveidojusies situācija, kad tā ir atcēlusi novecojušas direktīvas, tajā pašā laikā neiesniedzot priekšlikumu pārskatīt Mērinstrumentu direktīvu. Šāda rīcība nav attaisnojama un ir tālu no uzņēmumu un iedzīvotāju vajadzību nodrošināšanas.
<P>
Tajā pašā laikā es gribētu kritizēt to pārmērīgi bailīgo uzskatu, ka dalībvalstu tiesību akti nespēj novērst plaisu vacatio legis laikā. Par laimi Eiropas uzņēmumiem ir starptautisko standartu sistēma jomā, kas ir neatkarīga, un pārsniedz ES normas. Līdz ar to bailes, ka notiks katastrofa laikposmā starp direktīvas izsludināšanu un stāšanos spēkā, ir nepamatotas.
<P>
Uzņēmumiem būs jāaizpilda likumdevēju nepilnības ar tirdzniecības organizācijām, ar savām prasmēm, ar noteikumiem, kurus tie ir noteikuši paši, lai izveidotu dinamisku un līdzsvarotu tirgu. Mums ir jāņem vērā savi uzņēmumi, kuri turpina darboties Eiropā ar lielām grūtībām. Mums ir jāpārtrauc tos spiest ar nodokļiem, birokrātiju un absurdām prasībām.
<P>
Dažreiz Parlamentā darbs tiek veikts ātri. Veselais saprāts un vēlme panākt vienošanās ar citām Eiropas iestādēm pārspēj politisko šķelšanos.
<SPEAKER ID="689" NAME="Zuzana Roithová" AFFILIATION="PPE">
(CS) Priekšsēdētāja kungs! Astoņas novecojušas direktīvas par mērinstrumentiem, no pirmā acu uzmetiena, nav interesants politisks temats, bet faktiski to atcelšana ir subsidiaritātes principa konkrēta izpilde, kā arī labāka regulējuma centieni. Metroloģijas jomā jau ir starptautiski nolīgumi, kuri bija nepieciešami zinātnes un tirdzniecības globalizācijas dēļ, un tāpēc jebkāda saskaņošana Eiropas mērogā patiešām nav vajadzīga. Es priecājos par referentes Anja Weisgerber atbildīgo pieeju, kura nolēma, no vienas puses, atbalstīt Komisijas priekšlikumu par direktīvu pilnīgu atcelšanu, atstājot laiku attiecībā uz septiņām no tām, lai attiecīgie dalībvalstu metroloģijas institūti veiktu analīzi par ietekmi uz valsts tiesību aktiem.
<P>
Tāpēc risinājums, kuru mēs rīt, protams, apstiprināsim, būs arī interesants pārbaudījums citām direktīvām par to, vai noteikumu savstarpējā atzīšana valstu līmenī būs pietiekama un neradīs juridisku nenoteiktību, un tāpēc būs izdevīgāka nekā grozījumi vai pilnīga saskaņošana. Es personīgi būtu pārsteigta, ja dalībvalstis dotu priekšroku saskaņošanai.
<P>
Es vēlētos apsveikt referenti par pilnīgu atbalstu Iekšējā tirgus un patērētāju aizsardzības komitejā un pateikties viņai par konsekvento nostāju sarunās ar Padomi.
<SPEAKER ID="690" NAME="Malcolm Harbour" AFFILIATION="ECR">
Priekšsēdētāja kungs! Pirmkārt, arī es vēlos pateikties Anja Weisgerber, kura ir uzticama Iekšējā tirgus un patērētāju aizsardzības komitejas locekle un ar lielu rūpību ir izstrādājusi vairākus no šiem ļoti tehniskajiem ziņojumiem, kas tam ir labs piemērs.
<P>
Manuprāt, tad, kad viņa sāka šo darbu drīz vien pēc vēlēšanām pagājušajā gadā, mēs visi uzskatījām, ka tas, kas pirmajā mirklī šķita maldinoši vienkāršs Komisijas priekšlikums atcelt to, kas virspusēji izskatījās kā novecojuši tiesību akti, iespējams, tiks izskatīts relatīvi ātri un bez lieliem strīdiem.
<P>
Laiks, kas tam bija vajadzīgs, un risinājuma relatīvā sarežģītība liecina, ka ierobežojumu atcelšana un birokrātijas samazināšana nav nemaz tik vienkārša, kā cilvēki domā. Ir ļoti viegli nākt klajā ar šīm vieglajām frāzēm par noteikumu atcelšanu, bet reālajā pasaulē vienmēr ir cilvēki, kuri vēlas saglabāt esošos noteikumus. Tiklīdz šis priekšlikums nonāca Padomē, mēs sākām apzināties dažas dziļi iesakņojušās problēmas, kas pastāv atsevišķās valstīs. Bija valstis, kurām bija problēmas ar kuģu svara mērīšanu vai alkohola mērītājiem, vai riepu spiediena mērītājiem. Ikvienai bija savs konkrēts jautājums.
<P>
Mans secinājums kopumā nav par priekšlikumu vērtību, jo pēc dažiem mēnešiem mums būs alternatīvs priekšlikums, kādēļ šis faktiski būs novecojis, un mēs gandrīz būtu varējuši to pagaidīt. Mans aicinājums komisāram ir tāds, ka Komisijai ir daudz rūpīgāk jāizpēta savas ietekmes novērtējums un mājasdarbs par noteikumu atcelšanas priekšlikumiem un jāliek dalībvalstīm izskatīt tos, pirms nākšanas klajā ar šiem priekšlikumiem.
<P>
Pārdomājot, manuprāt, mēs varētu tam veltīt vairāk laika, ja mums būtu atļauts to darīt. Tas ir komitejas panākums, bet es teiktu daļējs panākums, un mums ir jāgūst mācība no tā, ejot uz priekšu.
<SPEAKER ID="691" NAME="Seán Kelly" AFFILIATION="PPE">
Priekšsēdētāja kungs, arī es atzinīgi vērtēju referentes priekšlikumu, un, protams, mēs dzīvojam daudz mazākā pasaulē nekā jebkad agrāk. Mijiedarbība starp cilvēkiem ir daudz lielāka, un tā strauji turpināsies arī turpmāk, tādēļ acīmredzot jo lielāka būs mērinstrumentu saskaņotība, jo labāk. Es, protams, atzinīgi vērtēju metroloģijas direktīvu atcelšanu un birokrātijas samazināšanu par 25 %.
<P>
Dažreiz, manuprāt, mēs par zemu vērtējam cilvēku spēju pielāgoties. Es savā valstī redzēju, cik viegli mēs pārgājām no vecajām mārciņām, šiliņiem un pensiem uz eiro un centiem un tikai pēdējos gados no jūdzēm uz kilometriem attāluma un ātruma ierobežojumu ziņā. Līdz ar to daudziem cilvēkiem dzīve ir kļuvusi un kļūs vieglāka. Manuprāt, tas ir solis pareizajā virzienā, tādēļ apsveicu vēlreiz.
<SPEAKER ID="692" NAME="Antonio Tajani" LANGUAGE="IT">
Priekšsēdētāja kungs, dāmas un kungi! Pateicos visiem, kas runāja debatēs, jo tas nozīmē, ka ir interese par šo vienkāršošanas priekšlikumu. Tieši tāpēc es vēlos vēlreiz uzsvērt šīs izvēles priekšrocības un līdz ar to tās labumus.
<P>
Es šeit runāju par priekšrocībām patērētājiem, instrumentu ražotājiem un valsts pārvaldes iestādēm. Es arī vēlos jums apliecināt, reaģējot uz konkrētu E. Gebhardt jautājumu, ka Komisija ir gatava veikt vajadzīgos pētījumus, lai vēlreiz pārbaudītu argumentus par labu saskaņošanai līdz 2011. gada aprīlim.
<P>
Atbildot O. Rossi, kas kritizēja Komisiju, bet tagad ir pametis sēžu zāli - izsakot kritiku, būtu labi noklausīties arī atbildi -, ir kopīgs Parlamenta, Padomes un Komisijas paziņojums šajā jautājumā, kurā teikts, un es citēju: "Saskaņā ar Direktīvas 2004/22/EK par mērinstrumentiem 25. pantu Eiropas Parlaments un Padome lūdz Komisiju līdz 2011. gada 30. aprīlim sniegt ziņojumu par šīs direktīvas īstenošanu, vajadzības gadījumā to papildinot ar attiecīgu likumdošanas priekšlikumu”. Kā jau teicu savā runā debašu sākumā, es plānoju ievērot šo paziņojumu.
<P>
Paldies, priekšsēdētāja kungs, dāmas un kungi, par jūsu apņēmību un sadarbību. Visbeidzot, jautājumā par korelācijas tabulām Komisija atbalsta Parlamenta nostāju.
<SPEAKER ID="693" NAME="Anja Weisgerber" LANGUAGE="DE">
Priekšsēdētāja kungs! Es vēlētos izteikt sirsnīgu pateicību visiem saviem kolēģiem, kā arī atzinību par viņu vērtīgo ieguldījumu debatēs šovakar. Pēc balsojuma no rīta mums jādomā par turpmāko. Protams, mēs vēlamies redzēt, kādi izrādīsies atsevišķi normatīvi un noteikumi - Komisija ir paziņojusi, ka tā iesniegs Mērinstrumentu direktīvas (MID) priekšlikumu aprīļa beigās. Pēc tam būs iespēja arī pārbaudīt, vai kāds no atsevišķiem tiesību režīmiem, kuru mēs izņemam no apgrozības, ir jāiekļauj.
<P>
Ir svarīgi, kā teica arī L. Comi, lai neveidotos nekāds juridisks vakuums. Gebhardt kundze, es varu teikt, ka tās bija arī ļoti nopietnas Eiropas Parlamenta sociālistu un demokrātu progresīvās alianses grupas bažas, un mēs varējām šo jautājumu pārbaudīt. Man tomēr ir svarīgi arī pieminēt, ka dalībvalstīm ir pienākums dokumentēt vēl stingrāk, kāpēc daži aspekti vai elementi ir jāsaglabā, jo tikai šādos gadījumos mums patiešām ir vajadzīgi Eiropas Savienības noteikumi, tie nav pašmērķis.
<P>
Es gaidu arī apspriešanu internetā, par kuru Komisija ir paziņojusi un kas notiks laikā no 2011. gada 6. septembra līdz 1. novembrim. Konsultācijas ietvers arī skartos uzņēmumus, iestādes un tā tālāk. Vēlreiz atkārtoju, ka uzmanīgi ieklausīšos uzņēmumu teiktajā. Arī runājot par spēkā esošo direktīvu, es pārbaudīju, vai šos mērinstrumentus joprojām izmanto, un, bija tā, ka atbildes katru reizi - piemēram, no manas vīnogu audzēšanas organizācijas, kurai es jautāju par alkohola mērītāju - bija, ka šādas iekārtas, protams, vairs netiek izmantotas. Tādēļ mums tas ir ļoti rūpīgi jāapsver. Ja mēs patiešām vēlamies panākt progresu, lai sasniegtu mērķi samazināt birokrātiju Eiropā par 25 % līdz 2012. gadam - un tas, protams, vairs nav tālu -, mums jāveic ievērojams progress šajā jomā. Mēs kā Parlaments esam gatavi piedalīties.
<P>
Visbeidzot, man ir vēl viens aspekts, ko teikt, par korelācijas tabulām. Es šajā posmā vēlreiz gribu norādīt, ka šeit panāktais ir kompromiss, bet attiecībā uz turpmāko es gribētu aicināt dalībvalstis iesaistīties, faktiski sagatavojot šīs tabulas, jo tas tiešām ir saistīts ar normatīvu un noteikumu vienādu īstenošanu visā Eiropā.
<SPEAKER ID="694" NAME="Priekšsēdētājs">
Debates tiek slēgtas.
<P>
Balsojums notiks rīt, trešdien, 2010. gada 15. decembrī.
