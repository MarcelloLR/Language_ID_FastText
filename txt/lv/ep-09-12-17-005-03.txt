<CHAPTER ID="005-03">
3. Eiropas Savienības 2010. finanšu gada vispārējā budžeta projekts (balsošana)
<P>
- Pirms balsošanas:
<SPEAKER ID="106" NAME="László Surján">
referents. - Priekšsēdētāja kungs, mums, iespējams, būs visīsākais balsojums par budžetu saskaņā ar Nicas līgumu, un šī, protams, būs pēdējā balsošana, kas notiek saskaņā ar Nicas līgumu.
<P>
Kā tas ir iespējams, ka balsošanas saraksts ir tik īss? Tas ir saistīts ar lielisko sadarbību grupu starpā. Es kā referents vēlos pateikties visām grupām, kas piedalījās šīs balsošanas sagatavošanā. Turklāt es vēlētos pateikties sekretariātam par paveikto darbu. Bez šīs palīdzības nebūtu bijis iespējams visu ietvert tikai divās lappusēs. Liels paldies jums visiem.
<P>
(Aplausi)
<P>
Es domāju, ka šāds saīsinājums ir pamatots, jo krīzes apstākļos mums jāstrādā, lai pārvarētu šo krīzi, nevis veltītu laiku ilgstošai balsošanai.
<SPEAKER ID="107" NAME="Vladimír Maňka" LANGUAGE="SK">
Priekšsēdētāja kungs, es ierosinu balsot par bloku "Citas iestādes” vienā balsojumā, jo es nedomāju, ka varētu rasties kādas problēmas. Paldies!
<SPEAKER ID="108" NAME="Priekšsēdētājs">
Situācija ir tāda, ka mēs balsojam par dažādām iestādēm, un saskaņā ar noteikumiem mums ir jābalso par katru iestādi atsevišķi. Tās nav iespējams apvienot vienā blokā. Tas būtu pretrunā procedūrai.
<SPEAKER ID="109" NAME="Hans Lindblad" LANGUAGE="SV">
Priekšsēdētāja kungs, Padome ar gandarījumu atzīmē, ka Parlaments ir apstiprinājis šā gada 18. novembrī saskaņošanas sanāksmē panākto vienošanos. Saistībā ar otrā lasījuma rezultātiem Padomē mēs priecājamies, ka Parlamenta otro lasījumu var uzskatīt par procedūru, kurā divas budžeta lēmējinstitūcijas ir pieņēmušas kopīgu dokumentu saskaņā ar Lisabonas līguma jauno 314. pantu.
<P>
Padome pieņem šo kopīgo dokumentu, un tāpēc Eiropas Parlamenta priekšsēdētājs var paziņot, ka budžets beidzot ir apstiprināts. Tomēr es gribētu norādīt, priekšsēdētāja kungs, ka tiklīdz jūs būsiet paziņojis par budžeta galīgo apstiprināšanu, abām pusēm to būs jāparaksta, jo saskaņā ar jauno līgumu atbildība jāuzņemas gan Padomei, gan Parlamentam.
<P>
Padome pauž nožēlu, ka tas nav ņemts vērā. Ņemot vērā iepriekšminēto, mēs nekādā ziņā neapšaubām to, par ko esam vienojušies. Tomēr mēs ceram, ka nākamā gada budžeta procedūrai būs atvēlēts pietiekami daudz laika, lai atrisinātu šos jautājumus.
<P>
Es gribētu izmantot šo izdevību, lai vēlreiz pateiktos Budžeta komitejas priekšsēdētājam A. Lamassoure un visiem trim referentiem - Surján kungam, Maňka kungam un Haug kundzei - par viņu konstruktīvo attieksmi budžeta procedūras laikā, kas arī liecina par mūsu lielisko sadarbību.
<P>
Nobeigumā vēlos izteikt personisku piebildi. Padomes priekšsēdētāja amats ir bijis visgodpilnākais amats, kāds man jebkad ir bijis. Jūtos ļoti pagodināts, ka šādi varu kalpot Eiropai, un vēlos jums pateikties par šo iespēju. Liels paldies!
<P>
(Aplausi)
<SPEAKER ID="110" NAME="Priekšsēdētājs">
Dāmas un kungi! Tā kā mēs esam pabeiguši šo balsošanas daļu, arī es vēlētos pateikties un sveikt mūsu referentus Surján kungu un Maňka kungu - iepriekš mums bija Böge kunga ziņojums -, kā arī visiem tiem, kas piedalījās šā budžeta izstrādē. Šis bija īpaši sarežģīts budžets. Es vēlos pateikties arī deputātiem un visam Parlamentam, jo lēmums tika pieņemts kopīgi. Tas patiesi ir lielisks rezultāts. Apsveicu!
<P>
(Aplausi)
<P>
Tagad man jānolasa daži svarīgi punkti, kas saistīti ar šā budžeta īpašo pieņemšanas veidu. Tas ir ļoti svarīgi, jo attiecībā uz mūsu darbību Nicas līguma vietā ir stājies Lisabonas līgums. Tā bija ļoti sarežģīta pāreja. Darbs tika sākts saskaņā ar Nicas līgumu, bet pabeigts saskaņā ar Lisabonas līgumu, tāpēc ir vajadzīgs šis paziņojums. Jums tas ir jānoklausās.
<P>
"Budžeta procedūra 2010. gadam ir bijusi īpaša. Tā sākās saskaņā ar EK līguma 272. pantu, bet pēdējais posms tika izstrādāts laikā, kad spēkā stājās Lisabonas līgums. Tādējādi Parlaments, Padome un Komisija 2009. gada 18. novembrī vienojās par budžeta procedūras turpināšanu saskaņā ar EK līgumu, un tika panākta arī vienošanās, kas attiecas uz budžeta procedūras rezultātu, tostarp Parlamenta balsojumu, kurā tika pilnībā ievērota Daudzgadu finanšu shēma. Padomes priekšsēdētājs pirms brīža apstiprināja, ka Padome piekrīt budžetam, par kuru mēs tikko nobalsojām. Tas nozīmē, ka Parlaments un Padome ir vienojušies par kopīgu dokumentu, ievērojot 314. pantā minētos mērķus un apsvērumus. Tādēļ es atzīmēju, ka budžeta procedūra, kas tika sākta saskaņā ar Eiropas Kopienas dibināšanas līguma 272. pantu un turpināta saskaņā ar Līguma par Eiropas Savienības darbību 314. pantu, ir pabeigta saskaņā ar Līguma par Eiropas Savienības darbību 314. pantu un Daudzgadu finanšu shēmu. Tādējādi budžeta procedūra ir uzskatāma par pabeigtu, un budžets tiek pasludināts par pieņemtu galīgajā variantā.”
<P>
Šis ir ļoti svarīgs paziņojums. Nākamreiz šādu sarežģījumu nebūs, jo būs stājies spēkā Lisabonas līgums. Tagad es oficiāli parakstīšu dokumentu.
<P>

<P>
Dāmas un kungi! Vēlos piebilst, ka Budžeta komitejas priekšsēdētājs ir Lamassoure kungs, kurš sniedza lielu ieguldījumu šajā darbā. Viņa vārdu es vēlos minēt arī tāpēc, ka viņš ļoti aktīvi darbojās šā jautājuma risināšanā.
