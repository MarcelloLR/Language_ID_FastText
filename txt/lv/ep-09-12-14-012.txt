<CHAPTER ID="012">
Darba kārtība
<SPEAKER ID="021" NAME="Priekšsēdētājs">
Ir publicēta darba kārtības galīgā versija Priekšsēdētāju konferences 10. decembra sanāksmei saskaņā ar Reglamenta 137. pantu. Ierosināti šādi grozījumi:
<P>
Pirmdiena - bez grozījumiem
<P>
Otrdiena
<P>
No grupas "Brīvības un demokrātijas Eiropa” esmu saņēmis pieprasījumu iekļaut jautājumu, uz kuru Komisijai jāatbild mutiski, par subsidiaritātes principu. Tas bija rakstisks, Eiropas Parlamenta birojā iesniegts pieprasījums. Es vēlētos aicināt EFD grupas pārstāvi izteikties par šo jautājumu.
<SPEAKER ID="022" NAME="Francesco Enrico Speroni" LANGUAGE="IT">
Priekšsēdētāja kungs, dāmas un kungi, mēs esam lūguši dienas kārtībā iekļaut šo jautājumu, jo uzskatām, ka Parlamentam šādā būtiskā lietā būtu jāsaņem pienācīga atbilde, tādēļ aicinām veikt šo grozījumu dienas kārtībā.
<P>
(Parlaments prasībai piekrita)
<SPEAKER ID="023" NAME="Priekšsēdētājs">
Dāmas un kungi, lūdzu, ņemiet vērā, ka šis jautājums tiks iekļauts kā pēdējais dienas kārtības punkts izskatīšanai otrdienas vakarā. Rezolūciju priekšlikumu iesniegšanas termiņš ir otrdiena, 15. decembris, plkst. 10.00, un kopīgu rezolūciju priekšlikumu un grozījumu iesniegšanas termiņš ir trešdiena, 16. decembris, plkst. 10.00. Balsojums notiks ceturtdien. Tātad tas ir pēdējais jautājums rītdien, rezolūciju priekšlikumi - trešdien un balsošana - ceturtdien.
<SPEAKER ID="024" NAME="Hannes Swoboda" LANGUAGE="DE">
Priekšsēdētāja kungs, ja mēs sapratām pareizi, jūs atsaucāties uz rezolūciju saistībā ar sākotnēji iesniegto priekšlikumu. Tomēr mēs neesam skaidri vienojušies, vai rezolūcija ir jāpieņem.
<SPEAKER ID="025" NAME="Priekšsēdētājs">
Faktiski jums ir taisnība. Pieprasījums tika iesniegts kopā ar rezolūciju.
<P>
Trešdiena - bez grozījumiem
<P>
Ceturtdiena
<P>
Vai kādam no klātesošajiem ir komentāri par ceturtdienu?
<SPEAKER ID="026" NAME="Fiorello Provera" LANGUAGE="IT">
Priekšsēdētāja kungs, dāmas un kungi, nākamās ceturtdienas darba kārtībā ir paredzēti vairāki steidzami jautājumi. Kā trešais no šiem steidzamajiem jautājumiem mums ir jāapspriež situācija Azerbaidžānā. Plašsaziņas līdzekļi, tostarp arī Rietumos publicētie, ir ziņojuši par sabiedriskā vietā notikušu sadursmi, kurā bija iesaistīti divi jaunieši emuāristi un divas citas personas. Tika veikts arests un pieņemts spriedums, un es uzskatu, ka ir tikai pareizi noskaidrot lietas būtību un pārliecināties, vai visi īstenotie pasākumi atbilst likumam.
<P>
Tomēr pēdējo dienu laikā Filipīnas ir piemeklējuši ārkārtīgi smagi notikumi: bruņots grupējums nogalināja 57 cilvēkus prezidenta kandidātu pavadošajā konvojā. Šis grupējums izmantoja revolucionāro situāciju, lai ar ieročiem vērstos pret valdību, kā rezultātā Filipīnās tika izsludināts ārkārtas stāvoklis.
<P>
Dāmas un kungi, tādēļ es jūs aicinu aizstāt ceturtdien izskatāmo jautājumu par Azerbaidžānu ar jautājumu par situāciju Filipīnās. Ir skaidri redzams, ka notikumi Azerbaidžānā ir mazāk smagi salīdzinājumā...
<P>
(Priekšsēdētājs pārtrauca runātāju)
