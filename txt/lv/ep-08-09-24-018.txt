<CHAPTER ID="018">
PVN piemērošana apdrošināšanas un finanšu pakalpojumiem (debates)
<SPEAKER ID="429" NAME="Priekšsēdētājs">
Nākamais punkts ir J. Muscat Ekonomikas un monetārās komitejas vārdā izstrādātais ziņojums par priekšlikumu Padomes direktīvai, ar ko attiecībā uz apdrošināšanas un finanšu pakalpojumiem groza Direktīvu 2006/112/EK par kopējo pievienotās vērtības nodokļa sistēmu - C6-0473/2007 -.
<P>
Es gribētu izmantot izdevību un sveikt savu draugu J. Muscat, un izteikt viņam uzslavu par nesenajiem un ļoti nozīmīgajiem panākumiem politiskajā karjerā. Iespējams, ka tāpēc viņam vienā brīdī nāksies pamest Parlamentu, bet šobrīd tas ir iemesls svinībām gan viņam, gan arī noteikti daudziem no mums.
<SPEAKER ID="430" NAME="Joseph Muscat" LANGUAGE="MT">
Mēs diskutējam par jauniem un atklātiem noteikumiem finanšu pakalpojumu nozarē brīdī, kad šai nozarē piedzīvojam vienu no lielākajām krīzēm. Pašreizējā situācija liecina, ka nedrīkst ļaut lietām attīstīties dabiski un ir nepieciešams regulējums. "Regulējums” nenozīmē birokrātiju, - nekādā ziņā pārmērīgu birokrātiju - bet gan garantiju, ka viss tiks nokārtots vislabākajā veidā, nevis formulas un dokumentus, kas ne pie kā neved. Kad kopā ar kolēģiem deputātiem sagatavojām šo ziņojumu, mēs vadījāmies pēc divām prioritātēm: vispirms nodrošināt, ka jebkādas veiktās izmaiņas patērētāju vidū neizraisīs negatīvu rezonansi.
<P>
Citiem vārdiem, patērētājiem nedrīkst rasties papildu apgrūtinājumi, un tāpēc mēs sakām, ka PVN piemērošanu finanšu pakalpojumiem vajadzētu pielāgot tikai darījumiem starp diviem uzņēmumiem, un tādēļ PVN jābūt atgūstamam. Mūsu izstrādātais teksts nekādā gadījumā neierosina, ka PVN no finanšu pakalpojumiem, kas nav aplikti ar nodokli, ir jāpiešķir privātpersonai jeb patērētājam. Tas, neraugoties uz iebildumiem no citu iestāžu puses, skaidri un tieši ir izklāstīts ierosinātajā tekstā. Daži kritizē to, ka nozare ietaupīs uz izdevumiem un dalībvalstu ienākumi samazināsies - tas ir interesants arguments, kuru, manuprāt, tomēr lielākoties diezgan atklāti izsaka cilvēki ar nepilnīgu skatījumu uz ekonomiku un finanšu politiku. Pirmkārt, tādā konkurējošā nozarē kā finanšu pakalpojumi un iekārtā, kurā pastāv aizsardzība pret divu uzņēmumu nolīgumiem, jebkuri ārpus uzņēmuma radušies izdevumi ir jāpiešķir patērētājam kā pabalsts vai arī jāizmanto citādāk, lai kompensētu citus pastāvošos izdevumus. Otrkārt, mums kā Eiropai reizi par visām reizēm ir jāsaprot, ka mēs tirgū nekonkurējam vieni paši; mums ir jānodrošina, ka citās dalībvalstīs īstenotās sistēmas - un visas Eiropas Savienībā pastāvošās sistēmas - šķistu pievilcīgas nopietniem uzņēmumiem, kuri vēlas iesaistīties tirgū un kļūt par īstiem Eiropas komersantiem. Sistēmu vienkāršošana ir paņēmiens šīs nozares stimulēšanai, radot tirgus potenciālu un sagādājot darbu, ražīgu darbu.
<P>
Ar šo ziņojumu mēs, novēršot šķēršļus, palīdzam radīt Eiropas tirgu. Mēs darām to, kas apspriests jau daudzus gadus; īstenojam vienu no darbības plāna mērķiem šajā nozarē. Mēs nodrošinām to, ka varam būt aktīvi, risināt problēmas un sekot jaunām idejām. Varbūt neesam vienisprātis par tehniskajām īpatnībām, varbūt daži teiks, ka mēs varam izmantot vienu sistēmu, bet otru nē, taču es uzskatu - šim Parlamentam ir jānorāda, ka tas ir mūsu galējais mērķis. Acīmredzot pastāv zināmi punkti, par kuriem mūsu - arī mani - uzskati atšķiras, piemēram, definīciju paplašināšana. Manuprāt, būtu bijis labāk, ja komiteja šajā sakarā būtu sekojusi maniem ieteikumiem, kuri vienmēr bijuši šādi: vai nu paturēt Komisijas tekstu, vai vairāk ierobežot definīcijas. Neraugoties uz to, mums ir jāņem vērā, ka komiteja nolēma rīkoties stratēģiski un tādēļ šo ziņojumu pieņēma, tikai vienam deputātam balsojot "pret”. Es gaidu savu draugu un arī Komisijas reakciju.
<SPEAKER ID="432" NAME="László Kovács">
Komisijas loceklis. - Priekšsēdētājas kundze, es gribētu sākt, izsakot pateicību J. Muscat par paveikto darbu un paužot atbalstu Komisijas priekšlikumam, un novēlēt viņam veiksmi jaunajos pienākumos Maltā.
<P>
Komisijas priekšlikumā iztirzātas trīs galvenās problēmas.
<P>
Pirmkārt, Eiropas Kopienu Tiesā pastāvošie akti kļūst par arvien lielāku iemeslu juridiskajām problēmām. Šajā ziņā kaut kas ir jādara.
<P>
Otrkārt, mums nepieciešama konsekventāka PVN piemērošana finanšu pakalpojumiem un vienlīdzīgāki konkurences apstākļi iekšējā tirgū.
<P>
Treškārt, mums ir attiecīgi jārīkojas, lai nozarē uzlabotu konkurētspēju.
<P>
Pastāv bažas, ka Eiropas Savienības finanšu pakalpojumi un apdrošināšanas nozare ir mazāk produktīvi, nekā tiem vajadzētu būt, un tādējādi ES nozarē rodas lielākas finanšu pakalpojumu un apdrošināšanas izmaksas nekā tās konkurentiem trešās valstīs. Tas nav tikai Eiropas Savienības PVN noteikumu dēļ, taču tie zināmā mērā šo situāciju veicina. Jāpiebilst, ka dalībvalstīs pastāv atšķirīgi PVN atvieglojumi, un tas Eiropas Savienībā rada konkurences apstākļu deformāciju. Piemēram, iespēja atgūt nodokļus, kas samaksāti trešās puses pakalpojumu sniedzējiem (līgumstrādniekiem), atšķiras atkarībā no valsts PVN noteikumu interpretācijas.
<P>
Eiropas finanšu un apdrošināšanas uzņēmumu konkurētspējas uzlabošana bija iemesls, kādēļ Komisija šo priekšlikumu izteica, bet patiesībā tas ir jāsaskaņo ar dalībvalstu vajadzībām, lai nodrošinātu stabilus nodokļu ieņēmumus.
<P>
Priekšlikums ietver trīs elementus.
<P>
Pirmkārt, lai palielinātu visu iesaistīto pušu juridisko noteiktību, mēs piedāvājam modernizētu definīciju neapliekamajiem pakalpojumiem.
<P>
Otrkārt, lai izvairītos no tā, ka uzņēmumu klienti cietīs no "slēptā” neatvelkamā PVN, priekšlikumā piedāvāts dot finanšu un apdrošināšanas uzņēmumiem izvēles iespēju piemērot nodokli saviem pakalpojumiem.
<P>
Treškārt, priekšlikums paredz atbrīvojumu no PVN ar izmaksu dalīšanu saistītiem pasākumiem, tostarp attiecībā uz pārrobežu pasākumiem.
<P>
Šo priekšlikumu dēļ dalībvalstīm sākotnēji varētu noteiktā mērā samazināties no PVN gūto ieņēmumu apjoms, bet to var attaisnot, ja piedāvātās izmaiņas, kā gaidāms, uzlabos konkurētspēju.
<P>
Tāpēc es atbalstu ziņojumā pausto konstatējumu par problēmām, kas saistītas ar neatgūstamo PVN un tā saistību ar uzņēmējdarbības efektivitāti un Lisabonas stratēģiju. Es atbalstu arī to, ka referents atzīst - izmaiņu rezultātā varētu samazināties no PVN gūto ieņēmumu apjoms.
<P>
No patērētāju viedokļa es piekrītu, ka sekas ne vienmēr ir skaidri pārskatāmas, bet es domāju, ka viņi galu galā gūs labumu no nozares iegūtā izmaksu ietaupījuma.
<P>
Tāpat es atbalstu pozitīvās piebildes par priekšlikuma saturu un juridiskās noteiktības izveidošanu. Komisijas ieteiktās jaunās definīcijas ir nepieciešamas, lai tiesību akti atbilstu ekonomiskajai realitātei.
<P>
Man simpatizē piezīmes par nepieciešamību pēc piesardzības un par uzticamu personu trūkumu, lai pilnībā novērtētu izmaiņu ietekmi. Tomēr par šīm nepilnībām nevajadzētu pārmest Komisijai, jo vajadzīgos datus nevarēja nodrošināt ne iesaistītās nozares, ne dalībvalstu pārvaldes.
<P>
Es, tāpat kā J. Muscat, apzinos, ka pārrobežu konsolidācijas rezultātā finanšu nozarē nodokļu uzkrājumi, kurus veido iekasētais PVN, arvien vairāk uzkrājas dalībvalstīs, kuras ir pakalpojuma sniedzējas, nevis tajās, kur atrodas pakalpojuma patērētājs. Tendence mainītos, ja atbrīvojumu no nodokļiem aizstātu nodokļu piemērošana, ko izraisītu lielākas izvēles iespējas piemērot nodokli, kā esam ieteikuši šajā priekšlikumā. Manuprāt, tas ir labākais veids, kā tikt galā ar paustajām bažām.
<P>
Nobeigumā es vēlos informēt, ka Padomē Slovēnijas prezidentūras laikā jau tika uzsāktas pamatīgākas diskusijas par šo priekšlikumu. Arī pašreizējā Francijas prezidentūra ir apņēmusies panākt progresu šajā lietā, tādēļ es atbalstu Parlamenta pozitīvi vērtējamo iesaistīšanos, kas varētu iedrošināt Padomi turpināt veicināt progresu.
<SPEAKER ID="433" NAME="David Casa" LANGUAGE="MT">
Ziņojums, kas atrodas mūsu priekšā, ir īpaši svarīgs, galvenokārt, ja ņem vērā to, ka pēdējos pāris gados ekonomika ir sākusi virzīties nedaudz citādākā virzienā nekā iepriekšējos gados. Šajā ziņojumā bez šaubām ir mēģināts labāk atspoguļot pašreizējo situāciju. Tāpēc ir būtiski nodrošināt juridisko bāzi, lai iesaistītajiem uzņēmumiem būtu mazāk jānodarbojas ar birokrātiju, kā to pareizi norādīja referents. To varētu panākt, novēršot anomālijas pašreizējos tiesību aktos, kas nosaka PVN piemērošanu finanšu pakalpojumiem - tiesību aktos, kas pastāvējuši pēdējos 30 gadus un vēl nav pietiekami skaidri. Šis ziņojums maksimāli palīdzēs nodrošināt lielāku stabilitāti, un mums pēc iespējas ir jāgarantē, ka visās valstīs tiek saskaņotas piemērojamās likmes, lai pēc iespējas mazinātu atšķirības. Jau sen esam jutuši nepieciešamību pēc izmaiņām šajā situācijā, un es uzskatu, ka referentam bijusi taisnība, kad, neaizmirstot par nepieciešamību vienkāršot finanšu uzņēmumu darbu, viņš arī centās - un domāju, tas ir pats svarīgākais - nodrošināt, ka no ierosinātajām izmaiņām gūst labumu patērētājs.
<P>
Šodien ir pēdējā diena, kad mans kolēģis, deputāts no Maltas, piedalās plenārsēdē, un arī es gribu viņam novēlēt veiksmi darbā nākamajos gados. Parlamentā viņš ir ieguvis četru gadu pieredzi, un, manuprāt, šī pieredze ir pārveidojusi viņa personību, ļaujot pārtapt no politiķa, kurš īsti neticēja Eiropas Savienībai un labumam, ko tā varētu sniegt Maltai, par tādu politiķi, kas ar šo ziņojumu ir mums parādījis - viņš patiesi tic, ka mēs varam izmainīt politiku ne tikai savā valstī, bet arī Eiropas Savienībā. Šodien mēs piedzīvojam pārmaiņas, kuras es gribētu viņam novēlētu paņemt līdzi uz manu valsti, jo es uzskatu, ka to pieredzi, ko viņš guvis Parlamentā, var aizvest uz manu valsti, un veids, kā mēs tur veidojam politiku, var līdzināties tam, kā mēs strādājam Parlamentā - tas ir, dalībvalsts intereses joprojām ir svarīgas tāpat kā Eiropas Savienības intereses, jo šodien mēs esam tās daļa. Es viņam vēlu izdošanos darbā, novēlu panākumus kā opozīcijas vadītājam; es neizteikšu cerību, ka viņam kā opozīcijas vadītājam būs ilgstoša karjera, jo tā, manuprāt, nebūtu pareizi runāt par savu kolēģi deputātu, bet es ceru, ka Parlamentā gūto pozitīvo pieredzi viņš nodos savai partijai un galu galā arī mūsu valstij.
<SPEAKER ID="434" NAME="Antolín Sánchez Presedo">
PSE grupas vārdā. - (ES) Kopš 1977. gada lielākā daļa finanšu pakalpojumu, tostarp apdrošināšanas un ieguldījumu fondu pārvaldība, ir bijuši atbrīvoti no PVN. Šajā laikā ir radušās divas būtiskas problēmas: atbrīvojuma satura definīcija un neiespējamība atgūt PVN, kas radusies, nodrošinot pakalpojumus, kuri nav apliekami ar nodokļiem, izraisot "slēptā” PVN parādību. Problēmu saasinājusi arī globalizācija, Eiropas finanšu integrācija un tirgus konsolidācija, kuras ietekmējušas darījumu organizēšanu un līgumdarbu piesaistīšanu tajos, lai nodrošinātu šos pakalpojumus.
<P>
Šis ziņojums ir pirmais mēģinājums modernizēt direktīvu, kas ne tikai izraisa neskaidrības par tās saturu, tādējādi liekot Eiropas Kopienu Tiesai iejaukties, bet arī ir novecojusi.
<P>
Es vēlos izteikt uzslavu referentam J. Muscat par izcilo darbu ziņojuma izstrādāšanā par tēmu, kas ekonomiskajā ziņā ir ļoti jutīga un tehniskajā ziņā - sarežģīta.
<P>
Vispārēju atzinību ir izpelnījušies viņa ierosinājumi modernizēt definīciju par apdrošināšanas un finanšu pakalpojumiem, un šie ierosinājumi atbilst Finanšu pakalpojumu rīcības plānam un paredz stingru rīcību attiecībā uz atbrīvojumiem no nodokļiem. Vispārēju atbalstu ir guvušas arī viņa pūles pasargāt patērētājus no cenu paaugstināšanas, dodot ar nodokli apliekamām personām izvēles iespēju, vai pakalpojumus aplikt ar nodokli.
<P>
Gala rezultātā, kad uzņēmumiem, kas iesaistīti izmaksu sadales pasākumos, tiks noteikts īpašs atbrīvojums no PVN, palielināsies nozares uzticamība un dalībvalstu budžeta drošība, tiks novērsta konkurences kropļošana un uzlabosies banku un apdrošināšanas uzņēmumu konkurētspēja, nevairojot patērētāju izdevumus.
<P>
Es vēlos izteikt gandarījumu par divu aspektu apvienošanu šajos grozījumos - atsauci uz kopapdrošināšanu un uzlaboto definīciju par starpniecības jēdzienu, kas ietver tikai profesionālās darbības, kuras tiek sniegtas kā atsevišķi, tieši vai netieši starpnieka pakalpojumi, un kas precizē, ka starpnieki attiecīgajos darījumos nepiedalās.
<P>
Nobeigumā es gribu novēlēt J. Muscat izcilus panākumus. Esmu pārliecināts, ka drīz viņš baudīs šos panākumus, piedaloties Eiropas integrācijā no Padomes.
<SPEAKER ID="435" NAME="Zbigniew Krzysztof Kuźmiuk">
UEN grupas vārdā. - (PL) Priekšsēdētājas kundze, tā kā es šajās debatēs uzstājos UEN grupas vārdā, vēlos pievērst uzmanību trīs lietām.
<P>
Pirmkārt, Eiropas Komisijas priekšlikumi par PVN piemērošanu finanšu un apdrošināšanas pakalpojumiem uzlabo ne tikai ekonomikas struktūrām, kuras piedāvā šos pakalpojumus, bet arī atsevišķu dalībvalstu finanšu struktūru juridisko noteiktību.
<P>
Otrkārt, tas ir labs risinājums, ka dalībvalstis dod nodokļu maksātājiem izvēli attiecībā uz PVN piemērošanu finanšu un apdrošināšanas pakalpojumiem, atstājot vairākas sīkākas detaļas šajā jomā dalībvalstu ziņā. Tas izraisīs nodokļu sistēmas pilnvaru decentralizāciju un tādējādi subsidiaritātes principa īstenošanu.
<P>
Treškārt, būtiska ir pašreiz veiktā analīze par finanšu iesaistīšanu ierosinātajās izmaiņās. Tas it īpaši attiecas uz samazinātajiem ieņēmumiem no PVN atsevišķās dalībvalstīs, kas radušies uzņēmēju paaugstināto izdevumu dēļ. Ir jāizpēta arī šo izmaiņu ietekme uz finanšu un apdrošināšanas pakalpojumu izmaksām, kuras radīsies patērētājam.
<SPEAKER ID="436" NAME="Louis Grech" AFFILIATION="PSE">
(MT) Referents ir atbalstījis Komisijas priekšlikuma struktūru, tā ka esam spiesti risināt problēmu, ko esam atlikuši vairāk nekā 30 gadus. Šī nozare ir ļoti nozīmīga arvien lielākam skaitam valstu, tostarp arī Maltai. Ziņojumā atrodami noteikumi, kas sekmē nozīmīgu uzņēmumu darbu un sekmē īstu brīvo tirgu bez robežām, radot labklājību, darbavietas un lielāku izvēli. Viena no prioritātēm ir ieviest noteikumus, lai patērētāji būtu aizsargāti un nekādā gadījumā netiktu apgrūtināti ar papildu nodokļiem. Patiesībā patērētājiem vajadzētu gūt labumu no katras izdevumu samazināšanas un katras sistēmas efektivitātes paaugstināšanās. Ja būs nepieciešams, tiks veikta papildu analīze, lai ietvertu citus aizsardzības pasākumus.
<P>
J. Muscat ziņojums ir radījis lielāku skaidrību un juridisko noteiktību nodokļu sistēmas un finanšu pakalpojumu jomā, īpaši šajā laikā, kad kapitāla tirgū piedzīvojam būtiskas izmaiņas.
<P>
Nobeigumā es vēlos pateikties J. Muscat, kurš pēdējo četrarpus gadu laikā ir devis nozīmīgu ieguldījumu.
<SPEAKER ID="437" NAME="László Kovács">
Komisijas loceklis. - Priekšsēdētājas kundze, es vēlos pateikties jums par komentāriem un debašu laikā pausto vērtīgo viedokli. Kā jau minēju atklāšanas runā, ļoti nozīmīgs ir pozitīvais Parlamenta viedoklis par Komisijas priekšlikumu saistībā ar PVN piemērošanu apdrošināšanas un finanšu pakalpojumiem. Mēs esam ņēmuši vērā ziņojumā minētās bažas, it īpaši par neitralitātes trūkumu atgūšanas likmju ziņā, grūtībām ar statistiku un risku, ka nodokļu ienākumus novirzīs uz neatgūstamajiem PVN priekšnodokļiem.
<P>
Kaut arī Komisija principā varētu izturēties labvēlīgi pret dažiem grozījumiem kā, piemēram, par atvasinātajiem izdevumiem, mēs savu priekšlikumu negrozīsim tikai formalitātes pēc. Taču mēs Padomes apspriedēs centīsimies pēc iespējas ņemt vērā Parlamenta ieteiktos priekšlikumus.
<P>
Es gribētu izteikt pateicību par sniegto labvēlīgo atbalstu mūsu priekšlikumam. Parlamenta pozitīvais viedoklis būs labs signāls, lai veicinātu dalībvalstu izpratni par nepieciešamību rīkoties.
<SPEAKER ID="438" NAME="Joseph Muscat" LANGUAGE="MT">
Vispirms es vēlos pateikties Parlamenta dienestiem un Komisijai par palīdzību šā dokumentu kopuma izstrādē, lai gan darbs pie tā vēl nav pabeigts. Bet attiecībā uz Parlamentu es, tāpat kā Komisārs, ceru, ka mūsu vēstījums ir skaidrs. Es uzskatu, ka mums vispirms jāvienojas, - un Parlaments tam ir devis absolūtu piekrišanu - ka jā, izveidosim normatīvos aktus, veiksim izmaiņas, kur tās nepieciešamas, nodrošināsim vienkāršāku sistēmu, bet uzmanīsimies, lai patērētājam nav jāsedz visi izdevumi. Domāju, ka tas ir mūsu, Parlamenta, galvenais vēstījums Komisijai un pat Padomei. Es novēlu visiem veiksmi darbā pie šā dokumentu kopuma pabeigšanas. Paldies maniem draugiem par labajiem vēlējumiem, it īpaši D. Casa, kurš mums ir skaidri apliecinājis jauno politisko sezonu Leiboristu partijai un tautai.
<SPEAKER ID="439" NAME="President">
Liels paldies, J. Muscat, arī es ceru, ka jūsu darbs būs veiksmīgs un darīs Eiropu arvien stiprāku.
<P>
Debates tiek slēgtas.
<P>
Balsošana notiks ceturtdien, 2008. gada 25. septembrī.
<P>
Rakstiskie paziņojumi (142. pants)
<SPEAKER ID="440" NAME="Gábor Harangozó" AFFILIATION="PSE">
rakstiski. - Vispirms es vēlos paust uzslavu referentam J. Muscat par ļoti vispusīgo ziņojumu, kurā iztirzāts jautājums par pievienotās vērtības nodokļa piemērošanu apdrošināšanas un finanšu pakalpojumiem no uzņēmēju, nodokļu administrāciju un patērētāju viedokļa. Es uzskatu, ka par spīti grūtībām - pamatojoties uz šo priekšlikumu - skaidri novērtēt patērētāju ieguvuma apmēru efektivitātes un izdevumu ziņā, mums vajadzētu garantēt apdrošināšanas un finanšu pakalpojumu juridisko noteiktību un savstarpējo saskaņu jautājumos saistībā ar PVN. Būtībā ir svarīgi nodrošināt, ka PVN maksājumu atvieglošanas pasākumi uzņēmējiem netiks īstenoti uz patērētāju rēķina. Tomēr man, tāpat kā referentam, jāpiemin, ka dalībvalstīm ir dota ļoti liela brīvība, kas dažādās dalībvalstīs varētu izraisīt nevienādas īstenošanas sekas. Nobeigumā es vēlos uzsvērt - ņemot vērā to, ka nav skaidri zināma šo pasākumu īstenošanas ietekme, mums vajadzētu saglabāt piesardzību un tāpēc atbalstīt Komisijas pienākumu ziņot par šo jautājumu gan Padomei, gan Parlamentam.
