<CHAPTER ID="019">
Direktīvas 2003/109/EK darbības jomas paplašināšana, iekļaujot tajā starptautiski aizsargātas personas (debates) 
<SPEAKER ID="165" NAME="Priekšsēdētājs">
Nākamais darba kārtības punkts ir Claude Moraes kunga ziņojums Pilsoņu brīvību, tieslietu un iekšlietu komitejas vārdā par Direktīvas 2003/109/EK darbības jomas paplašināšanu, iekļaujot tajā starptautiski aizsargātas personas - C6-0196/2007 -.
<SPEAKER ID="166" NAME="Claude Moraes">
referents. - Priekšsēdētāja kungs! Es baidos, ka, jau izklāstot savas runas pirmo rindkopu, Parlamentā būsim palikuši tikai es, PPE koordinators un komisārs. Es apbrīnoju jūsu izturību, komisāra kungs. Man nekad nevajadzētu tērēt savas runas laiku šādā veidā, bet es nespēju atturēties. Paldies arī PPE grupai par klātbūtni tik vēlā vakarā.
<P>
Komisāra kungs! Jūs un Padome esat izdarījuši lielisku darbu, izglābjot šo priekšlikumu, kas tagad sniedz labumu tiem, kurus nekad nevajadzēja neietvert sākotnējā Direktīvā par ilgtermiņa uzturēšanos. Vēl viena iespēja viņus iekļaut tajā bija 2008. gadā, bet diemžēl tas atkal nenotika, jo Padomē netika panākta vienprātība. Tāpēc šodien ir īpaši laimīga diena, jo ir panākta vienošanās par priekšlikumu, pie kura strādāja mans priekštecis Martine Roure, kurš tajā laikā bija manas grupas koordinators. Es esmu ļoti pateicīgs arī Padomei. Iepriekšējās debatēs es jau norādīju, ka Padomes pārstāvju šeit nav, bet, ja būtu, es pateiktos arī Padomei, jo Beļģijas prezidentūras laikā mēs spējām panākt pietiekamu virzību uz priekšu. Par to es esmu ļoti pateicīgs.
<P>
Priekšlikums nodrošinās tiešus ieguvumus visām starptautiski aizsargātām personām, kas ES uzturas ilgāk kā piecus gadus, bet pašlaik nevar kļūt par ilgtermiņa pastāvīgi dzīvojošām personām. Beidzot tiks novērsta pret viņiem radītā atšķirīgā attieksme salīdzinājumā ar citiem trešo valstu valstspiederīgajiem, sniedzot viņiem lielāku noteiktību par savu situāciju ES.
<P>
Par galveno sarunu jautājumu kļuva legālās uzturēšanās laika posma aprēķini, sasniedzot piecus gadus. Mēs atbalstījām Komisijas viedokli, ka būtu jāņem vērā viss procedūras laika posms. Tomēr Padome pret to stingri iebilda. Tas mūs darīja īpaši bažīgus, jo patvēruma piešķiršanas procedūras dažās dalībvalstīs var ilgt daudzus gadus. Sarunās mēs panācām kompromisu, ka tiek ņemta vērā vismaz puse no patvēruma piešķiršanas procedūras ilguma, bet ja tā ilgst vairāk kā 18 mēnešus, tiks ņemts vērā viss procedūras ilgums.
<P>
Es vilcinos pāriet pie korelācijas tabulu jautājuma, bet pienākums man liek tās minēt -- lai gan es labprāt to nedarītu. Tomēr es vēlos lūgt iestādēm panākt horizontāla līmeņa vienošanos šajā jautājumā. Es vēlos īpaši aicināt Padomi atzīt korelācijas tabulu nozīmīgumu tiesību aktu īstenošanas pārraudzībā. Mēs bijām ļoti sarežģītā situācijā, jo šīs problēmas dēļ tika aizkavēti daudzi no tiem dokumentiem, kurus Parlamentā pārstāvētās grupas uzskatīja par īpaši būtiskiem.
<P>
Es esmu ļoti gandarīts arī par to, ka priekšlikuma darbības jomā tika iekļauti gan bēgļi, gan personas, uz kurām attiecas alternatīva aizsardzība. Ir būtiski turpināt virzību uz abu grupu aizsardzības standartu un tām piešķirto tiesību saskaņošanu, kā tas tika paveikts Kvalifikācijas direktīvas pārstrādāšanas procesā. Panāktā vienošanās ietver arī daudzas tiesiskas garantijas pret izraidīšanu. Ņemot vērā, ka aizsargātās personas tagad varēs pārvietoties starp dalībvalstīm, ir svarīgi nekad neaizmirst par aizsargāto personu aizsardzības nepieciešamību. Tāpēc iespējamas izraidīšanas gadījumos dalībvalstīm ilgtermiņa uzturēšanās atļaujā būtu jāiekļauj piezīme un jākonsultējas ar aizsardzību piešķīrušo dalībvalsti. Priekšlikumā ņemta vērā arī aizsardzības atbildības nodošana citai dalībvalstij saskaņā ar valstu vienošanos. Ilgtermiņa uzturēšanās atļauja ir attiecīgi jāmaina, lai nodrošinātu aizsardzību pret izraidīšanu.
<P>
Mēs esam nodrošinājuši, ka ģimenes vienotības princips ir noteicošais, ja notiek izraidīšana uz citu dalībvalsti, bet ir skaidrs, ka tas nedrīkst būt automātisks princips, ja ģimenes locekļu izceļošana kopā ar izraidīto personu neatbilst viņu interesēm.
<P>
Šajā jautājumā panāktā vienošanās ir vēstījums par jaunu sadarbību, kas ir iespējama starp trim patvēruma un legālās migrācijas jomā iesaistītām iestādēm un ko sekmē jaunais Lisabonas Līguma reglamentējums. Tas apliecina, ka mēs varam vienoties ar dalībvalstīm par progresīvu ar patvēruma piešķiršanu saistītu tiesisku reglamentējumu.
<P>
Es vēlreiz vēlos pateikties ēnu referentiem no dažādām grupām, Nedelcheva kundzei, Wikström kundzei un citiem kolēģiem, kas palīdzēja izveidot šo, kā es to dēvēju, patīkamo trialogu -- ja tas nerada jēdzieniskas pretrunas! Es vēlos pateikties visiem iesaistītajiem, kas palīdzēja tam kļūt par faktu.
<SPEAKER ID="167" NAME="Cecilia Malmström">
Komisijas locekle. - Priekšsēdētāja kungs! Vispirms es vēlos pateikties Eiropas Parlamenta referentam Claude Moraes. Viņš kopā ar ēnu referentiem ir paveicis apbrīnojamu darbu. Parlaments, Komisija un Padome tiešām ir panākuši vienošanos. Arī ministra palīdzība bija ļoti noderīga.
<P>
Panāktais kompromiss ir saskaņots un atbilst 2007. gada priekšlikumam. Ilgtermiņa uzturēšanās statusa attiecināšana arī uz starptautiski aizsargātām personām nodrošinās augstāka līmeņa aizsardzību un juridisku noteiktību Eiropā nonākušajiem bēgļiem un sekmēs labāku iekļaušanos mūsu sabiedrībā.
<P>
Tas ir arī pirmais pamatelements mūsu patvēruma tiesību aktu iniciatīvu paketē -- pirmais no sešiem tiesību aktiem -- un pirmais pasākums virzībā uz mūsu kopīgo mērķi līdz 2012. gadam izveidot vienotu patvēruma sistēmu. Tas būs spēcīgs politisks signāls, ka mēs spējam vienoties un ka mēs vēlamies veikt šo grūto, bet vajadzīgo pasākumu, un panākt šā procesa virzību un ka mēs šajā jautājumā varam rīkoties saprātīgi un konstruktīvi. Es tiešām vēlos jums pateikt par to paldies.
<P>
Par daudz apspriestajām korelācijas tabulām Komisija sagatavoja paziņojumu Padomei. Ar jūsu atļauju es to vēlos nolasīt. "Komisija atgādina savu apņemšanos panākt, ka dalībvalstis izveido korelācijas tabulas, norādot saistībā ar ES direktīvu pieņemtos pārņemšanas pasākumus un nosūtot attiecīgo informāciju Komisijai atbilstoši ES tiesību pārņemšanas reglamentējumam, lai nodrošinātu pilsoņu interešu īstenošanu, pilnveidotu likumdošanas procesu un palīdzētu izvērtēt dalībvalstu noteikumu atbilstību ES noteikumiem.
<P>
Komisija pauž nožēlu par atbalsta trūkumu noteikumam, kas iekļauts 2007. gada COM priekšlikumā, ar kuru tiek grozīta Direktīva par ilgtermiņa uzturēšanos, lai noteiktu korelācijas tabulu izveidošanu par obligātu pienākumu.
<P>
Komisija, lai panāktu kompromisu un nodrošinātu tūlītēju ilgtermiņa uzturēšanās priekšlikuma pieņemšanu, var akceptēt, ka dokumentā iekļautais obligātais korelācijas tabulu noteikums tiek aizstāts ar attiecīgu ievilkumu, ar kuru dalībvalstis tiek aicinātas ievērot šādu praksi.
<P>
Tomēr Komisijas nostāja šajā jautājumā nav uzskatāma par precedentu. Komisija turpinās centienus kopā ar Eiropas Parlamentu un Padomi rast risinājumu šai horizontālā līmeņa institucionālajai problēmai”.
<P>
Es uzskatu, ka mēs varam par to vienoties. Ir svarīgi, ka šis paziņojums ir iekļauts protokolā un ka tas ir sadzirdēts. Kā minēju iepriekšējās debatēs, Komisija atkārtoti uzstāj uz šo argumentu.
<P>
Tomēr attiecībā uz šo konkrēto ziņojumu ir ļoti svarīgi, ka esam panākuši vienošanos. Vēlreiz paldies par jūsu ieguldījumu.
<SPEAKER ID="168" NAME="Mariya Nedelcheva" LANGUAGE="FR">
Priekšsēdētāja kungs, komisāra kungs, Moraes kungs, dāmas un kungi! Vispirms es vēlos apsveikt referentu Moraes kungu ar lieliski paveiktu darbu un sadarbību ar ēnu referentiem, Komisiju un Padomi, kas ir labas sadarbības paraugs.
<P>
Izstrādājot šo ziņojumu, mēs esam daudz tuvāk saskaņotai Eiropas patvēruma sistēmai. Bija nepieciešama ar Padomi panāktā vienošanās, un es esmu ļoti gandarīts par šajā jautājumā sasniegto panākumu. Patvēruma tiesību aktu pakete ir daudz lielāka, un, tiešām, vēl ir daudz darāmā. Tāpēc mums nevajadzētu zaudēt modrību, un es ceru, ka Padome būs tikpat orientēta uz sadarbību arī par turpmāk risināmajiem jautājumiem. To es vēlējos pateikt savas runas ievada daļā.
<P>
Apsverot dokumenta būtību un neatkārtojot referenta vārdus, es vēlos iztirzāt divus punktus. Vispirms es vēlos uzsvērt, cik liela nozīme ir trešo valstu valstspiederīgo integrēšanai mūsu sabiedrībā. Migranti, kas ieceļo mūsu valstīs, kļūst par ievērojamu ekonomikas resursu. Tomēr nevar pieņemt jebkuru un jebkādos apstākļos. Pēdējo mēnešu laikā vairākas valstis ir sapratušas, ka viņu integrācijas modelis nav izdevies.
<P>
(Priekšsēdētājs pārtrauca runātāju)
<SPEAKER ID="169" NAME="Cecilia Wikström" LANGUAGE="SV">
Priekšsēdētāja kungs! Vispirms es vēlos pateikties Moraes kungam, kurš ir sagatavojis ziņojumu, par kuru mums jāizsaka viedoklis, ņemot vērā viņa augstos standartus un patieso vēlmi aizstāvēt cilvēcības principus un cieņu pret mūsu līdzcilvēkiem.
<P>
Starptautiski aizsargātās personas bieži vien uzturas dalībvalstīs ļoti ilgu laiku, iespējams pat visu atlikušo dzīvi, jo viņu neaizsargātība un vajāšana valstī, no kuras viņi ir aizbēguši, mēdz turpināties ilgi. Tāpēc daudzas starptautiski aizsargātās personas jūtas nonākuši tādā pašā situācijā, kādā ir tās personas, kas tiek klasificētas kā bēgļi. Ir pamatoti cilvēkus klasificēt kā pastāvīgi dzīvojošas personas pēc tam, kad viņi attiecīgajā valstī ir nodzīvojuši piecus gadus, un šādu pieeju pieņēma gan Komisija, gan Parlaments. Padome vēlējās citu pieeju, par ko es izsaku nožēlu.
<P>
Tāpat es vēlos uzsvērt, ka starptautiski aizsargātas personas ģimenes locekļiem arī ir nepieciešama iespēja veidot savu dzīvi. Piemēram, izraidīšanas gadījumā ģimenei ir jādod iespēja izvēlēties sekot izraidītajam vai palikt tur, kur viņi ir. Es esmu gandarīts, ka Parlaments tagad pieņems šo ziņojumu. Jāpauž nožēla par to, ka Padome nav apstiprinājusi korelācijas tabulas, bet es atzinīgi vērtēju faktu, ka mēs virzām uz priekšu ziņojumus, kas ir jāiekļauj vienotajā Eiropas patvēruma sistēmā.
<P>
Var cerēt, ka pašlaik Padome dos priekšroku ieklausīšanās pieejai. Mums visiem ir viens termiņš, un tas ir 2012. gads. Mums ir jāatmet mūsu vecie, iesīkstējušie uzskati un jāizvēlas Eiropas līmeņa pieeja un tas risinājums, kas visiem ir pieņemamākais patvēruma un migrācijas jomā. Citādi vārds "solidaritāte” drīz kļūs bezjēdzīgs.
<P>
Es vēlos vēlreiz pateikties referentam Moraes kungam par paveikto darbu un par labu, ja ne izcilu, sadarbību šī ziņojuma sagatavošanā.
<SPEAKER ID="170" NAME="Judith Sargentini" LANGUAGE="NL">
Priekšsēdētāja kungs! Iepriekšējā nedēļā mēs kopā ar Pilsoņu brīvību, tieslietu un iekšlietu komiteju apmeklējām Atēnas, un šīs vizītes laikā es runāju ar Mamuth kungu. Mamuth kungs ir 26 gadus vecs un ir ieceļojis no Eritrejas. Eiropas Savienībā viņš ieceļoja caur Grieķiju un pēc tam aizbrauca uz Nīderlandi, kur viņš vēlējās palikt, jo tur viņam bija daži kontakti, bet viņš tikai aizsūtīts atpakaļ uz Grieķiju. Mamuth kungs pastāstīja, ka tad, kad galu galā Grieķijā viņam piešķīra bēgļa statusu, viņš nevarēja brīvi ceļot, un ka paies vēl vesela mūžība, kamēr viņam tiks piešķirta Grieķijas pilsonība.
<P>
Tieši tādu jaunu cilvēku dēļ kā Mamuth kungs, kuram ir tiesības uz jaunu dzīvi un kurš nav pelnījis, lai viņu atkal un atkal sūtītu turp un atpakaļ pāri robežai, es esmu gandarīts, ka Parlaments pašlaik ir nolēmis mainīt situāciju un ka referentam Claude Moraes ir izdevies paveikt šo pirmo darbu mūsu patvēruma tiesību aktu paketes ieviešanā. Tāpat ir svarīgi, lai Mamuth kungs, kurš patiesībā vēlas dzīvot Nīderlandē, būtu dotas pietiekamas salīdzināšanas iespējas, jo šim jaunajam cilvēkam ir tiesības zināt, kā dažādi jautājumi tiek risināti Grieķijā un Nīderlandē un vai tas atbilst veidam, kādā viņš vēlas veidot savu dzīvi.
<P>
Paldies, Moraes kungs, paldies par sadarbību un skatīsimies, cik ilgi Mamuth kungam vēl nāksies gaidīt.
<SPEAKER ID="171" NAME="Simon Busuttil" AFFILIATION="PPE">
(MT) Priekšsēdētāja kungs! Vispirms es vēlos pateikties Claude Moraes un apsveikt viņu ar šo ziņojumu. Es piekrītu ziņojumam un atbalstu to ar gandarījumu, jo tas piešķirs jaunas tiesības tiem, kas vēlas saņemt starptautisku aizsardzību, tostarp bēgļiem. Viņi iegūs tiesības, kas, galu galā, jau ir piešķirtas trešo valstu pilsoņiem, kuri piecus gadus legāli uzturas kādā no Eiropas Savienības valstīm. Tomēr ziņojumā ir dažas problēmas. Es esmu no valsts, kas ir pieredzējusi šīs grūtības, t. i., to, ka pieci gadi ir pārāk ilgs gaidīšanas laiks, lai iegūtu tiesību aktos piešķirtās tiesības. Tas īpaši attiecas uz valstīm, kas uzņem milzīgu skaitu cilvēku, kas tur paliek, iestrēguši tajā valstī, kurā pirmajā viņi ir ieceļojuši. Līdzās manai valstij ir arī citas, kas nesen ir guvušas līdzīgu pieredzi, un Grieķija ir viena no tām. Tās uzņem lielu skaitu cilvēku, kuriem nākas gaidīt piecus gadus, lai izmantotu tiesību aktos noteiktās tiesības. Protams, viņi beigu beigās gūst labumu no ilgtermiņa uzturēšanās, tomēr viņi var pārcelties arī uz citām Eiropas Savienības valstīm, kas varētu būtu ļoti noderīgi tādām valstīm kā Grieķija, Malta, Kipra un citām valstīm. Tāpēc es uzskatu, ka šis tiesību akts, lai gan ir piemērots, tomēr varētu tikt uzlabots, samazinot noteikto piecu gadu gaidīšanas laiku. Beidzot savu uzrunu, vēlos pateikties referentam Claude Moraes par to, ka viņš ir atzinis šo problēmu un ir darījis, ko varējis, lai paskaidrojuma raksta beigās tiktu iekļauta atsauce, kas tomēr ir pietiekami simboliska.
<SPEAKER ID="172" NAME="Ioan Enciu" AFFILIATION="S&amp;D">
(RO) Priekšsēdētāja kungs! Arī man jāsāk ar apsveikumiem kolēģim Claude Moraes par šo ziņojumu. Es vēlos pateikt viņam paldies arī par izcilo koordinatora darbu Pilsoņu brīvību, tieslietu un iekšlietu komitejā.
<P>
Es domāju, ka tas ir lieliski, ka šī jaunā direktīva beidzot aizpilda ar uzturēšanās tiesībām saistīto juridisko vakuumu, kurā starptautiski aizsargātās personas nonāk visā Eiropas Savienībā. Šīs personas, kas ir apmetušās kādā no dalībvalstīm, pašlaik ir apšaubāmas juridiskās noteiktības situācijā, jo, ņemot vērā pašreizējos nosacījumus, tās nav tiesīgas saņemt ilgtermiņa uzturēšanās atļaujas, lai gan šādas tiesības ir trešo valstu valstspiederīgajiem. Tām ir jāpiešķir ilgtermiņa uzturēšanās atļaujas nediskriminējošā veidā ar noteikumu, ka ir bijusi iepriekšēja legāla uzturēšanās, kas attiecas arī uz trešo valstu valstspiederīgajiem. Es uzskatu, ka aprēķinā būtu labāk ņemt vērā visu legālās uzturēšanās ilgumu Eiropas Savienībā kopš starptautiskās aizsardzības pieprasījuma iesniegšanas.
<P>
Vienlaicīgi ir jāņem vērā šo cilvēku nemainīgā neaizsargātība ārpus Eiropas Savienības, tādējādi jebkurās darbībās, kas ir vērstas uz starptautiskās aizsardzības vai uzturēšanās tiesību atcelšanu, ir jāievēro viņu pamattiesības un neizraidīšanas princips.
<P>
Šī direktīva nodrošina nepieciešamos papildu noteikumus attiecībā uz piemērojamām procedūrām izraidīšanas vai starptautiskās aizsardzības izbeigšanas situācijās. Es uzskatu, ka mums ir jābalso par Claude Moraes ziņojumu kā daļu no vispārējās tiesību aktu paketes, kas regulē Eiropas Savienības patvēruma un migrācijas sistēmu.
<SPEAKER ID="173" NAME="Franz Obermayr" AFFILIATION="NI">
(DE) Priekšsēdētāja kungs! Es neskatos uz šo ziņojumu ar rozā brillēm. Es ar nolūku skatos uz to ar mūsu valstu pilsoņu acīm, kuros rodas bažas, jo pēc piecu gadu uzturēšanās dalībvalstī bēgļiem tiek piešķirts pastāvīgi dzīvojošas personas statuss. Pēc tam tas ir spēkā visā ES teritorijā. Tādējādi bēglis, apmetoties valstī ar salīdzinoši "maigu” patvēruma reglamentējumu, pēc pieciem gadiem varēs pārcelties uz dzīvi jebkurā citā dalībvalstī pēc savas izvēles -- un, protams, viņš sākumā izvēlēsies valstis, kurās noteikumi ir nepilnīgāki vai maigāki, bet pēc tam apmetīsies uz pastāvīgu dzīvi tur, kur sociālā nodrošinājuma līmenis ir acīmredzami labāks. Sekas šādai situācijai būs sekundāra migrācija un ļaunprātīga izmantošana. Pat piecu gadu termiņa noteikšana patvēruma sistēmā ir problemātiska, jo administratīvās procedūras bieži vien ir saistītas ar tīšu novilcināšanu un izmeklēšanām. Direktīvas darbības jomas paplašināšana radītu vēl lielāku apgrūtinājumu dalībvalstīm, kurās ir augstāks sociālā nodrošinājuma līmenis, lai gan tām jau tāpat ir milzīgas problēmas, kas apgrūtina bēgļu integrēšanos. Mana attieksme pret šo ziņojumu ir ārkārtīgi kritiska.
<SPEAKER ID="174" NAME="Cecilia Malmström">
Komisijas locekle. - Priekšsēdētāja kungs! Man nav daudz, ko piebilst Moraes kunga paveiktajam darbam. Ir panākts visaptverošs vienprātīgs atbalsts Moraes kunga paveiktajam darbam attiecībā uz šo īpaši svarīgo direktīvu.
<P>
Es vēlos vēlreiz apliecināt Moraes kungam un citiem, ka šis ir svarīgs procesa pamatelements. Es uzskatu, ka rītdienas balsojumā tas gūs lielu atbalstu. Tas ir pirmais pasākums mūsu kopīgajā ceļojumā uz 2012. gadu un patvēruma tiesību aktu paketi. Es ceru, ka šis sadarbības gars saglabāsies, jo man ir nepieciešams un es rēķinos ar jūsu atbalstu atlikušo direktīvu pieņemšanā.
<SPEAKER ID="175" NAME="Claude Moraes">
referents. - Priekšsēdētāja kungs! Es vēlos vēlreiz pateikties komisārei par viņas paveikto šajā jautājumā.
<P>
Viens no iemesliem, kāpēc mēs ceram, ka pirmo pasākumu patvēruma jautājumā varētu pabeigt rītdienas balsojumā -- un es ceru, ka šim balsojumam būs ietekme uz turpmākajiem procesiem -- ir fakts, ka, lai gan patvērums joprojām ir viens no jūtīgākajiem jautājumiem šajā Parlamentā, jo īpaši mazajām valstīm, kā to paskaidroja Busuttil kungs, katrs patvēruma tiesību akts var radīt pārmērīgas sekas ne tikai mazajās valstīs, bet arī migrācijas "karsto punktu” valstīs, piemēram, Grieķijā.
<P>
Mums jāvirzās uz priekšu uzmanīgi, kā to darījām ar šo ziņojumu, un paskaidrojuma rakstā ir iekļauti vairāki punkti, kas norāda, ka deputātu, jo īpaši nopietnu deputātu bažas tiek ņemtas vērā pietiekami nopietni. Piemēram, es uzskatu, ka mēs spējām iekļaut Nedelcheva kundzes bažas saistībā ar integrāciju un Wikström kundzes paustās bažas, runājot par ģimenes locekļiem un izraidīšanu, kā arī par vardarbību ģimenē un citām problēmām. Tikai šāda veida sadarbībā ir iespējamas tik veiksmīgas augstākā līmeņa sarunas starp Komisiju un Padomi, pateicoties mūsu kopā ar kolēģiem paveiktajam darbam Parlamentā.
<P>
Visbeidzot, Sargentini kundze, es tiešām vēlējos atrast atjautīgu veidu, kā pateikt, ka korelācijas tabulas ir ārkārtīgi svarīgas. Apgalvot, ka patvēruma meklētāji pašlaik gaida korelācijas tabulu ieviešanu, varbūt ir visatjautīgākā un tēlainākā lobēšana par labu korelācijas tabulu rezolūcijas pieņemšanai, tāpēc es ceru, ka Padome to dzirdēja. Vēlreiz paldies maniem kolēģiem par šim ziņojumam sniegto atbalstu pēc tik ilga laika.
<SPEAKER ID="176" NAME="Priekšsēdētājs">
Debates tiek slēgtas.
<P>
Balsojums notiks otrdien, 2010. gada 14. decembrī.
