<CHAPTER ID="008">
Balsojumu skaidrojumi
<P>
Balsojumu mutiski skaidrojumi
<SPEAKER ID="137" NAME="Siiri Oviir" AFFILIATION="ALDE">
(ET) Priekšsēdētājas kundze! Lēmums par elastības instrumenta izmantošanu liecina par starptautiskās sadarbības panākumiem un vēlreiz apliecina to, ka finansējuma piešķiršanu Eiropas ekonomikas atveseļošanas plāna otrajam posmam Eiropas iestādes uzskata par steidzamu. Vēl viens pozitīvs aspekts šajā rezolūcijā ir tas, ka ekonomikas atveseļošanas plānā mēs spējām atrast neizlietotos līdzekļus enerģētikas projektiem, attiecīgi apstiprinot tos budžetā. Es balsoju par šo rezolūciju.
<SPEAKER ID="139" NAME="Siiri Oviir" AFFILIATION="ALDE">
(ET) Es balsoju arī par šo ziņojumu, ziņojuma pieņemšanu, jo Samierināšanas komitejas panāktais rezultāts bija pozitīvs - acīmredzot Samierināšanas komiteja nerīkojas pārskatāmi un ātri -, lai īstenotu Eiropas ekonomikas atveseļošanas plānu un šajā plānā izvirzīto mērķi. Vēl viens pozitīvs aspekts bija tas, ka nesenajā balsojumā par budžetu mēs atbalstījām iepriekšējo lēmumu piešķirt 2,4 miljardus eiro minētajiem mērķiem. Es atbalstīju šo ziņojumu.
<SPEAKER ID="141" NAME="Chris Davies" AFFILIATION="ALDE">
Priekšsēdētājas kundze! Lielbritānijas Nacionālās partijas loceklis Nick Griffin ir devis mājienu, ka es savā balsojumā esmu vadījies pēc komerciāliem apsvērumiem. Es gribētu uzsvērt, ka es lepojos ar to, ka aizstāvu zema oglekļa emisijas tehnoloģijas, lai cīnītos ar klimata pārmaiņām. Man neviens nav maksājis ne centa, un es nekad neesmu arī pieprasījis samaksu par savu darbu; es to daru tāpēc, ka tāda ir mana pārliecība. Visas akciju daļas, kādas man jebkad piederējušas, esmu uzrādījis nodokļu deklarācijā, un tās man nekad nav traucējušas kritizēt dažus vēja ģeneratoru projektus.
<P>
Atvērtība un pārredzamība vienmēr ir bijusi manas politiskās dzīves raksturīgākā iezīme, un, pirms Nick Griffin pacenšas aptraipīt deputātu reputāciju, lai viņš paskaidro, kāpēc viņa vadītā partija divas reizes nav savlaicīgi iesniegusi savus pārskatus Lielbritānijas vēlēšanu komisijai. Viņa grāmatveži apgalvo, ka pārskatos netiek precīzi un patiesi atspoguļoti viņa partijas darījumi. Daudziem ir aizdomas, ka viņa partijas biedru nauda ir izmantota personīgā labuma gūšanai. Ja viņš to noliedz, tad, iespējams, Griffin kungs varētu sagatavot virkni pārskatu, kurus apstiprinās viņa revidenti.
<SPEAKER ID="142" NAME="Ashley Fox" AFFILIATION="ECR">
Priekšsēdētājas kundze! Es pārfrāzēšu 18. gadsimta Anglijas parlamenta locekļa John Dunning teikto, ka ES budžets ir palielinājies, palielinās un tas ir jāsamazina.
<P>
Es balsoju pret budžeta rezolūciju, jo tajā pārkāpts 1 % ierobežojums attiecībā uz IKP. Tas ir ierobežojums, kuru mēs nedrīkstam pārkāpt. Mums ir arī jāapzinās, ka katrs iztērētais eiro tiek ņemts no nodokļu maksātāju kabatām. Ar šo naudu mums jārīkojas apdomīgi, un šis nav pārdomāts budžets.
<SPEAKER ID="143" NAME="Syed Kamall" AFFILIATION="ECR">
Priekšsēdētājas kundze! Es, tāpat kā mans kolēģis, balsoju pret budžetu. Interesanti, ka mēs bieži runājam par Eiropas kopējām vērtībām un solidaritāti ar iedzīvotājiem. Tagad, kad daudzas kopienas un ģimenes cīnās ar pašreizējo ekonomisko situāciju, cenšas samaksāt rēķinus, daži no viņiem zaudē darbu un daudziem tiek samazinātas algas, manuprāt, ir neiedomājami, ka mēs balsojam par tāda budžeta palielināšanu, kurā nav ņemta vērā pašreizējā ekonomiskā situācija.
<P>
Mums ir vajadzīgs stabils finansējums, mums jāpierāda, ka mēs saprotam mūsu vēlētāju bažas un mums ir jārīkojas apdomīgi ar nodokļu maksātāju naudu. Tikai tā mēs varam radīt izaugsmi, kas tik ļoti nepieciešama iedzīvotājiem visās Eiropas Savienības valstīs. Tādēļ es balsoju pret šo budžetu.
<P>
Es gribētu novēlēt visiem priecīgus Ziemassvētkus un laimīgu Jauno gadu.
<SPEAKER ID="145" NAME="Laima Liucija Andrikien" AFFILIATION="PPE">
Priekšsēdētājas kundze! Es balsoju par rezolūciju, jo baltkrievi šodien pierāda, ka vēlas sadarbību ar Eiropas Savienību.
<P>
Par spīti tam, ka Baltkrievija runā daudz, līdz šim ir notikušas tikai nelielas pārmaiņas. Pavisam nesen pienāca ziņas no opozīcijas, ka prezidents gatavojas parakstīt dekrētu, ar kuru tiek ierobežota brīva piekļuve informācijai internetā.
<P>
Eiropa Savienībai noteikti ir jāpalīdz tuvināt Baltkrieviju Eiropai, bet vispirms mums ir jāsadarbojas ar Baltkrievijas iedzīvotājiem.
<P>
Šķiet, ka šobrīd mēs cenšamies sadarboties ar Baltkrievijas varas iestādēm, atceļot ceļošanas aizliegumu attiecībā uz šo iestāžu pārstāvjiem, bet saglabājot ceļošanas aizliegumu vienkāršajiem Baltkrievijas pilsoņiem. Vairums baltkrievu nevar atļauties maksāt 60 eiro par Šengenas vīzu. Tajā pašā laikā Krievijas pilsoņiem ir jāmaksā divas reizes mazāka cena. Eiropas Savienība neciestu zaudējumus, ja Baltkrievijas pilsoņi segtu tikai vīzas izmaksas, kas nepārsniedz 5 eiro.
<SPEAKER ID="146" NAME="Priekšsēdētāja">
Es būtu pateicīga, ja Brok kungs un Saryusz-Wolski kungs savas diskusijas izvērstu kaut kur citur. Brok kungs, vai jūs, lūdzu, varētu turpināt savu diskusiju ārpus sēžu zāles?
<P>
Vai jūs, lūdzu, varētu risināt savu diskusiju ārpus sēžu zāles?
<P>
Atstājiet sēžu zāli!
<P>
Brok kungs, vai jūs, lūdzu, varētu iziet no sēžu zāles un turpināt savu diskusiju ārpusē?
<P>
Preda kungs, ja jūs vēlaties sniegt balsojuma skaidrojumu par Baltkrieviju, jūs varat to darīt. Vai to jūs vēlaties?
<SPEAKER ID="147" NAME="Cristian Dan Preda" AFFILIATION="PPE">
(RO) Es gribēju sniegt skaidrojumu saistībā ar savu balsojumu par Schulz kunga priekšlikumu. Tā kā es negaidīju, ka būs šāds priekšlikums, es iepriekš nebiju piereģistrējies, bet es vēlos sniegt sava balsojuma skaidrojumu par Schulz kunga pirmo priekšlikumu attiecībā uz...
<P>
(Priekšsēdētāja pārtrauca runātāju)
<SPEAKER ID="148" NAME="Priekšsēdētāja">
Atvainojiet, bet tas nav iespējams. Es domāju, ka jūs vēlējāties runāt par Baltkrieviju.
<SPEAKER ID="150" NAME="Laima Liucija Andrikien" AFFILIATION="PPE">
Priekšsēdētājas kundze, es balsoju par šo rezolūciju, jo situācija Kongo ir šausminoša. Katru mēnesi šajā valstī bruņotas grupas vardarbīgi nogalina desmitiem tūkstošus cilvēku. Šādos noziegumos bieži ir iesaistīti Kongo bruņotie spēki, reizēm izmantojot neierobežotu spēku, un civiliedzīvotāji parasti kļūst par šādas vardarbības upuriem. Sieviešu situācija ir briesmīga, ņemot vērā, ka īpaša problēma šajā valstī ir seksuālā vardarbība. Tiek ziņots par izvarošanām, ko pastrādājušas gandrīz visas karojošās puses, tostarp Kongo armija.
<P>
Mēs atzinīgi vērtējam ES iesaistīšanos Kongo krīzes risināšanā. Eiropas militārā iejaukšanās ir palīdzējusi novērst situāciju, kas līdzinātos situācijai Ruandā. Ļoti nozīmīga ir ES policijas misija, jo galvenā problēma, ar ko saskaras Kongo, ir nesodāmība un kriminālvajāšanas iespēju trūkums. Tomēr, lai panāktu būtisku progresu, ir vajadzīga lielāka starptautiskās sabiedrības iesaistīšanās. Tāpēc, sadarbojoties ar ANO misiju Kongo Demokrātiskajā Republikā (MONUC), ir jāveic vairāk pasākumu un jāpiešķir vairāk līdzekļu ANO.
<SPEAKER ID="151" NAME="Nirj Deva" AFFILIATION="ECR">
Priekšsēdētājas kundze, tā kā mēs dodamies Ziemassvētku brīvdienās, lai mielotos ar trekniem tītariem un citiem svētku labumiem, mums jāpatur prātā, ka tajā pašā laikā Kongo Demokrātiskajā Republikā ies bojā daudz cilvēku.
<P>
Kopš 1999. gada šajā valstī ir nogalināti gandrīz pieci miljoni cilvēku, un ir aprēķināts, ka katru mēnesi tiek nogalināti 45 000 cilvēku; šo skaitu var salīdzināt ar Anglijas mazpilsētu. Svinot Ziemassvētkus, mums ir par to jādomā un jāuzdod sev jautājums, vai mēs un Kongo Demokrātiskās Republikas iedzīvotāji joprojām dzīvojam uz vienas un tās pašas planētas.
<P>
Jau divdesmit vai pat vairāk gadus ANO ir varonīgi centusies stabilizēt šo situāciju, bet tikai ar 20 000 karavīru palīdzību. Kā gan iespējams uzturēt mieru ar 20 000 karavīru palīdzību? Mums ir jāpalīdz ANO, lai tās darbs būtu efektīvs un tiktu apcietināti tie, kuri nesodīti izdara noziegumus, un tie, kuri izvaro un nogalina sievietes un bērnus. Mums beidzot ir jādara tam gals.
<SPEAKER ID="153" NAME="Simon Busuttil" AFFILIATION="PPE">
Priekšsēdētājas kundze, PPE grupas vārdā es vēlos paziņot, ka PPE balsoja pret šo rezolūciju nevis tādēļ, ka tā neatbalsta pārredzamību vai piekļuvi dokumentiem saskaņā ar jauno līgumu, bet gan tādēļ, ka PPE grupa ir iesniegusi savu rezolūciju - par kuru tomēr netika balsots -, kurā, mūsuprāt, bija līdzsvarotāka pieeja šim ļoti jutīgajam jautājumam.
<P>
Mums ir jābūt ļoti piesardzīgiem, apspriežot jautājumu par piekļuvi dokumentiem un pārredzamību, lai mēs nepārcenstos un nenodotu atklātībā dokumentus un procedūras tā, ka tas paralizētu visas sistēmas darbību. Ja mēs gatavojamies nodot atklātībā slepenas un slēgtas sarunas, mēs varam sabojāt gan sarunas, gan sistēmu, saskaņā ar kuru mēs darbojamies.
<P>
Rakstiski balsojumu skaidrojumi
<SPEAKER ID="998" NAME="Andrew Henry William Brons  " AFFILIATION="NI">
rakstiski. - Es ļoti negribīgi nobalsoju par šo priekšlikumu. Lai gan tas galvenokārt attiecas uz esošo līdzekļu pārdali, tajā tiktu iesaistītas subsīdijas, izmantojot elastības instrumentu. Tomēr galvenais mērķis bija izmaksāt kompensāciju Bulgārijai un citām valstīm, kuras bija spiestas pārtraukt darbojošos kodolreaktoru ekspluatāciju, lai gan tās neuzskatīja šādu lēmumu par pamatotu. ES solīja piešķirt finansējumu, un solījumi ir jāpilda.
<SPEAKER ID="997" NAME="David Casa  " AFFILIATION="PPE">
rakstiski. - Parlaments un Padome 2009. gada 18. novembra saskaņošanas sanāksmē spēja panākt vienošanos par elastības instrumenta izmantošanu Eiropas ekonomikas atveseļošanas plāna, kā arī Kozlodujas kodolelektrostacijas ekspluatācijas pārtraukšanas finansēšanai Bulgārijā. Lai gan abi mērķi ir svarīgi, es uzskatu, ka ir īpaši svarīgi pareizi un pienācīgi pārtraukt minētās spēkstacijas ekspluatāciju. Tāpēc es nolēmu atbalstīt referentu un balsoju par viņa ziņojumu.
<SPEAKER ID="996" NAME="Diogo Feio  " LANGUAGE="PT">
Apspriežamais rezolūcijas priekšlikums attiecas uz Eiropas finansējumu laikposmā no 2010. līdz 2013. gadam Kozlodujas kodolelektrostacijas ekspluatācijas pārtraukšanas finansēšanai Bulgārijā un elastības instrumenta izmantošanu šim nolūkam, tādējādi pildot saistības pret Bulgāriju, ko ES uzņēmusies Bulgārijas pievienošanās procesa laikā.
<P>
Tas attiecas arī uz papildu finansējumu saskaņā ar elastības instrumentu Eiropas ekonomikas atveseļošanas plāna (EEAP) otrajam posmam enerģētikas jomā, tā kā minētajam plānam vēl nav piešķirts pienācīgs finansējums.
<P>
Es nenoliedzu, ka kodolenerģija var veidot daļu no līdzsvarota Eiropas enerģētikas "groza”, un tās izmantošana var mazināt mūsu atkarību no ārējiem avotiem šajā jomā, bet es uzskatu, ka Eiropas Savienība nevar izvairīties no saistībām novecojušās kodoliekārtas slēgšanā, tajā pašā laikā arī nodrošinot, ka ekonomikas atveseļošanas projekti ir pelnījuši pienācīgu finansējumu.
<P>
Pamatoti iemesli elastības instrumenta izmantošanai ir vides drošība, ko sekmē Kozlodujas spēkstacijas ekspluatācijas pārtraukšana, un ieguldījuma palielināšana projektiem enerģētikas jomā.
<SPEAKER ID="995" NAME="José Manuel Fernandes  " LANGUAGE="PT">
Saskaņošanas sanāksmē, kas notika 2009. gada 18. novembrī, nolēma izmantot elastības instrumentu, lai 2010. gadā 75 miljonu eiro apmērā finansētu Kozlodujas kodolelektrostacijas ekspluatācijas pārtraukšanu. Man žēl, ka Komisija par vajadzīgo finansējumu informēja tikai grozījumu vēstulē Nr. 2/2010, proti, pēc pirmā lasījuma Parlamentā, kad Parlaments jau bija noteicis savas prioritātes.
<P>
Tas radīja papildu spiedienu uz 1.a izdevumu kategoriju, ievērojami ietekmējot 2010. gada budžeta sarunu gaitu un apdraudot Parlamenta politiskās prioritātes. Tomēr solījums ir jāpilda, piemēram, protokolā par nosacījumiem, kas Bulgārijai jāievēro, pievienojoties Eiropas Savienībai, ietvertā ES apņemšanās finansēt Kozlodujas elektrostacijas ekspluatācijas pārtraukšanu. Jautājums par papildu finansējumu 2011. - 2013. gadam, kopumā 225 miljoniem eiro, ir jārisina daudzgadu finanšu shēmas termiņa vidusposma pārskatā. Kozlodujas spēkstacijas turpmākai finansēšanai 2011. - 2013. gadā nevajadzētu skart pašreizējo daudzgadu programmu un pasākumu finansējumu. Tāpēc es balsoju par šo priekšlikumu.
<SPEAKER ID="994" NAME="Jean-Luc Mélenchon  " LANGUAGE="FR">
Minētā fonda izmantošanas pamatā ir Eiropas ekonomikas atveseļošanas plāns enerģētikas jomā. Šo iemeslu dēļ es atturēšos no balsošanas.
<SPEAKER ID="992" NAME="David Casa  " AFFILIATION="PPE">
rakstiski. - Atveseļošanas plāns ir Komisijas atbildes reakcija uz ekonomikas krīzi, kas pēdējo gadu laikā ir novārdzinājusi Eiropu. Tā mērķis ir atjaunot uzņēmējdarbību, kā arī atgūt patērētāju uzticību un it īpaši nodrošināt, lai tiktu atsākta kreditēšana. Ir vajadzīga spēja pielāgoties, un vajadzības gadījumā ir jāļauj pārdalīt līdzekļus no dažādiem budžetiem. Tāpēc man bija jāatbalsta referenta viedoklis, un es balsoju par ziņojumu.
<SPEAKER ID="991" NAME="José Manuel Fernandes  " LANGUAGE="PT">
Eiropas ekonomikas atveseļošanas plānā (EEAP), kuram Parlaments 2009. gada martā piešķīra 5 miljardus eiro, ir divas sadaļas - Eiropas enerģētikas projekti un projekti, kas paredzēti platjoslas interneta attīstībai lauku apvidos. Tas ir nozīmīgs instruments krīzes pārvarēšanai un ekonomikas atdzīvināšanai, tādējādi radot jaunas darba vietas. Saskaņošanas sanāksmē, kas notika 18. novembrī, Parlaments, Padome un Komisija panāca vienošanos par EEAP otrā (2010.) gada finansēšanu par kopējo summu 2,4 miljardu eiro apmērā. Lai finansētu enerģētikas un platjoslas interneta projektus, ir jāpārskata daudzgadu finanšu shēma (DFS) laikposmam no 2007. līdz 2013. gadam.
<P>
EEAP finansēšanu nedrīkst atlikt uz nākamajiem gadiem, tāpēc es atzinīgi vērtēju panākto vienošanos. Es arī vēlētos norādīt, ka pašreizējā DFS neapmierina Eiropas Savienības finansiālās vajadzības. Tādējādi Komisijas uzdevums ir steidzami iesniegt priekšlikumu par DFS termiņa vidusposma pārskatu. Es arī atbalstu vajadzību pagarināt 2007. - 2013. gada DFS termiņu līdz 2015. - 2016. gadam. Tāpēc es balsoju par šo priekšlikumu.
<SPEAKER ID="990" NAME="Ilda Figueiredo  " LANGUAGE="PT">
Pat tad, ja minēto līdzekļu izmantošanai ir pozitīva ietekme, ar tiem nepietiek, lai apmierinātu lauku apvidu vajadzību pēc atbalsta. Eiropas Savienības valstu lauksaimniecībai ir daudz citu vajadzību, un lauksaimnieki, kuri apstrādā zemi, prasa tādu lauksaimniecības politiku, kas veicinātu ražošanu, nodrošinātu tiem pienācīgu dzīves līmeni un novērstu lauku apvidu pašreizējo pārtuksnešošanos.
<P>
Tādējādi, ja mēs patiesi vēlamies veicināt Eiropas ekonomikas atveseļošanu, nepietiks tikai ar to, ka veicinām solidaritāti energoresursu jomā un platjoslas sakaru ieviešanu lauku apvidos.
<P>
Mēs iestājamies par to, ka Kopienas politika ir rūpīgi jāpārskata un ievērojami jāpalielina finansējums.
<P>
Tādēļ mēs atturējāmies.
<SPEAKER ID="989" NAME="Jean-Luc Mélenchon  " LANGUAGE="FR">
Eiropas ekonomikas atveseļošanas plānā enerģētikas jomā ietverti daži ievērības cienīgi priekšlikumi, piemēram, īpaša 2020. gada fonda izveidošana, valsts prasību paaugstināšana attiecībā uz ražojumu ekoloģiskajiem raksturlielumiem un pamudinājums būvēt energoefektīvas ēkas. Savukārt Kozlodujas pirmās paaudzes kodolelektrostacijas ekspluatācijas pārtraukšana Bulgārijā ir steidzama prasība. Tomēr tikpat ievērības cienīgi ir tas, ka ES neplāno atbalstīt projektu kodolenerģijas aizstāšanai.
<P>
Lai gan tas ir steidzams jautājums, skaidrs, ka ES nav stingri apņēmusies ierobežot maksimālo produktivitāti. Kā tas var būt, ja tā ir apņēmusies par galveno prioritāti izvirzīt liberālisma principus, kuri tā cildināti šajā atveseļošanas plānā? Tāpēc attiecībā uz šo sadaļu es nolēmu atturēties.
<SPEAKER ID="987" NAME="Liam Aylward  " LANGUAGE="GA">
Es atbalstīju Eiropas Savienības budžetu 2010. finanšu gadam. Es īpaši atzinīgi vērtēju vienošanos ar Padomi, kas nodrošinās piensaimniekiem papildu atbalstu 300 miljonu eiro vērtībā. Viena no Parlamenta prasībām sarunās par 2010. gada budžetu bija nodrošināt Piena fondu 300 miljonu eiro vērtībā, lai risinātu krīzi piensaimniecības nozarē. Lai gan Komisija sākotnēji atbalstīja šo priekšlikumu, tā vēlējās ieguldīt šajā fondā tikai 280 miljonus eiro.
<P>
Šī nauda būs liels atbalsts piensaimniekiem, kuriem vasarā lielus zaudējumus radīja zemās cenas un kuriem ir problēmas ar likviditāti. Es atzinīgi vērtēju arī atbalstu, kas budžetā paredzēts Speciālās olimpiādes organizācijai un tās lūgumam finansēt Eiropas Speciālo olimpiādi Varšavā 2010. gadā un pasaules Speciālo olimpiādi Atēnās 2011. gadā. Speciālajai olimpiādei piešķirti 6 miljoni eiro, paredzot piešķirt pārējo finansējumu 2011. gadā.
<SPEAKER ID="986" NAME="Françoise Castex  " AFFILIATION="S&amp;D">
rakstiski. - (FR) Es bez sajūsmas balsoju par Eiropas budžetu 2010. finanšu gadam, lai neapdraudētu finansējumu Eiropas atveseļošanas plāna otrajai daļai (enerģētikas infrastruktūra un platjoslas internets), jaunas Eiropas iniciatīvas uzsākšanu mikrokredītu veicināšanai (līdz 25 miljoniem eiro 2010. gadā) vai ārkārtas palīdzību piensaimniecības nozarei (papildu 300 miljoni eiro). Es vēlētos norādīt, ka tālajā 2006. gadā mani kolēģi Francijas sociālisti un es balsojām pret finanšu plānu 2007. - 2013. gadam. Tolaik mēs kritizējām samazināto budžetu, kurš savu nepilnību dēļ nespētu nodrošināt tālejošu inovatīvu projektu attīstību. Šodien mūsu veiktā analīze apstiprinās - šis budžets mums nedod iespēju pārvarēt krīzi, un tas atspoguļo Eiropas politikas projekta neesamību. Lai gan nepieredzētā ekonomikas krīze, kuru piedzīvo Eiropa, prasa spēcīgu vienotu atbildes reakciju no Savienības, Padome un Eiropas Komisija ir izvēlējušās ļaut dalībvalstīm izstrādāt savus atveseļošanās plānus. Ar šādu budžetu mums neizdosies atjaunot stabilu izaugsmi un sekmīgi apkarot klimata pārmaiņas.
<SPEAKER ID="985" NAME="Vasilica Viorica Dăncilă  " LANGUAGE="RO">
Balsojuma par 2010. gada budžetu rezultāti iezīmē svarīgu soli tādu kopēju normu un pasākumu sagatavošanā un piemērošanā, kas vajadzīgi enerģētikas, tehnoloģiju, lauksaimniecības un infrastruktūras nozaru regulēšanai. Tas ir pienācīgs atbalsts dalībvalstu ekonomikas krīzes situācijas kontekstā. Es atzinīgi vērtēju 300 miljonu eiro piešķiršanu, lai gan sākotnēji tika piešķirti tikai 280 miljoni eiro, kā ārkārtas palīdzību piensaimniekiem, kurus skar krasā cenu samazināšanās, kas rada nedrošību. Es uzskatu, ka šī rīcība novērsīs cēloņus un, galvenais, sekas, kas izraisījušas šo ievērojamo kritumu piena produktu tirgū, kas vērojams pašreizējās ekonomikas krīzes apstākļos.
<SPEAKER ID="984" NAME="Marielle De Sarnez  " LANGUAGE="FR">
Tikko ir pieņemts ES budžets 2010. gadam. Ar šo 2,4 miljardu eiro budžetu mēs spēsim finansēt otro un pēdējo Eiropas ekonomikas atveseļošanas plāna daļu, un tās ir labas ziņas. Diemžēl sarunas par finansējumu Eiropas programmai mikrokredītu - īpaši noderīga un vajadzīga izaugsmes atjaunināšanas instrumenta - veicināšanai, ir iestrēgušas Padomē.
<P>
Tāpat tas, ka Padome noraida Parlamenta grozījumu, kurā ierosināts palielināt palīdzību cilvēkiem, kuriem tā ir visvairāk vajadzīga šādas nepieredzētas ekonomiskās un sociālās krīzes laikā, ir ļoti nožēlojami, ņemot vērā, ka 2010. gads ir pasludināts par Eiropas gadu cīņai pret nabadzību un sociālo atstumtību.
<P>
No otras puses, Eiropadomes paziņojums pagājušajā piektdienā par ES un tās dalībvalstu vēlmi finansēt un tieši atvēlēt 2,4 miljardus eiro gadā laikposmā no 2010. līdz 2012. gadam jaunattīstības valstīm cīņai ar klimata pārmaiņām ir pareizs lēmums. Tomēr, ja Padome vēlas būt konsekventa un atbildīga, tai jāapstiprina neatliekamā vajadzība pēc Finanšu plāna 2007. - 2013. gadam termiņa vidusposma pārskatīšanas. Bez tās šīs ziņas diemžēl nebūtu nekas cits kā publicitātes triks.
<SPEAKER ID="983" NAME="Göran Färm, Anna Hedh, Olle Ludvigsson un Åsa Westlund  " LANGUAGE="SV">
Mēs, Zviedrijas sociāldemokrāti, esam nolēmuši šodien balsot par otro piešķīrumu Eiropas ekonomikas atveseļošanas plāna finansēšanai. Šis plāns ir svarīgs solis mūsu kopējos centienos nodrošināt ES iespēju atveseļoties no finanšu un ekonomikas krīzes. Tomēr ievērojama daļa atveseļošanas plāna ietver ieguldījumus oglekļa uztveršanas un uzglabāšanas (CCS) tehnoloģijās. Mēs atbalstām tālākus pētījumus šajā jomā, bet mums šķiet, ka nevajadzētu pievērst pārāk lielu uzmanību šai tehnoloģijai, iekams CCS nav salīdzināta ar citām pastāvošām oglekļa emisijas samazināšanas metodēm. Šāds salīdzinājums ļautu mums ieguldīt ES līdzekļus tur, kur tie dotu vislielāko labumu klimata pārmaiņu apkarošanā.
<P>
Mēs atbalstām budžeta saistības un balsojām par visām daļām, izņemot prasību ieviest pastāvīgu atbalstu piensaimniecības nozarei.
<SPEAKER ID="982" NAME="Diogo Feio  " LANGUAGE="PT">
Kā jau iepriekš teicu, es domāju, ka ir svarīgi ņemt vērā krīzes specifiskos apstākļus, kādos mēs pašlaik atrodamies, diskutējot par finanšu piešķīrumu dažādām Eiropas ekonomikas nozarēm. Esmu pārliecināts, ka ļoti būtiski ir piešķirt finansējumu Eiropas ekonomikas atveseļošanas plāna ieviešanai, jo īpaši ekonomikas izaugsmes, konkurētspējas, kohēzijas un darba aizsardzības pasākumu veicināšanai.
<P>
Es vēlreiz uzsveru, ka nepieciešamā finansējuma piešķiršana ir svarīga, lai mazie un vidējie uzņēmumi, kuri ir galveno krīzes upuru vidū, var saņemt atbalstu, kas palīdzētu tiem pārdzīvot šo krīzi, un struktūrfondiem un Kohēzijas fondam ir izšķiroša nozīme valstu ekonomikas izaugsmes veicināšanā.
<P>
Tomēr man žēl, ka piensaimniecības nozares fonda veidošanai ir piešķirti tikai 300 miljoni eiro, kas pēc manām domām ir pārāk maz. Nopietnā krīze, kas šobrīd skar minēto nozari, attaisnotu lielāka finansējuma atvēlēšanu, lai palīdzētu ražotājiem pārvarēt pašreizējās grūtības.
<SPEAKER ID="981" NAME="José Manuel Fernandes  " LANGUAGE="PT">
Šis budžets palīdzēs novērst bezdarbu un iekustināt ekonomiku. Parlamenta prioritāte ir Eiropas ekonomikas atveseļošanas plāns ar 2,4 miljardu eiro finansējumu nākamajam gadam. Es atzinīgi vērtēju papildu 300 miljonu eiro piešķiršanu piensaimniecības nozares atbalstam un atbalstu budžeta pozīcijas izveidošanu, lai izveidotu pastāvīgu fondu šīs nozares vajadzībām. Es arī uzskatu, ka ir ļoti svarīgi pārskatīt Daudzgadu finanšu shēmu 2007. - 2013. gadam un pagarināt to līdz 2015. - 2016. gadam, kā mēs ierosinājām šajā budžetā. Es norādīšu, ka cīņa pret klimata pārmaiņām ir ES prioritāte, kurai šajā budžetā netiek pievērsta pienācīga uzmanība. Es arī norādīšu, ka energoapgādes drošība ir izšķiroša Eiropas Savienībai, un tādēļ es atzinīgi vērtēju Nabucco projekta parakstīšanu. Parlamenta un pārējo iestāžu budžeti, kas tika iesniegti otrajam lasījumam, ir tādi paši, kādus mēs apstiprinājām pirmajā lasījumā. Budžeta 5. pozīcijā mums ir 72 miljonu eiro rezerve, kura tiks izmantota, pirmkārt, papildu izdevumu finansēšanai, kuri tieši saitīti ar Lisabonas līguma stāšanos spēkā. Tāpēc es balsoju par šo ziņojumu.
<SPEAKER ID="980" NAME="Ilda Figueiredo  " LANGUAGE="PT">
Mēs balsojām pret šo ziņojumu, kurā "atzinīgi vērtē vispārējo vienošanos par 2010. gada budžetu”, jo tas ir Kopienas budžets, kurā jau atspoguļotas Lisabonas līgumā noteiktās prioritātes Eiropas Savienībai, kura kļūst aizvien neoliberālāka un militārāka un kurai aizvien mazāk rūp ekonomiskā un sociālā kohēzija.
<P>
Ekonomikas un sociālajā krīzē, kurai ir postoša ietekme uz nodarbinātību un cilvēku dzīves apstākļiem, nav pieņemams, ka Kopienas budžeta projektā maksājumiem paredzēts par 11 miljardiem eiro mazāk nekā plānots finanšu plānā.
<P>
Tomēr mēs atzinīgi vērtējam to, ka daži mūsu iesniegtie priekšlikumi tika pieņemti, proti:
<P>
budžeta pozīcijas izveidošana darbībām tekstilizstrādājumu un apavu ražošanas nozarē, ar mērķi radīt Kopienas programmu nozarei;
<P>
vēl vienas pozīcijas izveidošana, lai veicinātu nestabilu darba vietu transformēšanu par darbavietām, kurās ievēro darba tiesības.
<P>
Šo priekšlikumu mērķis ir, pirmkārt, pievērst uzmanību smagajai krīzei, kuru pašlaik pārdzīvo tekstilrūpniecība un kuru daļēji izraisīja straujais importa pieaugums no trešām valstīm, un, otrkārt, palīdzēt cīnīties ar strauji pieaugošo nodarbinātības nestabilitāti, bezdarbu un nabadzību.
<SPEAKER ID="979" NAME="Lidia Joanna Geringer de Oedenberg  " LANGUAGE="PL">
Priekšsēdētājas kundze, saskaņošanas procedūras rezultātā tika panākta vienošanās par izdevumu līmeni, kurš apmierināja Parlamentu un bija pietiekams vissvarīgāko Savienības mērķu īstenošanai nākamajā gadā. Īpaši nozīmīgas ir vienošanās par līdzekļiem Eiropas Ekonomikas atveseļošanas plāna īstenošanai, tostarp enerģijas nozares projektiem, kuriem rezervēti 1980 miljoni eiro. Kopumā 420 miljoni eiro tiks piešķirti platjoslas interneta pieejamības palielināšanai, kas veicinās Lisabonas stratēģijas principu īstenošanu. Pēdējā brīdī nozīmīgas izmaiņas tika izdarītas plānotajos administratīvajos izdevumos saistībā ar Lisabonas līguma stāšanos spēkā.
<P>
Eiropadomes pārveidošana par ES iestādi, kā arī Eiropadomes priekšsēdētāja biroja un Ārējās darbības dienesta izveidošana ietekmē Savienības budžetu. Izmaksas, kas saistītas ar Eiropadomi un priekšsēdētāju, tiek lēstas 23,5 miljonu eiro apmērā un tiks segtas no 2009. gada ietaupījumiem, kamēr izmaksas, kas saistītas ar Eiropas Ārējās darbības dienesta izveidošanu, var pārsniegt pat 72 miljonus eiro, kas šobrīd rezervēti 2010. gada budžetā. Tādējādi debates par izdevumiem 2010. gadā šodien nebeigsies. Rezervēto līdzekļu var nepietikt, un tādā gadījumā būs svarīgi veikt grozījumus budžetā. Tādēļ ir jāaicina dalībvalstis rīkoties atbildīgi un padarīt pieejamus Savienībai nepieciešamos līdzekļus, lai izpildītu jaunās saistības saskaņā ar Lisabonas līgumu.
<SPEAKER ID="978" NAME="Sylvie Guillaume  " LANGUAGE="FR">
Es diezgan negribīgi balsoju par 2010. gada budžetu, jo tas nav atbilstīgs problēmām, kuras mums jārisina ne vien saistībā ar nopietno ekonomikas un sociālo krīzi, bet arī cīņā pret klimata pārmaiņām. Mana balsojuma galvenais nolūks bija par prioritāti izvirzīt atbalstu Eiropas atveseļošanas plānam, jaunu iniciatīvu uzsākšanai mikrokredītu veicināšanā (25 miljoni eiro 2010. gadā) un ārkārtas palīdzībai piensaimniecības nozarei (300 miljoni eiro). Nākotnē mums būs jāpārskata ES budžeta shēmas efektivitāte, lai mēs nodrošinātos ar kopīgiem līdzekļiem, kas paredzēti pasākumiem, kuri patiešām ir atbilstīgi reformām.
<SPEAKER ID="977" NAME="Jörg Leichtfried  " LANGUAGE="DE">
Es balsoju par ziņojumu par ES budžetu 2010. gadam. Lai gan šis ir pēdējais budžets, par kuru vienošanās panākta, pamatojoties uz Nicas līgumu, un, lai gan tādēļ Eiropas Parlamentam nav oficiālu pilnvaru lemt par lauksaimniecības izdevumiem, mani īpaši iepriecina tas, ka mums ir izdevies panākt vienošanos par budžeta pozīciju 300 miljonu eiro apmērā piensaimnieku atbalstīšanai.
<SPEAKER ID="976" NAME="Petru Constantin Luhan  " LANGUAGE="RO">
ES budžetā 2010. gadam ievērotas iepriekšējās Eiropas mēroga saistības attiecībā uz Eiropas Ekonomikas atveseļošanas plānu. Lai gan mums bija ļoti grūts uzdevums atrast līdzekļus, kas vajadzīgi gan krīzes izraisīto problēmu risināšanai, gan Eiropas Savienības pašreizējo attīstības projektu turpināšanai, es domāju, ka budžets plaši aptver abas situācijas. Piemēram, tika saglabātas Eiropas Komisijas priekšsēdētāja saistības, kuras tas uzņēmās 2008. gada beigās, un tika ieviesti arī inovatīvi pasākumi, piemēram, sagatavošanas darbība "Erasmus jaunajiem uzņēmējiem”. Šis budžets ļaus Rumānijai arī turpmāk saņemt finansiālu atbalstu no struktūrfondiem un Kohēzijas fonda. Papildus tiek radītas labas izredzes, lai risinātu Eiropas Savienības austrumu daļas robežu jautājumu, kā arī Melnās jūras baseina reģionam, ņemot vērā, ka līdzekļi piešķirti sagatavošanas darbībai, kuras mērķis ir vides uzraudzība Melnās jūras baseinā, un kopējai Eiropas pamatprogrammai, kas paredzēta šā reģiona attīstībai. Turklāt, lai gan šobrīd pārdzīvojam grūtu periodu, mēs esam apsvēruši iespēju pievērst uzmanību tūrismam kā attīstības avotam, kā tas uzsvērts ar budžeta piešķīrumu ilgtspējīgam un sociālam tūrismam.
<SPEAKER ID="975" NAME="Jean-Luc Mélenchon  " LANGUAGE="FR">
Eiropas Savienības budžets atspoguļo tās politiku - tas ir neoliberāls, un tajā nav ņemtas vērā vairākuma intereses. Krīze kapitālisma sistēmā un vides krīze - sekas fanātiskajai apsēstībai ar visaugstāko produktivitāti, kas saistīta ar bezgalīgo dzīšanos pēc peļņas - to nespēs ietekmēt. Eiropas Savienība turpina nekritiski piemērot neoliberālas dogmas, pienācīgi neņemot vērā pierādījumus par to ekonomiskās efektivitātes trūkumu, kaitējumu videi un sociālo kaitējumu.
<P>
Parlaments tikai vakar nobalsoja par palīdzības piešķiršanu, izmantojot Eiropas Globalizācijas pielāgošanas fondu. Šis fonds tikai un vienīgi piešķir sociālistisku nokrāsu tādu lielu grupu kā Ford, Nokia un Dell nepamatotai pārvietošanai. Un tas ir tikai viens piemērs. Ko mēs varam teikt par Eiropas ekonomikas atveseļošanas plānu, kurš aizstāv brīvo tirdzniecību, elastīgu darba laiku un augstāko produktivitāti? Nē, tas Eiropai noteikti nav risinājums, bet gan problēma. Balsošana par šo budžetu būtu pretrunā Eiropas vispārējām interesēm.
<SPEAKER ID="974" NAME="Nuno Melo  " AFFILIATION="PPE">
rakstiski. - (PT) Šodien pieņemtais ziņojums ir ārkārtīgi svarīgs vairākos aspektos, pirmkārt tāpēc, ka tajā paredzēts finansējums ekonomikas atveseļošanas plānam 2,5 miljardu eiro vērtībā. Arī tekstilrūpniecības nozarei ir apstiprināti 300 miljoni eiro, ko Parlaments ir prasījis jau ilgu laiku. Budžetā iekļautas arī vairākas pozīcijas, kas paredzētas atbalstam, kura mērķis ir novērtēt tādu tautsaimniecības pamatnozaru stāvokli kā tekstilizstrādājumu un apavu ražošanas nozare un zivsaimniecības nozare, lai veicinātu zvejas flotes atjaunošanu; manai valstij tās ir ļoti svarīgas nozares. Šajā ekonomikas krīzes laikā ārkārtīgi svarīgi arī ir izmēģinājuma projekti pārtuksnešošanās apturēšanai un darbavietu saglabāšanai. Tāpat arī jānorāda, ka tas bija pēdējais ES budžets, kas izstrādāts saskaņā ar Nicas līgumu. Lisabonas līgums paplašina Parlamenta pilnvaras attiecībā uz visu budžetu.
<SPEAKER ID="973" NAME="Willy Meyer  " AFFILIATION="GUE/NGL">
rakstiski. - (ES) Šis budžets nepalīdzēs atrisināt krīzes saasinātās ekonomiskās, sociālās un vides problēmas, ar kurām saskaras Eiropas Savienība.
<P>
Tajā nav ņemta vērā arī pieaugusī sociālā un reģionu nevienlīdzība, bezdarbs un nabadzība. Lai panāktu patiesu ekonomisko un sociālo kohēziju, Eiropas Savienības budžetu jāizmanto, lai par prioritāti efektīvi izvirzītu konverģences politiku, kuras pamatā ir sociālais progress, katras dalībvalsts potenciāla saglabāšana un veicināšana, dabas resursu ilgtspējīga izmantošana un vides aizsardzība.
<P>
Mana grupa vienprātīgi noraida ideju izmantot Kopienas budžetu, lai veicinātu vēl militārāku un neoliberālāku Eiropas Savienību. Tādēļ mēs iebilstam pret budžetā ietverto militāro izdevumu palielināšanu. Šajā saistībā mēs vēlamies uzsvērt nepieciešamību demokrātiski kontrolēt izdevumus, kas saistīti ar Kopējo ārpolitiku un drošības politiku. Tā ir pelēkā zona, kas neietilpst budžeta izdevumu kontrolē.
<SPEAKER ID="972" NAME="Andreas Mölzer  " AFFILIATION="NI">
rakstiski. - (DE) Ekonomiskās krīzes laikā, kad Eiropas iedzīvotāji tiek pakļauti atlaišanu vilnim un sociālo pakalpojumu samazinājumam, arī Eiropas Savienībai ir jātaupa. Šajā ekonomiski grūtajā laikā, nenoliedzami, ir vajadzīgi pasākumi ekonomikas veicināšanai, tomēr rodas šaubas, vai to var panākt ar tādiem instrumentiem kā Eiropas ekonomikas atveseļošanas plāns. ES programmas, kuras iepriekš tika bieži cildinātas, ir izrādījušās spēcīgas tikai uz papīra. Turklāt ir pierādījies, ka dažādās ES subsīdijas ir bijis pamudinājums, lai izdarītu dažāda veida pārkāpumus. Tas nozīmē, ka nodokļu maksātāju grūti nopelnītā nauda gadiem ilgi ir tērēta neskaidriem nolūkiem. Tā vietā, lai turpinātu "uzpūst” ES budžetu, ir jāveic tālredzīga subsīdiju sistēmas atkārtota nacionalizēšana. Tādēļ es noraidu budžeta projektu.
<SPEAKER ID="971" NAME="Aldo Patriciello  " LANGUAGE="IT">
Priekšsēdētāja kungs, dāmas un kungi! Es atzinīgi vērtēju izcilo darbu, ko paveicis referents, kuram ir izdevies nodrošināt finansējumu Eiropas ekonomikas attīstības plānam 1,98 miljardu eiro apmērā, padarot to par 2010. gada budžeta pamatmērķi.
<P>
Esmu pārliecināts, ka jaunais plāns nodrošinās atjaunotu impulsu ekonomikas izaugsmei, konkurētspējai, kohēzijai un darba aizsardzībai Eiropā, vienlaikus parādot, ka ES budžets ir instruments, kura mērķis ir izvirzīt priekšplānā Eiropas iedzīvotājus un kas spēj sniegt īpašu atbildes reakciju, palīdzot pārvarēt pašreizējo ekonomikas krīzi, kura ir skārusi mūsu kontinentu.
<P>
Tagad Komisijas ziņā ir nodrošināt, lai visi projekti, kurus finansēs saskaņā ar atveseļošanas plānu, pilnībā atbilstu spēkā esošajiem ES tiesību aktiem vides jomā. Atzinīgi vērtējama ir arī kopīgā deklarācija, kurā izteikts aicinājums vienkāršot un mērķtiecīgāk izmantot struktūrfondus un Kohēzijas fondu, lai palīdzētu pārvarēt ekonomikas krīzes ietekmi.
<P>
Ļoti efektīva ir arī 300 miljonu eiro piešķiršana krīzes pārvarēšanai piensaimniecības nozarē. Tas nozīmē papildu 20 miljonus eiro, salīdzinot ar Padomes ieteikumu, par ko mēs varam tikai priecāties.
<SPEAKER ID="970" NAME="Marit Paulsen, Olle Schmidt un Cecilia Wikström  " LANGUAGE="SV">
Mēs uzskatām, ka jāatceļ ierobežojumi attiecībā uz lauksaimniecības politiku, un tai jābūt orientētai uz tirgu, ja vēlamies, lai tā dotu labumu patērētājiem un lauku iedzīvotājiem. Tādēļ ir nepieciešama pamatīga kopējās lauksaimniecības politikas reforma.
<P>
Pēc iespējas ātrāk un, vēlākais, līdz 2015. gadam ir jāatceļ visas eksporta un ražošanas subsīdijas lauksaimniecībai. ES un ASV lauksaimniecības subsīdiju atcelšana ir svarīga arī tad, ja mums jāapkaro globālā nabadzība un bads. Tajā pašā laikā ir jāatceļ visi ierobežojumi tirdzniecībai ar lauksaimniecības produkciju un zivīm, tādējādi atļaujot brīvu pārtikas tirdzniecību.
<P>
ES 2010. gada budžeta daļa, kas attiecas uz lauksaimniecību, ir iekļauta 2. kategorijā - "Dabas resursu saglabāšana un apsaimniekošana” - un veido tā saukto 3. bloku. Šajā blokā ietverti intervences un atbalsta pasākumi, pret kuriem mēs iebilstam, tostarp dažādi krājumu veidošanas pasākumi, piemēram, alkoholam, un plašs ES atbalsts vīnu nozarei. Tajā ietverts arī ES atbalsts piena un augļu piegādei skolās. Tas pats par sevi ir svarīgi, bet mēs uzskatām, ka šos jautājumus vajadzētu risināt dalībvalstu līmenī. Vienlaikus šajā blokā iekļauti svarīgi ierosinājumi, piemēram, dzīvnieku labturībai un dzīvnieku pārvadāšanas kontrolei, ko mēs principā vērtējam atzinīgi. Tomēr, tā kā balsošanas procedūra liek mums pieņemt nostāju par šo grozījumu grupu kopumā, mēs esam izvēlējušies atturēties no balsošanas par 3. bloku.
<SPEAKER ID="969" NAME="Paulo Rangel  " LANGUAGE="PT">
Tā kā Parlaments atzīst Eiropas iedzīvotāju vēlmi pēc drošas un neapdraudētas Eiropas, tas atzinīgi vērtē līdzekļu palielinājumu 3.a apakškategorijā attiecībā uz brīvību, drošību un tiesiskumu salīdzinājumā ar 2009. gada budžetu. Tas uzsver, ka ir svarīgi arī turpmāk piešķirt līdzekļus no ES budžeta, lai pārvaldītu legālo imigrāciju un trešo valstu pilsoņu integrāciju, vienlaikus risinot nelegālās imigrācijas problēmu.
<P>
Tas norāda, ka šī politika vienmēr jāīsteno, ievērojot ES Pamattiesību hartu. Vienlīdz svarīgs ir finansējuma palielinājums robežu aizsardzībai, tostarp Eiropas Atgriešanās fondam un Eiropas Bēgļu fondam, lai nodrošinātu dalībvalstu solidaritāti. Tas atzīst, ka visas Savienības valstis saskaras ar aizvien pieaugošām problēmām saistībā ar šajā pozīcijā ietverto politikas jomu īstenošanu un mudina dalībvalstis izmantot finansējuma palielinājumu brīvībai, drošībai un tiesiskumam salīdzinājumā ar 2009. gada budžetu, lai tās kopīgi var risināt šo un citas problēmas, kuras var rasties, veicinot kopēju imigrācijas politiku, kas ir pēc iespējas aptverošāka un pamatota uz neierobežotu cilvēktiesību ievērošanu.
<SPEAKER ID="968" NAME="Daciana Octavia Sârbu  " AFFILIATION="S&amp;D">
rakstiski. - Es atzinīgi vērtēju balsojuma par 2010. gada budžetu galarezultātu. Tas nodrošinās, ka finanšu līdzekļi tiek novirzīti dažādiem svarīgiem projektiem, un sniegs ļoti nepieciešamo atbalstu, jo īpaši ņemot vērā ekonomiskās grūtības, ar kurām joprojām saskaras Eiropas Savienība. Īpaši svarīga ir 300 miljonu eiro piešķiršana piensaimniecības nozarei pēc nesenās krīzes. Padome beidzot piekrita atbalstīt šo Eiropas Parlamenta prasīto summu, lai gan pirms tam tā diskutēja par 280 miljoniem eiro. Ievērojams finansējums, 2,4 miljardi eiro, ir piešķirts arī Ekonomikas atveseļošanas plāna 2. posmam, kas ietver vitāli svarīgu atbalstu enerģētikas (tostarp atjaunojamās enerģijas) projektiem un infrastruktūrai, kā arī 420 miljonus eiro platjoslas interneta pieejamības nodrošināšanai lauku rajonos. Tādējādi budžets sniegs atbalstu nozīmīgiem pasākumiem enerģētikas, infrastruktūras un tehnoloģiju jomās, kā arī nodrošinās būtisku palīdzību pašreizējos ekonomikas apstākļos.
<SPEAKER ID="967" NAME="Nuno Teixeira  " LANGUAGE="PT">
Balsojums par Eiropas Savienības budžetu ir kā ikgadējs iestāžu orientieris, kas apliecina uzticību Kopienas programmām un uzsver Parlamenta nozīmi. Es atzinīgi vērtēju Eiropas ekonomikas atveseļošanas plāna 2009. un 2010. gadam otrā posma nobeigumu, jo pašreizējās krīzes laikā ekonomikas un nodarbinātības atveseļošana ir Eiropas Tautas partijas (Kristīgo demokrātu) grupas galvenais rūpju iemesls. Jaunās mikrofinansēšanas instrumenta programmas apstiprināšana parāda Lisabonas stratēģijas mērķu prioritāti un mazo un vidējo uzņēmumu lielo nozīmi darba vietu radīšanā. Man jāsaka, ka esmu satraukts par budžeta apropriāciju samazinājumu struktūrfondiem un Kohēzijas fondam, kas ir vitāli svarīgi ekonomikas atveseļošanai un teritoriālajai kohēzijai, it īpaši tādos attālos reģionos kā Madeira.
<P>
Manuprāt, ir svarīgi arī turpmāk padarīt kohēzijas politiku elastīgāku, lai paaugstinātu Kopienas fondu finansēto programmu ieviešanas līmeni, kas patlaban ir pārāk zems. Turklāt jāturpina tādu projektu veicināšana, kuriem ir stratēģiski mērķi, kuri nodrošina pievienoto vērtību un veicina konkurētspēju ilgstošā laikposmā. Visu minēto iemeslu dēļ es balsoju par šo ziņojumu, kas ir kā kulminācijas punkts tehniski sarežģītam procesam, kurā bija grūti panākt vienošanos.
<SPEAKER ID="966" NAME="Silvia-Adriana Ţicău  " AFFILIATION="S&amp;D">
rakstiski. - (FR) Es balsoju par Eiropas Savienības 2010. finanšu gada vispārējā budžeta projektu ar Padomes grozījumiem (visām sadaļām) un par Eiropas Savienības 2010. finanšu gada vispārējā budžeta projekta visām grozījumu vēstulēm. ES 2010. gada budžetā paredzētas ievērojamas summas saistībām saskaņā ar Eiropas ekonomikas atveseļošanas plānu, piemēram, energotīkliem (1175 miljoni eiro), Eiropas atklātā jūrā izvietoto vēja spēkstaciju tīklam (208 miljoni eiro) un oglekļa dioksīda uztveršanai un ģeoloģiskai uzglabāšanai (523,2 miljoni eiro). Eiropas Parlaments ir spējis arī noteikt finansējuma griestus transporta drošībai, SESAR kopuzņēmumam, pasākumiem Eiropas politikas atbalstīšanai transporta un pasažieru tiesību jautājumos, programmai "Saprātīga enerģētika Eiropai”, kas ir Konkurētspējas un inovāciju pamatprogrammas sastāvdaļa, un kopuzņēmumam "Clean Sky”. Turklāt lauksaimniecībai piešķirtās summas ietver papildu 14 miljardus eiro lauku attīstības veicināšanai un 300 miljonus eiro to piensaimnieku atbalstam, kurus smagi skārusi ekonomikas un finanšu krīze. Ekonomikas un finanšu krīzes dēļ Eiropas iedzīvotāji šobrīd galvenokārt uztraucas par darba zaudēšanu. Esmu pārliecināta, ka 2010. gadā īpaša uzmanība jāpievērš jauno uzņēmēju apmācības programmām un viņu atbalstīšanai, dibinot savus uzņēmumus.
<SPEAKER ID="965" NAME="Artur Zasada  " LANGUAGE="PL">
Šodien mēs esam pieņēmuši Eiropas Savienības 2010. gada budžetu gandrīz 123 miljardu eiro apmērā. Katrs budžets ir zināms kompromiss. Iespējams, daudzi no mums apzinās tā trūkumus, bet jāuzsver, ka vidusmēra ES iedzīvotājs ir ieguvējs no šodien pieņemtā dokumenta. Pats galvenais, ka Eiropas Savienība pastiprina savu enerģētikas drošību un paļaujas uz uzņēmumu attīstību, it īpaši uz mikrouzņēmumu attīstību. Esmu gandarīts, ka 20 miljoni eiro ir rezervēti Baltijas jūras stratēģijai. Taisnība, ka rezerves fondi tiks izmantoti tikai tad, kad Eiropas Komisija iesniegs rakstiskus priekšlikumus to izmantošanai. Tomēr esmu pārliecināts, ka tas notiks pēc iespējas drīzāk. Esmu īpaši gandarīts par to, ka budžetā iekļauti trīs projekti, kas ir svarīgi manai valstij. Es runāju par atbalstu Speciālajai olimpiādei, kas notiks Varšavā un Atēnās, stipendijām jauniešiem no valstīm, kuras iekļautas Eiropas kaimiņattiecību politikas programmā, un profesora Bronisław Geremek vārdā nosauktās Eiropas civilizācijas katedras izveidošanu Eiropas Koledžā Natolinā.
<SPEAKER ID="963" NAME="Diogo Feio  " LANGUAGE="PT">
Eiropas iestāžu atvērtība un procedūru pārredzamība nodrošina, ka pilsoniskā sabiedrība un sabiedrības viedoklis dalībvalstīs nav tikai informācijas avots, bet arī būtiska un informēta lēmumu pieņemšanas procesa sastāvdaļa. Lai gan iedzīvotāji jūtas atšķirti no Eiropas ne tikai tāpēc, ka procedūra attiecībā uz Lisabonas līguma stāšanos spēkā tika kavēta un ne vienmēr bija skaidra un atvērta kritikai, Eiropas iestādēm jāpieprasa un ar pilnu atdevi jāiesaistās, lai savlaicīgi padarītu pieejamu pēc iespējas lielāku dokumentu skaitu, tādējādi palīdzot likvidēt šo plaisu.
<P>
Tomēr man jāizsaka nožēla par to, ka kreisi noskaņotie Parlamentā, līgumam stājoties spēkā, ir izmantojuši nepieciešamos juridiskā pamata uzlabojumus attiecībā uz piekļuvi dokumentiem, lai pieņemtu populistisku nostāju un atteiktos no nepieciešamības pēc konfidencialitātes dažās Eiropas darbības jomās, un censtos izcelt sevi kā vienīgos pārredzamības aizstāvjus.
<P>
Tik jutīgos jautājumos var iztikt bez mākslīgas un populistiskas šķelšanās; tie ir jāuztver nopietni, ar atbildības sajūtu un pēc iespējas plašākā vienprātībā. Man žēl, ka tas nav bijis iespējams.
<SPEAKER ID="962" NAME="Sylvie Guillaume  " LANGUAGE="FR">
Es pilnībā atbalstīju mana kolēģa Cashman kunga iesniegto rezolūciju, kurā Komisija un Padome tiek aicinātas pārskatīt noteikumus par piekļuvi Eiropas iestāžu dokumentiem atbilstīgi Lisabonas līgumā noteiktajām klauzulām attiecībā uz pārredzamību. Šis jautājums ir ļoti svarīgs, lai nodrošinātu mūsu iestāžu demokrātisku un atbildīgu darbību, un tam jāpalīdz atjaunot Eiropas pilsoņu uzticēšanos Eiropai.
<SPEAKER ID="961" NAME="Elisabeth Köstinger, Hella Ranner, Richard Seeber un Ernst Strasser  " LANGUAGE="DE">
Balsojumā ceturtdien, 2009. gada 17.decembrī, es balsoju pret Cashman kunga rezolūciju par juridiskā pamata uzlabojumiem attiecībā uz piekļuvi dokumentiem pēc Lisabonas līguma stāšanās spēkā (Regula (EK) Nr. 1049/2001), tāpēc, ka šajā rezolūcijā skarti fakti, kuriem nav nekādas saistības ar pārredzamības jautājumu, un pieprasītas pārmaiņas, kuras nedotu konstruktīvu ieguldījumu pārredzamības uzlabošanā.
<P>
Es vēlos uzsvērt, ka es patiesi atbalstu pārredzamību un publisku piekļuvi dokumentiem. Tomēr šos svarīgos mērķus var sasniegt, nevis izpildot Cashman kunga prasības, bet tikai atbildīgi izturoties pret šo jautājumu, kā uzsvērts Eiropas Tautas partijas grupas (Kristīgo demokrātu) grupas pārstāvju Renate Sommer, Simon Busuttil un Manfred Weber rezolūcijā par šo tematu.
<SPEAKER ID="960" NAME="Véronique Mathieu  " LANGUAGE="FR">
Ļoti svarīgi ir padarīt Eiropas rīcību pārredzamāku un ļaut pēc iespējas plašāku piekļuvi Eiropas iestāžu dokumentiem, lai Eiropas iedzīvotāji varētu labāk izprast Eiropas Savienības darbu. Tomēr mums šajā saistībā ir jābūt modriem, lai nepieļautu nekāda veida demagoģiju. Eiropas darbības efektivitātes dēļ šis neaizskaramais pārredzamības princips ir jāierobežo. Pieļaujot maksimālu pārredzamību, rodas draudi, ka debates būs neauglīgas, jo Parlamenta deputāti baidīsies atklāti izteikties par jutīgiem jautājumiem. Sarunas pēc būtības prasa noslēgtu vidi, citādi debates notiks neformālā gaisotnē, kas vairs nelīdzināsies oficiālām sanāksmēm, un galarezultāts būs pretējs tam, ko mēs centāmies sasniegt. Tādēļ es saku "jā” lielākai pārredzamībai un šajā saistībā atzinīgi vērtēju Lisabonas līguma stāšanos spēkā. Tas ļaus īstenot šīs pārmaiņas, tomēr tas nedrīkst notikt uz drošas Eiropas lēmumu pieņemšanas rēķina.
<SPEAKER ID="959" NAME="Nuno Melo  " AFFILIATION="PPE">
rakstiski. - (PT) Lisabonas līguma stāšanās spēkā rada nepieciešamību uzlabot juridisko pamatu, kas reglamentē piekļuvi dokumentiem. Šādiem uzlabojumiem ir jānodrošina visu Eiropas Savienības iedzīvotāju tiesību aizsardzība. Tā kā Eiropas Savienība ir telpa, kurā valda brīvība, drošība un tiesiskums, kā tas noteikts Pamattiesību hartas preambulā, ir apsveicami jebkuri centieni, kas rada lielāku pārskatāmību attiecībā uz piekļuvi ES iestāžu dokumentiem. Tomēr ir arī ļoti svarīgi novērtēt, cik ļoti pilnīga piekļuves brīvība visiem dokumentiem var traucēt iestāžu pienācīgu darbību. Tādēļ ir svarīgi rast līdzsvaru šajā jautājumā.
<SPEAKER ID="958" NAME="Frédérique Ries  " AFFILIATION="ALDE">
rakstiski. - (FR) Es nešaubīgi balsoju par vērienīgo Eiropas Parlamenta rezolūciju saistībā ar iedzīvotāju piekļuvi dokumentiem. Es to darīju tāpēc, ka vienmēr ir svarīgi atgādināt iedzīvotājiem, ka pārredzamība ir demokrātijas pamats, jo vidusmēra iedzīvotājam joprojām ir jāpārvar dažādi šķēršļi, lai piekļūtu Eiropas Savienības informācijai, un arī tāpēc, ka Lisabonas līguma stāšanās spēkā 1. decembrī ievērojami maina šo situāciju. Iedzīvotāju tiesības piekļūt visu veidu Eiropas iestāžu dokumentiem tagad ir noteiktas Pamattiesību hartas 42. pantā. Turklāt iedzīvotāju tiesības paplašina Padomes juridiskie atzinumi, savukārt pienākumi ir attiecināti uz visām Eiropas iestādēm.
<P>
Šis balsojums ir kā noslēgums darbam, ko paveikusi mana politiskā grupa, kura vienmēr ir bijusi šīs cīņas avangardā. Šajā saistībā Parlaments pirms deviņiem mēnešiem pieņēma Cappato kunga ziņojumu un pieprasīja lielāku Padomes darbības pārredzamību, atklātību un demokrātiskumu Šai iestādei ir morāls pienākums publiskot tās lēmumus un debates; tā gluži vienkārši ir demokrātiska prasība, kas jāpilda iedzīvotāju labā.
<SPEAKER ID="957" NAME="Axel Voss  " LANGUAGE="DE">
Pārredzamība ir svarīga, un globalizācijas laikmetā tās nozīme pieaug. Tādēļ es atbalstu centienus ieviest lielāku pārredzamību ES līmenī. Tomēr mums jāsaglabā līdzsvars. Rezolūcijā, ar kuru esam iepazīstināti, iedzīvotāju prasītā pārredzamība ir ievērojami pārsniegta, un tādēļ es balsoju pret to. Šis rezolūcijas priekšlikums nerada līdzsvaru starp nepieciešamo pārredzamību un administrācijas un Parlamenta deputātu pamatotu darbību ES līmenī. Pašreizējā versijā vairs nav iespējams nodrošināt rakstītā vārda konfidencialitāti, uzdodot jautājumus, nevar garantēt iedzīvotāju privātumu, tiek apšaubīta datu aizsardzība un nav iespējams prognozēt, kā tā ietekmēs mūsu drošību un Eiropas Centrālās bankas finanšu tirgus politiku. Turklāt tā vairos birokrātiju attiecībā uz administrāciju un Parlamenta deputātiem, kas nav samērīgi ar šīs rezolūcijas mērķi.
<SPEAKER ID="955" NAME="Louis Grech  " AFFILIATION="S&amp;D">
rakstiski. - Maltas delegācija S&D grupā balsos par Mauro kunga, Busuttil kunga un Weber kunga iesniegto rezolūcijas priekšlikumu par subsidiaritātes principu. Tomēr delegācija uzskata, ka plašāka vienprātība un lielāks balsu vairākums par priekšlikumu būtu spēcīgāks vēstījums Eiropai. Tādēļ būtu labāk atbalstīt priekšlikuma atlikšanu uz noteiktu laiku, jo tas varētu nodrošināt lielākas iespējas panākt plašāku vienprātību.
<SPEAKER ID="954" NAME="Jean-Luc Mélenchon  " LANGUAGE="FR">
Visu Eiropas iestāžu - gan valstu, gan Kopienas līmenī - pienākums ir pārstāvēt visus Eiropas pilsoņus bez izņēmuma. Sekulārisms ir vienīgais princips, pamatojoties uz kuru iestādes var ļaut visiem iedzīvotājiem piekļūt sabiedriskajiem pakalpojumiem saskaņā ar viņu pārliecību. Tas ir mūsu kopējais filozofiskais mantojums, un tas sargā pilsoniskā miera principu, kas ir ES veidošanas pamatā.
<P>
Tādēļ ir ļoti svarīgi, lai Itālija ievērotu spriedumu, ko lietā "Lautsi pret Itāliju” pasludināja Eiropas Cilvēktiesību tiesa. Kā norāda tiesa, reliģisku simbolu izvietošana ir jāaizliedz visās sabiedriskajās ēkās Eiropas Savienībā. Ir pēdējais laiks izņemt no valsts skolām krucifiksus, kuri tika izvietoti klašu telpās Musolīni laikā.
<SPEAKER ID="953" NAME="Edward Scicluna  " AFFILIATION="S&amp;D">
rakstiski. - Maltas delegācija S&D grupā balsos par Mauro kunga, Busuttil kunga un Weber kunga iesniegto rezolūcijas priekšlikumu par subsidiaritātes principu. Tomēr delegācija uzskata, ka plašāka vienprātība un lielāks balsu vairākums par priekšlikumu būtu spēcīgāks vēstījums Eiropai. Tādēļ būtu labāk atbalstīt priekšlikuma atlikšanu uz noteiktu laiku, jo tas varētu nodrošināt lielākas iespējas panākt plašāku vienprātību.
<SPEAKER ID="951" NAME="Diogo Feio  " LANGUAGE="PT">
Baltkrievija ir pelnīti nosaukta par pēdējo padomju republiku Eiropā. Lai gan dažos šīs valsts politiskās, sociālās un ekonomiskās dzīves aspektos ir panākts progress, skaidrs ir tas, ka neviena no ieviestajām reformām vēl nav bijusi par iemeslu, lai atbrīvotos no šī pazemojošā apzīmējuma.
<P>
Baltkrievijā nav brīvu vēlēšanu, nav vārda un biedrošanās brīvības un brīvības piedalīties demonstrācijas, kā arī palielinās varas iestāžu represijas.
<P>
Eiropas Savienību apdraud bīstama tendence samierināties ar šo diktatūru tāpat, kā tas bija Kubas gadījumā. Es uzskatu, ka tas tā nedrīkst notikt, un ir skaidri jānorāda, ka demokrātijas un brīvības vērtības ir ne tikai neapspriežams jautājums, bet tās ir arī neatņemama sastāvdaļa visiem nolīgumiem ar Baltkrieviju. Tādēļ Eiropas Savienībai jāsaglabā un jāpastiprina kontakti ar Baltkrievijas demokrātisko opozīciju, lai stiprinātu to cilvēku pārliecību, kuriem Parlaments piešķīra Saharova balvu par viņu cīņu par šīs valsts demokratizāciju.
<SPEAKER ID="950" NAME="Nuno Melo  " AFFILIATION="PPE">
rakstiski. - (PT) Eiropas Savienība nevar interesēties tikai par tiem jautājumiem, kas attiecas uz tās dalībvalstīm. Tai jābūt par demokratizācijas procesa virzītājspēku valstīs, kas atdzimušas pēc bijušās Padomju Savienības sabrukšanas. Svarīgi ir visi pasākumi, kuru mērķis ir uzlabot stāvokli šajās valstīs. Tāda ir šā rezolūcijas priekšlikuma būtība, aicinot pieņemt tādus pasākumus Baltkrievijas atbalstam, kuru rezultātā šajā valstī ir jāparādās nepārprotamām demokrātijas reformu, kā arī cilvēktiesību un tiesiskuma ievērošanas iezīmēm. Baltkrievijas dalība Austrumu partnerībā ir svarīgs solis šajā virzienā, tomēr vēl ir daudzi aspekti, kas jāuzlabo saistībā ar brīvību un drošības garantēšanu Baltkrievijā.
<SPEAKER ID="949" NAME="Andreas Mölzer  " AFFILIATION="NI">
rakstiski. - (DE) Es balsoju par kopīgo rezolūciju par Baltkrieviju, jo tajā līdzsvaroti atspoguļota situācija šajā valstī un uzsvērti gan pozitīvie aspekti, gan panāktais progress, kā arī demokrātijas trūkums daudzās jomās. Manuprāt, ļoti svarīgi ir nodrošināt, lai Baltkrievijas valdība pēc iespējas ātrāk garantētu vārda brīvību un biedrošanās brīvību, kas ļautu efektīvi darboties opozīcijas partijām.
<SPEAKER ID="948" NAME="Wojciech Michał Olejniczak  " LANGUAGE="PL">
Rezolūcija par Baltkrieviju ir svarīgs vēstījums no Eiropas Savienības un Eiropas. Mums jāparāda gan demokrātiskajai opozīcijai, gan Baltkrievijas varas iestādēm - un ne tikai ar šādu rezolūciju starpniecību -, ka mums nav pieņemami cilvēktiesību pārkāpumi vai aizliegums reģistrēt politiskās partijas, nevalstiskās organizācijas un neatkarīgos plašsaziņas līdzekļus.
<P>
Eiropas Parlaments nevar piekrist nāvessoda izmantošanai, un Baltkrievija ir vienīgā valsts Eiropā, kurā piemēro šādu soda veidu. Mēs nevaram mīkstināt sankcijas pret Baltkrieviju, ja tajā nav vērojams progress šīs valsts demokratizācijas virzienā. Eiropas Savienība nedrīkst izlikties neredzam kliedzošos vārda brīvības, cilvēktiesību un pilsoņu tiesību ievērošanas un nevalstisko organizāciju darbības ierobežojumus. Eiropas Parlaments, kuru veido deputāti no 27 dalībvalstīm, atspoguļo demokrātiju un sadarbību.
<P>
Mēs varam atbalstīt un atbalstīsim tikai demokrātiskus pasākumus, jo tie ir Eiropas Savienības pamatā. Mēs nevaram piekrist nekādiem citiem pasākumiem. Es ceru, ka rezolūcija par Baltkrieviju ir viens no daudzajiem pasākumiem, kurus mēs pieņemsim. To no mums sagaida gan baltkrievi, gan visa Eiropa.
<SPEAKER ID="947" NAME="Justas Vincas Paleckis  " AFFILIATION="S&amp;D">
rakstiski. - (LT) Es ar zināmām šaubām balsoju par rezolūciju par Baltkrieviju, jo Eiropas Parlamentā dokumenti, kas attiecas uz Baltkrieviju, tiek pieņemti pārāk bieži un tādēļ netiek pienācīgi novērtēti. No otras puses, saglabājot kritisku toni pret Minskas režīmu, šajā rezolūcijā skaidrāk nekā iepriekšējās ir uzsvērtas konkrētas pozitīvas pārmaiņas ES un Baltkrievijas attiecībās. Lai panāktu fundamentālus uzlabojumus Eiropas Savienības, tās dalībvalstu un Baltkrievijas attiecībās, Baltkrievijai jāvirzās reformu un demokratizācijas virzienā. Šāds pagrieziens veicinātu plaša attiecību spektra izveidi ar šo valsti. Lietuvā 39 pilsētas un reģioni produktīvi sadarbojas ar Baltkrievijas pilsētām un reģioniem, daloties pieredzē un piedaloties kopējos projektos. Es atbalstīju šo rezolūciju arī tāpēc, ka tajā ES tiek aicināta veltīt lielāku uzmanību konkrētiem projektiem, kas atbilst partnervalstu interesēm. Rezolūcijā mēs apsveicām Baltkrieviju, Ukrainu un Lietuvu, kuras kļuva par pirmajām valstīm, kas Eiropas Komisijai un ES dalībvalstīm iesniedza trīspusējus projektus Austrumu partnerības programmai. Tie ir virkne konkrētu projektu robežkontroles, transporta, tranzīta, kultūras un vēsturiskā mantojuma, sociālajā un energoapgādes drošības jomā.
<SPEAKER ID="945" NAME="Anne Delvaux  " LANGUAGE="FR">
Es atzinīgi vērtēju balsojumu par šo rezolūciju. Šodien, par spīti Gomas konferencei mieram, stabilitātei un attīstībai un 2008. gada janvārī noslēgtajam pamiera nolīgumam, KDR austrumos turpinās nežēlīgas kaujas, ko pavada neiedomājamas zvērības pret civiliedzīvotājiem, galvenokārt sievietēm, bērniem un veciem cilvēkiem. Arvien vairāk izplatās seksuālā vardarbība, un šodien šos noziegumus pastrādā ne tikai karojošās puses, bet arī civiliedzīvotāji. Steidzami jādara viss iespējamais, lai nodrošinātu civiliedzīvotāju aizsardzību laikā, kad daudzi MONUC karavīri, kas atrodas uz vietas, ne vienmēr spēj ierobežot vardarbības izplatību. Kongo varas iestādes nesen ir izrādījušas apņēmību darīt galu šai nesodāmībai. Tomēr šai neiecietības politikai ir jābūt ne vien vērienīgai - visiem bez izņēmuma, kas pastrādājuši šīs zvērības, nāksies atbildēt par savu rīcību -, bet tā arī jāpielieto praksē. Mūsu kā Eiropas Parlamenta deputātu pienākums ir norādīt, ka ir jāievēro tādas starptautiskās saistības kā cilvēktiesības un dzimumu līdztiesība, lai saglabātu cieņpilnu attieksmi pret sievietēm un pasargātu daudzos nevainīgos Kongo bērnus.
<SPEAKER ID="944" NAME="Diogo Feio  " LANGUAGE="PT">
Kopš Mobutu Sese Seko kleptokrātiskā režīma sabrukuma Kongo Demokrātiskajai Republikai (bijusī Beļģijas Kongo un bijusī Zaira) pāri veļas nemieru un nežēlīgas varmācības vilnis, kas jau ir paņēmis līdzi vairāku miljonu cilvēku dzīvības.
<P>
Kara posts, kam nav robežu un kuram būtībā ir etnisks, nevis valstisks raksturs, vissmagāk ir skāris valsts austrumu daļu. Nežēlīga vardarbība izplatās tādā ātrumā, ka tai nav iespējams izsekot, un starptautiskā sabiedrība, it īpaši ANO spēki, nav pierādījuši, ka spēj kontrolēt situāciju, par spīti visiem līdz šim izrādītajiem civilajiem un militārajiem centieniem.
<P>
Dažas Āfrikas valstis nav viegli pārvaldāmas, un centrālās valdības ir zaudējušas kontroli pār daļu savu teritoriju; diemžēl šādas situācijas vēl nav izskaustas. Šī situācija bieži ir saistīta ar nelegālu ekspluatāciju un izejvielu laupīšanu, ko veic gan nemiernieku spēki, gan regulārā armija un tās komandieri. Pat ja šādas situācijas rašanās cēlonis ir Eiropas dekolonizācijas process un veids, kā tika noteiktas robežas, tas neatbrīvo Āfrikas vadītājus un lēmumu pieņēmējus no atbildības, un neliedz aicināt pilsonisko sabiedrību šajās valstīs izlēmīgi uzņemties kontroli pār savu likteni.
<SPEAKER ID="943" NAME="Sylvie Guillaume  " LANGUAGE="FR">
Es balsoju par rezolūciju, kurā nosodīta nopietnā etniskā vardarbība, ko nesen pieredzēja Kongo un kas izraisīja 44 000 izmisušu un nabadzībā nonākušu cilvēku pārvietošanu. Mani īpaši uztrauc problēma, kas saistīta ar seksuālo vardarbību, kas tiek izmantota kā kara ierocis. Tas ir neattaisnojams noziegums, kas nedrīkst palikt nesodīts un pret ko jāiestājas Eiropas Savienībai. Mums jānodrošina, lai tie Kongo armijas pārstāvji, kuri ir atbildīgi par šiem cilvēktiesību pārkāpumiem, tiktu saukti pie atbildības.
<SPEAKER ID="942" NAME="Nuno Melo  " AFFILIATION="PPE">
rakstiski. - (PT) Eiropas Savienība nedrīkst norobežoties no dažādajiem bruņotajiem konfliktiem, kas zināmā mērā notiek visā pasaulē. Vardarbība Kongo Demokrātiskajā Republikā ir konflikts, kas norisinās vairāku gadu garumā un kura dēļ miljoniem cilvēku iet bojā, tiek pārvietoti vai zaudē savus mājokļus. Tāpēc ir ļoti svarīgi mudināt visas konfliktā iesaistītās puses pārtraukt karadarbību, lai šajos reģionos dzīvojošie cilvēki atkal varētu dzīvot miera apstākļos. Ir svarīgi, lai mēs turpinātu atbalstīt ANO misijas uz vietas, tādējādi atvieglojot iedzīvotāju, it īpaši veco ļaužu, sieviešu un bērnu, ciešanas.
<SPEAKER ID="941" NAME="Willy Meyer  " AFFILIATION="GUE/NGL">
rakstiski. - (ES) Bruņoto konfliktu reģionā var atrisināt tikai pieņemot politisku risinājumu. Tāpēc ir jāpārtrauc jebkāda kaimiņvalstu vai citu valstu iejaukšanās. Lai pārtrauktu konfliktu Kongo Demokrātiskajā Republikā (KDR), ir vajadzīgs diplomātisks risinājums, kas panākts sarunās visu pušu starpā. Šādam lēmumam ir jābūt saskaņā ar Apvienoto Nāciju Organizācijas Statūtiem un Vispārējo cilvēktiesību deklarāciju.
<P>
ANO Drošības padomei ir jāpārskata MONUC pilnvaras. Pilnvaras saskaņā ar ANO Statūtu VII nodaļu ir jāatceļ, lai izvairītos no Kongo bruņoto spēku stiprināšanas, tādējādi apdraudot ANO miera uzturēšanas misiju. Mēs aicinām pārtraukt EUPOL un EUSEC misijas KDR. Šīs misijas ir negatīvi veicinājušas vardarbības saasināšanos un situācijas pasliktināšanos valstī, jo misiju ietvaros tika apmācīti drošības spēki, kas pēc tam pastrādā noziegumus pret saviem civiliedzīvotājiem.
<P>
Ir jāīsteno ANO rezolūcijas par embargo noteikšanu attiecībā uz ieroču piegādi KDR. Mēs gribētu norādīt, ka vairākas Eiropas Savienības dalībvalstis pārkāpj šo aizliegumu. Pārējo politisko grupu iesniegtajā kopīgajā rezolūcijā nav ietverti šie pamatjautājumi, tāpēc es balsoju pret to.
<SPEAKER ID="940" NAME="Andreas Mölzer  " AFFILIATION="NI">
rakstiski. - (DE) Šis kopīgais rezolūcijas priekšlikums par Kongo Demokrātisko Republiku atspoguļo sarežģīto situāciju šajā Āfrikas valstī. Par spīti lielajiem cilvēku resursiem un finansējumam, ko nodrošina starptautiskā sabiedrība, vēl nav izdevies panākt mieru un stabilitāti šajā reģionā. Gluži otrādi, ANO karavīri tiek apsūdzēti par nostāšanos konfliktā iesaistīto pusē un turpmākas situācijas saasināšanas veicināšanu. Ir ļoti svarīgi, lai šis jautājums tiktu atrisināts.
<P>
ANO misijas lielās izmaksas, kas pārsniedz 7 miljardus eiro, iekļaujot humāno palīdzību, var attaisnot tikai tad, ja ir skaidri zināms, kā šie līdzekļi ir izmantoti. Tā kā rezolūcijā nav ietverts īpašs aicinājums to noskaidrot, es atturējos no balsošanas.
<SPEAKER ID="939" NAME="Bart Staes  " LANGUAGE="NL">
Mēs nedrīkstam izturēties vienaldzīgi pret masveida slepkavībām, noziegumiem pret cilvēci, bērnu piespiedu iesaistīšanu armijā un seksuālo vardarbību pret sievietēm un meitenēm, kas vēl aizvien notiek Kongo Demokrātiskajā Republikā. Ir vajadzīgi turpmāki centieni, lai apturētu ārvalstu bruņoto grupu darbību KDR austrumos. Starptautiskā sabiedrība nedrīkst bezspēcīgi noraudzīties no malas. Tai jānodrošina, ka pamiera nolīgumi, kas tika noslēgti 2009. gada martā, tiek efektīvi un godprātīgi ievēroti. ANO augstā komisāra cilvēktiesību jautājumos divos nesenākajos ziņojumos norādīts, ka humanitārā situācija strauji pasliktinās.
<P>
MONUC ir ļoti būtiska nozīme, bet tās pilnvaras un noteikumi par spēka lietošanu ir jāīsteno apņēmīgi un nepārtraukti, lai efektīvāk nodrošinātu iedzīvotāju drošību. MONUC klātbūtne vēl arvien ir nepieciešama. Jādara viss iespējamais, lai tā varētu pilnībā īstenot savas pilnvaras attiecībā uz apdraudēto cilvēku aizsardzību. Padomei ir jāuzņemas vadošā loma un jānodrošina, lai ANO Drošības padome atbalstītu MONUC, pastiprinot tās operatīvās spējas un labāk nosakot prioritātes, kuru skaits patlaban sasniedz 41.
