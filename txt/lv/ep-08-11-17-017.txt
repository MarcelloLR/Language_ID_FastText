<CHAPTER ID="017">
Darba kārtība
<SPEAKER ID="022" NAME="Priekšsēdētājs">
Ir izsniegta šīs sesijas darba kārtības projekta galīgā versija, kas saskaņā ar Reglamenta 130. un 131. pantu izstrādāta Priekšsēdētāju konferences 2008. gada 13. novembra sanāksmē. Projektā pieprasīts ieviest šādus grozījumus:
<P>
Trešdiena:
<P>
Eiropas Parlamenta Sociāldemokrātu grupa ir pieprasījusi rītdienas darba kārtībā iekļaut Padomes un Komisijas paziņojumus par situāciju transportlīdzekļu nozarē. Vajadzētu uzsvērt, ka, iekļaujot šo punktu, uz ceturtdienas darba kārtību būs jāpārceļ jautājums, uz kuru ir jāatbild mutiski, par ieteikuma, ar ko nosaka obligātos kritērijus vides pārbaudēm dalībvalstīs, pārskatīšanu.
<SPEAKER ID="023" NAME="Hannes Swoboda">
PSE grupas vārdā. - (DE) Priekšsēdētāja kungs, es esmu pārliecināts - Parlamentā ikviens apzinās, ka daļēji arī ASV transportlīdzekļu nozares krīzes ietekmes dēļ transportlīdzekļu nozare ES patlaban atrodas ļoti sarežģītā situācijā. Tādēļ es uzskatu, ka būtu lietderīgi, ja Komisija sniegtu paziņojumu par savu viedokli attiecībā uz šo krīzi; kādus risinājumus tā redz, tostarp arī, piemēram, valsts atbalsta sniegšanu; kādi konkurences noteikumi būtu jāievēro un tā tālāk. Tas, manuprāt, ir ļoti būtisks jautājums.
<P>
Tomēr es vēlētos piebilst, ka mēs nevēlamies apgrūtināt vai kavēt transportlīdzekļu nozares mērķu sasniegšanu vides jomā. Mēs tik un tā pieprasīsim, lai šie mērķi vides jomā tiek īstenoti un ieviesti, bet vienlaicīgi mums ir nepieciešams ar Komisijas pārstāvi pārrunāt transportlīdzekļu nozares ekonomiskās grūtības. Tas ir mūsu lūgums, un es ceru, ka mēs gūsim plašu atbalstu.
<SPEAKER ID="025" NAME="Koenraad Dillen" AFFILIATION="NI">
(NL) Priekšsēdētāja kungs, pamatojoties uz Reglamenta 7. punkta neievērošanu, es vēlos paust nožēlu par faktu, ka šovakar no darba kārtības tika izņemts jautājums par Klaus-Heiner Lehne ziņojumu, kam vajadzēja būt šīvakara debašu tematam un kas skar mana kolēģa Frank Vanhecke imunitāti. Tādējādi nenotiek arī debates, lai gan tās bija paredzētas sākotnējā darba kārtībā.
<P>
Otrkārt, es vēlos protestēt pret faktu, ka Klaus-Heiner Lehne atteicās nosūtīt ziņojumu attiecīgajai personai pēc diskusijas komitejā par šo ziņojumu, apgalvojot, ka tādā veidā viņai būs iespējams sekot līdzi diskusijām plenārsēdēm. Taču šis pats temats tajā pašā vakarā tika plaši apspriests Beļģijas televīzijas kanālā VRT, kas liek domāt par informācijas noplūdi. Tādēļ es vēlētos, lai jūs noskaidrotu, kā šis konfidenciālais ziņojums, kuru iesaistītajai personai nebija ļauts rūpīgi izskatīt, varēja tikt apspriests Beļģijas televīzijā tajā pašā vakarā un galu galā vairs nešķita tik konfidenciāls.
<SPEAKER ID="026" NAME="Priekšsēdētājs">
Mēs to ņemsim vērā. Es nevēlos un nemēģināšu jūs nomierināt, bet vēlos jums sacīt, ka reizēm atklātībā nonāk pat manis rakstītās vēstules, pret kurām mani darbinieki izturas pilnīgi konfidenciāli. Šādā situācijā nonākat ne tikai jūs, taču tas jebkurā gadījumā ir nožēlojami. Mēs to esam ņēmuši vērā un izskatīsim.
