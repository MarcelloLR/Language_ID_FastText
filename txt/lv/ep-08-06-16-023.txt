<CHAPTER ID="023">
Nabadzības un sociālās atstumtības izskaušanas Eiropas gads (debates)
<SPEAKER ID="155" NAME="Priekšsēdētājs">
Nākamais jautājums ir ziņojums, ko Nodarbinātības un sociālo lietu komitejas vārdā ir sagatavojusi Marie Panayotopoulos-Cassiotou kundze par priekšlikumu Eiropas Parlamenta un Padomes lēmumam par Nabadzības un sociālās atstumtības izskaušanas gadu (2010) - C6-0469/2007 -.
<SPEAKER ID="156" NAME="Vladimír Špidla">
Komisijas loceklis. - (CS) Priekšsēdētāja kungs, dāmas un kungi, es gribētu pateikties referentei Panayotopoulos-Cassiotou kundzei un Nodarbinātības un sociālo lietu komitejai, kā arī Sieviešu tiesību un dzimumu līdztiesības komitejas atzinuma sagatavotājai Geringer kundzei par lieliska darba paveikšanu.
<P>
Nabadzības un sociālās atstumtības izskaušanas Eiropas gadam (2010) būs svarīga loma sociālas Eiropas attīstībā. Izvēlētā pieeja, tas ir, viena gada laikā apvienojot centralizētas un decentralizētas metodes, ir pieeja, kam vajadzētu nodrošināt vislabāko atbalstu politiskajai kohēzijai starp subjektiem un dažādiem pārvaldības līmeņiem, un piedāvāt zināmu elastību, ņemot vērā atsevišķu dalībvalstu īpašo situāciju.
<P>
Nabadzības un sociālās atstumtības izskaušanas Eiropas gads (2010) dos Eiropas Savienībai un dalībvalstīm iespēju atjaunot to politiskās saistības, un uzsvērs, ka nabadzība un sociālā atstumtība ietekmē Eiropas Savienības attīstību un mūsu pilsoņu cieņu. Nabadzības un sociālās atstumtības izskaušanas Eiropas gada (2010) mērķis būs parādīt, ka ir iespējams apkarot nabadzību un ka šī cīņa var būt veiksmīga.
<P>
Nabadzības un sociālās atstumtības izskaušanas Eiropas gads (2010) arī sniegs platformu debatēm par Eiropas vērtībām un šo vērtību ievērošanu kā galveno faktoru, lai izstrādātu valsts politiku gan Eiropas Savienības, gan dalībvalsts līmenī. Tas palīdzēs nodrošināt, lai cilvēki, ko skārusi nabadzība un sociālā atstumtība, tiktu uzlūkoti no atšķirīga skata punkta.
<P>
Komisija vienmēr ir uzstājusi uz to, ka šī koncepcija, šī pieeja ir jāsaglabā šajā tekstā. Es domāju, ka vairums grozījumu, ko iesniedzis Eiropas Parlaments, ir vērsti šajā virzienā.
<SPEAKER ID="157" NAME="Marie Panayotopoulos-Cassiotou" LANGUAGE="EL">
Priekšsēdētāja kungs, komisāra kungs, dāmas un kungi, saskaņā ar 2008. gada Kopīgo ziņojumu par sociālo aizsardzību un sociālo integrāciju, 16 % ES iedzīvotāju joprojām dzīvo zem nabadzības sliekšņa, un 19 % bērnu ir pakļauti bezpajumtes nabadzībai un sociālai atstumtībai, neraugoties uz dalībvalstu apņemšanos līdz 2010. gadam radikāli samazināt nabadzību.
<P>
Nabadzība ietekmē ne tikai sievietes, bērnus un noteiktas sociālās grupas, kas vienmēr ir mazāk aizsargātas. Tālu no tā, ka nabadzība būtu izskausta, to faktiski pastiprina starptautiskie notikumi enerģētikas un pārtikas ražošanas nozarēs, kā arī iekšējās atšķirības pašas Eiropas Savienības mazāk pārticīgajos reģionos. Šajās vietās ir hroniski strukturāli nelabvēlīgi apstākļi, tādi kā attālināti reģioni, salas un neindustrializēti reģioni un citi.
<P>
Nabadzība un sociālā atstumtība ir drauds attīstībai, konkurētspējai un sociālajam modelim. Tās arī pārkāpj cilvēktiesības Eiropā, kas vēlas kļūt par cilvēka cieņas ievērošanas un vienādu iespēju visiem veicināšanas paraugu.
<P>
Komisijas priekšlikums Nabadzības un sociālās atstumtības izskaušanas Eiropas gadam 2010. gadā ar ievērojami lielāku budžetu par to, kas bija piešķirts iepriekšējiem Eiropas gadiem, ir svarīgs solis, lai veicinātu solidaritāti, sociālo taisnīgumu un lielāku ekonomisko un sociālo kohēziju.
<P>
Mūsu mērķis ir, ka 2010. gadam jābūt par pavērsiena gadu, lai atzītu nabadzības un sociālās atstumtības daudzdimensionālo raksturu. Šī atzīšana ietver ne tikai materiālo nabadzību, bet arī pieeju veselības pakalpojumiem, mājokļiem, sociālo aizsardzību, izglītību, apmācību, nodarbinātību un dzīves kvalitāti. Mums ir jāpieņem, ka tiem, kas cieš nabadzību, ir tiesības dzīvot cienījamu dzīvi un piedalīties sociālajā un ekonomiskajā dzīvē. Mums ir jāapstiprina dalībvalstu Eiropas aģentūru, kā arī sociālo partneru un visu pilsoņu atbildība palielināt sociālo kohēziju. 2010. gada radīs pamatu kolektīvās atbildības efektīvām struktūrām un taisnīgai bagātību sadalei.
<P>
Eiropas Tautas partijas grupa (Kristīgie demokrāti) un Eiropas demokrāti uzņēmās vadību attiecībā uz priekšlikumiem pie pieņēma grozījumus, lai nodrošinātu visu Eiropas Parlamenta politisko grupu sadarbību. Tādējādi mēs esam stiprinājuši Komisijas priekšlikumu, paplašinot sociāli neaizsargāto kategoriju definīciju un pievienojot tādus jautājumus kā ģimeņu ar īpašām problēmām, vienvecāka ģimeņu un lielu ģimeņu vajadzību apmierināšana, personu ar īpašām vajadzībām un bezpajumtnieku īpašo problēmu risināšana un aktīvas integrācijas un pieejas kultūrai un atpūtas iespējām veicināšana.
<P>
Tas, bez šaubām nemazina galveno mērķi uzlabot atsevišķu personu un ģimeņu finansiālo stāvokli, nodrošinot viņiem piekļuvi pienācīgai, pastāvīgai nodarbinātībai. Labs darbs sniedz apmierinājumu par piedalīšanos un pašpietiekamību, kas nepieciešama, lai apmierinātu mazāk aizsargāto sabiedrības locekļu, tādu kā bērni un veci cilvēki, vajadzības.
<P>
Kā EP deputāti mēs esam cieši uzraudzījuši Kopienas tiesību aktu par vienādām iespējām pareizu īstenošanu. Mēs esam piedalījušies integrētas, saskaņotas politikas izstrādē un piemērošanā valsts, reģionālā un vietējā līmenī. Šo politiku ir izstrādājušas valsts un privātās iestādes ar to līdzdalību, kurus tas ietekmē, lai saglabātu labas pārvaldības, subsidiaritātes un proporcionalitātes principus.
<P>
Faktori, kas veicinās Nabadzības izskaušanas gada panākumus, būs koordinācijas atvērtās metodes stiprināšana, darbību saskaņošana starp pašreizējām Eiropas programmām un iepriekšējo Eiropas gadu rezultātiem, pilsoniskās sabiedrības aktīva līdzdalība un pareizs priekšlikumu un rezultātu novērtējums, ko veikt Eiropas Komisija.
<P>
Jautājums par NVO piedalīšanos un to darbību finansējuma līmeni tika saskaņots starp Parlamentu, Komisiju un Padomi. Mēs priecājamies, ka Padome ir pieņēmusi priekšlikumu pievienot lēmumam Komisijas papildu paziņojumu par mazo un vidējo NVO piedalīšanās veicināšanu un iespēju, ka valsts aģentūras pilnībā finansēs to darbības.
<P>
Es gribētu pateikties atbildīgajām amatpersonām, kolēģiem un deputātiem par ieguldījumu šī lēmuma sagatavošanā.
<SPEAKER ID="159" NAME="Lidia Joanna Geringer de Oedenberg">
Sieviešu tiesību un dzimumu līdztiesības komitejas atzinuma projekta autore. - (PL) Priekšsēdētāja kungs, ES dalībvalstu pilsoņu dzīves kvalitātes paaugstināšana veido Eiropas integrācijas kodolu. Neraugoties uz to, statistika liecina, ka 78 miljoni cilvēku ES ir zem nabadzības sliekšņa, un vairākums no tiem ir bērni, sievietes un gados veci cilvēki. Tas nozīmē, ka papildus ekonomiskiem pasākumiem, Eiropas Savienībai ir jāveic arī sociālas iniciatīvas, ko Eiropas Parlaments daudzos gadījumos ir atzīmējis. Savā 2007. gada 15. novembra rezolūcijā Parlaments uzsvēra, ka sociālās kohēzijas stiprināšanai un nabadzības un sociālās atstumtības izskaušanai ir jākļūst par Eiropas Savienības politiskajām prioritātēm. Komisijas iniciatīva padarīt 2010. gadu par Nabadzības un sociālās atstumtības izskaušanas Eiropas gadu lieliski iederas šajā kontekstā un varētu dot nozīmīgu ieguldījumu, lai pievērstu politisku uzmanību un veicinātu plašas darbības sociālās aizsardzības un sociālās integrācijas tālākai stiprināšanai.
<P>
Budžets, kas ir piešķirts šai iniciatīvai - 17 miljoni eiro - ir rekordliels budžets, bet izšķirošais elements, lai šī iniciatīva kļūtu par veiksmi, ir projektu īstenošana valsts līmenī. Šī iemesla dēļ mums ir jāaicina dalībvalstis piedalīties šajā iniciatīvā un piešķirt atbilstīgus cilvēkresursus un finanšu resursus šim mērķim.
