<CHAPTER ID="021">
REACH ieviešana (debates) 
<SPEAKER ID="274" NAME="Priekšsēdētāja">
Darba kārtības nākamais punkts ir mutiskais jautājums Komisijai par esošo vielu provizoriskā reģistrācija saskaņā ar REACH regulu - (B6-0490/2008).
<SPEAKER ID="275" NAME="Guido Sacconi">
jautājuma uzdevējs. - (IT) Priekšsēdētājas kundze, dāmas un kungi! Es jūs daudz neaizkavēšu, jo šis ir labi zināms temats. Mēs runājam par ķīmisko vielu provizorisku reģistrāciju, sākotnējo posmu, faktiski pirmo posmu REACH īstenošanā, kas ir ļoti svarīgs tādēļ, ka tas dod uzņēmumiem iespēju noteikt pārejas režīma piemērošanu, citiem vārdiem sakot, regulēt vielu reģistrācijai noteiktos laikus. Tā ir sarežģītāka procedūra, kuras rezultātā - un tas ir vēl svarīgāk - var izveidoties uzņēmumu grupas, kurām ir kopīgi dati. Tas nozīmē, ka vienas vielas ražotāji var iesniegt datus kopā.
<P>
Kā mēs visi zinām, mēs esam saņēmuši informāciju, ka, salīdzinot ar sākotnējām prognozēm, kas bija REACH sistēmas pamatā, provizoriskā reģistrācija ir ne tikai augsta, bet patiesībā tā ir daudz augstāka par paredzēto. Mēs runājām par dažiem simtiem tūkstošu, taču provizoriski reģistrēto vielu skaits - un komisāra kungs mums noteikti nosauks konkrētus skaitļus, - iespējams, jau ir pārsniedzis miljona atzīmi. Mums tā ir problēma, jo rodas arī daudz jautājumu par šī sprādziena vai parādības, ja vēlaties, iemesliem, kas var būt pat pozitīvi. Galvenais, ko mēs zinām, ir tas, ka datu lavīna, kaut arī tā joprojām ir tikai provizoriska pamatinformācija, ir bijis nopietns pārbaudījums nesen izveidotās Eiropas Ķīmisko vielu aģentūras spējai to apstrādāt.
<P>
Tātad mūsu jautājums ir tieši šāds: mēs gribam zināt, kā šīs problēmas tika risinātas, kādas struktūras ir izveidotas, ja ir radītas problēmas uzņēmumiem, kuri, vēloties labāku termiņu, bija ļoti noraizējušies par iespējām ievērot termiņu. Šo provizoriskās reģistrācijas pieteikumu iesniegšanas termiņš bija 1. decembra pusnakts. Mēs gribam zināt, kāda ir Komisijas analīze un šīs situācijas sākotnējais novērtējums un kādas problēmas tas var radīt šīs regulas īstenošanas nākamajā posmā.
<SPEAKER ID="276" NAME="John Bowis">
jautājuma uzdevējs. - Priekšsēdētājas kundze! Tāpat kā Guido Sacconi es varu izteikties par šo jautājumu ļoti lakoniski. Iespējams, ka tas bija lielākais dokuments, ko šis Parlaments ir iepazinis pēdējos gados. Tā ir viena no lielākajām operācijām, ko sācis Parlaments, un tā ir ārkārtīgi svarīga cilvēku veselībai un drošībai, jo viņi rīkojas, lieto un patērē ķīmiskās vielas, kas var būt bīstamas, kaitīgas vai riskantas, un tādēļ ir vajadzīga liela piesardzība.
<P>
Tādēļ mēs izveidojām REACH. Tādēļ mēs ieviešam provizoriskās reģistrācijas procedūru un pēc tam licencēšanas procedūru. Tādēļ mēs uztraucāmies, dzirdot, ka tā ir izaugusi tādā apmērā, ka gandrīz nospiež jaundzimušo aģentūru.
<P>
Guido Sacconi teica, ka viņš īsti nezina provizorisko reģistrācijas pieteikumu skaitu, tomēr viņš domā, ka tas pārsniedz vienu miljonu. Varu jums pateikt, ka 1. decembrī, kad šis process beidzās, šis skaitlis bija lielāks par 2 miljoniem. Tie bija 2 212 129 reģistrācijas pieteikumi no 65 655 uzņēmumiem.
<P>
Jautājums: kāpēc tik daudz? Man ir aizdomas, ka atbilde san: tāpēc, ka ļoti daudziem uzņēmumiem tika ieteikts veikt preventīvus pasākumus gadījumam, ja tiem vēlāk vajadzētu izpildīt daudz dārgākas procedūras.
<P>
Taču tad ir jautājums: vai Komisija varēja iejaukties un sniegt atbalstu septembrī, kad mēs saņēmām pirmos brīdinājumus par šo stāvokli? Vai Komisija uzskata, ka reģistrācijas process tagad būs adekvāts, un kādus pasākumus tā īstenos, lai nodrošinātu to, ka šīs aģentūras atlikusī daļa veic darbu netraucēti un efektīvi?
<SPEAKER ID="277" NAME="Günter Verheugen">
Komisijas priekšsēdētāja vietnieks. - (DE) Priekšsēdētājas kundze, dāmas un kungi! Es gribētu pateikties Sacconi kungam un pārējiem jautājuma uzdevējiem, jo viņu jautājums dod man iespēju ziņot Eiropas Parlamentam par provizoriskās reģistrācijas procedūras tiešām pārsteidzošajiem rezultātiem saistībā ar REACH. ES tirgū pieejamo ķīmisko vielu provizoriskā reģistrācija ir pirmā procedūra REACH sistēmā. Tas ir priekšnoteikums reģistrācijas termiņa pagarināšanai uzņēmumiem, un termiņš pēc tam tiks pagarināts līdz 2018. gadam.
<P>
REACH regulā noteiktais provizoriskās reģistrācijas periods sākās 2008. gada 1. decembrī, citiem vārdiem sakot, sešus mēnešus vēlāk. Pieņemot šo regulu, mēs pieņēmām, ka mums nāksies rēķināties ar aptuveni 200 000 ķīmisko vielu reģistrāciju. Patiesībā provizoriskās reģistrācijas perioda beigās ir veiktas 2 236 625 reģistrācijas. Pašlaik joprojām tiek apstrādāti vairāki tūkstoši kolektīvo pieteikumu, un tie vēl var ievērojami palielināt šo skaitli.
<P>
Aģentūra paziņos galīgo skaitli decembra vidū. Protams, arī mēs jautājām, kā tas ir iespējams, ka aplēses, kas bija mūsu aktu pamatā, ir desmitkārt pārsniegtas. Atbilde ir vienkārša tieši tā paša iemesla dēļ, kāpēc tika izstrādāta REACH: jo mēs vienkārši nezinājām - neviens precīzi nezināja - cik daudz vielu mums ir.
<P>
Šķiet, ka visi dalībnieki nebija pietiekami novērtējuši uzdevuma apjomu. Aplēses tika veiktas, izmantojot visus pieejamos datus no dalībvalstīm un nozares. Protams, sākumā tas radīja problēmas, kad izrādījās, ka darba hipotēze ir bijusi nepareiza. Tas bija pavisam nenovēršami. Saskaņā ar REACH regulu Helsinku aģentūras uzdevums bija izveidot provizoriskās reģistrācijas standarta formu un nodrošināt tās brīvu pieejamību savā tīmekļa vietnē. Šā gada 1. jūnijā uzņēmumiem bija pieejama REACH IT sistēma un attiecīgo vielu provizoriskās reģistrācijas forma.
<P>
Oktobrī un novembrī uzņēmumi informēja Komisiju, ka aģentūra vadītā REACH IT sistēma darbojas ar samazinātu jaudu vai reizēm nedarbojas vispār.
<P>
Pēc tam Komisija ļoti uzmanīgi pārraudzīja aģentūras darbību un kopā ar aģentūru apsprieda programmas uzlabojumus un pat ārkārtas situācijas plānu. Visā provizoriskās reģistrācijas laikā aģentūra intensīvi strādāja, lai uzlabotu IT sistēmas darbību un efektivitāti. Ņemot vērā provizoriskās reģistrācijas skaitļu straujo pieaugumu iepriekšējās nedēļās - reizēm līdz 100 000 provizorisko reģistrāciju dienā - aģentūra ir īstenojusi papildu tehniskos pasākumus un palielinājusi jaudu.
<P>
Šīs pārmaiņas deva iespēju uzlabot sistēmas pieejamību un ātrumu. Neraugoties uz to, ļoti daudzo vienlaicīgo pieprasījumu dēļ nebija iespējams pilnīgi novērst atbilžu kavēšanos lielākas noslodzes laikā. Tā tiešām ir - un ar to var saistīt arī dažus jautājumus - gandrīz puse no visiem provizoriskās reģistrācijas iesniegumiem tika iesniegti provizoriskās reģistrācijas perioda divās pēdējās nedēļās, tā teikt, vairāk nekā viens miljons pēdējās divās nedēļās.
<P>
Tādēļ sarežģījumu gadījumos aģentūra ieteica veikt provizorisko reģistrāciju laikā, kad noslodze nav tik liela. Turklāt uzņēmumiem ieteica izmantot kolektīvās reģistrācijas formu, kas ir ātrākā iespēja. Provizoriskās reģistrācijas pēdējā posmā aģentūra izveidoja papildu ātro tālruņu dienestu, lai palīdzētu risināt visas problēmas. Tādējādi REACH IT sistēmas reakcijas laiks ievērojami uzlabojās, neraugoties uz provizoriskās reģistrācijas iesniegumu lielo skaitu.
<P>
Visbeidzot, sagatavoto alternatīvo procedūru izmantoja tikai pašā pēdējā provizoriskās reģistrācijas dienā, un tā izrādījās vajadzīga tikai ierobežotā mērā, jo, galu galā, beigās REACH IT sistēma funkcionēja pietiekami labi. Manuprāt, neraugoties uz sarežģījumiem, kas gadījās, visi attiecīgie uzņēmumi varēja veikt vielu provizorisko reģistrāciju un ka tādējādi REACH pirmais īstenošanas posms ir sekmīgi pabeigts.
<SPEAKER ID="278" NAME="Carl Schlyter">
Verts/ALE grupas vārdā. - (SV) Priekšsēdētājas kundze! Es gribu pateikties komisāra kungam par atbildi. Ņemot vērā to, ka provizoriskās reģistrācijas gribētāju skaits bija tik neiedomājami lielāks nekā mēs sākumā domājām, manuprāt, mēs joprojām varam teikt, ka daudz kas ir darbojies. Galu galā, par spīti visam, reģistrēties izdevās 2.2 miljoniem cilvēku - un no 65 000 dažādiem uzņēmumiem, kā teica Bowis kungs. Bez šaubām, labi ir tas, ka uzzinājām, cik daudz ķīmisko vielu tiek lietots. Iespējams, tas liecina par zināmu nervozitāti un noskaņojumu "Sargies pats, tad Dievs tevi sargās”, kuras rezultātā cilvēki reģistrēja vielas pat tad, ja šis lietojums varbūt jau bija reģistrēts, un tā tālāk. Taču tikai vēlāk varēsim pateikt, vai tas tā ir.
<P>
Taču tādēļ es gribētu uzdot papildu jautājumu. Asā pretstatā provizoriski reģistrēto ķīmisko vielu skaitam ir ļoti mazais to ķīmisko vielu skaits, kas pretendē uz iekļaušanu visbīstamāko vielu sarakstā. Pašlaik tādu ir tikai 15, lai gan mums ir 27 noturīgas, bioakumulējošas un toksiskas (BPT) vielas un vēl 800 citas vielas, ko arī vajadzētu iekļaut šajā sarakstā. Iedomājieties, ja nu nākotnē šo vielu skaits ļoti strauji palielinātos! Kā Eiropas Ķīmisko vielu aģentūra tiks ar to galā turpmākajās REACH procedūrās, kad no tās tiks prasīti lēmumi? Manuprāt, mums ir ievērojami jāpalielina Eiropas Ķīmisko vielu aģentūras darbinieku skaits, lai varētu sekmīgi īstenot REACH. Ja tas nenotiks, tad, manuprāt, nākamā posma beigās, kad mums vajadzēs aģentūras lēmumus, tai nebūs nekādu iespēju savlaicīgi pieņemt prasītos lēmumus. Tādēļ es tiešām uzskatu, ka šajā posmā mums ir jānodrošina ievērojams budžeta palielinājums Eiropas Ķīmisko vielu aģentūrai.
<SPEAKER ID="279" NAME="Guido Sacconi">
jautājuma uzdevējs. - (IT) Priekšsēdētājas kundze! Vispirms es vēlētos pateikties komisāra kungam, jo es uzskatu, ka viņa sniegtās atbildes bija ļoti pārliecinošas. Es tiešām sapratu, ka šis provizorisko reģistrāciju sprādziens acīmredzot atspoguļo kādu svarīgu šī jautājuma aspektu, ka teica komisāra kungs. Mums bija problēmas, REACH jau darbojās pārāk efektīvi un atklāja faktiski nezināmas vielas, kas sāka pēkšņi parādīties.
<P>
Ja atļausit, es gribētu uzdot jautājumu, kas varbūt ir priekšlaicīgs, jo varbūt vēl nav iespējams iegūt attiecīgos datus un šīs lietas novērtējumu. Galu galā, mēs vienmēr domājām, ka sistēmā tā vai citādi tiks iekļautas aptuveni 300 000 vielas. Ņemot vērā provizorisko reģistrāciju skaitu, vai jūs varat jau tagad vai tuvākajā laikā noteikt, cik daudz vielu tiks iekļautas sistēmā provizoriskās reģistrācijas ceļā? Es šo jautājumu uzdodu tāpēc, ka pašlaik, redzot šī skaita ievērojamo pieaugumu, tas noteikti liek mums domāt par to, kas notiks nākamajos posmos.
<SPEAKER ID="280" NAME="Günter Verheugen">
Komisijas priekšsēdētāja vietnieks. - (DE) Priekšsēdētājs kundze! Es nevaru atbildēt uz jautājumu, kāpēc ir izveidojusies šī ārkārtīgi lielā atšķirība starp aplēsēm un faktisko rezultātu. Es neesmu ne zinātnieks, ne ierēdnis. Tāpat kā jūs visi arī es paļāvos uz to, ka šīs aplēses ir samērā precīzas. Taču es nevienam nepārmetu, jo patiesībā šis bija gadījums, kad to nevarēja precīzi zināt. Ja mēs būtu , ar kādām vielām sastopamies ikdienā, mums nevajadzētu REACH. Tieši tāpēc, ka mēs to nezinājām, mums vajadzēja REACH.
<P>
Saistībā ar to sākotnējais rezultāts, ko mēs šodien apspriežam, ir ļoti pārliecinošs pierādījums, ka šo projektu vajadzēja virzīt tālāk - redzu, ka Sacconi kungs piekrītoši paloka galvu, - tas ir spožs pierādījums, ka šis tiesību akts, ko sabiedrība tik nežēlīgi kritizē, tiešām bija vajadzīgs.
<P>
Šajā sākumposmā nav runa par bīstamo vielu saraksta paplašināšanu. Šeit nav runa arī par vienas vai otras vielas licencēšanu. Sākumposma galvenais uzdevums ir uzzināt, kas tur vispār ir, un tādējādi dot uzņēmumiem iespēju izmantot to ražotāju pakalpojumus, kuri šīs vielas ir provizoriski reģistrējuši. Kā paredzēts regulā, šī sistēma attīstīsies pakāpeniski, un šī procesa laikā bīstamo vielu saraks, iespējams, kļūs garāks.
<P>
Protams, ir jautājums, kādas problēmas nozarei radīs REACH turpmākā izmantošana. Mēs to ļoti rūpīgi pārbaudīsim, pamatojoties uz saņemto provizoriskās reģistrācijas iesniegumu analīzi. Taču pašlaik vēl nevar teikt, par ko īsti liecina šis lielais skaitlis. Mums vajag mazliet vairāk laika, un es gribētu ierosināt - es atgriezīšos vai nu Parlamentā vai komitejā, lai informētu jūs par analīzes rezultātiem un konkrēti ziņotu par nākamajiem pasākumiem.
<SPEAKER ID="281" NAME="Priekšsēdētāja">
Debates ir slēgtas.
