<CHAPTER ID="004">
Tipa apstiprinājums ar ūdeņradi darbināmiem transportlīdzekļiem (debates) 
<SPEAKER ID="038" NAME="Priekšsēdētāja">
Nākamais punkts ir ziņojums, ko Iekšējā tirgus un patērētāju aizsardzības komitejas vārdā ir sagatavojusi Anja Weisgerber, par priekšlikumu Eiropas Parlamenta un Padomes regulai, kas attiecas uz tipa apstiprinājumu ar ūdeņradi darbināmiem mehāniskiem transportlīdzekļiem un ar ko groza Direktīvu 2007/46/EK - C6-0342/2007 -.
<SPEAKER ID="039" NAME="Günter Verheugen" LANGUAGE="DE">
Priekšsēdētājas kundze, dāmas un kungi! Mēs atkal runājam par nākotnes automobili - tematu, ar ko Eiropas Parlaments šonedēļ intensīvi nodarbojās citā sakarā.
<P>
Šodien mēs apspriežam tehnisku iespēju, kas var mums palīdzēt atrisināt transportlīdzekļu izraisītās vides problēmas. Atļaujiet atkārtot: tas ir kaut kas, kas varētu mums palīdzēt. Mēs nezinām, vai tā potenciālu var īstenot plašākā mērogā, bet mums ir jāizmanto šī iespēja vislabākajā veidā. Par to šeit ir runa.
<P>
Mēs visi esam vienisprātis, ka ilgtspējīga mobilitāte būs viena no problēmām, ko mums nāksies risināt nākamajos gados. Mēs negribam ierobežot Eiropas iedzīvotāju tiesības uz individuālu mobilitāti. No otras puses, nav šaubu, ka tiesības uz individuālo mobilitāti - precīzāk, tiesības braukt ar automobili, iegūt to īpašumā un lietot - ir jāīsteno tā, lai tās neārdītu mūsu vidi, un tas nozīmē, ka mums ir vajadzīgi videi nekaitīgi automobiļi.
<P>
Piezīme par šo jautājumu: tas ir ne tikai vides stāvokļa dēļ, kas ir svarīgi un steidzami; tas iegūst arvien lielāku nozīmi arī ekonomikā. Tradicionālie iekšdedzes dzinēji ir nemoderni, jo degvielas patēriņš ir ļoti liels. Mums ir jādara viss iespējamais, lai samazinātu fosilo degvielu patēriņu visās jomās.
<P>
Šajā saistībā rodas jautājums, vai mēs spējam atvieglot ar ūdeņradi darbināmu transportlīdzekļu attīstību. Tā ir ideja, kas lika rasties Komisijas priekšlikumam, proti, ar ūdeņradi darbināmu transportlīdzekļu tipa apstiprinājumam.
<P>
Vispirms es gribētu pateikties referentei Weisgerber kundzei par konstruktīvo, sekmīgo darbu pie šī priekšlikuma. Priecājos, ka, pateicoties viņas darbam, bija iespējama vienošanās pirmajā lasījumā.
<P>
Šajā posmā mēs nezinām, kura tehnoloģija ir vislabākā ilgtspējīgai mobilitātei. Ja jūs lasāt laikrakstus un skatāties televīziju, jūs ik dienas uzzināt dažādus atzinumus. Kamēr vieni runā par kurināmā elementiem, citi sajūsminās par elektromobiļiem, un vēl citi piemin inovatīvus lieljaudas akumulatorus. Ir daudz iespēju konkurēt ar ūdeņraža enerģiju; elektromotori un kurināmā elementi ir vismazākā no tām.
<P>
Mūsu uzdevums ir izvirzīt vajadzīgos drošības noteikumus perspektīvām tehnoloģijām, vienlaikus saglabājot stingru tehnisko neitralitāti. Bez šaubām, ūdeņradis ir viena no šīm tehnoloģijām. Ūdeņradis var aizstāt parasto degvielu un ievērojami samazināt ceļu satiksmes kaitīgo ietekmi uz vidi. Taču es gribētu piebilst, ka visiem šiem apsvērumiem ir jēga tikai tad, ja mēs varam ražot ūdeņradi videi draudzīgā veidā. Ja ūdeņradi ražo, lietojot netīru enerģiju, tad viss, ko mēs darām, ir problēmas atlikšana.
<P>
Ierosinātā regula iekļaus ar ūdeņradi darbināmus transportlīdzekļus Eiropas tipa apstiprināšanas sistēmā. Tādējādi ar ūdeņradi darbināmi transportlīdzekļi tiks pielīdzināti parastiem transportlīdzekļiem tādā nozīmē, ka visai Eiropas Savienībai būs vajadzīga viena vienīga atļauja. Šī atļauja ir mazāk apgrūtinoša un daudz lētāka. Ražotāji var rūpēties par formalitātēm vienā kontaktpunktā, tādējādi ievērojami ietaupot līdzekļus. Tas palielina Eiropas konkurētspēju un nozīmē mazākas administratīvās grūtības.
<P>
Ūdeņraža īpašības atšķiras no parasto degvielu, piemēram, benzīna un dīzeļa, īpašībām, tādēļ priekšlikuma prioritāte ir vajadzīgo drošības prasību noteikšana. It sevišķi mums ir jānodrošina pilnīgi droša ūdeņraža uzglabāšana transportlīdzeklī. Šī regula padarīs visus ar ūdeņradi darbināmos transportlīdzekļus, kas nonāk uz ES ceļiem, tikpat drošus kā transportlīdzekļus ar parastiem dzinējiem. Jācer, ka tas palielinās arī sabiedrības uzticību nepazīstamām, jaunām tehnoloģijām. Ar šo priekšlikumu tiek ieviesta arī transportlīdzekļu identifikācijas sistēma, lai glābšanas dienesti varētu tos viegli pazīt.
<P>
Parlamenta, Padomes un Komisijas ciešā sadarbība ir labvēlīgi ietekmējusi sarunu rezultātu, tā ka es varu tikai piekrist visiem grozījumiem, ko ierosinājusi jūsu referente Weisgerber kundze.
<SPEAKER ID="040" NAME="Anja Weisgerber">
referente. - (DE) Priekšsēdētājas kundze, komisāra kungs, dāmas un kungi! Fosilajām degvielām ir pienākušas beigas. Pieprasījums aug un ceļ cenas - mēs to redzam katru dienu degvielas stacijās. Paredzējums, ka nafta, dabasgāze un ogles nākotnē izbeigsies, ir viens no cenu kāpuma iemesliem. Tādēļ mums nekavējoties ir jāsāk pētīt tehnoloģijas, kas nākotnē varētu aizstāt fosilās degvielas.
<P>
Viena no šīm alternatīvām - un komisārs pilnīgi pareizi norādīja, ka tā ir tikai viena, tomēr alternatīva, - ir ūdeņraža tehnoloģija. Protams, ūdeņraža transportlīdzekļi vēl nav gatavi tirgum, bet sagatavošanā ir daudzveidīgi projekti, lai šo stāvokli mainītu. Tikko ar daudzsološu ziņojumu ir pabeigts ES "automaģistrāļu” projekts.
<P>
Februārī ES pētniecības ministri nodibināja ilgtermiņa valsts un privāto partnerību, lai laikposmā no 2015. līdz 2025. gadam sagatavotu ūdeņraža tehnoloģiju tirgum. Nākamajos gados ir plānots ieguldīt šajā pētniecības programmā kopā aptuveni EUR 49 miljonus, no kuriem pusi iegulda valsts iestādes, bet otru pusi - privātie ieguldītāji.
<P>
Mēs redzam, ka ir sagatavoti apstākļi, lai ūdeņraža transportlīdzekļi būtu gatavi tirgum. To, ka kurināmā elementu cena joprojām ir augsta, nevar izmantot kā argumentu pret ūdeņraža tehnoloģiju, jo tā notiek ar visām nākotnes tehnoloģijām. Pirmais 0,5 megapikseļu digitālais fotoaparāts tika izstrādāts pirms daudziem gadiem lietošanai kosmosa lidojumos un maksāja aptuveni EUR 10 miljonus, bet mūsdienās gandrīz katram ir digitālais fotoaparāts.
<P>
Šī regula nākotnē dos saskaņotus tehniskos noteikumus, pirmo reizi apstiprinot ar ūdeņradi darbināmus transportlīdzekļus visā Eiropā. Vienoti kritēriji ir ārkārtīgi svarīgi, lai attīstītu šo tehnoloģiju, saglabājot augstu drošības līmeni un aizsargājot dabu.
<P>
Pašlaik ar ūdeņradi darbināmi transportlīdzekļi nav iekļauti EK tipu apstiprināšanas sistēmā, tādēļ dalībvalstis var izdot vienreizējas atļaujas šāda veida transportlīdzekļiem. Dažas dalībvalstis to dara, bet citām tas ir kaut kas pilnīgi nezināms. Izdodot atļaujas šādā veidā, pastāv risks, ka katra dalībvalsts izveidos savus atļaujas nosacījumus un iekšējais tirgus tiks sadrumstalots. Tas radītu lielus izdevumus ražotājiem un apdraudētu arī drošību.
<P>
Ūdeņradis ir viens no nākotnes enerģijas nesējiem. Tādēļ mūsu uzdevums, ko mēs pildām, pieņemot šo regulu, ir izveidot politiskus pamatnoteikumus šīs nākotnes tehnoloģijas lietošanai, nosakot vienotus apstiprināšanas kritērijus. Es priecājos, ka mums izdevās panākt pušu vienošanos pirmajā lasījumā un ka sadarbība ar Padomi un Komisiju bija tik laba. Tādēļ es izsaku pateicību "ēnu” referentiem; man gribētos nosaukt arī Bulfon kungu un Manders kungu. Tas deva iespēju vienoties pirmajā lasījumā. Mūsu uzmanības centrā bija jautājums par marķējumu ar ūdeņradi darbināmiem transportlīdzekļiem.
<P>
Ar ūdeņradi darbināmi transportlīdzekļi ir tieši tikpat droši kā pasažieru automobiļi, kas darbojas ar dīzeļdegvielu vai benzīnu. Šajā regulā noteikts, ka šiem automobiļiem vajadzēs izturēt tikpat stingras drošības pārbaudes kā visiem pārējiem transportlīdzekļiem. Tomēr glābšanas dienestiem, ierodoties negadījuma vietā, ir jāzina, ka viņiem ir darīšana ar ūdeņraža transportlīdzekli, lai varētu ņemt vērā konkrētas detaļas. Tas nenozīmē, ka uz transportlīdzekļiem, kas darbojas ar ūdeņradi, ir jālūkojas ar nelabvēlību, jo, kā jau teicu, tie ir tikpat droši kā transportlīdzekļi, kas darbojas ar citām degvielām. Tas ir ļoti svarīgs punkts, ko es šodien gribu apspriest.
<P>
Tādēļ mēs iesakām, lai uz ūdeņraža transportlīdzekļu detaļām, kurās atrodas ūdeņradis, būtu neuzkrītošas etiķetes. Strādājot ar Komisiju un Padomi, mēs vēl uzlabojām Komisijas tekstu un aizstājām vārdu "etiķete” ar vārdu "identifikācija”, jo ilgtermiņā šo etiķeti vajadzētu un varētu aizstāt ar elektronisko identifikāciju, kas saistīta ar viedu neatliekamās palīdzības sistēmu, tā dēvēto "eCall”.
<P>
Rodas arī citi jautājumi. Nobeigumā es, iespējams, īsi atgriezīšos pie jautājuma par ūdeņraža uzpildes staciju infrastruktūru, bet tagad es ar prieku gaidu dzīvu diskusiju un ļoti vēlos zināt, kas jums ir sakāms.
<SPEAKER ID="041" NAME="Alojz Peterle">
Vides, sabiedrības veselības un pārtikas nekaitīguma komitejas atzinuma sagatavotājs. - (SL) Es vēlētos pateikties kolēģei doktorei Weisgerber kundzei par lielisko ziņojumu un paust apmierinātību ar to, ka mēs tik ātri esam panākuši tādu augstu vienprātības pakāpi ar Padomi. Šī regula pārliecinoši nostāda mūs jaunās enerģētikas un vides politikas pusē, kas, bez šaubām, labvēlīgi ietekmēs arī sabiedrības veselību. Esmu vienisprātis ar komisāru, ka mums šī iespēja ir jāizmanto pilnībā. Šī regula ir viens no sākuma soļiem; tā ir daļa no atbildes uz mūsdienu enerģētikas un vides problēmām, kur ūdeņradis ir viens no galvenajiem elementiem. Mēs domājam nevis tikai par ūdeņradi, bet arī par ūdeņradi, un ne tikai par atsevišķām dalībvalstīm, bet par visu Eiropas Savienību.
<P>
Ir ļoti svarīgi iesaistīt pareizu virzītājspēku, lai nodrošinātu visu īstenošanas jomu. Šajā ziņā mums ir jāņem vērā arī viss tas, par ko domā mūsu iedzīvotāji, sākot ar infrastruktūru. Attīstības dinamisms un it īpaši jauno tehnoloģiju straujas attīstības problēma ir ļoti svarīga šajā ļoti sarežģītajā enerģētikas situācijā. Es saskatu ļoti nozīmīgas jauno tehnoloģiju iespējas tādā ziņā, ka tās pieļauj arī decentralizētu ūdeņraža izgatavošanas sistēmu; tātad, ja ir iesaistīta arī saules enerģija, tad faktiski ir iespējams izkliedēt ražošanu un samazināt atkarību no pašlaik zināmajiem enerģijas avotiem. Manuprāt, Komisija varētu sekmīgi atbalstīt un paātrināt attīstību šajā virzienā.
<SPEAKER ID="042" NAME="Malcolm Harbour">
PPE-DE grupas vārdā. - Priekšsēdētājas kundze! Es gribu sirsnīgi pateikties Anja Weisgerber kā komitejas referentei un, protams, kā mūsu grupas dalībniecei, kura, man šķiet, vēlreiz ir pierādījusi meistarību sarežģītos tehniskos jautājumos, ļoti efektīvi strādājot arī pie daudzām emisijas lietām kā atzinuma sagatavotāja. Bet tagad es priecājos, ka viņai pašai ir ziņojums, un apsveicu viņu par lielo rūpību, ar kādu viņa ir ķērusies pie šī svarīgā uzdevuma. Es zinu, cik daudz darba tas prasa, jo pats biju referents par vispārējo Tipu apstiprinājuma direktīvu.
<P>
Es gribu pateikties arī Günter Verheugen un viņa komandai Komisijā par ļoti ātro un laicīgo rīcību, sniedzot mums šo svarīgo priekšlikumu, ar kuru galvenajā Tipu apstiprinājuma direktīvā tiks efektīvi iekļautas īpašas prasības ūdeņraža transportlīdzekļiem. Starp citu, tagad, kad mēs beidzot esam panākuši šo svarīgo kopējo apstiprināšanas sistēmu mehāniskiem transportlīdzekļiem, manuprāt, tas pierāda, ka mēs esam pietiekami elastīgi, lai varētu reaģēt un iekļaut šajos noteikumos šos jaunos izstrādājumus.
<P>
Šajā sakarā es tikai gribu uzsvērt to, ko jau teikuši daudzi kolēģi, tomēr gribu uzsvērt no sava viedokļa, jo es kā Parlamenta deputāts esmu strādājis kopā ar Komisiju CARS 21 grupā, kas tika izveidota, lai izstrādātu automobiļu konkurētspējīgu regulatīvo stratēģiju 21. gadsimtam - to nozīmē šis apzīmējums CARS 21 -, un šis, bez šaubām, ir 21. gadsimta priekšlikums. Svarīgi, ko tas dod nozares ražotājiem - ne tikai lielajiem ražotājiem, bet arī daudzajām sabiedrībām, kas iesaistītas to sistēmu un detaļu izstrādē, kuras palīdzēs virzīt uz priekšu ar ūdeņradi darbināmus transportlīdzekļus; tas dos viņiem skaidru tiesisko sistēmu, kādā tagad jāstrādā. Viņiem nav jāgaida. Tā ir milzīga priekšrocība, un tas nozīmē, ka mums būs viena sistēma Eiropai, viena sistēma, un tas, savukārt, nozīmē, ka, izpildot šīs prasības, jūs varat pārdot savus transportlīdzekļus visur citur.
<P>
Bet patiesībā ar to nepietiek, un es priecājos, ka Anja ir iekļāvusi ziņojumā īpašu prasību Komisijai, kurā teikts: ,,Mēs gribam, lai ūdeņraža transportlīdzekļu drošības prasības kļūtu par starptautiskām prasībām.” Cilvēki visā pasaulē strādā pie normām ūdeņraža transportlīdzekļiem. Ir tieši īstais laiks izskatīt to starptautiskajā transportlīdzekļu darba grupā, jo mums ir jāsāk, ja mēs gribam turpināt un iegūt šo pasaules normu kopumu ūdeņraža transportlīdzekļiem. Tajā pašā laikā mēs gribam, lai Eiropa atrastos šo tehnoloģiju attīstības vadībā, un mēs varam panākt abus mērķus, izveidojot šo priekšlikumu.
<SPEAKER ID="043" NAME="Wolfgang Bulfon">
PSE grupas vārdā. - (DE) Priekšsēdētājas kundze, komisāra kungs, dāmas un kungi! Eiropas mēroga vienota ūdeņraža transportlīdzekļu atļaujas procedūra uzveiks vismaz vienu no šķēršļiem videi draudzīgu mobilitātes veidu attīstības ceļā. Vietējā sabiedriskā transporta jomā jau ir vairāki perspektīvi projekti, un tas nozīmē, ka nemaz nav tālu ar ūdeņradi darbināmu pasažieru automobiļu sērijveida ražošana. Taču mums ir jājautā, kā tiks iegūts ūdeņradis. Tas, vai galīgais rezultāts būs labvēlīgs CO2 ziņā, ļoti lielā mērā ir atkarīgs no ūdeņraža ražošanas veida nākotnē. Nav lietderīgi, ja tā ražošana rada tādu CO2 daudzumu, kas ir lielāks par to CO2 daudzumu, kura rašanās ir novērsta, izmantojot ūdeņraža enerģiju. Taču tajā pašā laikā mums ir jānodrošina atbilstīgu uzpildes staciju infrastruktūras izveide un būve, jo pat transportlīdzekļi ar ūdeņraža degvielu ir jāuzpilda. Tas ir īpašs uzdevums dalībvalstīm.
<P>
Šā ziņojuma skaidrās pamatnostādnes veido tiesisku sistēmu, kas atvieglo šīs perspektīvās tehnoloģijas un daudzu citu inovāciju turpmāko attīstību. Parlamenta priekšsēdētājs Pöttering kungs ziņoja par savu pieredzi ar ūdeņraža transportlīdzekļiem. Būtu vērts apsvērt šīs pieredzes izmantošanu, lai attiecīgi pielāgotu Parlamenta autoparku - tas ir vismaz apdomāšanas vērts priekšlikums.
<P>
Nobeigumā es vēlētos patiesi pateikties Weisgerber kundzei par viņas sirsnīgo sadarbību asamblejā un šī ziņojuma sagatavošanā.
<SPEAKER ID="044" NAME="Vladko Todorov Panayotov">
ALDE grupas vārdā. - (BG) Ar ūdeņradi darbināmu transportlīdzekļu iekļaušana Eiropas Kopienas vispārējā normatīvajā sistēmā ir ārkārtīgi svarīga, jo pašreizējās likumā noteiktās tipa apstiprinājuma procedūras negarantē vienādas kvalitātes transportlīdzekļu nonākšanu Eiropas Savienības tirgū.
<P>
Eiropas Savienības regulas pieņemšana nodrošinātu to, ka visi ar ūdeņradi darbināmie transportlīdzekļi, kas nonāk tirgū, ir ražoti, pārbaudīti un klasificēti saskaņā ar kopēju normu un ka to drošības līmenis nav zemāks par parasto mehānisko transportlīdzekļu drošības līmeni. Kopēji noteikumi garantētu arī saskaņotu darbību ūdeņraža degvielas ieviešanai ilgtspējīgā veidā, lai kopējā enerģētiskā bilance, ieviešot ūdeņradi kā degvielu mehāniskiem transportlīdzekļiem, būtu pozitīva. Vispārēja Eiropas regula noteiktu arī kopīgas prasības attiecībā uz šo mehānisko transportlīdzekļu pārraudzību un vajadzīgo infrastruktūru - uzpildes stacijām.
<P>
Eiropas Savienības regulas pieņemšana nodrošinātu arī kopīgu normu piemērošanu ar ūdeņradi darbināmiem transportlīdzekļiem, kas ražoti trešās valstīs - Amerikas Savienotajās Valstīs, Āzijas Ekonomikas kopienā, un palīdzētu aizsargāt Eiropas intereses.
<P>
Atļaujiet norādīt, ka tad, ja nebūs rīcības Eiropas Savienības līmenī, dalībvalstis pieņems atšķirīgas normas attiecībā uz transportlīdzekļiem ar ūdeņraža dzinējiem, un tas radīs neizdevīgu situāciju attiecībā uz kopējo tirgu un izmaksu ekonomiju liela mēroga ražošanā un aizkavēs transportlīdzekļu attīstību.
<P>
Tad, kad katram transportlīdzekļu veidam pietiks tikai ar vienu vienīgu apstiprinājumu, lai to varētu laist Eiropas Savienības tirgū, ES dalībvalstīm ir jākļūst atvērtām attiecībā uz transportlīdzekļiem, kas darbināmi ar ūdeņradi. Apstiprinājums paātrinās šo videi draudzīgo dzinēja tehnoloģiju transportlīdzekļu ieviešanu, un tas, savukārt, ļaus ātrāk parādīties ekoloģiskām priekšrocībām, ko dod ar ūdeņradi darbināmu transportlīdzekļu lietošana.
<P>
Pēdējais, bet ne mazāk svarīgais aspekts ir papildu stimuls ieguldījumiem ar ūdeņradi darbināmu transportlīdzekļu ražošanā, materiālos to izgatavošanai un to pārvaldības līdzekļos, kas veicinās ūdeņraža tehnoloģiju ātrāku ieviešanu Eiropas Savienības valstīs.
<SPEAKER ID="045" NAME="Leopold Józef Rutowicz" LANGUAGE="PL">
Priekšsēdētājas kundze, komisāra kungs! Ar ūdeņradi darbināmu transportlīdzekļu ieviešana ietekmēs vides un veselības aizsardzību, kā arī siltumnīcefektu, un tā ir politiski un ekonomiski nozīmīga, ņemot vērā tradicionālo ogļūdeņraža degvielu trūkumu. Galvenais pasākums, kas veic, lai tos ieviestu, ir izveidot direktīvu par tipa apstiprinājumu ar ūdeņradi darbināmiem mehāniskiem transportlīdzekļiem. Man ir divi komentāri par direktīvas projektu un grozījumiem.
<P>
Pirmkārt, projektā nav iekļauta nepieciešamība pārbaudīt apkopes un lietošanas norādījumus, veicot tipa novērtējumu. Ūdeņraža degviela ar tās ļoti augsto enerģētisko vērtību ir sevišķi bīstams produkts, un transportlīdzekļu lietotāji saskarsies ar to pirmo reizi.
<P>
Otrkārt, projektā ir noteikts pārskatīšanas termiņš vienu gadu no tā pieņemšanas, lai varētu apsvērt secinājumus, kādus liek izdarīt projekta darbība un šajā jomā noteiktās starptautiskās normas.
<P>
Nāciju Eiropas grupa atbalsta direktīvas īstenošanu. Pateicos Weisgerber kundzei par lietišķo ziņojumu!
<SPEAKER ID="046" NAME="Jaromír Kohlíček">
GUE/NGL grupas vārdā. - (CS) Dāmas un kungi! Lasot apspriežamās regulas paskaidrojumu, es biju nepatīkami pārsteigts. No vienas puses, ūdeņradis dod iespēju uzglabāt enerģiju, un, no otras puses, tas praktiski novērš ievērojamu daļu emisijas. Taču direktīva nosaka dalījumu kategorijās saskaņā ar tradicionālo sistēmu. Vienkāršāk sakot, tā iekļauj ūdeņraža lietojumu, to sadedzinot.
<P>
Nemaz nerunājot par metāna un ūdeņraža maisījuma sadedzināšanas problēmu, par kuru es šo to zinu, jo mana disertācija bija saistīta ar sadedzināšanas jautājumu, parastajos dzinējos vajadzētu lietot arī karbamīdu, lai iegūtu tīrus sadedzināšanas produktus saskaņā ar EURO 5 un EURO 6 slāpekļa oksīdu likvidēšanai.
<P>
Viens no Eiropas Savienības mērķiem ir drīzumā paplašināt ūdeņraža lietojumu transportā, un līdz 2020. gadam ir jāpanāk ievērojama izaugsme. Tas tiesa, ka tehniskajām problēmām, kas saistītas ar ūdeņraža uzglabāšanu un lietošanu, ir vajadzīgi skaidri, vienoti noteikumi, kuros iekļauts ar ūdeņradi strādājošo sistēmu marķējums. Šeit es pilnīgi piekrītu referentei. Es gribētu arī norādīt, ka daudzās valstīs ir aizliegts novietot slēgtās telpās, it sevišķi apakšzemes stāvvietās, transportlīdzekļus ar spiedtraukiem. Vienkāršs marķējums ir ļoti svarīgs arī šajā gadījumā.
<P>
Ūdeņraža kurināmā elementi ir viena no perspektīvajām eksperimentālajām transportlīdzekļu dzinēju sistēmām. Daudzās Eiropas Savienības pilsētās jau sen izmanto autobusus, kas lieto šo enerģijas avotu. Es uzskatu, ka apspriežamā regula veicinās ar ūdeņradi darbināmo mehānisko transportlīdzekļu aprīkojumam izvirzīto pamatnoteikumu unifikāciju. Ceru, ka tā dos labāku pamatu ūdeņraža transportlīdzekļu sistēmu dažādu sastāvdaļu turpmākai straujai attīstībai un to darbības pārbaudei. Vajadzētu ievērojami paātrināt tieši ūdeņraža elementu praktisko lietojumu, bet ūdeņradi nevar plaši lietot "tradicionālajās sistēmās”, citiem vārdiem sakot, iekšdedzes dzinējos, jo, manuprāt, tam nav jēgas. Ar šo nosacījumu es GUE/NGL grupas vārdā silti iesaku pieņemt šo dokumentu.
<SPEAKER ID="047" NAME="Andreas Schwab" AFFILIATION="PPE-DE">
(DE) Priekšsēdētājas kundze, komisāra kungs, dāmas un kungi! Weisgerber kundzes ziņojums ir nevainojams piemērs tam, kā Eiropas politiķi pielāgojas mainīgajam tirgum un ātri rīkojas, lai izveidotu aktīvas normas un tiesiskus pamatus tehnoloģiskajām inovācijām. Pēc dažiem mēnešiem Padome ir iecerējusi strādāt ar standartizāciju un izdarīt secinājumus attiecībā uz to. Tajā diskusijā atkal būs svarīga nozīme jautājumiem par to, cik ātri uz tehnoloģisko progresu reaģē normas, cik ātri uz tehnoloģisko progresu reaģē likumdevēji un cik ātri normas pielāgojas ekonomiskajai realitātei. Es uzskatu, ka šis ziņojums par tipa apstiprinājumu ar ūdeņradi darbināmiem automobiļiem padarīs Eiropu par vienotas likumdošanas platformas pionieri ar ūdeņradi darbināmu transportlīdzekļu attīstībā.
<P>
Tas, ka vēl joprojām nav noteikts, vai ūdeņraža kā automobiļu degvielas izmantošana galu galā atbildīs ilgtspējas principam un būs ekonomiski ilgtspējīga, ir spēcīgs arguments, bet to vēl nav iespējams izslēgt. Tādēļ es uzskatu, ka ar šo ziņojumu mēs veidojam labu pamatu vadošajām pētniecības iestādēm, lai tās veiktu turpmākus pētījumus Eiropas iekšējā tirgū, un it sevišķi vadošajiem uzņēmumiem. Tas ir sevišķi svarīgi, ņemot vērā diskusiju par CO2 politiku transportlīdzekļiem un vēlmi panākt tehnoloģiju lielāku daudzveidību, lai galu galā pilnīgi droši noskaidrotu, kurš transportlīdzeklis un kura dzinēju tehnoloģija ir vislabākā videi un cilvēkiem.
<P>
No iekšējā tirgus viedokļa, manuprāt, mums ir jāvērtē šis ziņojums īpaši atzinīgi, jo patiesi vienotu iekšējo tirgu iespējams sasniegt, vienīgi saskaņojot ar ūdeņradi darbināmu transportlīdzekļu tipa apstiprinājumus dažādās dalībvalstīs, lai iespējami labāk izmantotu šī tirgus sinerģijas efektu. Kā norādīts iepriekš, visi starptautiskie tipa apstiprinājumi, bez šaubām, jāveido uz šī pamata. Mēs ceram, ka mums izdosies visu sakārtot. Vēlu veiksmi!
<SPEAKER ID="048" NAME="Arlene McCarthy" AFFILIATION="PSE">
Priekšsēdētājas kundze! Es gribētu pateikties mūsu referentei Weisgerber kundzei un "ēnu” referentiem par šā ziņojuma sagatavošanu un par ļoti labu vienošanos ar Padomi un Komisiju, tajā pašā laikā saglabājot Parlamenta prioritātes. Laikā, kad benzīna cenas Eiropā ir divkāršojušās un Eiropas iedzīvotājus un cilvēkus visā pasaulē arvien vairāk satrauc klimata pārmaiņu sekas, ir skaidrs, ka mums ir vajadzīga jauna cerība uz nākotnes degvielām.
<P>
Šis Eiropas līmeņa likums par automobiļiem ar ūdeņraža dzinējiem var nolīdzināt ceļu šo automobiļu pilnapmēra ražošanai un ne tik tālā nākotnē nodrošināt Eiropas braucējiem reālas alternatīvas. Ar alternatīvām degvielām darbināmu transportlīdzekļu pārdevumi, piemēram, Apvienotajā Karalistē vien ir palielinājušies no dažiem simtiem 2000. gadā līdz vairāk nekā 16 000 pagājušajā gadā. Elektromobiļu un citu alternatīvu pārdevumi ir strauji cēlušies, bet ūdeņraža automobiļi atrodas tikai pilnapmēra ražošanas sākumā. Es uzskatu, ka jaunais likums paātrinās šo transportlīdzekļu attīstību, vienlaikus garantējot to uzticamību un drošību. Ar šā likuma palīdzību tagad ir noteikts, ka masveida ražošana Eiropā sāksies 2015. gadā, bet līdz 2025. gadam aptuveni 5 % no ES ceļu satiksmes līdzekļiem darbosies ar ūdeņradi.
<P>
Ūdeņraža automobiļu vides priekšrocības būs atkarīgas no ūdeņraža iegūšanai izmantotā enerģijas avota. Tie var tieši novērst benzīna radīto gaisa piesārņojumu un samazināt mūsu atkarību no naftas, taču tie var palīdzēt cīņā pret globālo sasilšanu tikai tad, ja ūdeņradi ražo ilgtspējīgā veidā. Tādēļ es noteikti atbalstu grozījumus, par kuriem vienojās Weisgerber kundze, lai nodrošinātu ūdeņraža iegūšanu ilgtspējīgā veidā un, ciktāl tas iespējams, no atjaunīgiem enerģijas avotiem.
<P>
Ir svarīgi uzsvērt, ka ar ūdeņradi darbināmi automobiļi var būt tikpat droši kā ar benzīnu darbināmie, un avārijas gadījumā glābēju komandām ir jāzina, ar ko tām ir darīšana. Tādēļ Weisgerber kundze ir nodrošinājusi, lai neatliekamās palīdzības dienesti varētu viegli pazīt šos transportlīdzekļus. Šis tiesību akts dara to, ko Eiropas Savienība var darīt tikai spēcīgā iekšējā tirgū. Tas nodrošina Eiropas mēroga tirgu precēm ar kopīgiem noteikumiem un augstām drošības prasībām. Šis tirgus spēj ražot ar ūdeņradi darbināmus nākotnes automobiļus, un esmu pārliecināta, ka šis likums šodien, kad mēs par to balsojam, ir izšķirīgs šī mērķa sasniegšanai.
<SPEAKER ID="049" NAME="DanutBudreikait" AFFILIATION="ALDE">
(LT) Komisijas priekšlikums par ar ūdeņradi darbināmu mehānisku transportlīdzekļu tipa apstiprinājumu ir ļoti svarīgs, risinot problēmas, kas saistītas ar alternatīvu degvielu meklējumiem, vides aizsardzību, klimata pārmaiņām un cilvēku veselību. Es gribētu pievērst jūsu uzmanību dažiem jautājumiem, kas ir ārkārtīgi svarīgi ar ūdeņradi darbināmu transportlīdzekļu attīstībā.
<P>
Pirmkārt, ar ūdeņradi darbināmu transportlīdzekļu galvenā problēma ir nevis pats ražošanas process, bet gan to uzpilde. Pašlaik visā Eiropā ir tikai aptuveni 40 ūdeņraža uzpildes stacijas. Piemēram, Francijā ir divas šādas uzpildes stacijas, Spānijā viena, bet nevienas stacijas nav jaunajās dalībvalstīs, kuras pievienojās Eiropas Savienībai 2004. un 2007. gadā. Amerikas Savienotajās Valstīs ir ievērojams skaits šādu staciju tikai Kalifornijā vien. Tādēļ es piekrītu runātājam, ka visā ES pēc iespējas ātrāk ir vajadzīgs standartizētu ūdeņraža uzpildes staciju tīkls. Ja nebūs atbilstīgas infrastruktūras, ar ūdeņradi darbināmi transportlīdzekļi joprojām būs tikai atsevišķas vienības.
<P>
Otrkārt, ūdeņradis ir tikai enerģijas nesējs, nevis enerģijas avots, un tāpēc ir svarīgi ražot ūdeņraža degvielu stabilā un videi draudzīgā veidā. Mums ir jābūt aktīvākiem zinātniskajos pētījumos, kas varētu novērst fosilo degvielu izmantošanu un ieteikt alternatīvas metodes ūdens sašķelšanai ūdeņradī un skābeklī. Viena no šādām metodēm varētu būt fotolīze, kaut gan šajā jomā vēl ir jāveic pamatīga zinātniskā izpēte. Turklāt ūdeņraža ieguve, nepiesārņojot dabu, dotu iespēju izmantot to ne tikai transporta nozarē.
<P>
Treškārt, es piekrītu Komisijas priekšlikumam lietot dabasgāzes un ūdeņraža maisījumus, bet tikai kā pārejas degvielu un tikai valstīs, kurās ir labi attīstīta dabasgāzes infrastruktūra. Es gribētu uzsvērt arī to, ka Amerikas Savienotās Valstis un Kanāda ir līderes ar ūdeņradi darbināmu transportlīdzekļu izstrādes un ražošanas jomā, tām seko uz pēdām Japāna, un mēs nedrīkstētu joprojām atpalikt.
<SPEAKER ID="050" NAME="Małgorzata Handzlik" AFFILIATION="PPE-DE">
(PL) Priekšsēdētājas kundze! Nākotne ar ūdeņraža dzinēju automobiļiem ir aizraujoša perspektīva. Kaut gan līdz šīs tehnoloģijas plašam lietojumam vēl paies ilgs laiks, tomēr ir ārkārtīgi svarīgi, lai tagad tiktu saskaņoti noteikumi par šo automobiļu tipa apstiprinājumu.
<P>
Šodien mēs izskatām regulu, kuras galvenais mērķis ir noteikt ES kritērijus ar ūdeņradi darbināmu transportlīdzekļu tipa apstiprinājumam, lai nodrošinātu pienācīgu tirgus darbību. Pašlaik atsevišķu dalībvalstu atšķirīgie tipa apstiprinājuma kritēriji traucē šī tirgus darbību, izraisot ražošanas izmaksu nevajadzīgu pieaugumu, apdraudot drošību un - to mēs nedrīkstam aizmirst - radot ievērojamus šķēršļus ūdeņraža tehnoloģiju attīstībai ES. Mēs nedrīkstam neievērot tieši šo jautājumu, jo tieši uz ūdeņradi un tāpat arī uz biodegvielām un elektrību tiek liktas cerības, ka tie aizstās naftu transporta nozarē. Iespējams, vissvarīgākais ir tas, ka ūdeņraža degšanas procesā rodas nevis oglekļa dioksīds, viela, kas joprojām ir kaitīga videi, bet gan ūdens un tādējādi, bez šaubām, samazinās gaisa piesārņojums un CO2 emisija - tas, kam mēs veltām lielas pūles ne tikai Eiropas Parlamenta forumā.
<P>
Protams, šo mērķu sasniegšana būs atkarīga no šo tehnoloģiju izplatības, kas - kā pareizi norāda referente, kuru es apsveicu par ļoti labu ziņojumu, - ir atkarīgs arī no ūdeņraža uzpildes staciju esības. Šādām stacijām ir jākļūst par realitāti vienlaikus visās dalībvalstīs, lai tās būtu pieejamas katram Eiropas patērētājam. Es ceru, ka arī transportlīdzekļu ražotāji reaģēs uz patērētāju augošo pieprasījumu pēc transportlīdzekļiem, kurus darbina ar ūdeņradi, lai kopējais tirgus varētu pienācīgi darboties šajā jomā.
<SPEAKER ID="051" NAME="Matthias Groote" AFFILIATION="PSE">
(DE) Priekšsēdētājas kundze, komisāra kungs, referentes kundze, dāmas un kungi! Esmu pārliecināts, ka šis ir labs piemērs tam, kā politiķi spēj rīkoties, jo turpmāk būs pieejami ar ūdeņradi darbināmu transportlīdzekļu tipa apstiprinājumi, kaut gan pati tehnoloģija vēl nav pieejama.
<P>
Mēs daudz runājam par transportlīdzekļu, it sevišķi kravas automobiļu, radītā CO2 samazināšanu. Šis varētu būt viens veids CO2 emisijas samazināšanai, taču ir svarīgi - un es runāju kā pārstāvis no Vides, sabiedrības veselības un pārtikas nekaitīguma komitejas, kuras "ēnu” referents es biju -, lai mēs iegūtu ūdeņradi no atjaunīgiem enerģijas avotiem. Tas dod arī iespēju uzglabāt enerģiju no atjaunīgajiem enerģijas avotiem, kuru pēc tam varētu izmantot transportlīdzekļiem, un tas būtu labs virziens, kādā doties. Nākotnē mums joprojām jāpievēršas šim jautājumam.
<P>
Taču ir svarīgi izveidot arī uzpildes staciju infrastruktūru. Mēs redzam, ka, piemēram, CNG transportlīdzekļiem paredzētā struktūra joprojām ir ļoti juceklīga. Šos transportlīdzekļus var iegādāties, bet klienti, braucēji, joprojām atturas no to pirkšanas, jo nav nodrošināta degvielas pieejamība. Turpmākajās diskusijās mums jāturpina šis temats.
<SPEAKER ID="052" NAME="Bogusław Liberadzki" AFFILIATION="PSE">
(PL) Priekšsēdētājas kundze! Atļaujiet izmantot šo iespēju, lai apsveiktu referenti un arī Komisiju par ierosmi, kas vērsta uz jaunu enerģijas avotu meklējumiem transportlīdzekļiem, kā arī uz šīs enerģijas iegūšanas avotiem.
<P>
Ir trīs svarīgi mērķi: pirmkārt, mūsu nepārtrauktā bēgšana no atkarības no naftas; otrais mērķis attiecas uz CO2 emisiju; visbeidzot, trešais mērķis - un tas ir ļoti svarīgs - ir stabilizēt un pazemināt transportlīdzekļu lietošanas izmaksas to lietotājiem.
<P>
Manuprāt, dokuments, kuru mēs apspriežam, attiecas uz trim jomām, un tās ir: pirmā - ar ūdeņradi darbināmu transportlīdzekļu marķēšana; otrā - prasības uzpildes stacijām (to novietojums un ieviešana); visbeidzot, trešā joma, kuru es uzskatu par ļoti svarīgu, ir ūdeņraža transportlīdzekļu darbības drošība. Šī regula, pirmkārt, izveido tiesisku sistēmu, kas nosaka, kā mums ir jālieto šī enerģija, un, otrkārt, tā norāda prasības infrastruktūrai, nodrošinot ex ante pamatnosacījumu praktisku izpildi šīs jaunās tehnoloģijas izstrādē.
<SPEAKER ID="053" NAME="Silvia-Adriana Ţicău" AFFILIATION="PSE">
(RO) Transporta nozarē ir jāpieliek nepārtrauktas pūles, lai ieviestu tirgū transportlīdzekļus ar alternatīvu degvielu, kas ievērojami sekmē gaisa kvalitātes uzlabošanu pilsētvidē.
<P>
Ir vajadzīgi kopīgi standarti ar ūdeņradi darbināmu transportlīdzekļu apstiprinājumam, lai nodrošinātu ūdeņraža drošu izmantošanu transportlīdzekļu dzinējos. Izmantojot ūdeņradi kā degvielu kurināmā elementiem vai iekšdedzes dzinējiem, neveidojas oglekļa emisija vai siltumnīcefekta gāzes. Ar ūdeņradi darbināmu mehānisku transportlīdzekļu tipa apstiprinājums ir balstīts uz specifikācijām un tehnisko prasību izpildi attiecībā uz sastāvdaļām, kuru pamatā ir ūdeņradis.
<P>
Ņemot vērā ūdeņraža īpašības, glābšanas dienestiem vajadzēs apieties ar šiem transportlīdzekļiem īpašā veidā. Es uzsveru, ka dalībvalstīm nepieciešams ieguldīt alternatīvo degvielu uzglabāšanai un izplatīšanai vajadzīgajā infrastruktūrā, bez kuras mazāk piesārņojošu transportlīdzekļu skaits nevar ievērojami palielināties.
<SPEAKER ID="054" NAME="Bogusław Liberadzki" AFFILIATION="PSE">
(PL) Priekšsēdētājas kundze! Tā kā es gribēju ievērot noteikto laika limitu, proti, vienu minūti, tad es nepieskāros kādam svarīgam jautājumam, kuru es gribētu izcelt kā šī risinājuma priekšrocību. Un tā ir tāda, ka mēs ar šo izvirzīto risinājumu ievērojami apsteidzam laiku, radot apstākļus mūsdienīgumam. Tas var nozīmēt arī ierosmi meklēt vēl vairāk tehnoloģiju, un tāpēc es gribētu izteikt atzinību gan komisāram Verheugen kungam, gan Komisijai.
<SPEAKER ID="055" NAME="Günter Verheugen" LANGUAGE="DE">
Priekšsēdētājas kundze, dāmas un kungi! Man ir liels prieks, ka šīs debates parādīja plašu vienprātību daudzās jomās: pirmkārt, plašu vienprātību par to, ka ūdeņraža tehnoloģija ir interesants iespējamais veids mūsu enerģētikas problēmu risināšanai; otrkārt, vienprātību par to, ka ūdeņraža tehnoloģija, iespējams, ir interesants variants mūsu ceļu satiksmei; treškārt, ļoti plašu vienprātību par to, ka, bez šaubām, ūdeņraža tehnoloģijai kopumā ir nozīme tikai tad, ja tā vispārēji labvēlīgi ietekmē ekoloģiju - tas ir, ja ūdeņradi iegūst no tīriem enerģijas avotiem. Tas ir ļoti nozīmīgs rezultāts.
<P>
Es gribētu jūs informēt arī par to, ka 7. pētniecības pamatprogrammā Komisija ir piešķīrusi īpašu nozīmi ūdeņraža tehnoloģijai. Kopīgajā tehnoloģiju iniciatīvā EUR 800 miljoni ir piešķirti ūdeņraža tehnoloģiju pētniecībai, un ne jau tikai attiecībā uz transportlīdzekļu jomu. Es nevēlos radīt iespaidu, ka mēs tērējam EUR 800 miljonus, lai pētītu ūdeņradi kā degvielas tehnoloģiju. Tā ir tikai daļa no projekta; kopumā projekts nodarbojas ar skaidru principu izveidi par to, kādā mērā ūdeņradis tiešām var veicināt mūsu sabiedrības emitētā CO2 ievērojamu samazinājumu.
<P>
Mums abiem ar Parlamenta priekšsēdētāju Pöttering kungu bija iespēja kādu laiku braukt ar automobili ar ūdeņraža dzinēju. Man radās iespaids, ka tehniskās grūtības, kas saistītas ar ūdeņraža izmantošanu transportlīdzekļos, pamatā ir atrisinātas. Šī tehnoloģija jau ir klāt. To var paveikt. Bet pilnīgi trūkst - un tas jau tika minēts vairākas reizes - tieši infrastruktūras.
<P>
Es varu iedomāties, ka, tiklīdz šis priekšlikums tiks pieņemts, dodot pamudinājumu nozarei, mums nāksies nodarboties ar jautājumu, kuru šajās debatēs izvirzīja arī Bulfon kungs. Jautājums ir par to, ka varbūt tiem, kuri nodarbina lielus autoparkus galvenokārt vietējiem braucieniem, piemēram, parlamentiem, arī šim Parlamentam, valstu parlamentiem, valdībām un Eiropas Komisijai, vajadzētu rādīt labu priekšzīmi, tiklīdz tas būs praktiski iespējams, un ar iepirkumu politikas palīdzību atvieglot šāda veida transportlīdzekļu nokļūšanu tirgū. Pašlaik tā ir tikai fantāzija, bet mums vajadzētu padomāt par to, kad pienāks laiks.
<P>
Atļaujiet man vēlreiz pateikties referentei par tiešām lielisko darbu un arī visiem runātājiem no grupām un komitejām, kuri parādīja, ka mums ir kopīgs redzējums par to, kāda varētu izskatīties Eiropas transportlīdzekļu nākotne.
<SPEAKER ID="056" NAME="Anja Weisgerber">
referente. - (DE) Priekšsēdētājas kundze, dāmas un kungi! Liels paldies par ļoti interesantajām runām. Es gribētu pateikties arī "ēnu” referentiem, Komisijai, Padomes pārstāvjiem un viņu personālam par fantastisko sadarbību, kas bija galvenais nosacījums šīs politiskās vienotības panākšanai pirmajā lasījumā.
<P>
Kā mēs redzējām, ūdeņradis ir nākotnes tehnoloģija. Ūdeņradis var būt daļa no atbildes uz problēmām, ko rada klimata pārmaiņas un nepieciešamība samazināt emisijas. Tas ir tīra alternatīva fosilajām degvielām, un ūdeņraža kā enerģijas nesēja - kā jau teikts, tas tiešām ir enerģijas nesējs - izmantošana ir pilnīgi ilgtspējīga, ja to ražo no atjaunīgajiem enerģijas avotiem vai kodolenerģijas. Tas ir virziens, kādā mums jādodas turpmākajos gados.
<P>
Mani aizrauj ideja par pilnīgi drošu ūdeņraža ciklu, kurā ūdeņradis tiek ražots tikai no atjaunīgajiem enerģijas avotiem un pēc tam iztvaicēts. Tas tiešām ir aizraujoši. Es atbalstīju šo tehnoloģiju jau ilgi pirms ierašanās Eiropas Parlamentā, un es arī esmu labu laiku brīvprātīgi pie tās strādājusi.
<P>
Šodien mēs esam ievirzījuši visus jautājumus pareizā virzienā. Mēs esam radījuši vajadzīgos priekšnosacījumus, lai, iespējams, iegūtu vienotus tipa apstiprinājuma noteikumus. Mēs esam parādījuši arī ceļu uz tipu apstiprinājuma starptautiskajiem noteikumiem un noteikuši pētniecības un attīstības nākotnes virzienu.
<P>
Šī tehnoloģija jau ir klāt, kā pareizi teica komisārs Verheugen kungs. Tagad mums ir jānodarbojas ar citiem jautājumiem, kas attiecas uz infrastruktūru. Jautājumu par uzpildes staciju infrastruktūru risinās valsts un privātā partnerība. Iespējams, tad mēs secināsim, ka pavisam drīz pa mūsu ielām brauks ar ūdeņradi darbināmi transportlīdzekļi, kas nebūs tikai modeļi.
<P>
Vēlreiz pateicos par labo sadarbību.
<SPEAKER ID="057" NAME="Priekšsēdētāja">
Debates ir slēgtas.
<P>
Balsojums notiks šodien.
<P>
Rakstiskas deklarācijas (Reglamenta 142. pants)
<SPEAKER ID="058" NAME="Zita Pleštinská  " AFFILIATION="PPE-DE">
rakstiski. - (SK) Izejvielu krājumi tradicionālo ogļūdeņraža degvielu ražošanai pastāvīgi samazinās, un tādēļ ir steidzīgi jārisina jaunu, alternatīvu dzinēju sistēmu pētniecības un attīstības jautājums mehānisko transportlīdzekļu nozarē.
<P>
ES Septītā pamatprogramma piešķīra EUR 800 miljonus ūdeņraža tehnoloģiju pētniecībai. Pētījumi liecina, ka ūdeņradis, izrādās, ir ideāla alternatīva tradicionālajām fosilajām degvielām. Ūdeņraža kā nākotnes degvielas izmantošana sauszemes transportlīdzekļos ir videi ārkārtīgi labvēlīgs risinājums. Tas nerada oglekļa savienojumu un siltumnīcefekta gāzu emisiju. Pirmie automobiļu modeļi jau ir sekmīgi izmēģināti Eiropas Ekonomikas zonā.
<P>
Lai varētu darboties starptautiskais tirgus un tiktu nodrošināts cilvēku drošības un vides aizsardzības augsts līmenis, ir jāizveido Eiropas mēroga noteikumi attiecībā uz mehānisko transportlīdzekļu konstrukciju ar ūdeņraža dzinējiem. Vienoti apstiprinājuma noteikumi visā ES ir obligāts priekšnoteikums ar ūdeņradi darbināmu transportlīdzekļu laišanai tirgū. Jauno tehnoloģiju sekmīga ieviešana ir atkarīga arī no atbilstīga ūdeņraža uzpildes staciju tīkla laikus veiktas būvniecības.
<P>
Es uzskatu, ka šodienas debates paaugstinās Eiropas patērētāju uzticību jauno tehnoloģiju lietošanai mehānisko transportlīdzekļu nozarē un palielinās šādu transportlīdzekļu daļu Eiropas tirgū.
<P>
Esmu pārliecināta, ka tikai tehniski labi sagatavota ES spēs gūt panākumus konkurencē ar ASV, Japānu un Koreju, kas ļoti aktīvi darbojas šajā jomā. Ievērojot to, es uzskatu, ka šī ierosme ir ļoti laba.
<P>
(Sēdi pārtrauca plkst. 11.00 un atsāka plkst. 11.30 .)
