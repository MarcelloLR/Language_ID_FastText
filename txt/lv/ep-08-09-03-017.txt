<CHAPTER ID="017">
Rīcības kodekss attiecībā uz datorizētām rezervēšanas sistēmām (debates) 
<SPEAKER ID="375" NAME="Priekšsēdētājs">
Nākamais jautājums ir ziņojums, ko sagatavoja Timothy Kirkhope Transporta un tūrisma komitejas vārdā, par priekšlikumu Eiropas Parlamenta un Padomes regulai par rīcības kodeksu datorizētām rezervēšanas sistēmām - C6-0418/2007 -.
<SPEAKER ID="376" NAME="Peter Mandelson">
Komisijas loceklis. - Priekšsēdētāja kungs! Priekšlikums, par ko godājamie deputāti šodien debatē, cenšas modernizēt 1989. gadā pieņemtos noteikumus aviosabiedrību pakalpojumu sniegšanai.
<P>
Datorizētas rezervēšanas sistēmas (DRS) darbojas kā starpnieki starp aviosabiedrībām un ceļojumu aģentūrām aviobiļešu pārdošanas ķēdē. 1990. gadu sākumā datorizētas rezervēšanas sistēmas praktiski bija vienīgais kanāls aviobiļešu pārdošanai. Turklāt aviosabiedrības pārvaldīja visas DRS. Pēdējām bija lielāks kārdinājums savu stāvokli datorizētajās rezervēšanas sistēmās ļaunprātīgi izmantot, piemēram, atspoguļojot tendenciozu informāciju savā labā.
<P>
Rīcības kodekss DRS izmantošanai nosaka virkni aizsardzības pasākumu, lai novērstu ļaunprātīgu izmantošanu. Tas papildina konkurences likumu, jo tas pievieno pasākumus, lai risinātu katram sektoram raksturīgos riskus. Tas paredz, ka pret visiem uzņēmumiem, kas piedalās sistēmā, izturas bez diskriminācijas. Piemēram, visām aviosabiedrībām ir jāmaksā viena maksa. Kodekss arī paredz īpašus pienākumus vecākajiem pārvadātājiem, t.i., tiem, kam pieder vai kas pārvalda DRS.
<P>
Rīcības kodekss ir bijis ļoti efektīvs, novēršot visu veidu ļaunprātīgu izmantošanu. Tomēr kopš rīcības kodeksa ieviešanas aviobiļešu pārdošanas tirgus ir ievērojami mainījies, jo ir attīstījušies alternatīvi pārdošanas kanāli. Mūsdienās gandrīz puse no visām rezervācijām vairs nenotiek DRS, bet gan tiek veiktas interneta vietnēs vai caur aviosabiedrību tālruņa centriem. Šo alternatīvo pārdošanas metožu konkurences spiediens ir ievērojami samazinājis ļaunprātīgas izmantošanas risku, izmantojot DRS.
<P>
Jaunā situācija arī prasa pielāgot rīcības kodeksu. Rīcības kodeksā ietvertie noteikumi ievērojami ierobežo starp DRS un aviosabiedrībām notiekošo sarunu iespējas. Tāpēc DRS īsti nekonkurē cita ar citu, un summas, ko aviosabiedrības un pasažieri tām maksā, aug.
<P>
Komisijas priekšlikumā ir mēģināts veicināt vairāk sarunu un it īpaši iespēju noteikt cenas maksai par DRS izmantošanu. Tas ļaus aviosabiedrībām pārrunāt DRS cenu samazinājumu. Konkurences palielināšana starp DRS palīdzēs samazināt izmaksas un uzlabot to sniegto pakalpojumu kvalitāti.
<P>
Tajā pašā laikā priekšlikumā tiek atbalstīti un stiprināti aizsardzības pasākumi, lai novērstu ļaunprātīgu izmantošanu un nodrošinātu patērētāju aizsardzību un it īpaši sniegtās informācijas neitralitāti un personisko datu aizsardzību.
<P>
Turklāt priekšlikumā paredzēts piemērot īpašus pienākumus DRS vecākajiem pārvadātājiem. "Vecāko pārvadātāju” definīcija ir izraisījusi asas debates, jo šiem uzņēmumiem piemērotie pienākumi ir ļoti apgrūtinoši.
<P>
Šī rīcības kodeksa modernizēšana ļaus samazināt to sniegto pakalpojumu sniegšanas izmaksas, tajā pašā laikā garantējot patērētāju interešu aizsardzību. Tas ir ārkārtīgi nepieciešams no mūsu nozares konkurētspējas viedokļa, jo mūsu uzņēmumu konkurenti jau gūst labumu no liberalizētas vides un zemākām pārdošanas izmaksām.
<P>
Tāpēc man ir prieks par ātrumu, kādā Parlaments ir sācis risināt šo jautājumu. Es vēlos paust atzinību par jūsu referenta Timothy Kirkhope un Transporta un tūrisma komitejas paveikto darbu, kā arī pateikties komitejām par paustajiem viedokļiem.
<SPEAKER ID="377" NAME="Timothy Kirkhope">
referents. - Priekšsēdētāja kungs! Es patiesi priecājos, ka mums šovakar ir iespēja debatēt par šo nozīmīgo tematu, un es ar lepnumu varu iepazīstināt ar šo jauno priekšlikumu, kā uzlabot Eiropas patērētāju stāvokli.
<P>
DRS rīcības kodeksa un šobrīd pārrunājamā darījuma pārskatīšana sniedz iespēju ātri un veiksmīgi izdarīt svarīgu darbu. Jaunais kodekss dos jaunu enerģiju ceļojumu sektoram, tāpēc jo drīzāk to ieviesīs, jo drīzāk mēs ieraudzīsim gūtos labumus - zemas gaisa pārvadājumu cenas, lielāka izvēle un lielāka pārredzamība. Protams, datorizētajām rezervēšanas sistēmām jāspēj brīvi pārrunāt nosacījumus par aviopakalpojumu izplatīšanu, taču saskaņā ar manu pārskatīto versiju DRS būs aktīvāk jākonkurē citai ar citu par dalību gaisa pārvadājumos ar zemākām rezervēšanas maksām un labāku pakalpojumu kvalitāti. Tas dos lielāku labumu Eiropas patērētājiem.
<P>
Pirmkārt, patērētāji iegūs lielāku izvēli, un tiem būtu jāsaņem labāki pakalpojumi no saviem ceļojumu aģentiem. Lielāka konkurence arī uzlabos kvalitāti informācijai, kas pieejama ceļojumu aģentiem un tādējādi arī patērētājiem.
<P>
Otrkārt, cena. Tam, savukārt, jānozīmē, ka aviobiļešu cena, ko pašreizējā sistēma mākslīgi uztur augstu, tādējādi varētu kristies pat par 10 %, kā liecina Komisijas pētījums.
<P>
Treškārt, pārredzamība. Ar ciešāku uzraudzību ceļojumu aģenti un patērētāji būs labāk aizsargāti no tirgus ļaunprātīgas izmantošanas un traucējumiem. Ir paredzēti divi galvenie aizsardzības pasākumi. Viens ir saistīts ar audita nodrošināšanu. Es uzskatīju par nepieciešamu šos noteikumus pārskatīt, un tāpēc tie būs efektīvāki, tādējādi regulējums sniedz Komisijai svarīgu līdzekli, lai uzraudzītu datorizēto rezervēšanas sistēmu darbību.
<P>
Ceturtkārt, definīcija tam, kas ir un kas nav vecākais pārvadātājs. Šis jautājums dominēja visā ziņojumā un manā darbā pie tā. Ir svarīgi to saprast pareizi, jo mēs nevēlamies, lai aviosabiedrības ieguldītu datorizētajās rezervēšanas sistēmās ar nolūku ietekmēt uzņēmumu vadīšanu, iespējams, kaitējot citiem.
<P>
Es vēlos saviem kolēģiem, kas pie šī ziņojuma tik smagi strādājuši, pateikt, ka es uzskatu - šis darījums, par ko šodien runājam, mums uzliek spēcīgu, bet elastīgu pārbaudījumu, kas ir saistīts ar visām jūsu paustajām bažām. Daži ir ierosinājuši veikt rīt atsevišķu balsojumu, taču, godīgi sakot, tas mums atstātu pārāk plašas definēšanas iespējas. Es atkārtošu, ko jau rakstiski šiem cilvēkiem teicu. Svītrojot frāzi "izšķiroši ietekmēt”, netiek sniegts noderīgs skaidrojums elementiem 12. grozījumā, kāds bija tā mērķis. Patiesi, veicot šādu svītrojumu, to varētu interpretēt, ka jebkuru ieguldītāju uzskata par vecāko pārvadātāju, jo "jebkāda cita valdības institūcija” varētu burtiski nozīmēt jebko. Vai jebkurš gaisa pārvadātājs, kas piedalās DRS un kuram ir tiesības tikai saņemt informāciju, piemēram, par gada lēmumiem, vai vienkārši gada pārskatus, būtu jādefinē kā vecākais pārvadātājs? Noteikti ne.
<P>
Par ALDE grupas ierosinājumu, ka jautājumam ir jāatsaucas uz komiteju - ka mums ir cieši jāpārbauda attiecīgās DRS atbildības un pārvaldības struktūra - Komisijai, lai to izdarītu, būtu nepieciešama jauna regula. Kad Komisija saka, ka tai ir jāpārbauda katrs gadījums atsevišķi, es to neuzskatu par pierādījumu tam, ka mums ir vāja definīcija. Tieši pretēji, mēs to gari pārrunājām komitejā, un es uzdevu veikt neatkarīgu pētījumu, lai palīdzētu komitejai. Es raudzījos, lai ēnu referenti visos posmos tiktu pilnībā informēti par stāvokli neformālajā saziņā ar Padomi. Viņi piekrita tam, kas ietverts darījumā. Es šā jautājuma izskatīšanu ar nolūku atliku par mēnesi vēlāk, kamēr pārliecinājos, ka tiek pilnībā ņemti vērā visi viedokļi - vides jautājumi, Eva Lichtenberger, un pilnīga liberalizācija, Robert Evans.
<P>
Tāpēc rīt es lūdzu jūsu atbalstu. Mums jābalso par zemākām aviobiļešu cenām, lielāku izvēli un labāku pārredzamību. Mums visiem ir pienākums aizsargāt patērētāju tiesības un informēt par tām, kā arī panākt vislabāko iespējamo darījumu. Tā joprojām ir prioritāte. Ietekmes politika nav mana prioritāte, taču mana prioritāte ir panākt vislabāko darījumu visiem patērētājiem, ko šeit Eiropā pārstāvam.
<SPEAKER ID="378" NAME="Wolfgang Bulfon" LANGUAGE="DE">
Priekšsēdētāja kungs! Eiropas patērētāji vaid zem augsto pārtikas cenu sloga, un es domāju, ka viens no pārmērīgā cenu pieauguma iemesliem ir koncentrēšanās uz dažiem lieliem tirgus dalībniekiem mazumtirdzniecības tirgū.
<P>
Man ir pamats bažām, ka līdzīgi notikumi nākotnē var norisināties arī attiecībā uz ceļojumu aģentūrām. Datorizēto rezervēšanas sistēmu Rīcības kodeksa liberalizēšanai, kas ierosināta šajā ziņojumā, ir jānodrošina lielāka konkurence tirgū. Tomēr es baidos, ka nākotnē spēs izdzīvot tikai lielie tūrisma operatori, noslēdzot vairākus līgumus par DRS pakalpojumu sniegšanu. Tomēr tas būs nepieciešams, lai piedāvātu klientiem plašu izvēli. Mazie operatori, kas nespēs atļauties vairākus līgumus ar DRS pakalpojumu sniedzējiem, turpat kritīs.
<P>
Vienmēr, kad Amerikas Savienotās Valstis šajā sakarā tiek piesauktas kā patērētājiem nekaitīgas konkurences piemērs, man ir jāatceras, ka dalībvalstīs nav aviosabiedrību, kas joprojām piedalītos datorizētā rezervēšanas sistēmā. Tāpēc es vēlētos aicināt pieņemt stingru definīciju terminam "vecākais pārvadātājs”.
<SPEAKER ID="379" NAME="Georg Jarzembowski" LANGUAGE="DE">
Priekšsēdētāja kungs, dāmas un kungi! Savas grupas vārdā vēlos no visas sirds pateikties referentam Timothy Kirkhope. Viņš ir sniedzis ļoti līdzsvarotu ziņojumu un ir ļoti cieši kopā strādājis ar ēnu referentiem. Viņa versija, kuru viņš pārrunājis ar Francijas prezidentūru, sniedz patērētājiem labāku aizsardzību pret apšaubāmiem aviosabiedrību un dzelzceļa sabiedrību piedāvājumiem, balstoties uz skaidriem noteikumiem par pārredzamību, un tajā pašā laikā paredz godīgu konkurenci starp dzelzceļa sabiedrībām un aviosabiedrībām.
<P>
Starp citu, pārstrādātajā versijā dokumentēts tas, ka Eiropas Tautas partijas grupa (Kristīgie demokrāti) un Eiropas demokrāti kā pirmā grupa ir rīkojusies pareizi, apturot Komisijas mēģinājumu 2005. gadā atcelt šo regulu, jo tā esot novecojusi. Mums šī regula ir vajadzīga, lai aizsargātu patērētājus, un mēs to pierādīsim ar savu balsojumu. Pat ja aizvien vairāk un vairāk ceļotāju patiešām rezervē biļetes tieši aviosabiedrībā vai internetā, vairums patērētāju turpinās paļauties uz savām ceļojumu aģentūrām, kurām, savukārt, jāspēj paļauties uz nediskriminējošiem īstu darījumu piedāvājumiem datorizētajā rezervēšanas sistēmā. Norādītajās cenās turpmāk jāiekļauj nodokļi un izmaksas, lai ceļojumu aģentūras varētu sniegt patērētājiem patiesus pārredzamus un salīdzināmus piedāvājumus.
<P>
Mātesuzņēmumiem arī turpmāk jāpiemēro ciešāki noteikumi par pārredzamību un konkurenci tā, lai novērstu, ka sistēmas nedod preferenču piedāvājumus, tādējādi kaitējot citām aviosabiedrībām un patērētājiem.
<P>
Man jāatgriežas pie referenta un jāvēršas pie saviem kolēģiem deputātiem. Es uzskatu, ka versija, par kuru mēs vienojāmies ar Francijas prezidentūru, saistībā ar mātesuzņēmumiem, piedāvā pietiekamu aizsardzību pret pozitīvu diskrimināciju par labu noteiktām aviosabiedrībām. Tāpēc jebkuras izmaiņas, kuras izdarītu ar slaveno grozījumu Nr. 48, ir pilnīgi liekas, un, ja tas rīt tiks pieņemts, tas kavētu visas lietas pieņemšanu vai pat liktu to apšaubīt. Es vēršos pie jums, lai jūs rīt pieņemtu skaidru galīgu lēmumu, kas aizsargās klientus.
<SPEAKER ID="380" NAME="Robert Evans">
PSE grupas vārdā. - Priekšsēdētāja kungs! Arī es vēlētos pateikties Kirkhope kungam par nenogurstošo atbalstu un sadarbību ar visiem komitejas locekļiem.
<P>
Pirms diviem gadiem es kādā interneta ceļojumu aģentūrā jeb tūrisma interneta vietnē meklēju biļeti lidojumam no Londonas uz Sanfrancisko. Interneta vietne, proti, dators, man teica, ka no Londonas uz Sanfrancisko nav tiešo lidojumu un ieteica lidojumu savienojumu caur Ņujorku, -- ja nemaldos, ar United Airlines. Protams, ka tiešie lidojumi pastāv, tikai tos nebija iespējams rezervēt šajā konkrētajā tīmekļa vietnē.
<P>
Tā es vienkāršotā veidā uzskatāmi pārliecinājos par problēmu, ko mēs tagad cenšamies risināt šajā pārskatīšanas procesā, kurš, komisāra P. Mandelson vārdiem runājot, sniedzas vismaz 20 gadus senā pagātnē.
<P>
Mums ir jāapzinās, cik lielas pārmaiņas šajā laikā notikušas tehnoloģiju jomā. Šobrīd vairumam cilvēku un praktiski visām ceļojumu aģentūrām ir pieejams internets, un es piekrītu iepriekšējiem runātājiem, kuri norādīja, ka mūsu pienākums ir nodrošināt taisnīgumu un līdzvērtīgu piekļuvi tirgum un, kā teica komisārs P. Mandelson, taisnīgus un efektīvus noteikumus, aizsargājot patērētājus un stiprinot konkurenci. Taču, Mandelson kungs, jūs teicāt arī, ka esat gandarīts par to, cik ātri ir noritējis šis process. Lai gan mani mērķi sakrīt ar jūsējiem un es cenšos visu paveikt iespējami ātri, turklāt es atbalstu arī T. Kirkhope centienus pēc cenu pārredzamības un patērētāju aizsardzības, es tomēr domāju, ka steigā mēs esam novirzījušies no tās nostājas, ko maijā pieņēma Transporta komiteja, un ka Padomes izvirzītā, tā sauktā kompromisa nostāja atšķiras no tās, ko mēs centāmies izstrādāt Transporta komitejā. Vakar Komisijas skaidrojumā viņš minēja, ka "visas iepriekšējās analīzes būs jāpārstrādā saskaņā ar jauno perspektīvu, un katrs gadījums Komisijai būs jāizskata atsevišķi”. Tas, manuprāt, nozīmē, ka tas nav pietiekami skaidrs, un mēs neesam sasnieguši to, ko daudzi manas un citu grupu deputāti noteikti būtu gribējuši sasniegt -- kad mēs pilnīgi droši varētu teikt, ka tas, ko T. Kirkhope cerēja panākt, tiešām būtu panākts. Tāpēc es savai grupai ieteikšu atbalstīt E. Lichtenberg priekšlikumu, kuru viņa, cik saprotu, tūlīt izteiks.
<SPEAKER ID="381" NAME="Eva Lichtenberger" LANGUAGE="DE">
Priekšsēdētāja kungs, komisāra kungs, dāmas un kungi! Ja saraksti, ko mēs pagājušajās nedēļās veicām saistībā ar šo ziņojumu, būtu bijis jānogādā ar ziņnešu jātnieku palīdzību, mēs neapšaubāmi būtu nokausējuši ne vienu vien zirgu. Modernās saziņas iespējas mums ļāva nepārtraukti uzturēt saikni un apmainīties ar aktuālo informāciju.
<P>
Tomēr vislielākā pateicība par to pienākas T. Kirkhope, kurš patiesi priekšzīmīgā veidā nodrošināja deputātus ar informāciju, nepārtraukti sazinājās ar "ēnu” referentiem un darīja visu iespējamo, lai komitejas pieprasījumus iesniegtu Padomei. Taču Padome viņa darbu neatviegloja. Gluži pretēji. Tika ierosināts tāds formulējums - mēs varējām labi sekot procedūrai --, kas patiesībā nenodrošinātu neko citu kā vien konkurenci kropļojošu darbību vēl efektīvāku piesegšanu, un pret to man ir iebildumi!
<P>
Man ir godīgi jāsaka, ka pat valstīm, kurām piederīgas ir šīs, iespējams, konkurenci kropļojošās aviosabiedrības, vajadzētu nopietnāk izturēties pret patērētāju aizsardzību un sniegt godīgu informāciju, kā arī ņemt vērā mūsu ieteikumus, lai to nodrošinātu. Rīcības kodekss nav ietekmīgākais instruments, kas ir mūsu rīcībā. Šajā jautājumā mūsu nostājai jābūt skaidrai. Vēl svarīgāks ir skaidrs formulējums, pretējā gadījumā varētu tikt atvērtas vēl kādas sētas durvis.
<P>
Es un mana kolēģe J. Hennis-Plasschaert vēlamies garantēt šo skaidrību un tādēļ nodot lietu atpakaļ komitejai. Es uzskatu, ka tas ir pats svarīgākais. Mums ir jāpatur prātā, ka aizsargājam patērētājus, un jārēķinās arī ar attiecīgajām sekām.
<P>
Es pateicos saviem kolēģiem un sevišķi referentam, ka šajā ziņojumā nav aizmirsts arī par vides aizsardzības jautājumiem, ciktāl tas šajā nozarē ir iespējams. Vēlreiz sirsnīgs paldies maniem kolēģiem un referentam.
<SPEAKER ID="382" NAME="Stanisław Jałowiecki" AFFILIATION="PPE-DE">
(PL) Priekšsēdētāja kungs, komisāra kungs! Kopā ar kolēģi B. Liberadzki es iesniedzu šī ziņojuma grozījumus. To mērķis bija panākt, lai trīs gadu laikā aviosabiedrības atteiktos no centralizētajām biļešu rezervēšanas sistēmām. Šo grozījumu uzskatīja par radikālu, un tas neguva vairākuma atbalstu. Ņemiet vērā, ka šis radikālisms patiesībā nav nekas cits kā tā principa īstenošana, kas Eiropas Savienībā ir plaši atzīts -- vienlīdzīgas iespējas konkurences tirgū.
<P>
Transporta un tūrisma komiteja nesen pieņēma grozītu tekstu, ko var uzskatīt par ļoti labu pārejas variantu. Jā, pārejas, -- ceļā uz pilnīgu līdzdalības pārtraukšanu. Tajā pašā laikā Padome mainīja jautājuma nostādnes; iesniegtajos grozījumos, pat vairāk nekā Eiropas Komisijas sākotnējā tekstā, stiprināts trīs pārvadātāju -- Lufthansa, Iberia un Air France -- stāvoklis. Mums saka, ka tas ir panākums, kas tiem ļaus piesaistīt pircējus.
<P>
Vēl viens panākums, iespējams, ir tas, ka referents izturēja milzīgu lobiju spiedienu. Es varu to iedomāties, jo ar to nācās saskarties arī mums, atsevišķiem deputātiem. Taču šie lobiji pārstāv uzņēmumus, kas cīnās par vienādām iespējām. Tomēr viņi nav tās panākuši, jo virsroku ir guvuši daži valsts mēroga uzņēmumi. Šie uzņēmumi savukārt netiek saukti par lobijiem, it īpaši tad, ja šīs intereses pārstāv valsts, kas patlaban ir Eiropas Savienības prezidējošā valsts. Tad viss ir kārtībā un tiek norādīts uz izcilo sadarbību ar Padomi.
<P>
Vai tā nav liekulība? Vai šī ziņojuma dēvēšana par Rīcības kodeksu nav vēl lielāka liekulība? Uz ko attieksies šī kodeksa grozītā versija, ja jaunajā vecākā pārvadātāja definīcijā šis pārvadātājs nav iekļauts?
<SPEAKER ID="383" NAME="Gilles Savary" AFFILIATION="PSE">
(FR) Priekšsēdētāja kungs! Liekulība, pirmkārt, ir apgalvojums, ka patērētāji tiek aizskarti. Mēs uz ielas nesastapsim nevienu Eiropas patērētāju, kurš zinātu, kas ir aviosabiedrību datorizētā rezervēšanas sistēma. Nevienu! Visi patērētāji izmanto privātas rezervāciju sistēmas, internetu vai telefonu.
<P>
Šodien ir runa par attiecībām starp aviosabiedrībām un informāciju, ko tās sniedz galvenokārt ceļojumu aģentūrām par saviem lidojumiem. Šis teksts ir moralizēšana, un tajā ieviesti ļoti stingri pārredzamības un ekskluzivitātes nepieļaušanas principi. Šī teksta pamatā ir tradicionālais uzskats par konkurences tiesībām un uzņēmumu apvienošanās kontroli.
<P>
Vairāki lobiji to cenšas izmantot, lai izspiestu no direktoru padomēm tos, kas Eiropā ir izveidojuši lielāko datorizēto rezervēšanas sistēmu. Tas būtu ļoti nopietns solis, jo mēs šeit nekad neesam darījuši neko citu kā vien ieviesuši konkurences noteikumus un attiecīgās kontroles metodes. Mēs nekad nevienam neesam uzspieduši tādu vai citādu statusu vai konkrētu akcionāru sistēmu. Tāpēc, godātie kolēģi, es balsošu par to kompromisu starp Padomi, visām Padomes dalībvalstīm -- cik atceros --, Eiropas Parlamentu un Eiropas Komisiju, ko, ieguldot daudz darba, prasmīgi ir panācis T. Kirkhope.
<P>
Ņemot vērā daudzās šajā jautājumā iesaistītās intereses, vajadzētu nevis no jauna iesaistīties karā ar lobijiem, bet gan balsot par šo kompromisu un nepieļaut turpmākus būtiskus teksta grozījumus, kas patērētājiem būtu lāča pakalpojums.
<SPEAKER ID="384" NAME="Reinhard Rack" AFFILIATION="PPE-DE">
(DE) Priekšsēdētāja kungs! T. Kirkhope šodien jau vairākkārt ir pamatoti saņēmis pateicības par nepārprotamo vienprātību, ko viņš šajā ļoti sarežģītajā jautājumā ir panācis gan komitejā, gan sadarbībā ar "ēnu” referentiem, gan ar citiem deputātiem, un es ceru, ka tas turpināsies arī šorīt.
<P>
Tikko tika teikts, ka diskusijas sākumā ļoti daudziem deputātiem nebija skaidrs pat jēdziens "DRS”. Šodien mēs saprotam tā nozīmi, un šodien mēs zinām, cik svarīgs un pamatots ir mūsu apspriestais jautājums. Vēlreiz gribu sirsnīgi pateikties par teicamo darbu, kura rezultātā Eiropai, cerams, taps labs juridisks instruments.
<P>
Šajā ziņojumā, neraugoties uz tā ārkārtīgi tehnisko raksturu, mēs esam iekļāvuši tādu satura kopumu, kam arī citā kontekstā neapšaubāmi ir svarīga funkcija. Ir nodrošināta patērētāju aizsardzība, savukārt galīgā kopējā cena var tikt norādīta ar cenu displeja metodi, un to nav iespējams nomaskēt aiz dažādām īpašām cenām vai papildu maksām.
<P>
Mēs esam panākuši ievērojamu progresu, -- un šis ir aspekts, kurā mūsu grupa vienmēr saņem pārmetumus. Mēs esam norādījuši, ka negribam runāt tikai par priekšrocību režīmu attiecībā uz dzelzceļu, taču vēlamies garantijas, ka saistībā ar īsiem un vidēji gariem lidojumiem dzelzceļam būs taisnīgas izredzes tikt iekļautam. Kā jau tika minēts, mēs esam arī pierādījuši CO2 patēriņu vai arī prasījuši to pierādīt, lai ar salīdzinājuma palīdzību noteiktu, ko mēs vēlamies sasniegt un kāds var būt patērētāju devums.
<SPEAKER ID="385" NAME="Ulrich Stockmann" AFFILIATION="PSE">
(DE) Priekšsēdētāja kungs! Es gribētu pievērsties pretrunīgajam vecāko uzņēmumu definīcijas jautājumam. Definīcijas patiesais mērķis ir neļaut aviosabiedrībām, kam pieder DRS kapitāla daļas, ļaunprātīgi izmantot savu stāvokli. Patlaban tas nepārprotami attiecas uz Air France, Iberia un Lufthansa, kuras ir sistēmas Amadeus mazākuma akcionāri. Ir attaisnojusies pašreizējā Komisijas prakse pārbaudīt atsevišķi katru gadījumu, kad ir aizdomas par ļaunprātīgu izmantošanu. Ietekmes ļaunprātīgas izmantošanas gadījumi ir atrisināti, un par tiem ir ierosināta tiesvedība. Līdz šim ir bijuši divi šādi gadījumi. Nav pamatota iemesla izdarīt kādas izmaiņas šajā neapšaubāmi pārbaudītajā praksē.
<P>
Vecākā uzņēmuma definīcija, kuras pamatā ir konkurences tiesību jomā pazīstamais noteicošās ietekmes faktors, atbilst šai pārbaudītajai praksei. Šis termins ir sevi pierādījis jau 40 gadu. Tomēr daži deputāti vēlas vecākā uzņēmuma statusu automātiski piešķirt ikvienai aviosabiedrībai, kurai pieder kapitāla daļas. Gaisa transporta tirgū tas nozīmē vērienīgu un nevajadzīgu iejaukšanos pašreizējā konkurences struktūrā. Nekādu labumu no tā negūtu arī patērētāji. Četri ieguvēji būtu, piemēram, British Airways, American Airlines un citi, kuriem nāktu par labu šādas pārmaiņas konkurences struktūrā. Turklāt Eiropas vienīgajai datorizētajai rezervēšanas sistēmai būtu jāsamierinās ar neizdevīgu konkurences situāciju attiecībā pret ASV konkurentiem Eiropas tirgū, kurā valda sīva konkurence. Manuprāt, tas ir politiskās tālredzības trūkums, pat nolaidība, un tāpēc es iesaku pieņemt izstrādāto kompromisu.
<SPEAKER ID="386" NAME="Marian-Jean Marinescu" AFFILIATION="PPE-DE">
(RO) Mūsu kolēģa T. Kirkhope panāktā kompromisa pamatā ir nediskriminācijas, efektivitātes un pārredzamības principu stiprināšana, kas nenoliedzami nāk par labu tiešajiem labuma guvējiem, proti, Eiropas pilsoņiem.
<P>
Pirmkārt, ir novērstas abas ļaunprātīgās izmantošanas iespējas attiecībā pret aviopārvadātājiem un to potenciālā iejaukšanās aģentūru darbībā.
<P>
Otrkārt, ir nodrošināta pārredzamība un novērsta patērētāju maldināšana attiecībā uz lidojumu izvēli, ilgumu, pārvadātājiem un, visbeidzot, cenu, kā arī garantēta personas datu aizsardzība.
<P>
Treškārt, patērētājiem tiek dota arī iespēja īsākos maršrutos izvēlēties dzelzceļa transportu, kas ar laiku var labvēlīgi ietekmēt vidi, samazinot oglekļa dioksīda emisijas.
<P>
Diemžēl ir vairāki aspekti, uz kuriem rīcības kodekss neattiecas un kuri nav ietverti tā darbības jomā. Viens no tiem ir zemo izmaksu aviosabiedrību tarifu politika, jo šīs aviosabiedrības darbojas bez datorizēto rezervēšanas sistēmu starpniecības. Es uzskatu, ka saprātīgie principi, kas ir šī rīcības kodeksa pamatā, būtu jāpieņem visām transporta dokumentu rezervēšanas un pārdošanas sistēmām, arī zemo izmaksu aviosabiedrību gadījumā.
<P>
No patērētāja viedokļa ir jāpauž nožēla, ka šīs aviosabiedrības nav integrētas DRS. Līdztekus tam, ka tādējādi palielinātos pasažieru izvēles iespējas, šāda integrācija radītu arī pozitīvu spiedienu, ļaujot nodrošināt pakalpojumu kvalitāti un cenu pārredzamību.
<P>
Šajā gadījumā es aicinu Eiropas Komisiju un dalībvalstis pastiprināt kontroli un, ja nepieciešams, ar attiecīgo struktūru palīdzību piemērot sankcijas, lai patiesi aizsargātu patērētājus, kuriem aviosabiedrības, kas nepiedalās DRS, nozīmē cenas ziņā pieņemamu, taču maldinošu pārvietošanās līdzekli. Es arī atbalstu ierosinājumu datorizētajām rezervēšanas sistēmām nākotnē apsvērt iespēju iekļaut savā piedāvājumā arī regulāros autobusu pakalpojumus.
<SPEAKER ID="387" NAME="Brian Simpson" AFFILIATION="PSE">
Priekšsēdētāja kungs! Es pateicos referentam par ziņojumu un novērtēju viņa pūles panākt šajā svarīgajā jautājumā vienošanos pirmajā lasījumā.
<P>
Pirmais lasījums tiešām būtu bijis iespējams, ja Padome būtu pieņēmusi Transporta komitejas nostāju. Referentam ir taisnība. Mēs Transporta komitejā patiešām apspriedām jautājumu ļoti detalizēti, un Transporta komiteja izstrādāja viedokli. Taču vēlāk notika tā, ka šajā Transporta komitejas viedoklī tika izdarītas izmaiņas.
<P>
Par nožēlu, Padomes iejaukšanās un vēlāk izdarītie Padomes grozījumi ir ne tikai saduļķojuši ūdeni, bet raisījuši arī nopietnas bažas patērētāju organizācijām, ceļojumu aģentūrām un pasažieru apvienībām.
<P>
Tādējādi tas, ko tagad ar Padomes starpniecību iesaka referents, var izraisīt nopietnas sekas ne tikai no likumdošanas viedokļa, bet arī starptautiski. Vēl nekad ES tiesību aktu jomā divi grozījumi nav izraisījuši tādu haosu un jucekli, kaitējot Transporta komitejas demokrātiskajai pozīcijai.
<P>
Daži cilvēki šeit nesaskata nekādu problēmu, taču patiesībā Padomes iejaukšanās ir izraisījusi lielu neskaidrību gan morāles, gan tiesiskajā aspektā.
<P>
Ir aizdomas, ka Padome cenšas radīt nepilnības, ar kuru palīdzību pasargāt atsevišķus lielus gaisa pārvadātājus, un it īpaši tas attiecināms uz vecākajiem pārvadātājiem. Arī nevajadzīgā steiga attiecībā uz vienošanās panākšanu var novest pie vājiem tiesību aktiem. Tāpēc es atbalstu aicinājumu nodot šo ziņojumu atpakaļ komitejai, lai mēs varētu izskatīt visus šaubīgos aspektus un sakārtot šo tiesību aktu, taču nevis mūsu lielāko gaisa pārvadātāju dēļ, bet gan mūsu patērētāju dēļ, jo viņu protesti liecina, ka viņi nav mierā ar Padomes papildinājumiem.
<SPEAKER ID="388" NAME="Zita Pleštinská" AFFILIATION="PPE-DE">
(SK) Vispirms es gribētu pateikties referentam Timothy Kirkhope par displeja nosacījumu iekļaušanu regulā par rīcības kodeksu datorizētām rezervēšanas sistēmām (DRS). DRS informācijas ieguvei ceļojumu aģentūras izmanto displejus jeb ekrānus, tādēļ ir ļoti svarīgi, lai ceļojumu aģenti saņemtu neitrālu un līdzsvarotu informāciju.
<P>
Uzskatu, ka objektīvas informācijas displeja izmantošana palielina līdzdalīgo pārvadātāju piedāvāto ceļojuma iespēju un pakalpojumu pārredzamību un stiprina patērētāju uzticību. Ceļojumu aģenti varēs izmantot taisnīgus izvērtēšanas kritērijus, lai patērētājiem piedāvātu vispārredzamāko iespēju klāstu; piemēram, pamata displejs ļaus piekļūt piemērotākajam ceļojuma variantam, ko piedāvā regulārie gaisa vai dzelzceļa pārvadātāji.
<P>
Es atzinīgi vērtēju referenta centienus nodrošināt cenu pārredzamību, atsaucoties tieši uz pakalpojuma CENU, jo pašreizējā TARIFA definīcijā nav ietverti visi cenas elementi, un tas bieži maldina patērētājus.
<P>
Manuprāt, šis ziņojums veicinās godīgu konkurenci DRS starpā, un ieguvēji no šīs konkurences būs galvenokārt patērētāji, kuri par izdevīgām cenām saņems augstas kvalitātes tūrisma pakalpojumus.
<SPEAKER ID="389" NAME="Silvia-Adriana Ţicău" AFFILIATION="PSE">
(RO) Regulā par rīcības kodeksu datorizētām rezervēšanas sistēmām ir izstrādāti noteikumi, kas gaisa un dzelzceļa transporta pārvadātājiem jāievēro, veicot rezervācijas.
<P>
Pašreizējā situācija rāda, ka rezervāciju veikšana ar tūrisma aģentūru izmantoto datorizēto rezervēšanas sistēmu starpniecību noved pie augstākām cenām. Es uzstāju uz nepieciešamību aizsargāt pasažieru personas datus. Manuprāt, pasažieriem ir jābūt iespējai izvēlēties visizdevīgāko biļeti, un tādēļ viņiem ir jāsaņem adekvāta un pilnvērtīga informācija.
<P>
Es pieprasu, lai saistībā ar prasībām nebūtu diskriminācijas ne attiecībā uz dažādiem izplatīšanas kanāliem, ne tūrisma aģentūru pasažieru dzīvesvietu. Atsevišķi izplatīšanas kanāli, piemēram, internets, darbojas saskaņā ar nediskriminēšanas principu, taču datorizēto rezervēšanas sistēmu izmantošana prasa, lai ceļojumu biroji atbilstu noteiktiem nosacījumiem, un tas bieži ir iemesls augstāku cenu noteikšanai un diskriminācijai, kuras pamatā ir pasažieru dzīvesvieta.
<P>
Es uzskatu, ka šī regula ir svarīga; mums vienmēr ir jāpatur prātā patērētājs, un es atkārtoti uzstāju uz personas datu aizsardzības ievērošanu.
<SPEAKER ID="390" NAME="Marian Zlotea  " AFFILIATION="PPE-DE">
rakstiski. - (RO) Ķimikālijas ražo un pārdod visā pasaulē, un to izraisītais risks visur ir vienāds. Uz vielām, ko vienā valstī uzskata par bīstamām, citā valstī var tikt attiecināts citāds režīms. Viena un tā paša produkta aprakstam visās valstīs būtu jābūt vienādam.
<P>
Vispārēji saskaņotās sistēmas (GHS) galvenais mērķis ir ne tikai nodrošināt informāciju, bet arī garantēt patērētāju aizsardzību. Jaunie tiesību akti saistībā ar vielu un maisījumu klasifikāciju, marķēšanu un iepakošanu veicinās drošību attiecībā uz cilvēku veselību un vides aizsardzību. Manuprāt, panāktais kompromiss ir labs patērētāju veselības jautājuma risinājums. Ieguvēji no vispārējās saskaņošanas būs ķimikāliju profesionālie lietotāji un patērētāji visā pasaulē.
<P>
Šī ziņojuma piemērošanas rezultātā pastiprināsies bīstamo vielu lietotāju aizsardzība un, samazinoties nelaimes gadījumu skaitam, efektīvāki kļūs arī uzņēmumi. Šo bīstamo vielu izmantošana būs drošāka, un lietotājiem būs pieejama pareiza, pilnīga un precīza informācija, kas savukārt veicinās patērētāju aizsardzību.
<SPEAKER ID="391" NAME="Bogusław Liberadzki" AFFILIATION="PSE">
(PL) Priekšsēdētāja kungs! Es vēlētos apliecināt stingru atbalstu B. Simpson nostājai. Viņš ir parādījis, ka vecākā pārvadātāja jaunā definīcija ir ļoti neskaidra. Papildu frāze "īstenot izšķirīgu ietekmi” rada jautājumu: vai Lufthansa, kam pieder 22 % Amadeus akciju, īsteno izšķirīgu ietekmi? Vai Lufthansa, Air France un Iberia, kurām kopā ir 44 %, īsteno izšķirīgu ietekmi? Šis jautājums ir jāaplūko no visiem aspektiem; vai nu mēs pieņemam grozījumu Nr. 48, vai arī sūtām projektu atpakaļ uz komiteju pārstrādāšanai. Pretējā gadījumā noteikti tiks apdraudēta konkurences ideja.
<SPEAKER ID="392" NAME="Inés Ayala Sender" AFFILIATION="PSE">
(ES) Priekšsēdētāja kungs! Es vēlētos izteikt gandarījumu par šo vienošanos, kuras pamatā ir kompromiss, ar ko ne visi, protams, ir simtprocentīgi apmierināti.
<P>
Es atzinīgi vērtēju pūles, ko ieguldīja Komisija, Padome un, protams, arī Parlaments, ko pārstāv Transporta komiteja, tās referents un "ēnu” referenti.
<P>
Manuprāt, ir rasta atbilde uz patērētāju bažām saistībā ar tirdzniecības informācijas datu ierakstu (MIDT) problēmu, ietverot arī jaunus, atjautīgus risinājumus vilcienu un emisiju jomā un tādējādi reaģējot uz šo jauno problēmu.
<P>
Uzskatu, ka ir stiprināta kontroles sistēma, to papildinot ar konkurences elementu. Tāpēc centieni izslēgt no sistēmas trīs uzņēmumus tikai vājinātu šo konkurenci, kura, kā zināms, nāk par labu patērētājiem.
<SPEAKER ID="393" NAME="Peter Mandelson">
Komisijas loceklis. - Priekšsēdētāja kungs, es vēlētos izteikt atzinību godājamajiem deputātiem par šo debašu augsto līmeni. Vairumu ierosināto grozījumu es vērtēju atzinīgi. Tie sniedz vērtīgu precizējumu vairākos aspektos, it īpaši attiecībā uz tūrisma aģentūru lietoto ceļojuma variantu ekrāna neitrālo displeju un personas datu aizsardzību.
<P>
Es pateicos Parlamentam par drosmi pievērsties sarežģītajam vecāko pārvadātāju jautājumam. Atļaujiet man šajā saistībā izklāstīt Komisijas nostāju. Mums visiem ir zināms, ka šis jautājums ir ārkārtīgi jutīgs un ka tas ir izraisījis ļoti lielu lobiju spiedienu. Šajos apstākļos Komisija atbalsta prezidentūras un referenta panākto kompromisu, ko vienprātīgi atbalsta dalībvalstis.
<P>
Jaunajā definīcijā, kas ierosināta grozījumā Nr. 13, vairs nav neskaidrības vai tiesiskas nenoteiktības. Tādējādi Komisija varēs veikt analīzi un noteikt, vai uzņēmums kontrolē DRS un vai izšķiroša ietekme uz DRS ir tādam uzņēmumam, kam ir tiesības piedalīties DRS pārvaldībā un kas īsteno šīs tiesības. Šīs koncepcijas pamatā ir Komisijas ilgā pieredze konkurences jomā, kas tai ļauj novērtēt akcionāra patieso varu un ietekmi, piemēram, analizējot tiesības, kas ir saistītas ar attiecīgajām akcijām, un akcionāru savstarpējos nolīgumus. Ņemot to vērā, es uzskatu, ka pašreizējais teksts ļaus Komisijai pilnībā izmantot savas prerogatīvas un, darbojoties uz saņemtās sūdzības pamata vai pēc savas iniciatīvas, ievērojami stiprināt savas pilnvaras un katrā atsevišķā gadījumā jebkurā laikā noteikt, kuri uzņēmumi ir uzskatāmi par vecākajiem pārvadātājiem un kuriem tādējādi jāuzņemas galvenās saistības, kas izriet no šī statusa.
<P>
Attiecībā uz ceļojumu aģentu identificēšanu DRS sniegtajos MIDT statistikas datos arī es atbalstu kompromisa tekstu, kurā ir ievērots līdzsvars starp vajadzību aizsargāt tūrisma aģentus pret datu neatbilstīgu izmantošanu no vienas puses un datu noderīgumu aviosabiedrību stratēģiskajā plānošanā no otras puses. Uzskatu, ka ar šo tekstu mēs esam izstrādājuši tādu tiesisko regulējumu, kurā ir ņemta vērā tirgus attīstība un kurš ļauj ceļotājiem gūt labumu no konkurences ienākšanas aviobiļešu un dzelzceļa biļešu izplatīšanas jomā, vienlaikus saglabājoties garantijām, ka nenotiks nekāda ļaunprātīga izmantošana.
<P>
Ņemot to vērā, es patiesi uzskatu, ka ir svarīgi turpināt darbu un jau šajā likumdošanas stadijā panākt vienošanos pirmajā lasījumā. Jaunie tiesību akti ir vajadzīgi visām iesaistītajām pusēm, un tie ļaus samazināt operatoru izmaksas. Lai atspēkotu šaubas, kas izteiktas saistībā ar vecākā pārvadātāja definīciju, es varu apliecināt, ka saskaņā ar pašreizējo kompromisu Komisija izdos oficiālu paziņojumu ar skaidrojumu, kādā veidā tā ir paredzējusi interpretēt šo definīciju, piemērojot regulu. Šis paziņojums būs līdzīgs tiem, kādus Komisija dažkārt izdod saistībā ar konkurences jautājumiem. Pirms regulas stāšanās spēkā šo paziņojumu publicēs Oficiālajā Vēstnesī, lai visām ieinteresētajām pusēm nodrošinātu nepieciešamo tiesisko noteiktību. Es ļoti ceru, ka šis priekšlikums veicinās labvēlīgu jūsu nostāju.
<P>
Manuprāt, uz galvenajiem debašu laikā uzdotajiem jautājumiem esmu atbildējis. Pilnu grozījumu sarakstu un Komisijas nostāju katrā no šiem grozījumiem es, kā parasti, nosūtīšu Parlamenta Ģenerālsekretariātam.
<P>
Komisijas loceklis. - Komisijas nostāja par Parlamenta ierosinātajiem grozījumiem
<P>
T. Kirkhope ziņojums
<P>
Komisija var pieņemt 4., 5., 6., 7., 8., 9., 11., 14., 16., 17., 20., 21., 22., 23., 27., 30., 31., 32., 34., 35., 36., 37., 38., 43., 44., 45. un 48. grozījumu.
<P>
Komisija principā var pieņemt 10., 19., 26. un 28. grozījumu.
<P>
Komisija var pieņemt ar labojumiem 1., 2., 3., 18., 25. un 47. grozījumu.
<P>
Komisija daļēji var pieņemt 33. grozījumu.
<P>
Komisija nevar pieņemt 12., 13., 15., 24., 29., 39., 40., 41., 42. un 46. grozījumu.
<SPEAKER ID="395" NAME="Timothy Kirkhope">
referents. - Priekšsēdētājas kundze! Es gribētu pateikties komisāram par ārkārtīgi skaidro nostājas izklāstu un apstiprinājumu, ka, tiklīdz Parlamenta procedūra būs beigusies (cerams, ar pozitīvu rītdienas balsojumu), gan viņš pats, gan citi Komisijas locekļi turpinās darbu, lai nodrošinātu Parlamenta vēlmju īstenošanu.
<P>
Gribu pateikties par ieguldīto darbu arī saviem kolēģiem, par spīti tam, ka nepiekrītu visām viņu interpretācijām. Droši vien tas ir saprotams, jo šis jautājums neapšaubāmi ir ļoti sarežģīts. Lai gan mans darbs noritēja ļoti atklāti, ir skaidrs, ka tā rezultātu atsevišķos gadījumos var interpretēt politizētā veidā vai pat pārprast.
<P>
Tomēr es uzskatu, ka patērētāju intereses un -- plašākā skatījumā -- arī vajadzība pēc skaidrības prasa, lai mēs turpinātu darbu tā, kā esam vienojušies. Es lepojos ar savu paveikto darbu. Lepojos arī ar to, ko paveikuši citi, lai man palīdzētu. Smaidi un piekrišanas izpausmes, ko šīs sēdes laikā redzu "ēnu” referentu sejās, man dod pārliecību, ka viņi mani atbalstīs ne tikai šovakar, bet arī rīt, kopā ar savu grupu biedriem.
<P>
Tāpēc es ceru, ka, šovakar visu apsvēruši un noklausījušies ļoti pārdomāto un pozitīvo komisāra uzstāšanos, viņi rīt atgriezīsies un ļaus mums pilnīgā vienprātībā turpināt darbu, lai turpmākajos gados padarītu Eiropu pievilcīgāku ceļotājiem, pievilcīgāku patērētājiem un pievilcīgāku no konkurences politikas viedokļa.
<SPEAKER ID="396" NAME="Priekšsēdētāja">
Debates ir slēgtas.
<P>
Balsojums notiks ceturtdien, 4. septembrī plkst. 12.00.
<P>
Rakstiski paziņojumi (Reglamenta 142. pants)
<SPEAKER ID="397" NAME="Christine De Veyrac  " AFFILIATION="PPE-DE">
rakstiski. - (FR) Dāmas un kungi! Teksts, ko mēs šovakar apspriežam, Transporta un tūrisma komisijā gluži pamatoti raisīja spraigas diskusijas, jo šis tiesiskais regulējums ir svarīgs gan tūrisma un transporta nozarei, gan iedzīvotājiem.
<P>
Nebija viegli rast līdzsvaru starp aviosabiedrību konkurences saglabāšanu un ceļojumu aģentūru neatkarības garantēšanu, vienlaikus dodot iespēju pasažieriem saņemt noderīgu, objektīvu informāciju.
<P>
Esmu gandarīta, ka šīs prasības ir ievērotas šajā tekstā, par kuru ir vienojušies referents un Francijas prezidentūra.
<P>
Lai nodrošinātu veselīgu konkurenci dažādu datorizēto rezervēšanas sistēmu starpā, ir panākta būtiski svarīgā vienošanās par līdzsvarotu jēdziena "vecākais pārvadātājs” definīciju.
<P>
Ceru, ka rītdienas balsojumā teksts tiks apstiprināts pirmajā lasījumā, lai to varētu piemērot pēc iespējas drīzāk.
<P>
Pateicos par uzmanību.
<SPEAKER ID="398" NAME="Małgorzata Handzlik  " LANGUAGE="PL">
Datorizēto rezervēšanas sistēmu (DRS) galvenais mērķis ir apmierināt pasažieru vajadzības. Tāpēc aviobiļešu rezervēšanas tirgū tik svarīga ir pārredzamība, it īpaši situācijā, kad aviosabiedrības, kuras ir datorizēto rezervēšanas sistēmu līdzīpašnieces, var ierobežot konkurenci tirgū.
<P>
Dažu pēdējo gadu laikā situācija gaisa satiksmes tirgū neapšaubāmi ir būtiski mainījusies, un vairums aviosabiedrību ir atbrīvojušās no savām DRS akcijām, taču tas nenozīmē, ka to būtu izdarījušas visas. Tomēr vissvarīgākais ir, lai aviosabiedrībām, neatkarīgi no to akcijām rezervēšanas sistēmās, nebūtu iespējams ietekmēt sistēmu darbību tādā veidā, kas dotu privilēģijas attiecībā uz maršrutiem, kuros tās veic lidojumus; šis aspekts precīzi jāatspoguļo jēdziena "vecākais pārvadātājs” definīcijā.
<P>
Rīcības kodeksa vienkāršošana palielinās tirgus dalībnieku potenciālu risināt sarunas (aviosabiedrības un DRS varēs brīvi apspriest to maksājumu līmeni, kurus DRS iekasē par veiktajām rezervācijām). Pašreizējie noteikumi veicina DRS izmaksu palielināšanos un ierobežo DRS iespējas elastīgi pielāgot pakalpojumus konkrētām aviosabiedrību un ceļojumu aģentūru vajadzībām, jo atsevišķai DRS nav lielu iespēju diferencēt cenas.
<P>
Es ceru, ka jaunie grozījumi palielinās aviobiļešu pārdošanas tirgus konkurenci, tādējādi dodot labumu pircējiem, it īpaši attiecībā uz pašreizējā diapazona paplašināšanos un aviobiļešu galīgās cenas pazemināšanos.
<SPEAKER ID="984" NAME="James Nicholson  " AFFILIATION="PPE-DE">
rakstiski. - Es atbalstu šo ziņojumu, kurā ieteikts vienkāršot un modernizēt noteikumus attiecībā uz datorizētajām rezervēšanas sistēmām, ko aviobiļešu rezervēšanai izmanto lielākās ceļojumu aģentūras.
<P>
Pašreizējie DRS noteikumi vienīgi slāpē konkurenci un veicina augstu cenu saglabāšanos. Šie priekšlikumi stimulēs konkurenci starp uzņēmumiem, kas atbild par šo sistēmu nodrošināšanu; cerams, ka tādējādi pazemināsies cenas un ceļotājiem palielināsies izvēles iespējas.
<P>
Patlaban patērētājiem parasti ir izdevīgāk rezervācijas veikt tieši aviosabiedrībā. Jaunais rīcības kodekss veicinās cenu pārredzamību, stimulēs tūrisma nozares attīstību un nodrošinās patērētājiem iespējas slēgt godīgus darījumus.
