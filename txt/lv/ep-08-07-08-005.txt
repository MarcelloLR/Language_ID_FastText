<CHAPTER ID="005">
Situācijas stabilizēšana Afganistānā: ES un starptautiskās sabiedrības uzdevumi (debates) 
<SPEAKER ID="061" NAME="Priekšsēdētājs">
Nākamais punkts ir debates par André Brie ziņojumu, kas sagatavots Ārlietu komitejas vārdā, par situācijas stabilizēšanu Afganistānā: ES un starptautiskās sabiedrības uzdevumi
<P>
.
<SPEAKER ID="062" NAME="André Brie" LANGUAGE="DE">
Priekšsēdētāja kungs, komisār, J.-P. Jouyet, dāmas un kungi, vakar Kabulā notika asiņainākais uzbrukums kopš 2001. gada, nogalinot vairāk nekā 40 un ievainojot 140 afgāņu un indiešu. Mēs vēlamies izrādīt dziļāko līdzjūtību upuriem un paust sašutumu par atbildīgajiem slepkavām.
<P>
Tie, kas seko līdzi Eiropas plašsaziņas līdzekļiem un tie, kas, piemēram, ir lasījuši šodienas Daily Outlook Afghanistan izdevumu, zinās, ka vardarbība Afganistānā šobrīd ir kļuvusi daudz izplatītāka un ikdienišķāka. Skolotāji tiek nošautu praktiski katru dienu, kas ir viens no ciniskākajiem Taliban stratēģijas aspektiem. Skolas, jo īpaši meiteņu skolas, tiek nodedzinātas vai ar varu aizvērtas, tilti un ceļi tiek uzspridzināti. Eiropā netika ziņots par ASV vadīto koalīcijas spēku svētdienas uzbrukumu kāzu svinībām Nangarhar provincē, kā rezultātā gāja bojā 23 cilvēki, tostarp līgava. Līdzīgs negadījums notika arī kaimiņu Urusgan provincē. Prezidents H. Karsai šobrīd ir pavēlējis veikt izmeklēšanu.
<P>
Ir skaidrs, ka pēdējo trīs gadu laikā drošības situācija Afganistānā ir pasliktinājusies. Tomēr ir jāņem vērā arī daudzi nepārprotami pozitīvi notikumi: izglītības un veselības aprūpes politikas attīstība, reģionālie panākumi pārbūves programmā un narkotiku izskaušanā, kritisku un neatkarīgu plašsaziņas līdzekļu izveide pateicoties vairākiem neticami drosmīgiem žurnālistiem, kā arī aktīvas pilsoniskās sabiedrības izveide daudzās jomās kopā ar enerģisku sieviešu organizācijām.
<P>
Tomēr ziņojumā ir minēti arī negatīvi aspekti, piemēram, tas, ka opija magoņu audzēšana šobrīd ir sasniegusi rekordaugstus rādītājus valsts mērogā un ka šī kultūra tiek arvien vairāk saistīta ar vispārējo ekonomiku, kā arī arvien lielāko noziedzību un korupciju un nemiernieku grupu darbību.
<P>
Starptautiskā pārtikas krīze ir dramatiski ietekmējusi miljoniem afgāņu. Valdības aprindās ir plaši izplatīta korupcija, kas patiešām rodas šī iemesla dēļ. Tiesiskums netiek pienācīgi īstenots, un to var salīdzināt ar Gvantanamo vai ASV cietumu Bagramā, turklāt to pašos pamatos apšauba starptautiskās valdības.
<P>
Fundamentālistu ideoloģija nepārprotami gūst atbalstu pēdējos gados pat valdības un parlamenta galvenajās jomās, un tas rada draudus preses un plašsaziņas līdzekļu brīvībai un konkrētāk afgāņu sieviešu un meiteņu cerībām uz vienlīdzīgu lomu sabiedrībā.
<P>
Briesmīgā vardarbība, kas katru dienu tiek pastrādāta pret sievietēm un meitenēm mājās, ģimenē un vietējā mērogā, manuprāt, joprojām ir visnopietnākā un kliedzošākā problēma, ko mūsu plašsaziņas līdzekļi ignorē visvairāk. Mani sāpina, ka laika trūkuma dēļ es nevaru izskatīt šo jautājumu detalizētāk. Afganistāna un tās iedzīvotāji ir pelnījuši mūsu pilnīgu iesaistīšanos. Pēc 30 gadu ilgušā kara, kura laikā tika nogalināts pusotrs miljons cilvēku, starptautiskajai sabiedrībai ir pienākums izrādīt pilnu solidaritāti ar Afganistānu.
<P>
Valsti un tās sabiedrību ir iznīcinājušas Padomju Savienības politikas un okupācijas karš, tādu Mujahedeen grupu iekšējās cīņas, ko ASV, Pakistāna, Irāna un citas valstis nodrošināja ar bruņojumu, kā arī Taliban bīstamā valdīšana.
<P>
Mūsu ziņojums attēlo atšķirīgu un reālistisku ainu. Tajā ir atzīti Afganistānas iedzīvotāju ievērojamie panākumi un konstatēti Afganistānas un citu starptautisko valdību politiskie trūkumi. Tajā ir pausts mūsu pilns atbalsts un skaidri teikts, ka mēs esam pilnībā apņēmušies ieviest demokrātiju un cilvēktiesības, jo īpaši afgāņu sieviešu un bērnu tiesības. Tas nav tikai vispārēja principa jautājums, bet arī īpaša prasība, ciktāl runa ir par Malalai Dschoja, Pervez Kambasch un Latif Petram.
<P>
Ar šo ziņojumu Eiropas Parlaments aicina sagatavot jaunu stratēģiju starptautiskajai sabiedrībai un Afganistānas valdībai, kuras galvenā uzmanība ir vērsta uz pilsoniskās sabiedrības atjaunošanu. Šo politiku veicina ANO īpašais pārstāvis Afganistānā Kai Eide. Tas ir ārkārtīgi svarīgs solis, un es priecājos, ka mēs šeit Parlamentā esam devuši šādu signālu.
<P>
Es vēlētos pateikties saviem kolēģiem no citām politiskajām grupām, Komisijai - komisār, jums Kabulā un Briselē ir brīnišķīga komanda, kas risina Afganistānas problēmu - un Padomes īpašajam pārstāvim, kā arī daudzajām iesaistītajām Afganistānas un starptautiskajām NVO.
<P>
Tādēļ man ir jāsaka, ka tas vēl vairāk apgrūtina manu nolūku atkāpties no ziņojuma. Es nespēju pārliecināt vairākumu, ka Afganistānas problēmas nevar atrisināt ar militāriem līdzekļiem. Ja Parlamenta vairākums tagad aicinātu pastiprināt karaspēka apjomu un, to darot, ignorētu dalībvalstu iebildumus, tas izjauktu šajā ziņojumā izskatītos strīdīgos jautājumus un būtu pretrunā manām personīgajām interesēm. Afganistānai ir nepieņemami, ka Eiropas iedzīvotāju vairākuma vēlmes tiek ignorētas - pēdējo dienu notikumi to pierāda - un tā ir pilnīgi nepareiza politika.
<SPEAKER ID="063" NAME="Jean-Pierre Jouyet">
Padomes priekšsēdētājs. - (FR) Priekšsēdētāja kungs, es jūtos pagodināts un priviliģēts pirmo reizi runāt šeit Eiropas Parlamentā. Pirms sākt, līdzīgi kā A. Brie, arī es vēlos prezidentūras vārdā stingri nosodīt vakardienas uzbrukumu Indijas vēstniecībai Kabulā, kā rezultātā gāja bojā 40 civilpersonas, tostarp vairāki vēstniecības darbinieki, un tika ievainoti simtiem cilvēku. Šī uzbrukuma mērķis bija destabilizēt Afganistānas nostiprināšanas un atjaunošanas procesu. Eiropas Savienība ir pilnībā apņēmusies atbalstīt Afganistānas valdību un iedzīvotājus viņu centienos izveidot stabilu un demokrātisku valsti, un šie traģiskie notikumi uzsver mūsu šī rīta diskusijas nozīmīgumu un neatliekamību.
<P>
Līdzi kā Parlaments arī Padome ir pārliecināta par vajadzību pēc ilgtermiņa iesaistīšanās Afganistānā. Mūsu mērķim ir jābūt palīdzēt valdībai attīstīt struktūras, kas vajadzīgas modernai un demokrātiskai valstij, kura var pareizi darboties, garantēt tās iedzīvotāju drošību, ievērot tiesiskumu un veicināt ekonomisko un sociālo attīstību.
<P>
Man jānorāda, ka Afganistānas iestāžu un starptautiskās sabiedrības kopējie centieni ir devuši dažus iespaidīgus rezultātus, kas ir jāuzsver: bērnu mirstības samazinājums par 25 % un 6 miljoni bērnu, kas apmeklē skolu un no kuriem viena trešdaļa ir meitenes. Šajā sakarā man ir jāizsaka atzinība par darbu, ko veica komisāre B. Ferrero-Waldner un Komisija kopumā šajā jomā un visos aspektos attiecībā uz tiesiskuma atjaunošanu.
<P>
Mums ir jāņem šie panākumi par piemēru, bet mums arī jāapzinās priekšā stāvošo uzdevumu apmērs, jo īpaši A. Brie uzsvērto uzdevumu apmērs: pārvaldība, nedrošība, korupcija un narkotikas, kas ir cieši saistītas un kas negatīvi ietekmē iestāžu normālu darbību un valsts ilgtspējīgu attīstību.
<P>
Tādēļ mums ir jāstrādā ar citiem saviem partneriem narkotiku jomā, lai nodrošinātu Drošības padomes 11. jūnijā pieņemtās Rezolūcijas Nr. 1817 piemērošanu, kurai jāļauj starptautiskajai sabiedrībai pastiprināt cīņu pret nelikumīgu tirdzniecību ar prekursorām ķīmiskām vielām, ko izmanto heroīna ražošanā.
<P>
Tāpat kā Parlaments arī Padome piešķir ārkārtīgi lielu nozīmi demokrātiskajam procesam Afganistānā. 2004. un 2005. gada vēlēšanās Afganistānas iedzīvotāji ļoti skaidri un apņēmīgi izvēlējās demokrātiju un stabilitāti, un mums viņiem ir jāpalīdz radīt vislabākos iespējamos apstākļus, lai sagatavotos nākamajām prezidenta vēlēšanām 2009. gadā un vispārējām vēlēšanām 2010. gadā.
<P>
Padome bija ārkārtīgi ieinteresēta ziņojumā par Afganistānu, ko iesniedza Parlaments un ko apkopoja A. Brie, un vēlas uzsvērt trīs īpašus aspektus. Pirmais ir tāds, ka Padome cer, ka Afganistānas valdība uzņemsies lielāko atbildības daļu par Afganistānas atjaunošanu un attīstības procesu. Turklāt visās jomās uzsvars ir jāliek uz to, ka Afganistānas iedzīvotājiem ir jāuzņemas atbildība un viņiem ir vajadzīgas garantijas labas pārvaldības jomā, tādēļ Afganistānas iestādēm ir pienākums pildīt savus pienākumus šajā sakarā.
<P>
Otrkārt, Padome uzsver to, cik svarīgi ir ciešā sadarbībā ar Afganistānas valdību virzīties pretim kopējam starptautiskās sabiedrības redzējumam par to, kā sasniegt kopējus mērķus, īpaši nodrošinot, ka veiktie pasākumi ir saskaņoti attiecībā uz to militārajām un civilajām dimensijām. Šādas pilnvaras ir sniegtas ANO īpašajam pārstāvim Kai Eide, un Padome vēlas paust pilnu atbalstu viņam šajā misijā. Šajā pašā kontekstā Padome uzskata, ka ir jāstiprina UNAMA (Apvienoto Nāciju Organizācijas Palīdzības misija Afganistānā) spējas, lai paplašinātu tās klātbūtni visā teritorijā, jo īpaši valsts dienvidos un rietumos.
<P>
Mūsu trešais un pēdējais novērojums attiecībā uz A. Brie ziņojumu ir tāds, ka ir būtiski uzlabot sadarbību un attiecības starp Afganistānu un tās kaimiņiem, lai nodrošinātu pastāvīgu stabilitāti valstī, jo īpaši ņemot vērā dažu A. Brie skaidri uzsvērto problēmu, jo īpaši narkotiku ražošanas un nelikumīgas tirdzniecības, daudzdimensionālo raksturu.
<P>
Jebkurā gadījumā šie īsie komentāri par Parlamenta iesniegto ziņojumu nedrīkst novērst uzmanību no tā, ka kopumā Padomei un Parlamentam ir ļoti līdzīgi uzskati par Afganistānā īstenojamo politiku. Es vēlētos izmantot šo iespēju, lai atzinīgi vērtētu un atbalstītu iniciatīvas, kas minētas A. Brie ziņojumā, lai stiprinātu sadarbību starp Eiropas Parlamentu un Afganistānas parlamentu.
<P>
Visu šo iemeslu dēļ ES turpinās darboties un pildīt galveno lomu, mobilizējot starptautisko sabiedrību palīdzēt Afganistānai. Šis mērķis veidoja pamatu Padomes 26. maija secinājumiem, ko lielā mērā iedvesmoja darbs, kas tika paveikts 12. jūnijā Parīzē notikušajā starptautiskajā konferencē Afganistānas atbalstam. Šī konference bija liels panākums Afganistānai, kā arī Eiropas Savienībai, kurai izdevās pilnībā darīt zināmas savas nostājas valsts attīstības galvenajos aspektos.
<P>
Es vēlos norādīt, ka pirms dažiem mēnešiem NATO samitā, kas notika Bukarestē no 2.-4. aprīlim, Kopējās ārlietu un drošības politikas Augstais pārstāvis kopā ar prezidentu H. Karzai un ANO ģenerālsekretāru piedalījās valstu un valdību vadītāju sanāksmē par Afganistānu. Valstis, kas piedalās rūpniecības foruma pielāgošanas shēmā (IFAS), kurai ES dalībvalstis nodrošina gandrīz pusi darbinieku, Bukarestē pieņēma jaunu savu saistību stratēģiju, pamatojoties uz četriem principiem, kurus es šeit pieminēšu: stabilas un kopējas ilgtermiņa saistības; uzlabots Afganistānas valdības atbalsts un atbildība drošības jautājumos; starptautiskās sabiedrības vispusīga pieeja atjaunošanai; un kopēja politiskā stratēģija, iesaistot Afganistānas kaimiņus, jo īpaši Pakistānu.
<P>
Nobeigumā es vēlētos uzsvērt noteiktas jomas, kurās Eiropas Savienība veic ievērojamu ieguldījumu un kurās tās rīcība ir būtiska, lai stiprinātu valsts iespējas un nostiprinātu tiesiskumu Afganistānā. Pirmkārt, kā jūs zināt, ES kopš 2002. gada ir īpašs pārstāvis, un šo amatu pašlaik pilda Francesc Vendrell. Šobrīd ir atrisinātas sākotnējās grūtības, kas bija saistītas ar loģistiku, izveidojot EUPOL misiju. EUPOL ir īpaši iesaistīta Iekšlietu ministrijas pārveidē un Afganistānas policijas stratēģijas izstrādē.
<P>
Visbeidzot, es vēlējos norādīt, ka Eiropas Savienība, pēdējā Vispārējo lietu un ārējo attiecību padomē 26. maijā nolemjot, ka tās mērķis ir divas reizes palielināt Afganistānas policijas misijā iesaistīto darbinieku skaitu, deva skaidru signālu gan saviem Afganistānas partneriem, gan starptautiskajai sabiedrībai attiecībā uz pastiprinātām saistībām pret Afganistānu. Šim EUPOL misijas apjoma palielinājumam ir jāuzlabo mūsu rīcības pārredzamība un efektivitāte galvenajos sektoros attiecībā uz policijas reformu par spīti pēdējās dienās notikušajiem vardarbīgajiem gadījumiem.
<SPEAKER ID="064" NAME="Benita Ferrero-Waldner">
Komisijas locekle. - (DE) Priekšsēdētāja kungs, Padomes priekšsēdētāj, cienījamie Parlamenta deputāti, A. Brie, vispirms es vēlētos teikt pāris vārdus vāciski un pateikties jums par šo ārkārtīgi svarīgo un pirmklasīgo ziņojumu, kā arī par izcilo veidu, kādā jūs sadarbojāties ar maniem darbiniekiem Kabulā un Briselē. Tāpat es apstiprinu jūsu un Padomes priekšsēdētāja teikto. Tas ir patiešām traģiski, ka vakar mēs pieredzējām tādu nelaimi kā šis teroristu uzbrukums. No vienas puses, mums, protams, ir jāpauž skaidrs nosodījums, bet, no otras puses, ir jāņem vērā arī upuri. Diemžēl šīs debates notiek tieši šādos apstākļos.
<P>
Es gribētu teikt, ka, manuprāt, šis ārkārtīgi vispusīgais ziņojums ir ļoti svarīgs šajā grūtajā un bīstamajā drošības situācijā un mēs nedrīkstam ļaut gūt priekšroku tiem, kas pretojas Afganistānas attīstībai.
<P>
Pēdējo mēnešu laikā un īpaši šī ziņojuma sagatavošanas laikā mēs ļoti cieši strādājām ar referentu. Es vēlējos jums pateikties par jūsu interesi, par ko liecina, pirmkārt, divi Eiropas Parlamenta apmeklējumi un, otrkārt, tas, ka 2007. novembrī jūs Briselē kārtējo reizi uzņēmāt Wolesi Jirga parlamentāriešus, kas viņiem bija svarīga zīme. Mēs esam strādājuši ar uzticīgo delegāciju attiecībām ar Afganistānu; jūs ļoti rūpīgi sekojat līdzi notikumiem uz vietas, un mēs mēģinām palīdzēt, cik vien varam.
<P>
Visbeidzot, jūsu ziņojumā tiek risināts galvenais jautājums: kā mēs varam stabilizēt Afganistānu, ar kādiem izaicinājumiem saskaras starptautiskā sabiedrība un kā mēs tos varam atrisināt? Tāpat svarīgajā konferencē Parīzē mēs skaidri paudām, ka mēs vēlamies pārvarēt terorisma draudus; bet vienlaicīgi mēs saskaramies ar sabiedrības viedokļa izaicinājumiem visās jomās, jo starptautiskā sabiedrība ne vienmēr novērtē šos izaicinājumus un ne vienmēr aptver visus centienus, kas vajadzīgi, lai cīnītos pret šiem draudiem.
<P>
Es uzskatu, ka Parīzes konference arī bija ļoti svarīga un laba iespēja pārskatīt mūsu stratēģiju, lai koncentrētu to vēl skaidrāk. Komisija ir piešķīrusi EUR 1,2 miljardus laika posmā no 2002.-2007. gadam. Mēs īpaši strādājām pie tā, lai: pirmkārt, nodrošinātu Afganistānā lielāku drošību, finansējot policistu algas, cieši to saistot ar atbalstu Afganistānas policijai un tās reformai; otrkārt, nodrošinātu opija magonēm alternatīvus iztikas līdzekļus, tādējādi palīdzot izskaust narkotikas; treškārt, uzlabotu Afganistānas iedzīvotāju dzīvi - šajā aspektā mēs esam īpaši koncentrējušies uz veselības aprūpi, kur pēdējos gados mēs jau esam sasniegtajiem neapstrīdamus panākumus, un es arī vēlētos teikt, ka mēs esam strādājuši pie infrastruktūras un reģionālās integrācijas projektiem ar tranzīta sakariem, piemēram, pie nozīmīgā ceļa projekta no Jalalabad uz Kabulu.
<P>
Tomēr Parīzes konference arī deva skaidru politisku signālu par nokavētajām izmaiņām. Šīs izmaiņas ir obligātas, ja mēs vēlamies realizēt savstarpējos pienākumus saskaņā ar Afganistānas līgumu un ar starptautiskajiem centieniem - visiem mūsu centieniem - sasniegt reālus panākumus. Tādēļ mēs visi zinām, ka starp visiem iesaistītajiem dalībniekiem ir vajadzīga lielāka un labāka koordinācija. Tāpat es uzslavēju Kai Eide, kuru es pazīstu daudzus gadus un kurš ir izcila persona. Viņam būs galvenā loma, un es varu jums apliecināt, ka mēs visi ar viņu strādāsim ļoti cieši.
<P>
Bet, protams, mums būs vajadzīga arī patiesa mūsu Afganistānas partneru iesaistīšanās. Viņiem patiešām ir jācenšas iegūt lielākas īpašumtiesības savā valsts veidošanas procesā, un tas, protams, rada atbildību un redzējumu par stabilu valsti nākotnē. Tuvojas 2009. un 2010. gada vēlēšanas; neapšaubāmi valdībai būs izšķiroši atgūt likumību, ko ir iedragājusi korupcija un vāja pārvaldība, jo īpaši provincēs, tādēļ mēs meklējam iespējas, kā vislabāk atbalstīt vēlēšanu procesu.
<P>
Afganistāna atrodas krustcelēs. Uz daudziem iepriekšējiem demokrātiskas valsts veidošanas panākumiem - jo īpaši cilvēktiesībām, izpausmes brīvību un plašsaziņas līdzekļiem - tiek izdarīts neliels spiediens. Šādos apstākļos būs grūti izveidot pilsonisku sabiedrību. Šajā kontekstā jūsu iesaistīšanās šeit Parlamentā - un es vēlreiz pateicos referentam - un jūsu sadarbība ar Afganistānas parlamentu Wolesi Jirga ir nenovērtējama. Es uzskatu, ka jūs varat veicināt šo demokrātiskā procesa stiprināšanu.
<P>
Kā ES - un ar šo es nobeidzu - mums ir pienākums atbalstīt Afganistānu ne tikai šīs valsts iedzīvotāju un visa reģiona stabilitātes interesēs, bet arī Eiropas interesēs. Arī tas mums ir skaidri jāpasaka saviem nodokļu maksātājiem.
<SPEAKER ID="066" NAME="Carlo Fatuzzo">
PPE-DE grupas vārdā. - (IT) Priekšsēdētāja kungs, dāmas un kungi, es zināju, ka manā rīcībā bija divas minūtes, bet es pie tā nekavēšos. Es vēlos pateikties A. Brie par iesaistīšanos un entuziasmu, ko viņš ir ieguldījis šajā ziņojumā, un es viņu aicinu nesvītrot savu vārdu no tā, jo viņš ir paveicis ļoti labu darbu kopā ar citiem ēnu referentiem un mani. Ko teikt? Ko darīt šādā Afganistānai izšķirošā brīdī? Vakardienas notikumi parāda, ka Eiropas un citu valstu iesaistīšanās ir Afganistānai ārkārtīgi svarīga.
<P>
Šajā ziņojumā mēs pieprasām, pirmkārt, aktīvāku iesaistīšanos militāras klātbūtnes izteiksmē, jo bez tās mēs nekur netiksim; otrkārt, pastiprināt iesaistīšanos, lai uzlabotu jaunās Afganistānas Republikas demokrātiskās struktūras, kura pēdējos 30 vai vairāk gados ir nonākusi pilnīgā nelikumības stāvoklī, un pats sliktākais ir tas, ka tā ir starptautiskā terorisma pamatā.
<P>
Kad mēs sākām pievērst uzmanību starptautiskā terorisma parādībai pēc 11. septembra notikumiem, mēs devāmies uz Afganistānu un pēc tam uz Irāku un atklājām, ka esam nokļuvuši čūsku midzenī. Pēdējais teroristu priekšpostenis pasaulē šobrīd atrodas Afganistānā - tā sakot, līdzīgi kā Hitlers savā Berlīnes bunkurā. Viņi mēģina pārgrupēties, atriebjoties par sakāvi, ko viņi ir cietuši Afganistānā un ko viņi joprojām cieš Irākā.
<P>
Mēs Eiropas Parlamentā varam nosūtīt vēsti šajā kontekstā, ja par šo ziņojumu nobalsos pēc iespējas vairāk deputātu.
<SPEAKER ID="067" NAME="Ana Maria Gomes">
PSE grupas vārdā. - (PT) Es apsveicu referentu André Brie par viņa rūpīgo analīzi par nopietnajām problēmām, ar ko mēs saskaramies Afganistānā, un īpaši par viņa centieniem atrast formulējumu, kas ļautu visām politiskajām grupām balsot par kompromisa grozījumiem.
<P>
Diemžēl balsojuma laikā komitejā divas svarīgas kompromisa grozījumos iekļautās idejas cieta no to kolēģu politiskajiem aizspriedumiem, kuri izvēlas ignorēt problēmas, ar kurām starptautiskā sabiedrība saskaras Afganistānā un kuras šaušalīgi ilustrē vakardienas pašnāvnieka uzbrukums Indijas vēstniecībai Kabulā. Rezultātā tika atmesta atsauce uz vajadzību pēc tā, lai starptautiskā sabiedrība pārskatītu savu civilo un militāro stratēģiju, tāpat kā tika atmests teksta fragments, kurā tika uzsvērta arvien lielākā iedzīvotāju neapmierinātība ar korupciju, kura izplatās visās valdības iestādēs.
<P>
Šajā sakarā es aicinu savus kolēģus deputātus atbalstīt grozījumus, ko atkārtoti iesniegusi PES grupa, lai līdzsvarotu ziņojumu. Kā gan Parlamenta ziņojumā par Afganistānu var nepieminēt Pakistānas lomu un tās militāro režīmu, kas tik daudzus gadus ir slikti pārvaldījis šo valsti? Kā gan mēs kā Eiropas Parlamenta deputāti varam ignorēt mūsu ASV sabiedroto slepenos cietumus Kabulā un ne tikai to? Kāpēc daži deputāti noraida pamatoto kritiku par Afganistānas tiesu sistēmu? PES grupas nostāja ir skaidra: ir iespējams atbalstīt starptautiskā karaspēka palielināto klātbūtni Afganistānā, vienlaicīgi aizstāvot vajadzību pārskatīt Starptautiskās drošības palīdzības spēku (ISAF) militāro stratēģiju. Ir iespējams atbalstīt ciešu sadarbību Afganistānā starp Eiropu un ASV, nepieverot acis uz G. W. Bush administrācijas noziegumiem, kas tiek veikti cīņas pret terorismu vārdā.
<P>
Visbeidzot, ir iespējams atbalstīt Afganistānas iestādes, vienlaicīgi pievēršot uzmanību to smagajiem ierobežojumiem. Eiropa spēs uzņemties stratēģisku lomu Afganistānā tikai tad, ja tā vairs nebaidīsies iepazīstināt pati ar savu redzējumu par valsts nākotni. Kāpēc gan nesākt šeit un tagad ar šo ziņojumu?
<SPEAKER ID="068" NAME="Samuli Pohjamo">
ALDE grupas vārdā. - (FI) Priekšsēdētāja kungs, es arī vēlētos apsveikt A. Brie par labu ziņojumu. Viņš ir risinājis šo sarežģīto tematu pamatīgi un no dažādiem viedokļiem.
<P>
Afganistānas galvenie uzdevumi ir drošības atjaunošana un funkcionālas valsts izveide. Tas ir grūts uzdevums, jo drošības situācija Afganistānā ir pasliktinājusies, nevis uzlabojusies. Drošības situācijas uzlabošana ir būtisks nosacījums visa veida attīstībai, bet viens pats militārais risinājums nenovērsīs valsts sarežģītās problēmas, kā referents minēja.
<P>
Visas sabiedrības atjaunošana, tiesiskuma īstenošana, demokrātijas un cilvēktiesību uzlabošana, vienlīdzības veicināšana un funkcionālas valdības izveide, izglītības iestādes un veselības aprūpe visai valstij ir milzīgi uzdevumi. Afganistānai ir vajadzīga arī programma lauku reģionu vispusīgai attīstībai un alternatīvu radīšanai opija audzētājiem.
<P>
Tam visam ir vajadzīgs arī lielāks Eiropas Savienības ieguldījums, lai atbalstītu un atjaunotu Afganistānu. ES arī jācenšas ar koordinācijas palīdzību padarīt efektīvākas starptautiskās sabiedrības darbības.
<P>
Es vēlētos uzsvērt tādas pilsoniskās sabiedrības nozīmi, kas attīstās Afganistānā, lai stiprinātu tiesiskumu un demokrātiju, kā arī uzvarētu vardarbības kultūru. Neatkarīgu, plurālistisku komunikācijas līdzekļu attīstība un rīcības brīvība ir ārkārtīgi svarīga šajā darbā. Šajā jomā Afganistānā vēl ir daudz darāmā.
<SPEAKER ID="069" NAME="Konrad Szymański">
UEN grupas vārdā. - (PL) Priekšsēdētāja kungs, pēdējos 30 gados Afganistāna ir pieredzējusi Padomju Savienības okupāciju, pilsoņu karu un pēc tam Taliban nākšanu pie varas. Tādēļ operāciju "Enduring Freedom”, ko uzsāka ASV, Apvienotā Karaliste, Polija, Čehija, Francija un Rumānija kopā ar pašreizējo ISAF misiju, kura apvieno gandrīz visu ES dalībvalstu militāro koalīciju, ir jāuzskata par panākumu. Izglītības sistēma darbojas labāk, veselības aprūpes sistēma darbojas labāk, un Hamid Karzai valdība kontrolē ievērojamu valsts daļu ārkārtīgi grūtos apstākļos. Teroristu atdzimšana 2007. gadā mums var nozīmēt tikai vienu lietu: Afganistānai no Eiropas Savienības un NATO ir vajadzīga palielināta finanšu, politiskā un militārā palīdzība. Atšķirīga pieeja, ko var redzēt kreiso spēku iesniegtajos grozījumos, būtu savtīguma, liekulības un tuvredzības demonstrēšana.
<SPEAKER ID="070" NAME="Angelika Beer">
Verts/ALE grupas vārdā. - (DE) Priekšsēdētāja kungs, dāmas un kungi, mēs esam paradoksālā situācijā. Mana grupa ierosinās, lai visi izlasa A. Brie sagatavoto ziņojumu, lai saprastu to uzdevumu raksturu, kas mūs sagaida Afganistānā. Pēc tam vairākums Ārlietu komitejā vienkārši izmainīja un svītroja pasākumus, kas bija tik steidzami vajadzīgi. Mēs nedrīkstam vienkārši teikt: lielāku karaspēku, lai viss turpinās kā iepriekš, viss ir labi. Nekas nav labi! Vakardienas uzbrukums to pierādīja. Mums ir jāpārskata militārā stratēģija; mums ir jāapvieno visas atšķirīgās iniciatīvas. Patiesībā tieši to mēs vēlējāmies kopā sasniegt.
<P>
Mana grupa iesniedza grozījumus sadarbībā ar Sociāldemokrātu grupu, lai cīnītos šobrīd, sasniedzot šo svarīgo mērķi, A. Brie. Es to saku ar visu cieņu, kas man ir bijusi pret darbu, kuru jūs esat veicis pēdējos gados: mēs šeit diskutējam par to, kāda ir pareizā nostāja, un tas ir gļēvi no jūsu puses - tikai tāpēc, ka jūsu grupa jūs pievīla, un tas viss tikai par izsmalcināti atšķirīgu nostāju, kurā arī teikts, ka mums ir vajadzīgs karaspēks, bet ka mums tas ir jādara pareizi - vienkārši ieraut galvu un teikt, ka jūs svītrojat savu vārdu. Tas nepalīdz Afganistānas iedzīvotājiem, tāpat tas nepalīdz arī Parlamentam izstrādāt saskaņotu stratēģiju Afganistānai.
<P>
Es aicinu visus balsot par grozījumiem, tādējādi izpildot savu pienākumu: mūsu pienākumu pret tiem, ko mēs uz turieni nosūtām, policistiem un karavīriem un pret tiem, kam mēs vēlamies palīdzēt, proti, Afganistānas iedzīvotājiem.
<SPEAKER ID="071" NAME="Vittorio Agnoletto">
GUE/NGL grupas vārdā. - (IT) Priekšsēdētāja kungs, dāmas un kungi, es esmu ārkārtīgi pateicīgs André Brie par viņa paveikto daru un es pilnībā atbalstu viņa lēmumu atsaukt savu parakstu. Rezolūcija ir grozīta, un tagad tā raksturo valsti, kurā, kā ziņots, notika masveida līdzdalība vēlēšanās, aizmirstot, ka iedzīvotāji balsoja, saskaroties ar pastāvīgiem bruņotu grupu draudiem.
<P>
Netiek minēta militāristu līdzdalība H. Karzai valdībā; netiek pilnībā nosodīta operācija "Enduring Freedom”, kas prasa civiliedzīvotāju upurus visā valstī. Tiek atbalstīta NATO rīcība, ignorējot to, ka tās klātbūtne Afganistānā ir galvenais iemesls tam, ka šobrīd valstī pilnībā trūkst drošības. Turklāt, ņemot vērā arvien lielāko opija ražošanu, nekas nav minēts par iespēju uzsākt izmēģinājuma projektus par opija izmantošanu morfija ražošanā, lai gan Eiropas Parlaments ir pieņēmis īpašu rezolūciju šajā sakarā.
<P>
Viens pozitīvs aspekts neapšaubāmi ir bažas, kas paustas par Malalai Joya un citu aktīvistu likteni, bet tas vien nav pietiekami, lai novērstu, ka mana delegācija balso pret ziņojumu.
<SPEAKER ID="072" NAME="Bastiaan Belder" LANGUAGE="NL">
Eiropas Savienības dalībvalstu un attālāko valstu iedzīvotāji maksā ar savām dzīvībām par Afganistānas miera procesu un atjaunošanu. Viņi visi ir pelnījuši lielāko cieņu un pilnu Parlamenta atbalstu ne tikai mūsu lūgšanas par augstāko spēku aizsardzību, jo viņu misija joprojām ir ārkārtīgi bīstama. Vakardienas rīta slepkavnieciskais uzbrukums Kabulā ir tam jauns pierādījums.
<P>
Es vēlos lūgt Padomei un Komisijai izskatīt divas īpašas problēmas, kas saistītas ar sarežģīto situāciju Afganistānā. Bez efektīvas stratēģijas pret Pakistānas ziemeļu daļas "talibanizāciju” Afganistānas stabilizācija nav nekas vairāk kā rietumvalstu vēlme. Šī iemesla dēļ NATO spēki faktiski darbojas ar sasietām rokām.
<P>
Otra problēma Afganistānā ir steidzamā vajadzība modernizēt lauksaimniecību. Tās lielākais trūkums ir pastāvīgā nedrošība lielā daļā valsts. ANO statistika to parāda ļoti skaidri: jo nedrošāks ir reģions, jo bagātīgāka ir magoņu lauku ikgadējā raža. Padome un Komisija, es jums novēlu visu iespējamo gudrību un neatlaidību Afganistānas aktīvajā stabilizācijā.
<SPEAKER ID="073" NAME="Koenraad Dillen" AFFILIATION="NI">
- (NL) Mēs visi piekrītam, ka situācija pasaules ceturtajā vismazāk attīstītajā valstī joprojām ir traģiska par spīti vairākiem uzmundrinošiem rādītājiem kopš valsts atjaunošanas sākuma. Protams, problēmas nav tikai militāras un stratēģiskas, bet pilnīga uzvara pār Taliban, protams, joprojām ir conditio sine qua non dzīvotspējīgas valsts izveidei ar neatkarīgu tiesu iekārtu un kritiskiem plašsaziņas līdzekļiem. Ciktāl runa ir par šo pēdējo punktu, es atzinīgi vērtēju to, ka šajā ziņojumā ir norādīts, ka Afganistānas Konstitūcija joprojām negarantē reliģijas brīvību, jo neuzticība islāma joprojām ir kriminālpārkāpums. Tādēļ režīmam, ko atbalsta rietumvalstis, ir jāpieliek papildu pūles.
<P>
Šajā ziņojumā man pietrūkst paziņojuma, ka uzvarai pār Taliban ir vajadzīga stratēģija attiecībā uz Pakistānu, kuras teritorija joprojām ir drošs patvērums teroristiem: visi zina, ka Pakistāna sniedz loģistikas atbalstu šiem teroristiem, kā tas atkal bija redzams vakar, kad notika uzbrukums Indijas vēstniecībai Kabulā. Tādēļ Afganistānas politikai ir jābūt neatņemamai visa reģiona politikas daļai; pretējā gadījumā tā būs nolemta neveiksmei.
<SPEAKER ID="074" NAME="Nickolay Mladenov" AFFILIATION="PPE-DE">
Priekšsēdētāja kungs, es vēlētos sākt, pievienojoties nosodījumam par uzbrukumu Indijas vēstniecībai, un paust mūsu līdzjūtību, jo īpaši galvenajam brigadierim Mehta un Rao no Indijas vēstniecības, kā arī viņu ģimenēm. Es ceru, ka šis uzbrukums neatturēs Indiju, kas ir svarīgs sabiedrotais Afganistānas atjaunošanā, sniegt savu atbalstu arī turpmāk.
<P>
Afganistānā notiek lielāka traģēdija par ēku iznīcināšanu, un tā ir cilvēku dzīves un indivīdu iznīcināšana pēdējos 35 gadus. Tas prasīs lielākas pūles, nekā mēs varam iedomāties, un ilgāku laiku, lai atjaunotu un palīdzētu no jauna izveidot šīs dzīves šādā sagrautā valstī.
<P>
Tomēr Afganistānai pirmkārt ir vajadzīga lielāka drošība, nevis mazāka drošība. Es atzinīgi vērtēju to, ka ziņojums atspoguļo vienprātību, kas pastāv arī Afganistānā, ka politisks risinājums ir iespējams tikai tad, ja mēs pastiprinām militāro spiedienu uz Taliban un nemierniekiem. Mums ir jāpastiprina šis spiediens, ja mēs vēlamies nodrošināt situācijas politisku atrisinājumu. Mums ir jāatbalsta Afganistānas valdības politika, ka sarunas ar Taliban elementiem ir iespējamas tikai ar tiem, kas pieņem konstitūciju un noliek savus ieročus. Viņi var atgriezties pie politiskā procesa.
<P>
Mums ir jāatbalsta H. Karzai un Afganistānas valdība, kas pārņem kontroli pār savu valsti un pārņem kontroli pār politikas iniciatīvām paši savā valstī. Tādēļ es ļoti atzinīgi vērtēju komisāres B. Ferrero-Waldner teikto par koncentrēšanos uz nākamā gada vēlēšanām. Afganistānai ir vajadzīga stipra valdība, uzticama valdība, kas raugās uz priekšu, nevis atpakaļ uz savu pagātni.
<P>
Visbeidzot, es vēlētos vēlreiz teikt, ka, manuprāt, Komisija izdara izcilus centienus, organizējot mūsu atbalsta programmas Afganistānā. Īpaši vēstnieks Kretschmer un, protams, īpašais pārstāvis F. Vendrell veic izcilu darbu, pārstāvot Eiropas Savienību. Šodien mums ir jādod spēcīgs atbalsta signāls mūsu cilvēkiem Afganistānā, mūsu dienestiem un Padomei, lai turpinātu viņu darbu.
<SPEAKER ID="075" NAME="Libor Rouček" AFFILIATION="PSE">
(CS) Dāmas un kungi, lai veiksmīgi pārvarētu drošības, politiskās, ekonomiskās un sociālās problēmas, no kurām Afganistāna cieš, ir vajadzīgs vairāk nekā tikai militārs risinājums. Militārais spiediens uz nemierniekiem ir jāsaskaņo ar intensīvu politisko procesu, kā arī dialogu ar visiem iedzīvotāju slāņiem, kuri atzīst Konstitūciju un vēlas nolikt savus ieročus. Es uzskatu, ka Eiropas Savienībai ir jāpilda arvien lielāka loma, atbalstot Afganistānu, lai tā varētu veidot pati savu valsti, kad spēcīgākas demokrātiskas iestādes spēs nodrošināt teritoriālo integritāti, valsts vienotību, kā arī ekonomisko un sociālo attīstību. Šobrīd atbalsts ir īpaši vajadzīgs valsts dienvidu daļai. Tomēr administratīvo iestāžu stiprināšanu un pakāpenisku atbildības par Afganistānas iestāžu veiktas valsts vadīšanas pārņemšanu ir jāpapildina ar efektīvu cilvēktiesību aizsardzību visiem saskaņā ar tiesiskumu. Pastāvīgus un ilgtspējīgus panākumus nevar nodrošināt bez šādas aizsardzības.
<SPEAKER ID="076" NAME="Gerard Batten" AFFILIATION="IND/DEM">
Priekšsēdētāja kungs, mēs visi atceramies, kāpēc Afganistānā vispār notika iebrukums: tas notika pēc 11. septembra teroristu uzbrukumiem ASV, ko vadīja al-Qa'ida no Afganistānā izveidotām bāzēm, kuras aizsargāja Taliban. ASV kopā ar saviem sabiedrotajiem, jo īpaši Apvienoto Karalisti, sāka veiksmīgu uzbrukumu, lai padzītu al-Qa'ida no tās cietokšņa. Rietumvalstu nopietnie militārie spēki izdarīja visu vajadzīgo, lai konfrontētu terorismu.
<P>
Šajā ziņojumā ir teikts, ka NATO klātbūtne ir būtiska, lai nodrošinātu valsts nākotni. Tā ir taisnība, ka tikai brīvās un demokrātiskās pasaules militārie spēki, kas apvienoti ar NATO, var aizsargāt mūsu demokrātiskās brīvības no uzbrukuma, bet es ļoti šaubos par iespēju ieviest demokrātiju valstī, kura par to neko nezina, jo īpaši gadījumā, kad monopolistiska reliģiskā ideoloģija izrāda nepatiku pret rietumvalstu liberālās demokrātijas uzskatiem.
<SPEAKER ID="077" NAME="Slavi Binev" AFFILIATION="NI">
(BG) Kolēģi, Afganistānā militāra darbība notiek jau gandrīz septiņus gadus. 2008. gada jūnijā Eiropas Savienība atbalstīja vairāk nekā 23000 cilvēku lielu militāro personālu. Starptautiskā sabiedrība sniedz ievērojamu ekonomisko palīdzību Afganistānai un tiek veikti pastāvīgi centieni atjaunot šīs valsts infrastruktūru. Visu šo centienu rezultātā valdība kontrolē tikai vienu trešo daļu Afganistānas teritorijas.
<P>
Ņemot vērā šos rezultātus, es nesaprotu vēlmi palielināt Eiropas Savienības finanšu atbalstu Afganistānai. Kāpēc Eiropas nodokļu maksātāju nauda ir jātērē iniciatīvām, kas ir devušas niecīgus rezultātus? Vēlme ir nodrošināt tiesiskuma pārākumu un uzlabot tiesu sistēmu, bet, vai pašreizējā valdība spēs to atbalstīt, ņemot vērā, ka tā nespēj nodrošināt pati savas varas pārākumu valstī? Mēs palīdzam atjaunot policijas spēkus Afganistānā, bet, kāpēc tā rezultātā amatpersonas neievēro cilvēktiesības un ļaunprātīgi izmanto savu oficiālo stāvokli?
<P>
Acīmredzot, ja mēs vēlamies, lai Afganistāna kādreiz pārstātu būt par spriedzes avotu un ieņemtu vietu starptautiskajā sabiedrībā, mums Eiropas iestādēs ir nopietni jāpārskata mūsu pašreizējās politikas un izmantojamās stratēģijas.
<SPEAKER ID="078" NAME="Robert Evans" AFFILIATION="PSE">
Priekšsēdētāja kungs, es atsaucos uz rezolūcijas 16. punktu, kurā mēs sakām, ka "Afganistānas drošības problēmas ir sarežģītākas nekā vienkārši karš pret terorismu un ka tādējādi tām ir vajadzīgs vairāk nekā militārs risinājums”. Tas ir punkts, ko, manuprāt, mani kolēģi L. Rouček un S. Pohjamo pieminēja iepriekš. Mēs zinām daudzus vēstures piemērus, kas parāda, ka militārā vara var daudzās situācijās izbeigt konfliktu un rast šķietami miermīlīgu risinājumu, bet mēs arī zinām no šīs vēsturiskās pieredzes, ka tikai demokrātiskas iestādes ar šo valstu iedzīvotāju atbalstu var nodrošināt ilgstošu risinājumu.
<P>
Mēs sasniedzam rezultātus šajā jomā Afganistānā, un komisārei B. Ferrero-Waldner ir taisnība, kad viņa saka, ka Afganistānas valdībai tagad ir jāparāda, ka tā skaidri ievēro cilvēktiesības un izpausmes brīvību, lai to atjaunotu. Pēdējās vēlēšanās Afganistānā es redzēju, ka balsoja kāda sieviete, kas ir milzīgs solis uz priekšu. Tās ir lietas, uz kurām mums ir jābalstās, un mums ir jāstrādā ar Pakistānu, lai mēs varētu atjaunot mieru šajā reģionā.
<SPEAKER ID="079" NAME="Emilio Menéndez del Valle" AFFILIATION="PSE">
(ES) Priekšsēdētāja kungs, jūnijā Afganistānā gāja bojā vairāk starptautisko karavīru nekā Irākā. Tāpat arī jūnijā Taliban pamanāmība un vara bija arvien vairāk izteikta Peshawar, kas ir galvenā konfliktā iesaistītā Pakistānas pilsēta.
<P>
Pakistānā tiek apgalvots, ka bruņotie spēki ir noslēguši slepenus miera līgumus ar Afganistānas un Pakistānas Taliban vadītājiem un ka Pakistānas armija vairāk interesēsies par Indijas robežu nekā Afganistānas robežu. Turklāt, kā vairāki runātāji jau minēja, vakar pie Indijas vēstniecības vārtiem Kabulā tika nogalināti četrdesmit cilvēki.
<P>
Mans jautājums ir šāds: vai nav pienācis laiks padomāt par cita veida stratēģiju?
<SPEAKER ID="081" NAME="Vural Öger" AFFILIATION="PSE">
- (DE) Priekšsēdētāja kungs, jūnija mēnesis bija asiņainākais ārvalstu karavīriem kopš Taliban režīma beigām 2001. gadā. Tika nogalināti vairāk nekā 48 koalīcijas karavīri, kas ir vairāk nekā šajā pašā periodā Irākā. Kopš gada sākuma vardarbības rezultātā Afganistānā ir gājuši bojā vairāk nekā 2200 cilvēku. Afganistānā notiek nevis atsevišķs konflikts, bet gan reģionāls karš, kas var attīstīties tālāk. Situācija šobrīd ir daudz nopietnāka nekā 2001. gadā.
<P>
Ņemot vērā šo satraucošo situāciju, Afganistānai ir jāpaliek par absolūtu Eiropas prioritāti. ES karaspēka klātbūtnei un ES civilajām operācijām valstī ir nozīmīga loma. Pēc ilgstošām sarunām komitejā es atbalstu mūsu rezolūcijas priekšlikuma galīgo variantu, kurā ir iekļauti daudzi pamatelementi, tostarp sistemātiska Afganistānas drošības spēku apmācība, lielāks uzsvars uz pilsoniskās sabiedrības atjaunošanu un pastiprinātu sadarbību starptautisko struktūru starpā.
<SPEAKER ID="082" NAME="Anna Ibrisagic" AFFILIATION="PPE-DE">
(SV) Priekšsēdētājas kundze, klausoties šodienas debatēs un izlasot visus grozījumus, man rodas sajūta, ka noteikti cilvēki uzskata, ka tikai dialogs ir labs un noderīgs un ka jebkāda militāra klātbūtne ir slikta un neproduktīva. Es nezinu, cik Parlamenta deputātu ir kara bēgļi, bet es tāda esmu. Es zinu, ka ir vajadzīga gan civiliedzīvotāju sadarbība, gan militāra klātbūtne. Mana kara pieredze ir tāda, ka tiem, kas ir vislabāk sagatavoti dialogam, nav varas un ka vardarbīgi cilvēki, kontrabandisti un militāristi, kam ir vara, reti ir gatavi iesaistīties jebkādā dialogā. Tādēļ ir jāapvieno militārā un civilā izvietošana, ja mēs nopietni vēlamies Afganistānā izbeigt apburto vardarbības un nabadzības loku.
<SPEAKER ID="083" NAME="Miroslav Mikolášik" AFFILIATION="PPE-DE">
(SK) Mēs esam liecinieki tam, kā Afganistānā strauji aktivizējas teroristu darbība un vardarbīgi nemieri. Starptautiskā sabiedrība nedrīkst to pieļaut un padoties teroristu organizācijām, kas tie finansētas no narkotiku tirdzniecības.
<P>
Šo teroristu organizāciju galvenais mērķis ir radīt nesaskaņas starp NATO sabiedrotajiem, tādējādi radot iespaidu, ka Afganistānā nav iespējams ieviest mieru. To darot, viņi apdraud ne tikai reģiona, bet arī visas pasaules drošību. Tādēļ ES drošības politikai attiecībā uz Afganistānu ir jābūt dinamiskākai un elastīgākai, un tajā ir jāiekļauj konkrēti īstermiņa un ilgtermiņa pasākumi, lai atjaunotu Afganistānas sabiedrību, iestādes un tiesiskumu, kā arī atbalstītu prezidentu H. Karzai. Eiropas Kopienai ir jāturpina atbalstīt pasākumus, kas jau ir veicinājušas progresu valstī, jo īpaši tos, kas palīdz apmierināt iedzīvotāju pamatvajadzības un padarīt pieejamu veselības aprūpi.
<SPEAKER ID="084" NAME="Dragoş Florin David" AFFILIATION="PPE-DE">
(RO) Afganistāna joprojām ir lielākais izaicinājums starptautiskajai sabiedrībai tās teroristu aktivitātes, arvien lielākās narkotiku ražošanas un vardarbīgas rīcības gadījumu dēļ.
<P>
Šajā kontekstā es pieprasu Komisijai un Padomei, kā arī starptautiskajām organizācijām ņemt vērā trīs pamatdarbības kā prioritāti īstermiņa rīcības plānam: identificēt un norobežot narkotiku izplatīšanas kanālus Afganistānā, valstu aktīvāka līdzdalība reģionā, īstenojot starptautiskās stratēģijas un ņemot vērā kultūras un reliģijas ciešo saikni, lielāki finanšu asignējumi un līdzdalība atjaunošanā, kā arī cilvēkresursu un administratīvā atbalsta sniegšanā.
<P>
Tāpat es uzskatu, ka politiskā, kultūras un reliģiskā dialoga pastiprināšana ar Afganistānu ir reāls risinājums, lai sasniegtu stabilitātes mērķus reģionā.
<P>
Es apsveicu André Brie par viņa sagatavoto ziņojumu.
<SPEAKER ID="085" NAME="Geoffrey Van Orden" AFFILIATION="PPE-DE">
Priekšsēdētājas kundze, es tikko atgriezos no Helmandas un Kandahāras. Es piekrītu, ka netiks sasniegts nekāds progress, ja nebūs stabilitātes; stabilitāte nozīmē labu pārvaldību, un tas nozīmē karaspēku un policiju.
<P>
Manuprāt, daži Eiropas sabiedrotie vienkārši tukši runā attiecībā uz to, ko tie dara Afganistānā. Mums ir vajadzīgi lielāki kaujas spēki šajā valstī; mums ir vajadzīga lielāka elastība; mums ir vajadzīgs lielāks atbalsts ISAF misijai Afganistānā. Ciktāl runa ir par policijas misiju, ES veic labu darbu, bet tā neko nedara salīdzinājumā ar Amerikas centienu mērogu. Starp Eiropas un Amerikas rīcību attiecībā uz policijas apmācību ir jābūt piemērotai koordinācijai.
<P>
Visbeidzot, es vēlos nosodīt A. Brie piebildes, kad viņš runāja par Taliban un Amerikāņiem vienā elpas vilcienā: manuprāt, tas bija apkaunojoši. Taliban nogalina paši savus cilvēkus; sabiedroto spēki atrodas šajā valstī, lai atbalstītu vietējos iedzīvotājus.
<SPEAKER ID="086" NAME="Vytautas Landsbergis" AFFILIATION="PPE-DE">
Priekšsēdētāja kungs, rezolūcijas priekšlikumā ir teikts, ka Eiropas Parlaments "atbalsta NATO spēku centienus uzlabot drošību valstī un apkarot vietējo un starptautisko terorismu un uzskata, ka šo spēku klātbūtnei ir būtiska nozīme valsts nākotnes nodrošināšanā”.
<P>
Referenta iesniegtais 9. grozījums ir pret šādu nostāju, un tajā ierosināts šo punktu svītrot. Būtu daudz labāk, ja tā vietā referents būtu skaidri pateicis, ka Parlaments atbalsta vietējo un starptautisko terorismu un uzskata NATO spēku klātbūtni par šķērsli valsts Taliban nākotnes nodrošināšanai. Šāds 9. grozījums būtu uzskatāms par atklātu pret Afganistānu un pret NATO vērstu spēli.
<SPEAKER ID="087" NAME="Czesław Adam Siekierski" AFFILIATION="PPE-DE">
(PL) Priekšsēdētājas kundze, šobrīd viens no lielākajiem ES izaicinājumiem ir efektīva mehānisma izveide projekta koordinācijai un informācijas apmaiņai starp dalībniekiem Afganistānā. Šāds mehānisms ir būtisks, lai Afganistānā strādājošo vienību uzsāktie projekti būtu savstarpēji papildinoši. Ir jācīnās ar starptautisko un vietējo terorismu, lai uzlabotu drošību valstī, tādā veidā nodrošinot tās turpmāku attīstību. Tādēļ mums ir jādarbojas vienoti, lai atbalstītu Afganistānas sabiedrību un samierināšanas projektus. Turklāt mums ir jāstrādā pie situācijas stabilizēšanas Afganistānā, stiprinot vietējās iestādes un apmierinot iedzīvotāju izdzīvošanas pamatvajadzības. Svarīgs solis uz demokrātiskas valsts atjaunošanu ir sasniegt plašsaziņas līdzekļu neatkarību un brīvību. Tas ir jāatbalsta.
<SPEAKER ID="088" NAME="Jean-Pierre Jouyet">
Padomes priekšsēdētājs. - (FR) Priekšsēdētājas kundze, A. Brie, komisār, mana draudzene Benita Ferrero-Waldner, dāmas un kungi, es vēlreiz vēlētos izteikt savu atbalstu A. Brie ziņojumam un paust savu apmierinātību ar to, ka esam nonākuši pie šādas plašas vienprātības par to, ka Afganistānā ir vajadzīga lielāka drošība plašā nozīmē un spēcīgāka pārvaldība šajā īpaši grūtajā laikā, kā jūs visi norādījāt.
<P>
Mūsu diskusija ir uzsvērusi to, ka mēs risinām ļoti sarežģītu situāciju, kurai ir nepietiek tikai ar militāru risinājumu; ka mēs saskaramies ar ārkārtīgi sarežģītu situāciju; ka starptautiskajai sabiedrībai ir jāuzņemas ilgtermiņa saistības, kas ir būtisks un izšķirošs elements Eiropas Savienībai, kā jūs minējāt; ka paies ilgs laiks, kamēr izdosies piepildīt cilvēku cerības; un ka īpaši attiecībā uz pārvaldību, kā komisija norādīja, mums jākoncentrējas uz gatavošanos gaidāmajām vēlēšanām. Padome no savas puses, protams, turpinās ļoti uzmanīgi uzraudzīt gatavošanos vēlēšanām.
<P>
Attiecībā uz jautājumiem saistībā ar pārvaldību tiesiskuma ievērošana un viss, kas saistīts ar mūsu tradīcijām, nav nošķirošs elements; mums tas ir jādara zināms arī Afganistānas iestādēm.
<P>
Attiecībā uz drošības noteikumiem un karaspēka klātbūtni man jāatzīmē, ka ES personāls veido vairāk nekā 50 % no IFAS un ka Padome tuvākajos mēnešos koncentrēsies uz četrām prioritārām jomām. Pirmā prioritāte būs EUPOL personāla ievērojams palielinājums, kā tika nolemts 26. maija Padomē. Nepārprotami svarīgi ir visi ar policijas efektivitāti saistītie aspekti, un Parlaments ir pamatoti par to noraizējies.
<P>
Otrkārt, Padome centīsies uzraudzīt starptautiskās konferences Afganistānas atbalstam secinājumu īstenošanu: Eiropas Savienībai ir jāpilda galvenā loma šajā sakarā, ņemot vērā tās finansiālo ieguldījumu.
<P>
Treškārt, Eiropas Savienībai ir jāuzsver vajadzība uzlabot attiecības starp Afganistānu un Pakistānu - kā jau daži minēja - un mudināt abas valstis turpināt aktīvi strādāt, lai stiprinātu savu sadarbību, jo īpaši cīņā pret kopējo terorisma problēmu un visiem jautājumiem, kas saistīti ar narkotiku kontrabandu.
<P>
Nobeigumā Padomei un Komisijai ir ļoti svarīgi gūt pilnīgu Parlamenta atbalstu šajā jautājumā, kas ir izšķirošs starptautiskajai sabiedrībai un - kā daži arī uzsvēra - Eiropas nākotnei.
<SPEAKER ID="089" NAME="Benita Ferrero-Waldner">
Komisijas locekle. - Priekšsēdētājas kundze, es centīšos izteikties īsi. Es izdarīšu tikai trīs piezīmes. Pirmā ir par Pakistānu. Ir pilnīgi skaidrs, ka ļoti svarīgi ir strādāt arī pierobežas teritorijā un, manuprāt, arī izmantot šo iespēju, kas rodas pēc jaunās valdības izveides Pakistānā.
<P>
Bet tajā pašā laikā mēs jau redzam, ka tur veidojas saspringums, un jācer, ka tas, protams, neapdraudēs nedaudz uzlaboto divpusējo sadarbību jau pašos pamatos.
<P>
Tādēļ mēs arī strādājam pierobežas teritorijās, un mēs redzam, ka reģionā sadarbība, tostarp robežu apsaimniekošana un reģionālās tirdzniecības iespējas, ir svarīgas, un mēs arī atbalstām G8 dialoga iniciatīvu, ko ir uzsākusi Vācija attiecībā uz Afganistānu un Pakistānu. Tā bija mana pirmā piezīme.
<P>
Mana otrā piezīme ir saistīta ar tiesiskumu. Patiešām, mēs uzskatām, ka laba pārvaldība, protams, ir svarīga, un tā ir cieši saistīta ar policiju un tiesiskumu. Ja pastāv nesodāmība, policija var darīt, ko tā vēlas. Ir jābūt labai tiesu sistēmai. Tādēļ kopīgi ar Padomi, kas ir strādājusi pie policijas jautājuma, Komisija ir ļoti nopietni strādājusi pie tieslietām, tādēļ mēs esam ievērojami veicinājuši Afganistānas nacionālās tiesu stratēģijas un programmas izveidi, un tai ir jābūt ilgtspējīgai programmai, kas nozīmē tās darbību ilgā termiņā.
<P>
Pastāv īpaši izveidots instruments tieslietu sektoram - Afganistānas atjaunošanas ieguldījumu fonds (ARTF) - ko mēs plānojam atbalstīt arī ar Afganistānas divpusējās programmas palīdzību, un mēs izstrādāja procesu un apsolām to pabeigt jau līdz Romas konferencei, bet neapšaubāmi vēl jāveic daudzas reformas.
<P>
Mana trešā un pēdējā piezīme ir saistīta ar lauku attīstību. Parīzes konference uzskatāmi parādīja, ka mums ir nopietni jākoncentrējas uz lauku attīstību. Man jāteic, ka jau no paša sākuma tas mums bija viens no svarīgākajiem sektoriem, un mēs esam pie tā strādājuši. Mēs esam aktīvi iesaistīti tajā, lai turpinātu un uzlabotu ekonomiskās alternatīvas opija magoņu audzēšanai.
<P>
Tāpat mēs - un tās ir, tā teikt, jaunākās ziņas - uzlabojam lauku infrastruktūru, apsaimniekojot upju baseinus un veicot apūdeņošanu, uzlabojam vietējo sēklu kvalitāti un dzīvnieku audzēšanu. Un es personīgi domāju, ka ir ārkārtīgi interesanti paraudzīties uz reģionālo pieeju, piemēram, ziemeļos uz sadarbību ar Tadžikistānu attiecībā uz hidroenerģijas izmantošanu elektrības iegūšanai un ūdens iegūšanai lauku apūdeņošanai, tādā veidā, protams, nodrošinot Afganistānas iedzīvotājus ar labāku pārtikas produkciju, kas varētu viņus novērst no narkotikām.
<P>
Tādējādi mēs patiešām ceram turpināt ciešu un auglīgu kopēju sadarbību ar Parlamentu, jo mums priekšā vēl ir garš ceļš, un es ceru uz jūsu atbalstu politikai kā tādai - stratēģijai, bet arī īstenošanai. Mēs zinām, ka tā ir nodokļu maksātāju nauda, bet es uzskatu, ka mums tur ir jābūt un jāsadarbojas ar jums, lai nodrošinātu stabilitāti Afganistānā.
<SPEAKER ID="090" NAME="André Brie" LANGUAGE="DE">
Priekšsēdētājas kundze, ļaujiet man paust trīs papildu komentārus. Pirmkārt, es vēlētos pateikt A. Beer, ka es nebaidos no savas grupas un esmu pilnībā gatavs šīm debatēm. Vienu no briesmīgākajiem mana ziņojuma grozījumiem komitejā iesniedza mana grupa: tajā bija teikts, ka Afganistānā nav notikušas nekādas pozitīvas pārmaiņas. Šāda augstprātība mani patiesi sadusmo. Es uzskatu, ka mums visiem ir ļoti reālistiski un atšķirīgi jāparaugās uz Afganistānu. Šajā valstī ir ne tikai bagāta, bet arī ļoti pretrunīga un daudzšķautnaina sabiedrība, un problēmas, ar kurām mēs saskaramies, tādas ir vēl lielākā mērā.
<P>
Otrkārt, daudzi kolēģi un deputāti man teikuši, ka mums jāuzņemas sava atbildība attiecībā uz Afganistānu, kad ir runa par terorismu, opija audzēšanu, korupciju un tamlīdzīgi. Daudzi mani kreisā spārna kolēģi, iespējams, teiktu, ka tas attiecas arī uz okupāciju. Mans personīgais viedoklis, ko esmu mēģinājis paskaidrot, ir saistīta ar tādu cilvēku interesēm, kas 30 gadus ir dzīvojuši kara apstākļos. Manuprāt, daudz no tā jau ir minēts ziņojumā, un par to es vēlreiz vēlētos pateikties visiem iesaistītajiem cilvēkiem un grupām.
<P>
Treškārt, lai arī es nepiekrītu lielai daļai teksta, es priecājos turpināt strādāt pie šī ziņojuma kā pie daļas no manām pastāvīgajām saistībām pret Afganistānu. Par to nav šaubu.
<SPEAKER ID="091" NAME="Priekšsēdētāja">
Debates ir slēgtas.
<P>
Balsojums notiks šodien.
<P>
Rakstiskie paziņojumi (142. pants)
<SPEAKER ID="092" NAME="Bogusław Rogalski  " AFFILIATION="UEN">
rakstiski. - (PL) Afganistāna ir valsts, kas saskaras ar daudzām problēmām. Tā ir pieredzējusi daudzus teroristu uzbrukumus, iekšējās drošības pasliktināšanos, un tajā netiek ievērotas cilvēktiesības.
<P>
Šī valsts ražo milzīgus opija apjomus, kas arī negatīvi ietekmē drošību un politiku, jo ekonomika, kuras pamatā ir opija ražošana, ir korupcijas avots, vājinot valsts iestādes, jo īpaši tiesu sistēmu.
<P>
Vairāk nekā puse Afganistānas iedzīvotāju dzīvo zem nabadzības robežas, bezdarbs sasniedz 40 %, un atteikšanās no Islāma joprojām ir sodāms pārkāpums. Par spīti tam, ka šī valsts uzsākusi sarežģītu un rūpīgu atjaunošanas procesu, tai ir labāk jāapmierina iedzīvotāju vajadzības tādās jomās kā izglītība, veselība, pajumte, pārtika un sabiedriskā drošība.
<P>
Afganistānai sniegtajā palīdzībā būtu jāiekļauj gan īstermiņa, gan ilgtermiņa pasākumi, ko nodrošinātu tālejoši valdības sistēmas uzlabojumi. Eiropas Savienības sniegtā atbalsta pamatā jābūt to dalībvalstu misiju pieredzei un zināšanām, kas atrodas Afganistānas teritorijā, izmantojot civilos un militāros spēkus kā starpniekus. NATO spēku klātbūtne arī ir būtiska, lai cīnītos pret terorismu. Tam, ka vēlēšanās piedalījās liels vēlētāju skaits, ir pozitīvi jāietekmē valsts nākotne, jo tas pierāda vēlmi izveidot demokrātisku valsti. Tāpat ir ļoti svarīgi turpināt cīņu pret korupciju un veicināt jaunu struktūru veidošanos Afganistānas iestādēs. Pārkārtošanās un vienoti starptautiskie centieni var ievērojami palīdzēt izkļūt Afganistānai no grūtās situācijas, kurā tā atrodas ilgstošo iekšējo nemieru dēļ.
