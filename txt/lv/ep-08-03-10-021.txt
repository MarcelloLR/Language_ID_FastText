<CHAPTER ID="021">
Budžeta grozījums Nr. 1/2008 - Solidaritātes fonds - Eiropas Savienības Solidaritātes fonda mobilizācija (debates) 
<SPEAKER ID="169" NAME="Priekšsēdētāja">
. - - Nākamais punkts ir kopējas debates par
<P>
Kyösti Virrankoski ziņojumu Budžeta komitejas vārdā par Eiropas Savienības 2008. finanšu gada budžeta grozījuma Nr. 1/2008 projektu, III iedaļu - Komisija un
<P>
Reimer Böge ziņojumu Budžeta komitejas vārdā par priekšlikumu Eiropas Parlamenta un Padomes lēmumam par ES Solidaritātes fonda mobilizēšanu, piemērojot 26. punktu Eiropas Parlamenta, Padomes un Komisijas 2006. gada 17. maija Iestāžu nolīgumā par budžeta disciplīnu un pareizu finanšu pārvaldību - C6-0036/2008 -.
<SPEAKER ID="170" NAME="Kyösti Virrankoski">
referents. - (FI) Priekšsēdētājas kundze, Eiropas Solidaritātes fonds tika radīts 2002. gadā pēc katastrofālajiem plūdiem, kas pārsteidza centrālo Eiropu, ietekmējot gan ES dalībvalstis, gan kandidātvalstis. Tajā laikā vienojās, ka fonds būs EUR 1 miljards gadā. Šis fonds bija domāts, lai nestu atvieglojumu tiem, kas bija cietuši lielu katastrofu radītos postījumus. Katastrofas radītā postījuma apjomam jābūt vismaz EUR 3 miljardi vai ne mazāk kā 0,6 % no dalībvalsts IKP. Ja kaitējums ir ierobežots mazā teritorijā, tas varētu būt mazāks, bet reģionāli tas varētu būt relatīvi vairāk.
<P>
Tagad tiek apspriests kaitējums, kas radās liela apjoma plūdu rezultātā Apvienotajā Karalistē 2007. gada jūnijā un jūlijā. Kaitējums ir novērtēts par EUR 4,6 miljardi, tādēļ ir tiesīgs pretendēt uz kompensāciju. Komisija piedāvā EUR 162 miljoni.
<P>
Savā budžetā Budžeta komiteja iesaka atbalstu finanšu piešķiršanai tādā veidā, kādu iesaka Komisija. Tomēr tā prasa Parlamentu apstiprināt šī atbalsta mobilizāciju. Šī iemesla dēļ R. Böge ziņojums par Solidaritātes fonda mobilizāciju vispirms ir jāpieņem.
<P>
Citos aspektos pirmais budžeta grozījums galvenokārt attiecas uz aģentūrām un Galileo programmas administratīvo pārvaldību. Budžetā tika paredzēta Eiropas Pētniecības padomes izpildaģentūra. Tās izveidošana notiek saskaņā ar šim gadam pieņemto budžeta procedūru. Grozot budžetu, kopīga izpildaģentūra, Pētniecības izpildaģentūra (REA) tiek izveidota arī citām programmām, kas ietilpst Septītajā pētniecības pamatprogrammā. Tas arī atbilst iepriekšējai budžeta procedūrai.
<P>
Līdzīgā veidā ir tikuši veikti Parlamenta prasītie grozījumi personāla izveides laika grafikā robežu kontroles aģentūrai Frontex. Parlaments palielināja fondus šai aģentūrai par EUR 30 miljoni budžeta procedūrā, un tie tagad veido nepieciešamos papildu fondus.
<P>
Smagākā problēma saistās ar Galileo satelītu navigācijas programmu. Parlamenta liels sasniegums bija, ka tam budžeta sarunās izdevās garantēt programmas finansēšanu, palielinot rezerves summu par EUR 2,4 miljardiem uz sešiem gadiem. Daļēji tas notika, koriģējot daudzgadu finanšu perspektīvu. Tādējādi projekts nepārprotami kļuva par ES projektu.
<P>
Tagad jautājums ir par projekta pārvaldīšanu. Komisija piedāvā EUR 2 miljonus pārskaitījuma veidā no kārtējām apropriācijām pārvaldei. Projekta pārvaldē tomēr ir juceklis. To galvenokārt vadīja ES ar GSA, Galileo pārraudzības iestādes, palīdzību. Tās uzdevums galvenokārt ir bijis saistīts ar atļaujām un partnerības diskusijām starp publisko un privāto sektoru. Tā kā privātais sektors ir izslēgts no sākotnējā procesa, GSA loma ir neskaidra, tāpat kā neskaidra ir arī Komisijas un Eiropas Kosmosa aģentūras (ESA) loma. Vispirms bija domāts, ka ESA būtu atbildīga par projekta tehniskās puses īstenošanu, ko ES pārraudzītu un apgādātu. Darba dalīšana dažādo dalībnieku, piemēram, Komisijas un atsevišķo aģentūru, starpā tomēr ir neskaidra.
<P>
Rūpniecības, pētniecības un enerģētikas komiteja tāpēc E. Barsi-Pataky ziņojumā liek priekšā likvidēt GSA. Ņemot vērā šos apstākļus, Budžeta komiteja nevarēja piekrist apropriācijas pārskaitījumam Komisijai, bet tā vietā vienkārši liek priekšā radīt PM pozīciju. Komisija apsolīja, ka tā veiks pārskaitījumu tās kompetences robežās, pirms ir sasniegta vienošanās par visu Galileo pārvaldes sistēmu. Tāpēc budžeta grozījuma maiņa šajā ziņā nekavēs projektu, bet nodrošinās Parlamenta nostāju sarunās. Es ceru, ka plenārsēde spēs atbalstīt komitejas vienprātīgo nostāju attiecībā uz pirmo budžeta grozījumu.
<SPEAKER ID="171" NAME="Reimer Böge">
referents. - (DE) Priekšsēdētājas kundze, komisār, dāmas un kungi, referents par 2008. gada budžetu Kyösti Virrankoski patiešām ir apskatījis visus būtiskos punktus. Tātad, pamatojoties uz Komisijas priekšlikumu, mēs šodien runājam par ES Solidaritātes fonda mobilizāciju, piemērojot iestāžu nolīguma 26. punktu.
<P>
Lai arī ir tiesa, ka Solidaritātes fonds un citi īpašie instrumenti nepārstāv lielas naudas summas salīdzinājumā ar Eiropas Savienības vispārējo budžetu, tas lielā mērā palīdz cietušajiem reģioniem un to cilvēkiem dabas katastrofu gadījumā, un, kā mēs visi zinām, šīs katastrofas - vētras vai spēcīgi ugunsgrēki - ir kļuvušas gandrīz regulāras.
<P>
Pirms mēs pieņēmām savu lēmumu, mēs Budžeta komitejā izvēlējāmies noturēt uzklausīšanu, kurā mēs uzaicinājām pārstāvjus no cietušajiem reģioniem Apvienotajā Karalistē, no vietējām organizācijām un arī valsts pārvaldes. Uzklausīšanā mums tika atgādināts ļoti skaidri par problēmām, ar kādām saskaras cietušie cilvēki un reģioni, un par kaitējuma apjomu, ko radījuši plūdi 2007. gada jūnijā un jūlijā un kas kopumā tiek vērtēts EUR 4,6 miljardi.
<P>
Pamatojoties uz šo uzklausīšanu un mūsu sarunām, mēs pilnībā atbalstījām Komisijas priekšlikumu par EUR 162 387 000 piešķiršanu no Solidaritātes fonda šim īpašajam gadījumam.
<P>
Atļaujiet man īpaši pieminēt to, ka mēs varam sagaidīt turpmākas Solidaritātes fonda mobilizācijas nākamajos mēnešos. Šādos gadījumos, saprotams, ne tikai Eiropas Kopiena tiek aicināta izrādīt solidaritāti: ņemot vērā šādu katastrofu pieaugušo skaitu, dalībvalstīm būtu vairāk jādomā par preventīvu krīzes vadību, citiem vārdiem sakot, par savu civilās aizsardzības sistēmu stāvokļa novērtēšanu, pārbaudot, kā ir aprīkotas vietējās ugunsdzēsēju brigādes un kā tās varbūt var attīstīt dažādas stratēģijas nākotnē par tādiem jautājumiem kā celtniecība applūstošās teritorijās. Šīs lietas ir ikvienas ilgtspējīgas stratēģijas integrēta sastāvdaļa, ja gribam saglabāt savu ticamību.
<P>
Cita prasība - un šajā ziņā mēs esam labākā stāvoklī pašreizējā gadījumā nekā citos gadījumos - ir tāda, ka mums visiem jābūt kopējam mērķim, kā pamatprincipa lietu nodrošināt, lai nākamo Solidaritātes fondam iesniegto prasību apstrāde tiek pabeigta ne ilgāk kā sešu mēnešu laikā. Tas ir pārbaudījums ikvienam: valsts iestādēm ir jāiesniedz visi vajadzīgie iesniegumi un dokumenti noteiktā laika posmā, Komisijai ir jārisina attiecīgā lieta uz piemērojamo noteikumu pamata, un mums Parlamentā arī jāpaātrina lietu izskatīšana, ātri pieņemot lēmumu.
<P>
Atļaujiet man minēt vienu beidzamo punktu, kas ir saistīts ar budžeta grozījumu. Ņemot vērā grūtās sarunas un gaidāmo likumdošanas procedūras nobeigumu par Galileo satelītu navigācijas sistēmu, es stingri atbalstu referenta izvirzīto nosacījumu, ka budžeta pozīcijai, kas radīta administratīvās vadības izdevumiem, ir jābūt pro memoria tipa pozīcijai. Tas ir solis pareizajā virzienā, ja Komisijā ir jāizveido pienācīgas pārvaldes struktūras. Mēs tomēr vēl neesam apmierināti ar nākamās sadarbības kārtību starp Komisiju, Eiropas Kosmosa aģentūru un Galileo pārraudzības iestādi.
<P>
Likumdošanas procedūras laikā ir vismaz jānorāda veids, kā izvairīties no pūļu dublēšanas un kā attīstīt pienācīgas pārvaldības struktūras jaunajos Galileo satnav sistēmas apstākļos. Vēl pastāv noteikta vajadzība apspriest, ko, es ceru, mēs varam pēc iespējas drīz apmierināt.
<SPEAKER ID="173" NAME="Dalia Grybauskaitė">
Komisijas locekle. - Priekšsēdētāja kungs, 18. janvārī Komisija pieņēma priekšlikumu par Solidaritātes fonda mobilizāciju Apvienotajai Karalistei, un mēs esam laimīgi un apmierināti, ka Budžeta komitejas atzinums ir pavisam pozitīvs par mūsu priekšlikumu. Līdz ar Budžeta grozījumu Nr. 1/2008 mēs ierosinājām EUR 162 miljoni lielu piešķīrumu no Solidaritātes fonda Apvienotajai Karalistei, lai kompensētu nopietno kaitējumu, ko radīja pērnās vasaras plūdi.
<P>
Kā to jau ir teicis Budžeta komitejas priekšsēdētājs, mēs nesen esam saņēmuši prasības no divām dalībvalstīm - Grieķijas un Slovēnijas - un mēs iespējams ļoti drīz nāksim ar jaunu priekšlikumu. Protams, šis priekšlikums nav tikai par solidaritātes fondu vien. Solidaritātes fonds ir vienīgais, kas būs saistīts ar finansēm: pārējiem priekšlikuma elementiem ir vairāk tehnisks raksturs.
<P>
Galileo jautājums, protams, ir ļoti jutīgs mums visiem, un es pilnīgi saprotu Budžeta komitejas bažas. Tomēr man jāsaka, ka Budžeta komitejas priekšlikums mainīt Komisijas priekšlikumu radīs solidaritātes fonda piegādes aizkavēšanos par aptuveni vienu mēnesi, jo tam būs jāiet atpakaļ uz Padomi vēl vienai balsošanai, bet mēs saprotam jutīgumu, un mēs nevaram apstrīdēt Budžeta komitejas lēmumu šajā jautājumā. Tomēr es ļoti ceru, ka mūsu priekšlikums vispār tiks atbalstīts šonedēļ Parlamentā.
<SPEAKER ID="174" NAME="Richard James Ashworth">
PPE-DE grupas vārdā. - 'Priekšsēdētāja kungs, es gribu teikt, ka es atbalstu šo budžeta grozījumu, un ir viena vai divas lietas, ko es gribētu komentēt.
<P>
Pirmkārt, par Solidaritātes fondu: šis, protams, bija piešķīrums sakarā ar plūdiem Lielbritānijā pērnā gada jūnijā un jūlijā. Liela daļa šo plūdu notika manā reģionā, un es varu apliecināt drausmīgo postu un grūtības, ko tie nesa daudziem šīs teritorijas iedzīvotājiem. Man bija interesanti - bet es nebiju pārsteigts - atzīmēt, ka šis bija trešais lielākais pieprasījums Solidaritātes fonda vēsturē, pieprasījums bija EUR 4,6 miljardi un piešķīruma summa - EUR 162,8 miljoni. Es zinu, ka mans draugs un kolēģis Reimer Böge sacīja, ka, protams, mūžības vaiga priekšā tā nav liela nauda. Varbūt, ka nav, bet kā solidaritātes žests, lūdzu, ticiet man, ka tas tika labi un patiesi novērtēts, un tā reģiona cilvēku vārdā es gribu pateikt paldies: vispirms Budžeta komitejas locekļiem, kas vienprātīgi atbalstīja šo palīdzības paketi, kas patiešām ir solidaritātes žests. Bet lai ļauts man arī izteikt augstu novērtējumu komisārei un viņas kolēģiem, kas izpildīja šo prasību septiņu mēnešu laikā. Es domāju, ka tas bija ievērojams sasniegums, komisāre, un es pateicos jums par jūsu pūlēm to veikt. Es, protams, ar lielu interesi vērošu nākamās nedēļās un mēnešos to, kā Apvienotās Karalistes valdība izmaksās tos fondus, bet man ir skaidrs, ka līdz ar apliecinājumu pieaugumu par ārkārtējiem klimatiskiem gadījumiem, šīs problēmas parādīsies ar lielāku regularitāti visā Eiropas Savienībā, un ir skaidrs, ka, paužot solidaritāti, atbildes ātrums īstenībā ir vissvarīgākais elements tajā mehānismā.
<P>
Par Frontex jautājumu es arī gribēju teikt, ka es atbalstu papildu finansējumu Frontex labā - mēs dubultojām finansējumu aģentūrai. Es domāju, ka tas bija pilnīgi pareizi, un es piezīmēju, ka šī prasība ir par 25 amata vietu radīšanu. Bet es patiešām uzskatu, ka ir svarīgi, ka mēs turpinām pārraudzīt finansējuma sadali, lai nodrošinātu, ka nauda tiek izlietota lietderīgi. Tādā pašā veidā es atbalstīju Lisabonas mērķus, ko Komisija izstrādāja pati, it īpaši pētniecības un attīstības jomā. Es tāpēc atzīstu vajadzību pēc pētniecības izpildaģentūras, bet atkal es izsaku savas bažas par aģentūru vairošanos, kas, man jāsaka, vēsturiski nav bijušas slavenas ar efektīvu naudas izmantošanas lietderību.
<P>
Visbeidzot par Galileo: šī jaunā budžeta pozīcija palīdzēs nodrošināt lielāku pārredzamību un atbildību. Tomēr es patiešām piekrītu saviem kolēģiem no Budžeta komitejas, kad viņi saka, ka mēs darbosimies piesardzīgi. Ja es drīkstu tā teikt, komisāres kundze, šis ir milzīgs pasākums, un - aizgūstot no kosmosa laikmeta žargona,- es uzdrošinos teikt, ka Komisija te "drosmīgi dodas turp, kur neviena Komisija nekad iepriekš nav devusies”. Tāpēc es piekrītu savam kolēģim Reimer Böge, kad viņš saka, ka mēs atbalstam šo, bet mēs pieprasām iekļaut PM pozīciju.
<P>
Priekšsēdētāja kungs, es atbalstu budžeta grozījumu un esmu laimīgs, ka daru to.
<SPEAKER ID="175" NAME="Linda McAvan">
PSE grupas vārdā. - Priekšsēdētāja kungs, es aizstāju Sociāldemokrātu EP deputātu grupas vadītāju G. Titley, bet es varu runāt to EP deputātu vārdā, atzinīgi vērtējot šo budžeta grozījumu un lēmumu piešķirt EUR 162 miljonus AK reģioniem, kas cietuši plūdos.
<P>
Kā to teica J. Ashworth, tā ir maza summa plūdu radīto postījumu novēršanas milzu izmaksām AK, bet mēs esam pateicīgi saviem kolēģiem Budžeta komitejā, kas balsoja vienbalsīgi, kā arī Komisijai. Es saprotu, ka tas bija ātrākais maksājums, kāds jebkad bijis: septiņu mēnešu laikā. Tāpēc, lai gan daudziem cilvēkiem ir bijis jācieš ilgu laiku, salīdzinājumā ar iepriekšējiem fondiem, šis ir progress. Mēs arī saprotam, ka tas ir viens no lielākajiem maksājumiem, kāds jebkad ir bijis, un mēs to novērtējam.
<P>
Pērnā gada plūdos cieta 48 000 mājvietas Lielbritānijā un 700 uzņēmumi, un kopējais kaitējums tiek vērtēts virs EUR 4 miljardiem. Mans Jorkšīras apgabals bija viens no vissmagāk skartajiem, un daudzi cilvēki vēl nav atgriezušies savās mājvietās, un tādēļ šī palīdzība un atbalsts tiek ļoti novērtēts.
<P>
Es aizstāju G. Titley, jo viņš ir iestrēdzis Londonā ļoti bargo vētru dēļ, kas plosās Rietumeiropā šovakar. Mēs nevaram attiecināt visus sliktos laika apstākļus uz klimata pārmaiņu, bet mēs zinām, ka ārkārtējo laika parādību skaits palielinās. Mēs esam pieredzējuši spēcīgus plūdus un arī ugunsgrēkus Grieķijā un Eiropas dienvidos pērnā vasarā, un nekādi solidaritātes fondi, lai cik daudz, nevar reāli atlīdzināt postījumu un izmaksas, ko mēs redzam šo klimata pārmaiņu radīto notikumu rezultātā.
<P>
Mēs sākam savu darbu kā EP deputāti pie jaunās klimata pārmaiņas tiesību aktu paketes. Es ļoti ceru, ka šis Parlaments pieņems stingru nostāju un īstenos, un piekritīs labam tiesību aktam, kas patiešām risina klimata pārmaiņu, lai mums nav jāatgriežas šeit un jāprasa Komisijai nauda, lai nodarbotos ar šāda veida notikumiem.
<SPEAKER ID="176" NAME="Diana Wallis">
ALDE grupas vārdā. - Priekšsēdētāja kungs, savā ziņā man ir viegls uzdevums pēc diviem iepriekšējiem runātājiem. Arī es gribu runāt skaidri par labu mūsu referentu K. Virrankoski un R. Böge priekšlikumam, bet jo sevišķi par labu Solidaritātes fonda mobilizācijai Apvienotajai Karalistei.
<P>
Summa EUR 162 miljoni: šķiet neievērojama, bet tā ir milzīgi nozīmīga vairākos līmeņos. Es kā ER deputāte pārstāvu Jorkšīras apgabalu un Humberu, ko ķēra, kā teica L. McAvan, plūdi pērnajā vasarā - pilsētas, ciemi visā mūsu reģionā izpostīti. Daudzi cilvēki, pat ciemā lejup pa ceļu no vietas, kur es dzīvoju, vēl joprojām nav savās mājās. Lai gan mēs zinām, ka šis maksājums varbūt nemainīs viņu stāvokli vienas dienas laikā, tas netieši palīdzēs, mazinot spiedienu uz mūsu valdības budžetu.
<P>
Otrkārt, man ir ārkārtīgi patīkami, ka mūsu valdība sagatavoja šo iesniegumu, un pie tam veiksmīgi iesniegumu. Sākumā dažreiz mēs nebijām pārliecināti, ka tas notiks, un es ceru, ka mūsu valdība, guvusi šo pieredzi, tagad kļūs liela solidaritātes fonda piekritēja Padomē un atbilstīgi pārliecinās citas dalībvalstis.
<P>
Visbeidzot, britu ļaudis, mani vēlētāji, tagad sapratīs, ka Eiropas solidaritātei ir taustāma un praktiska nozīme. Un tas attieksies, es domāju, uz mums visiem šajā Parlamentā. Tā kā klimata pārmaiņa dara ļaunu, mēs visi varam nokļūt situācijā, kad pārstāvam tos, kas ir šādu dabas katastrofu upuri un varam pretendēt tādēļ uz Eiropas solidaritāti.
<SPEAKER ID="177" NAME="Wiesław Stefan Kuc" LANGUAGE="PL">
Priekšsēdētāja kungs, solidaritāte ir Eiropas Savienības vissvarīgākais princips. Bez tā nevar būt runas par neatkarīgu valstu un tautu kopēju rīcību. Eiropas Savienības Solidaritātes fonda radīšana dabiski izrietēja no šī principa. Pagaidām mums ik gadu ir pieejami EUR 1 miljards. Tā nav liela summa, it īpaši tāpēc, ka pagājušajā un arī šajā gadā mums ir bijis jāpieredz klimata katastrofu pieaugums. Mums ir bijuši ne tikai plūdi un viesuļvētras, bet negaidīti lieli ugunsgrēki.
<P>
Ar mūsu ierobežotajiem līdzekļiem mēs līdz šim varam sniegt tikai nelielu palīdzību - 3 % vai 4 % no ciestajiem zaudējumiem vai pat mazāk. Šī iemesla dēļ, lai gan atbalstot R. Böge ziņojumu un K. Virrankoski budžeta grozījuma projektu, es arī secinu, ka Solidaritātes fonda resursi ir pakāpeniski jāpalielina. Divi eiro uz pilsoni nebūs pietiekami, lai noslaucītu asaras, kad tiek nesti tik milzīgi zaudējumi.
<SPEAKER ID="178" NAME="Esko Seppänen">
GUE/NGL grupas vārdā. - (FI) Priekšsēdētāja kungs, komisār, Parlaments zina daudzus dažādus solidaritātes veidus. Visgrūtākais solidaritātes veids ir militārs atbalsts.
<P>
Solidaritātes klauzula Lisabonas līgumā nosaka, ka dalībvalstīm ir pienākums sniegt militāru atbalstu citai dalībvalstij, kas ir teroristiska drauda vai uzbrukuma upuris. Cits smagāks solidaritātes veids Eiropas Savienībā nav zināms. Drošības garantijas klauzula Lisabonas līgumā neuzliek militāra atbalsta pienākumu. Tāpēc tā ir maigāks solidaritātes veids, nekā, kad ir terorisma draudi.
<P>
Jutta Haug, Parlamenta referente par nākamā gada budžetu, ierosina, ka Komisijas budžeta noteicošajam principam ir jābūt reģionālajai solidaritātei, t.i., Savienības iekšējās attīstības līdzsvarošanai. Vislabāk tas notiktu ar struktūrfondu palīdzību.
<P>
Saskaņā ar budžeta grozījumu, ko mēs izskatām, 'tiek izmantoti budžeta fondi, lai kompensētu kaitējumu, ko radījuši plūdi Apvienotajā Karalistē. Ir rezervēts miljards eiro Solidaritātes fondā šim nolūkam. Mūsu grupa piekrīt šai līdzekļu mobilizācijai, lai palīdzētu Apvienotajai Karalistei.
<P>
Ir iespējams, ka būs vairāk tādu ārkārtēju dabas parādību kā plūdi sakarā ar globālo sasilšanu. Solidaritātes fonds piedāvā sava veida maza mēroga apdrošināšanas polisi pret tām. Dalībvalstis iemaksā apdrošināšanas prēmiju ES budžetā, un tās var tāpēc saņemt palīdzību no citiem, kad pienāk viņu kārta.
<P>
Bez Solidaritātes fonda ES budžetā ir globalizācijas fonds, kas var izdot EUR 500 miljonus ik gadu, lai atvieglotu sociālās problēmas, kas radušās darbavietas maiņas dēļ. Pērn mazāk nekā EUR 20 miljoni tika mobilizēti šim nolūkam. Liekas, ka ES izrāda solidaritāti valstīm, bet ne to pilsoņiem, kuriem ir iestājušies grūti laiki.
<SPEAKER ID="179" NAME="John Whittaker">
IND/DEM grupas vārdā - Priekšsēdētāja kungs, man ir patīkami zināt, ka Lielbritānija saņems naudu, lai palīdzētu mums ar pagājušā gada plūdu radītajām izmaksām. Mēs visi esam ļoti laimīgi, ka ES augstsirdīgi ir nākusi palīgā dalībvalstij, kas nonākusi grūtībās. Bet tas nav gluži tā: pirmkārt, piešķīrums ir tikai 3,5 % no kaitējuma izmaksām - žests, kā saka J. Ashworth, - un, otrkārt, tas nāk deviņus mēnešus pēc notikuma - un tas esot ātri, viņi saka! Tas būtu vairāk palīdzējis, ja mēs būtu zinājuši, ka tas nāks, un tad būtu varējuši atbilstīgi plānot rekonstrukciju. Ja nu ir kaut kas tāds, no kā britiem ir slikta dūša, - kad mēs saprotam, ka mēs saņemam atpakaļ mazliet no skaidrās naudas, ko esam Eiropas Savienībā iemaksājuši, - tad tas, ka mums ir jālūdzas, lai to dabūtu, un tad jāreklamē ES devīgums. Lūdzu, vai mēs nevaram labāk paturēt paši savu naudu un tad izlemt, kā to izdot paši? Tādā veidā to varētu samaksāt ātrāk.
<SPEAKER ID="180" NAME="Jean-Claude Martinez" AFFILIATION="NI">
(FR) Priekšsēdētāja kungs, lielākajai daļai no mūsu valstīm viņu budžetos ir kredīta pozīcijas katastrofu gadījumiem. Francijas budžeta likumā, piemēram, ir globālas sadales, kas ļauj veikt apropriācijas ar dekrētu ārkārtas gadījumos avansā. Sākot ar 2002. gada novembri, Eiropas budžeta tiesības ir inkorporējušas šīs katastrofu finansēšanas tiesības ar Solidaritātes fondu. Finanšu katastrofām mēs arī ir esam izveidojuši Eiropas Globalizācijas pielāgošanas fondu.
<P>
Attiecībā uz dabas katastrofām mums prasa palīdzību par mazāk nekā 4 %, lai mazinātu posta kaitējumu Apvienotajā Karalistē 2007. gada jūnijā, kas izmaksāja vairāk nekā 4 miljardus. Deviņi mēneši, lai veiktu apropriācijas, ir ilgs laiks, jo jau pēc definīcijas tā ir ārkārtas situācija. Tas nozīmē, ka budžeta grozījuma metode, lai dotu atļauju, nav darboties spējīga. Budžeta grozījumam vajadzēja sākt darboties agrāk, lai ratificētu saistību veikšanu avansā ar pagaidu un neierobežojošām apropriācijām katastrofu, plūdu un ugunsgrēku gadījumos.
<P>
Ja tas ir tā, tad EUR 162 miljoni ir teicama mācību stunda pragmatismā Ādama Smita, Rikardo un Tečeres kundzes Apvienotajai Karalistei, kas tic tikai tirgum, darvinismam un dabiskajai izlasei. Kad lauvam, kas rēc ekonomikas džungļos, gals klāt, viņš atklāj solidaritātes labās puses. Tagad jau trīs reizes - ar govju trakumsērgu, mutes un nagu sērgu un plūdiem - un rīt mūsu britu deputātiem būs iespēja solidarizēties ar Eiropas lauksaimniekiem, kam ir gals klāt no importa.
<SPEAKER ID="181" NAME="Margaritis Schinas" AFFILIATION="PPE-DE">
(EL) Priekšsēdētāja kungs, šis budžeta grozījums pierāda vēlreiz to, kas ir acīmredzams: ka ES ir mehānismi un pielāgošanās spēja, lai dotu risinājumus īpašām negaidītām problēmām. Es gribu piedāvāt trīs priekšlikumus abu ziņojumu paketei, ko mēs šodien esam apsprieduši. Divi no tiem attiecas uz Solidaritātes fondu un trešais - uz Galileo programmu.
<P>
Runājot par plūdu jautājumu Apvienotajā Karalistē, laika intervāls starp jūniju un pašreizējo atbildi no ES ir ļoti apmierinošs. Tā ir gadījies, ka šī ir ātrākā atbilde visā fonda darbības laikā, vismaz tiktāl, cik es varu atcerēties. Tomēr tas rada precedentu: turpmāk mēs sagaidīsim šādu tūlītēju atbildi uz līdzīgām katastrofām, un es šeit norādu uz vides katastrofu, ko mēs Grieķijā pārcietām pērnajā vasarā tikai mēnesi vēlāk - augustā. Tāpēc es ceru, ka nākamajā mēnesī Komisija beidzot dos priekšlikumu ar kompetentā komisāra starpniecību, kas nodarbojas ar Grieķijas prasību par Solidaritātes fonda aktivizēšanu. Man nav jums jāatgādina lielās ugunsgrēka katastrofas šokējošie skati Grieķijā, mēs visi tos redzējām visā Eiropā. Es ceru, ka mutatis mutandis mums beidzot būs Komisijas priekšlikums rokās nākamajā mēnesī.
<P>
Mans otrs komentārs attiecas uz to, kādu skatu mēs paši no sevis iztaisām. Es nevaru saprast, kā Parlaments to dabū gatavu, bet katru reizi, kad mums ir kāda laba ziņa, mēs esam vienīgie, kas par to zina! Mēs esam paši par sevi, neviena nav galerijā, un, iespējams, te nav neviena žurnālista! Kad mēs beidzot iemācīsimies pareizi pasniegt labas ziņas?
<P>
Mans trešais un pēdējais komentārs attiecas uz Galileo programmu. Es piekrītu saviem Budžeta komitejas kolēģiem, un kā tās komitejas referents par Galileo programmu es vēlos pavisam skaidri teikt, ka mēs netaisāmies veikt kādus maksājumus no ļoti ievērojamās fondu paketes, ko mēs esam apsolījuši, ja vien mēs nevienosimies ar Padomi par šīs programmas plašāku uzbūvi. Ja mēs nezinām, kas ko dara - un mēs vēl joprojām esam neziņā, jo mēs runājam ar Padomi - mēs neizdosim neko. Mēs netaisāmies izmest naudu atkritumos. Rīt no rīta mums būs ļoti svarīga trīspusēja diskusija ar Slovēnijas prezidentūru. Ir trīs galvenie svarīgie jautājumi. Es ceru, ka mēs varam noslēgt šīs sarunas tā, lai mēs varam noskaņoties uz patiesa progresa sasniegšanu.
<SPEAKER ID="182" NAME="DanutBudreikait" AFFILIATION="ALDE">
(LT) ES Solidaritātes fonds ir ļoti svarīga palīdzība dalībvalstīm un topošajām kandidātvalstīm dabas katastrofu gadījumā. Tomēr, kā rāda pieredze, vajadzība reformēt Solidaritātes fondu, pielāgot to jaunajām problēmām un palielināt tā efektivitāti ir acīmredzama.
<P>
Vispirms EUR 3 miljardi jeb 0,6 % no IKP ir pārāk augsts minimālā kaitējuma slieksnis, izslēdzot jebkādu palīdzību valstīm, kas cieš mazāka mēroga katastrofās, kam tomēr var būt nopietnas sekas attiecīgajās valstīs.
<P>
Otrkārt, šis fonds nevar tikt izmaksāts, lai atvieglotu terorisma, sabiedrības veselības krīžu un tehnoloģisku vai rūpniecisku katastrofu sekas.
<P>
Treškārt, dažas problēmas rodas attiecībā uz fondiem, kas ir izmaksājami tikai un vienīgi reģionālu katastrofu gadījumos, kuru izmantošanas kritēriji nav pietiekami skaidri definēti.
<P>
Nobeigumā es atzinīgi vērtēju fonda reformu un mudinu Padomi izveidot savu nostāju par šo nekavējoties.
<SPEAKER ID="183" NAME="Zbigniew Krzysztof Kuźmiuk" AFFILIATION="UEN">
(PL) Priekšsēdētāja kungs, es vēlos pievērst uzmanību šādiem punktiem šajās debatēs.
<P>
Vispirms ir jāizsaka nožēla, ka Komisijas priekšlikums par Eiropas Parlamenta un Padomes regulu par Eiropas Savienības Solidaritātes fonda izveidošanu vēl nav Padomē pieņemts, lai gan Eiropas Parlaments savu nostāju pieņēma pirmajā lasījumā gandrīz pirms diviem gadiem 2006. gada maijā.
<P>
Otrkārt, EUR 162 miljoni mobilizācija, lai palīdzētu labot 2007. gada jūnija un jūlija plūdu radīto kaitējumu Lielbritānijā un Īrijā, kura kopējās izmaksas sasniedza gandrīz EUR 5 miljardi, pelna mūsu atbalstu. Žēl, ka fondi šim nolūkam tiek iedalīti daudzus mēnešus pēc kaitējuma rašanās, kas var mazināt palīdzības efektivitāti. Poļu sakāmvārds māca: "Tas, kas dod ātri, dod divreiz.”
<P>
Treškārt, tā kā EUR 1 miljards ir noteikti kā Solidaritātes fonda griesti, es cerētu, ka tāda mēroga katastrofas gadījumā, kāda bija Lielbritānijā, pienācīgs finansējums tiks mobilizēts ātri un ka attieksme gan pret vecajām, gan jaunajām dalībvalstīm būs vienlīdzīga.
<SPEAKER ID="184" NAME="Kyriacos Triantaphyllides" AFFILIATION="GUE/NGL">
(EL) Priekšsēdētāja kungs, arī es pateicos referentam par ļoti labi padarīto darbu, es vēlos ļoti īsi pievērsties vienam punktam attiecībā uz Solidaritātes fondu.
<P>
Priekšsēdētāja kungs, katru gadu mums ir slikti laika apstākļi ES. Ironiskā kārtā tieši tagad, kad mēs diskutējam par šiem svarīgajiem ziņojumiem, Ziemeļeiropā plosās mežonīgas vētras. Paldies Dievam, ka ES sniedz finansiālu atbalstu šādu katastrofu gadījumos, kā tagad AK un pirms tam tika sniegta Kiprai. Tomēr mēs nedrīkstam aizmirst, ka papildus finansiālajam aspektam ir jābūt Eiropas mēroga organizatoriskai vienībai, kas spēj sniegt tūlītēju palīdzību cietušajām teritorijām.
<SPEAKER ID="185" NAME="Costas Botopoulos" AFFILIATION="PSE">
(EL) Priekšsēdētāja kungs, dāmas un kungi, solidaritāte ir jauks vārds un vēl jaukāks jēdziens. Diemžēl tā ir ļoti vajadzīga: fakti rāda, ka šī vajadzība kļūst arvien spiedīgāka dabas katastrofu dēļ, kuras mums jau sen vairs nevajadzētu uzskatīt par notikumiem dabā, bet gan arvien biežāk par notikumiem mūsu dzīvēs.
<P>
2007. gada vasaras mēnešos vien bija trīs ļoti nopietni notikumi. Vispirms bija AK situācija, par ko mēs diskutējam un balsojam šodien, tūlīt pēc tam bija briesmīgi ugunsgrēki Grieķijā, par kuriem jūs visi zināt, un neilgi pēc tam vēl plūdi Slovēnijā. Tas viss rāda, cik nopietnas šīs parādības ir, un arī, cik svarīgi Eiropas Savienībai ir rīkoties.
<P>
Es esmu pārsteigts, kad mani kolēģi deputāti saka, ka viņi nesaprot, kāpēc ES vajadzētu dot naudu. Jautājums nav tikai par naudu vien, bet arī par morālu atbalstu un sajūtu starp iedzīvotājiem tajās teritorijās, ka ES zina par viņu traģēdiju. Daudzos gadījumos tā ir traģēdija, un ES kaut ko dara lietas labā. Tas liek man atzīmēt, kā tas ir ticis teikts jau iepriekš, ka AK piemēram, kam mēs aplaudējam, jo tas saņēma relatīvi ātru atbildi, būtu jātiek atkārtotam valstīs, kuras cieta pēc tam. Nav nejaušība, ka mūsu valsts, Grieķija, sarakstā ir nākamā, kas lūdz atbalstu no Solidaritātes fonda, un mēs ceram, ka arī mūsu gadījumā palīdzība tiks saņemta ātri. Tomēr es neesmu pārliecināts, ka tas tā notiks, un es domāju, interesanti, vai tas ir ES dēļ un tāpēc, kā tādā veidā ES izskata prasības, vai iemesls ir veids, kā Grieķija iesniedza pašu prasību. Vienalga: mēs ceram, ka palīdzība Grieķijai arī tiks drīz dota, jo es apliecinu jums, ka situācija Grieķijā vēl arvien ir ļoti nopietna. Problēma ir tā, ka nauda Grieķijai, kas tika ieguldīta fondā, vēl nav paziņota.
<SPEAKER ID="186" NAME="Czesław Adam Siekierski" AFFILIATION="PPE-DE">
(PL) Priekšsēdētāja kungs, ES Solidaritātes fonda darbība dalībvalstīm un jo sevišķi ES pilsoņiem ir redzama ļoti pozitīvā gaismā. Fonds nozīmē iespēju piešķirt palīdzību tiem, kuri ir cietuši dabas katastrofās, kas rada ievērojamus postījumus. Tā nolūks ir palīdzēt izlabot radušos zaudējumus, kas smagi gulstas uz daudzu ģimeņu budžeta.
<P>
Šāda finansiāla palīdzība no ES fondiem ir Eiropas solidaritātes piemērs. Eiropas ģimenēm, kuras cieš, mūsu ES pilsoņiem tas ir labākais piemērs, kas rāda priekšrocības un labumus, ko dod dalība Eiropas Kopienā, kad rodas šāda vajadzība. Mums tomēr jāvērš visa sava uzmanība uz rīcību - un jāatrod nepieciešamais finansējums ES budžetā - lai apkarotu cēloņus, kas izraisa šādas katastrofas un lai izveidotu atbilstošu apdrošināšanas sistēmu.
<SPEAKER ID="187" NAME="Kyösti Virrankoski">
referents. - (FI) Priekšsēdētāja kungs, es vēlos pateikties visiem, kas ir piedalījušies debatēs, par viņu teicamo, konstruktīvo pienesumu. Solidaritātes fonds ir ļoti jauns, un līdz ar to tam ir noteiktas augstas robežas. Vēl nav bijis iespējams paļauties uz iepriekšēju informāciju par to, cik daudz naudas ir vajadzīgs. Varbūt robežas var pārskatīt zināmā mērā turpmāk. Es piekrītu, ka ātrums neapšaubāmi ir priekšrocība šajā darbā.
<P>
Budžeta komiteja ir daudz domājusi par Globalizācijas fonda izmantošanu, lai pārvarētu problēmas, kas rodas sakarā ar zaudētām darbavietām. Tā, acīmredzot, ir joma, kurā ES turpmāk būs daudz jāstrādā.
<P>
Tādā pašā veidā daudzi ir minējuši jautājumu par krīzes vadību. Šī gada budžets arī paredz eksperimentālu projektu, lai paātrinātu mežu ugunsgrēku novēršanu, un tajā jomā mēs ceram uz jauniem un labiem rezultātiem.
<P>
Attiecībā uz Galileo projektu, tā finansējumā nav jābūt palielinājumam. Tas nepārprotami ir jāuzskata par pamatprincipu. Pašreizējais finansējuma līmenis ir pietiekams. Tomēr tā administrācijai ir jābūt efektīvai. Īpaši tagad, kad visi finansējuma līmeņi ir ievērojami, ir lielas briesmas, ka tā administratīvā vadība arī kļūs birokrātiskāka. Tai jābūt efektīvai, un šī iemesla dēļ mēs gribam saglabāt Parlamenta apjomu sarunās, lai mēs ar Komisiju un Padomi varam kopā vienoties par to, kas ir vislabākā iespējamā pārvaldes forma, lai novestu šo Eiropas ļoti drosmīgi iecerēto svarīgo projektu līdz nobeigumam. Es esmu pārliecināts, ka nākamo nedēļu laikā mēs panāksim apmierinošu rezultātu.
<SPEAKER ID="188" NAME="Priekšsēdētājs">
. - Debates ir slēgtas.
<P>
Balsošana notiks otrdien, 2008. gada 11. martā.
<P>
Rakstiski paziņojumi (Reglamenta 142. pants)
<SPEAKER ID="189" NAME="Monica Maria Iacob-Ridzi  " LANGUAGE="RO">
Es uzskatu, ka prasība, ko formulējusi Lielbritānija, ir būtiska, un es atbalstu Solidaritātes fonda mobilizāciju šajā gadījumā.
<P>
Rumānija ir sadūrusies ar lieliem plūdiem iepriekšējos gados, pēdējie plūdi notika nesen. Tāpat kā Lielbritānijas gadījumā no lielas daļas plūdu izraisītā postījuma būtu varējuši izvairīties, vairāk iesaistoties preventīvos centienos. Esošo infrastruktūru, kā arī valsts iestāžu reakciju tomēr pilnībā pārņēma dabas parādības spēks. Tāpēc es atbalstu divus pasākumus, ko Eiropas Savienība var veikt, lai stiprinātu valsts un Eiropas atgriezenisko saiti: naudas piešķiršana no struktūrfondiem infrastruktūras darbiem, kas domāta, lai vājinātu dabas katastrofas ietekmi; otrkārt, pēc iespējas ātrāka Eiropas kārtības uzturēšanas spēku izveide, kas sastāv no speciālistu komandām no visām dalībvalstīm, lai iejauktos ārkārtas situācijās jebkurā Eiropas Savienības reģionā.
<P>
Cits svarīgs aspekts ir finansējumu līmenis, ko Eiropas savienība iedalījusi ārkārtas situācijām. Tā kā mēs paredzam plašu Eiropas Savienības budžeta pārskatīšanu, es uzskatu, ka mums būtu jāapsver Eiropas Solidaritātes fondam iedalīto summu palielināšana.
