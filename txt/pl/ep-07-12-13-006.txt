<CHAPTER ID="006">
Głosowanie
<SPEAKER ID="056" NAME="Przewodniczący">
Zanim rozpoczniemy głosowanie, poseł Schulz chciałby zabrać głos w kwestii formalnej.
<SPEAKER ID="057" NAME="Martin Schulz">
w imieniu grupy PSE. - (DE) Panie przewodniczący! Chciałbym zabrać głos w imieniu swojej grupy z dwóch powodów: po pierwsze - bardzo ogólnie - w sprawie wydarzeń, które miały miejsce wczoraj w Parlamencie, a po drugie ponieważ mam prośbę w związku z nadchodzącym głosowaniem.
<P>
Pozwolę sobie rozpocząć od pierwszej, ogólnej sprawy. Panie przewodniczący! Zwracam się do pana z prośbą o wydanie oświadczenia w imieniu mojej grupy w sprawie wczorajszych wydarzeń, a w szczególności jednej, bardzo konkretnej kwestii dotyczącej naszych woźnych w Parlamencie. Chciałbym zaznaczyć, że każdy mężczyzna i każda kobieta mają pełne prawo wyrazić swoje zdanie w tej Izbie. Nie dziwi nas już widok plakatów i koszulek ani fakt, że każdy w Parlamencie może swobodnie wyrazić swoje zdanie. Każdy, kto opowiada się za referendum, ma prawo ogłosić to w tej Izbie. W kontekście wolności słowa sytuacja, której byliśmy wczoraj świadkami, nie jest jednak dopuszczalna.
<P>
(Oklaski)
<P>
Możemy spierać się, czym zajmują się w Parlamencie poszczególni posłowie, w jaki sposób się zachowują, czy krzyczą. Jedna rzecz nie jest jednak dopuszczalna, a mianowicie fakt, że woźni w tej Izbie - a mówię teraz w imieniu wszystkich posłów z mojej grupy czy - jak zakładam - niemal wszystkich posłów zasiadających w Parlamencie - których zarówno z osobistego jak i z zawodowego punktu widzenia darzę olbrzymim szacunkiem [...]
<P>
(Oklaski)
<P>
Niewłaściwy jest fakt - a mówię teraz także szczególnie w imieniu posła Daula i myślę, że również w imieniu posła Watsona, posła Cohna-Bendita i posła Wurtza - że w trakcie zaciętej debaty fizycznie i słownie atakuje się woźnych w tej Izbie: woźnych, którzy wypełniają swoje obowiązki i których wczoraj określono mianem Gestapo i SS. Panie przewodniczący! To hańba! Uważam, że Parlament powinien wyrazić pełną solidarność z naszymi woźnymi.
<P>
(Długotrwałe oklaski)
<P>
Szanowni państwo! Woźni w tej Izbie to nie osoby prywatne, ale urzędnicy Parlamentu. Służą pomocą przewodniczącemu Parlamentu. Gdy w tym miejscu fizycznie atakuje się woźnego, uderza się woźnego, należy uczynić tylko jedno - wskazać posła, który się tego dopuścił. Należy zgłosić ten czyn na policję i natychmiast pozbawić tego posła immunitetu.
<P>
(Oklaski)
<P>
Panie przewodniczący! W imieniu swojej grupy chciałbym zwrócić się do Grupy Unii na rzecz Europy Narodów, a w szczególności posła Crowleya, choć nie wiem, czy jest teraz obecny na sali, w związku z głosowaniem nad rezolucjami w sprawie ekstremizmu, dialogu pomiędzy UE a Chinami w sprawie praw człowieka, Czarnogóry i zakazu używania min lądowych. Grupa UEN jest współsygnatariuszem tychże rezolucji. W razie braku oficjalnych przeprosin w najbliższym czasie ze strony grupy UEN za wczorajsze zdarzenia, do których doszło w tej Izbie, jako przedstawiciel Grupy Socjalistycznej w Parlamencie Europejskim nie widzę możliwości, by kontynuować współpracę z grupą UEN.
<P>
W szczególności mam na myśli rezolucję w sprawie walki z rosnącym ekstremizmem w Europie. W punkcie trzecim preambuły między innymi w imieniu grupy UEN podkreślono, że potępiamy rasizm w Europie i tak też czynimy, odwołując się do europejskiej karty praw podstawowych. Powinna ona zostać podpisana wczoraj, ale znaczna część posłów z tej grupy podniosła krzyk. Proszę wycofać swój podpis złożony pod tą wspólną rezolucją. Nie możecie państwo przyjąć rezolucji dotyczącej karty praw podstawowych, którą wszyscy wczoraj wygwizdaliście.
<P>
(Oklaski i głośne okrzyki)
<P>
Wczoraj stwierdziliście państwo, że nie chcecie karty praw podstawowych. Usuńcie swój podpis! To koniec naszej współpracy!
<P>
(Oklaski)
<SPEAKER ID="058" NAME="Przewodniczący">
Szanowni państwo! Przede mną leży stos dokumentów, który pokazuje państwu, ile pracy czeka nas jeszcze dziś rano. Niektórzy posłowie chcieliby mimo to zabrać głos. Nie chciałbym rozpoczynać długiej debaty. Poseł Daul i pani poseł Muscardini chcieliby zabrać głos, więc udzielam im głosu, ale mają do dyspozycji nie więcej niż jedną minutę.
<P>
(Hałas)
<SPEAKER ID="059" NAME="Joseph Daul">
w imieniu grupy PPE-DE. - (FR) Panie przewodniczący! Będę mówił bardzo krótko. Dziś rano o godzinie dziewiątej oczekiwałem tutaj w Izbie przeprosin za napaść na woźnych. Jako że przeprosin nie usłyszałem, dziś rano o godzinie dziewiątej wygłosiłem oświadczenie, którego nie zamierzam po raz drugi wygłaszać.
<SPEAKER ID="060" NAME="Cristiana Muscardini">
w imieniu grupy UEN. - (IT) Panie przewodniczący, szanowni państwo! W Parlamencie zasiadam od ponad 18 lat i wraz z innymi posłami w tej Izbie zawsze broniłam praw człowieka i praw obywatelskich, czego dowodem są moje przemówienia wygłoszone w Parlamencie, pytania i projekty rezolucji.
<P>
Nie skorzystam z rad posła Schulza, ponieważ nie jest on mędrcem ani w tej Izbie, ani poza nią. Demokracja, panie przewodniczący, to wartość, której należy bronić, i w tym zawiera się okazywanie szacunku dla jednostek i grup osób. Czuję się zakłopotana z powodu posła Schulza, ponieważ wygłosił on zdania, których z pewnością się wstydzi.
<P>
Grupa UEN stoi po stronie wszystkich urzędników Parlamentu, a w szczególności woźnych, którzy wielokrotnie w tym roku próbowali bronić prawa do zabierania głosu i wyrażania własnego zdania, którego to prawa tak często odmawiało kilka grup większościowych w Parlamencie. Z tego powodu, panie przewodniczący, grupa UEN popiera woźnych, grupa UEN wierzy w prawa podstawowe i grupa UEN wzywa do szanowania obowiązków i szanowania osób. Panie pośle Schulz! Proszę samemu usunąć swój podpis!
<SPEAKER ID="061" NAME="Przewodniczący">
Szanowni państwo! Czy któryś z przewodniczących grup chciałby jeszcze zabrać głos? Celowo zwracam się do przewodniczących grup, ponieważ nie zamierzam udzielić głosu w tej sprawie wszystkim 785 posłom.
<P>
Nie widzę nikogo z przewodniczących grup, więc zamykam ten punkt porządku obrad.
<P>
(Oklaski)
<P>
Chciałbym tylko powtórzyć za pewnym poetą, że najpiękniejsze hymny śpiewa się, gdy spadają bomby. Myślę, że hymn, który usłyszeliśmy tutaj wczoraj, był - właśnie z tego powodu - wspaniały.
<P>
(Oklaski)
<P>
Poseł Salafranca chciałby zabrać głos w innej sprawie.
<SPEAKER ID="062" NAME="José Ignacio Salafranca Sánchez-Neyra" AFFILIATION="PPE-DE">
(ES) Panie przewodniczący! Wczoraj w Bejrucie miał miejsce brutalny zamach terrorystyczny, w którym zginął libański generał François el-Hajj.
<P>
Jak wiadomo wszystkim tu obecnym, panie przewodniczący, Liban związany jest z Unią Europejską na mocy układu o stowarzyszeniu. Na mini-plenarnym posiedzeniu w Brukseli Parlament przyjął ważne sprawozdanie, przyznając Libanowi pomoc makrofinansową. Ponadto przykładowo w zeszłym tygodniu do Libanu udała się z wizytą delegacja Komisji Spraw Zagranicznych, w skład której oprócz mnie wchodziła pani poseł De Keyser, pani poseł Gomes i poseł Belder. Tym sposobem, podobnie jak różni ministrowie z państw członkowskich, mogliśmy wyrazić poparcie dla działań prowadzonych na rzecz pokoju, zrozumienia, harmonii i pojednania w Libanie.
<P>
Chciałbym zwrócić się do przewodniczącego o przekazanie premierowi Siniorze - w odpowiedzi na ten brutalny zamach terrorystyczny - wyrazów naszego wsparcia oraz bezsprzecznego i nieodwołalnego zaangażowania w działania na rzecz suwerenności, demokracji, stabilizacji, zamożności i pokoju w Libanie.
<P>
(Oklaski)
<SPEAKER ID="063" NAME="Przewodniczący">
Panie pośle Salafranca! Myślę, że oklaski posłów pokazują dość wyraźnie, że wszyscy tu zgromadzeni popierają pana oświadczenie. Zostanie ono przekazane.
<P>
Jako ostatni głos chciałby zabrać poseł Pirker, w kwestii formalnej. Następnie rozpoczniemy głosowanie.
<SPEAKER ID="064" NAME="Hubert Pirker" AFFILIATION="PPE-DE">
(DE) Panie przewodniczący! To w zasadzie nie ma nic wspólnego z naszą debatą i tak naprawdę chciałem to powiedzieć od razu po ostatniej debacie: w tej sali jest tak zimno, że po prostu nie da się wytrzymać. Wczoraj było to może i dobre, ponieważ w przeciwnym razie nasza debata byłaby prawdopodobnie jeszcze bardziej gorąca. Niemniej - mówiąc ogólnie - jest zwyczajnie za zimno i chciałem zaproponować - w związku z debatą na temat umowy o wolnym handlu z Koreą - byśmy wypróbowali może koreański system klimatyzacji, jeśli europejski nie zdołałby wytworzyć przyzwoitej temperatury.
<SPEAKER ID="065" NAME="Przewodniczący">
Myślę, że przed rozpoczęciem głosowania poruszyliśmy wszystkie tematy, które chcieliśmy.
<P>
Kolejnym punktem porządku obrad jest więc głosowanie.
<P>
(W celu zapoznania się z wynikami i szczegółami głosowania: patrz protokół)
