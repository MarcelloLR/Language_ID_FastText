<CHAPTER ID="002">
Komunikat przewodniczącego
<SPEAKER ID="005" NAME="Przewodniczący">
Chciałbym poinformować Izbę, że otrzymałem pismo od przewodniczącego Rady Europejskiej Hermana Van Rompuya, w którym poinformował mnie o decyzji Rady Europejskiej dotyczącej przeprowadzenia konsultacji z Parlamentem Europejskim w sprawie propozycji rządu hiszpańskiego odnoszącej się do składu Parlamentu Europejskiego oraz dotyczącej zwrócenia się do Parlamentu z wnioskiem o wyrażenie zgody na niezwoływanie Konwentu w tej sprawie. Chodzi o 18 dodatkowych członków Parlamentu Europejskiego. Propozycję tę przekazałem Komisji Spraw Konstytucyjnych, która właśnie rozpoczyna pracę nad tą sprawą i w najbliższym czasie wyznaczy sprawozdawcę. Prace będą kontynuowane.
<P>
Chciałem również powiedzieć państwu, że po rezygnacji rządu bułgarskiego z dotychczasowego kandydata na komisarza tego kraju, zgłoszono już nową kandydaturę. Jutro Konferencja Przewodniczących grup politycznych podejmie decyzję co do ostatecznego kalendarza, ale najbardziej prawdopodobny termin przesłuchania nowego komisarza to 3 lutego oraz głosowanie w dniu 9 lutego. Oczywiście zależy to także od decyzji i rozmowy przewodniczącego Barroso z nowym kandydatem na komisarza wyznaczonym przez rząd bułgarski. Nie zostało to jeszcze ustalone, ale chciałem, żeby Izba miała ogólną informację o tym, jakie są nasze następne kroki. Parlament Europejski w każdym razie całkowicie panuje nad sytuacją. Nie ma tu żadnych sytuacji nadzwyczajnych, postępujemy zgodnie z procedurami demokratycznymi. Te procedury mają dla nas zasadnicze znaczenie i tak będzie działał Parlament Europejski, któremu przewodniczę.
<P>
Chciałem państwa poinformować jeszcze o tym, w jaki sposób Parlament Europejski przewiduje współdziałanie z 2,5 roczną prezydencją stałą Unii Europejskiej i Rady Europejskiej i w jaki sposób z prezydencją rotacyjną. Otóż prezydencja rotacyjna, w tym przypadku prezydencja hiszpańska, będzie przedstawiała swój plan działania na pół roku zawsze na początku okresu półrocznego, a na końcu tego okresu będzie zdawała sprawozdanie z działania. Stała prezydencja Rady Europejskiej będzie prezentowała wyniki szczytów europejskich. Jak wiadomo w każdym półroczu odbywają się dwa szczyty i przewodniczący Rady Europejskiej będzie prezentował wyniki szczytu dwukrotnie w każdym półroczu, a więc w całym okresie rocznym cztery razy.
