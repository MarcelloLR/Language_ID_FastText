<CHAPTER ID="003">
Oświadczenia Przewodniczącego 
<SPEAKER ID="007" NAME="Przewodniczący">
Chciałem podać Państwu kilka uwag na początek naszych obrad. Dziś obchodzimy Dzień Europy. Spędziłem większość dnia we Florencji, gdzie, jak Państwo wiecie, działa Uniwersytet Europejski i gdzie odbywa się także Festiwal Europejski. Miała tam również miejsce konferencja na temat stanu Unii; spotkałem się ze studentami Uniwersytetu Europejskiego.
<P>
Obchodzimy 61. rocznicę pamiętnej deklaracji Roberta Schumana, która dała początek drodze ku Unii Europejskiej i wiele już wspólnie stworzyliśmy. Robert Schuman byłby z naszego dorobku dumny. Ojcowie założyciele wiedzieli, że kryzysy są po to, by je przezwyciężać i by budować na nich solidne fundamenty wspólnej przyszłości, dlatego dziś, 9 maja, pamiętając o przeszłości, pracujemy nad teraźniejszością i z nadzieją patrzymy w przyszłość.
<P>
Druga informacja. Unia Europejska jest dziś pełnoprawnym podmiotem areny międzynarodowej. Potwierdziło to 3 maja br. Zgromadzenie Ogólne Organizacji Narodów Zjednoczonych, które przytłaczającą większością głosów zaakceptowało udział Unii Europejskiej w pracach Organizacji Narodów Zjednoczonych. Przedstawiciele Unii będą mieli możliwość występowania przed Zgromadzeniem Ogólnym oraz zgłaszania propozycji poprawek uzgodnionych przez państwa członkowskie Unii. Jest to wspólne osiągnięcie państw członkowskich, Komisji i Rady, ale także Parlamentu Europejskiego. Nasze działania i głos muszą pozostać wspólne. Jest to szczególnie ważne, ta nasza wspólnota działań, bo stoimy przed koniecznością podjęcia dalszych akcji, zarówno w Afryce Północnej, gdzie znów wzrasta ilość napięć, jak także i w Syrii i w Bahrajnie.
<P>
Komunikat numer trzy: 17 maja br. po raz siódmy będziemy obchodzić w Unii Europejskiej Międzynarodowy Dzień Walki z Homofobią. Unia sprzeciwia się dyskryminacji we wszystkich dziedzinach, zarówno w Europie, jak i poza nią. Homofobia nie jest wyjątkiem. Niestety wciąż na świecie ludzie są prześladowani, torturowani, a nawet zabijani. My zobowiązanie do obrony dyskryminowanych zawarliśmy w naszych najważniejszych aktach prawnych - w Traktacie i Karcie Praw Podstawowych. Będziemy tego zobowiązania dotrzymywać.
<P>
I wreszcie informacja numer cztery: Parlament Europejski stanowczo potępia egzekucję jednego z mężczyzn skazanych przez sąd wojskowy w Strefie Gazy na karę śmierci za współpracę z Izraelem. Unia Europejska zawsze sprzeciwia się karze śmierci. Powrót do praktyki wykonywania egzekucji podważa wysiłki na rzecz trwałego pojednania palestyńskiego.
