<CHAPTER ID="009">
Uroczyste posiedzenie -Timor Wschodni
<SPEAKER ID="017" NAME="Przewodniczący">
Panie prezydencie! Witamy w Parlamencie Europejskim, witamy ponownie po 18 latach.
<SPEAKER ID="019" NAME="José Ramos-Horta, Prezydent Demokratycznej Republiki Timoru Wschodniego">
Panie przewodniczący, szanowni państwo! Zacznę od wygłoszenia uwag w języku angielskim, po czym przejdę na portugalski, a następnie z powrotem na angielski.
<P>
Mógłbym przemawiać do państwa w pięciu językach europejskich, ale tego nie uczynię, żeby się nie pomylić, zatem pozostanę przy dwóch, czyli angielskim i portugalskim.
<P>
Cieszę się, że mam zaszczyt zwracać się do tej dostojnej instytucji, uosabiającej bogatą różnorodność kulturową Europy i jej demokratyczną kulturę polityczną oraz demokratyczne instytucje. Mój podziw dla Europy i instytucji, które państwo stworzyli, dla drogi, którą państwo przebyli, począwszy od braku jedności, rywalizacji i wojen, a skończywszy na jedności, partnerstwie i pokoju, demokracji, integracji i dobrobycie, jak też dla państwa głębokiej wiary w solidarność międzyludzką, doprowadził do tego, że jako laureat Pokojowej Nagrody Nobla w 2008 roku nominowałem do tej nagrody Unię Europejską i Komisję Europejską.
<P>
Na krańcu świata odczuwa się przytłaczający wpływ i poświatę jedynego ostałego supermocarstwa. Na drugim krańcu jest Azja, pozostająca w cieniu dwóch powstających gigantów zagrażających pozostałej części regionu. Po środku może być europejski most - most, który mógłby łączyć całość w formie nowego partnerstwa na rzecz pokoju i dobrobytu. Ta integrująca Europa rozciąga się od pięknego wybrzeża Atlantyku po kraniec starego kontynentu w miejscu, w którym zaczyna się Azja.
<P>
Przemawiając tu, chcę wyrazić szczególną wdzięczność tej zacnej instytucji, jej szacownym posłom, Komisji Europejskiej, a zwłaszcza jej przewodniczącemu i zarazem naszemu przyjacielowi - panu José Manuelowi Durão Barroso, który wspierał nas przez trzy dekady w naszej długiej pogoni za wolnością.
<P>
Jako młody polityk i dyplomata, początkowo sekretarz stanu, a później premier Portugalii, José Manuel Durão Barroso był rozsądnym i namiętnym sprzymierzeńcem Timoru Wschodniego, Afryki, Azji i Ameryki Łacińskiej.
<P>
Zaniedbałbym jednak mój obowiązek, jeżeli nie podziękowałbym wielu innym posłom do Parlamentu Europejskiego, choć niektórych z nich już tu nie ma wskutek nieodwracalnego procesu starzenia się, którego nikt z nas nie uniknie.
<P>
To co znaleźliśmy w tej instytucji bez względu na zapatrywania, tak ze strony lewicy, jak i ugrupowań prawicowych, to miejsce publicznych wystąpień, kiedy nikt inny nie dawał nam prawa głosu.
<P>
Na przykład to portugalscy posłowie do Parlamentu Europejskiego ze wszystkich ugrupowań w 1990 roku przekazali część swoich własnych poborów osobie, która dzisiaj pełni funkcję naszego Ministra Spraw Zagranicznych, dr Zacariasowi da Costa. Przebywał tu przez pięć lat jako przedstawiciel timorskiego ruchu oporu i co miesiąc otrzymywał od portugalskich posłów do Parlamentu Europejskiego, tak prawicowych, jak i lewicowych, pomoc finansową na prowadzenie naszego biura w Brukseli.
<P>
To również ta instytucja była pierwszą na świecie, od której po raz pierwszy otrzymaliśmy przepustkę, legitymację do reprezentowania, aby bronić sprawy Timoru Wschodniego w Parlamencie.
<P>
Wracam tu zatem, aby wyrazić ogromną wdzięczność wszystkim z państwa.
<P>
Proszę pozwolić, że teraz będę mówił po portugalsku i w tym języku poruszę sprawę milenijnych celów rozwoju, naszych działań na szczeblu krajowym oraz naszych oczekiwań w stosunku do społeczności międzynarodowej, jeśli chodzi o pomoc nam i innym.
<P>
(PT) Timor Wschodni w 2000 roku nie był niepodległym państwem i planowane do realizacji cele przedstawiliśmy dopiero w naszym sprawozdaniu na temat milenijnych celów rozwoju z 2004 roku.
<P>
W ostatnich trzech latach w Timorze faktycznie panował pokój, który umożliwił solidny wzrost gospodarczy wynoszący ponad 12 % rocznie; obniżenie poziomu ubóstwa o 9 % w ostatnich dwóch latach; zmniejszenie śmiertelności noworodków i dzieci poniżej piątego roku życia oraz osiągnięcie celów ustalonych w tym obszarze na 2015 rok; wzrost liczby zapisów do szkół z 65 % w roku 2007 do 83 % w latach 2009-2010; oraz stopniowe eliminowanie analfabetyzmu wśród dorosłych za sprawą wspólnego programu Timoru Wschodniego i Kuby.
<P>
W ciągu dwóch lub trzech lat od chwili obecnej planujemy wykorzenić analfabetyzm w Timorze Wschodnim. Około 30 % budżetu krajowego przeznacza się na zdrowie publiczne i edukację. Taka zamiana na lepsze to wynik szeroko zakrojonego finansowania publicznego programów socjalnych, takich jak bezpośrednie przekazy pieniężne dla osób starszych, wdów, niepełnosprawnych i weteranów, jak również zdecydowane wysiłki na rzecz zwiększenia obszarów uprawnych i produkcji żywności.
<P>
Finalizujemy plan działania dla naszego strategicznego planu rozwoju na lata 2010-2030, który pomoże nam uwolnić naszych obywateli od doświadczanego przez całe wieki ubóstwa, jak też podnieść ich standard życia do 2030 roku do poziomu wyższej klasy średniej.
<P>
W kwestii zarządzania naszymi złożami ropy, miło mi państwa poinformować, że w sprawozdaniu z dnia 1 lipca 2010 r. Inicjatywa Branży Wydobywczej na rzecz Przejrzystości sklasyfikowała Timor Wschodni na pierwszym miejscu w Azji i na trzecim na świecie, jeśli chodzi o zalety, przejrzystość i skuteczność zarządzania zyskami pochodzącymi z wydobycia gazu i ropy.
<P>
Około 30 % posłów w naszym Parlamencie to kobiety. W strukturach wykonawczych kobiety pełnią funkcje szefów kluczowych ministerstw, takich jak ministerstwa finansów, sprawiedliwości, solidarności społecznej itd., a naczelnym prokuratorem Republiki jest również kobieta. Mamy stały Parlament Młodzieży, w którym zasiada 130 posłów wybranych niedawno we wszystkich regionach kraju. Młodzież wybrana do tego Parlamentu jest w wieku od 12 do 17 lat. Zawsze chcieliśmy zapewnić równowagę płci w Parlamencie Młodzieży. Rzeczywistość jednak przerosła nasze oczekiwania: w Parlamencie Młodzieży zasiada 68 posłanek i 62 posłów.
<P>
Timor Wschodni szczyci się przyjęciem jednej z najbardziej humanitarnych konstytucji na świecie, w której zakazuje się kary śmierci, a maksymalny wyrok pozbawienia wolności to 25 lat: nie ma u nas dożywocia. Ratyfikowaliśmy wszystkie podstawowe międzynarodowe pakty w obszarze praw człowieka. Przedłożyliśmy już odpowiednim instytucjom dwa sprawozdania w sprawie tych paktów i zamierzamy podejmować dalsze wysiłki na rzecz jeszcze większego przestrzegania praw człowieka, wolności i poszanowania godności wszystkich jednostek. W naszej konstytucji uznaje się pierwszeństwo prawa międzynarodowego nad ustawodawstwem krajowym; mówiąc inaczej, nasze ustawodawstwo musi być zgodne z prawem międzynarodowym.
<P>
Jeżeli państwo pozwolą, to przejdę teraz na język angielski.
<P>
Chciałbym poruszyć sprawę zmiany klimatu, oczywiście bardzo powierzchownie z uwagi na ograniczenia czasowe.
<P>
Chociaż prawdą jest, że najbardziej do pogorszenia się stanu środowiska na świecie przyczynili się bogaci i wpływowi, to przyznajemy, że postęp w obszarze nauki, technologii i przemysłu przez ostatnie dwieście lat wszystkim przyniósł ogromne korzyści, nawet jeżeli korzyści te nierównomiernie się rozłożyły.
<P>
W rozwijającym się świecie nie powinniśmy jednak zrzucać całej winy za szkody wyrządzone naszej planecie na bogatych i wpływowych. Musimy przyznać, że również ponosimy odpowiedzialność za niszczenie naszych lasów, jezior, rzek i mórz. Azja na równi z USA i Europą odpowiada za wyeliminowanie tej plagi klimatycznej. Stanowimy blisko połowę całej ludności na świecie. Już to świadczy o naszej ogromnej presji na grunty, minerały, lasy i zasoby wodne. Aby zmodernizować nasze gospodarki i poprawić warunki życia setek milionów ubogich w Azji, wykorzystujemy coraz więcej energii pochodzącej z naszej planety Ziemi. Wiele wschodzących potęg przemierza również oceany w poszukiwaniu energii gdzie indziej - w Afryce, Ameryce Łacińskiej.
<P>
W związku z tym Timor Wschodni - we współpracy z Malediwami, czyli dwa najmniejsze kraje Azji - apelują o stworzenie azjatyckiego wspólnego programu na rzecz zrównoważonego rozwoju w powiązaniu z ochroną i naprawą środowiska, gospodarowaniem gruntami i zasobami wodnymi, zdrowiem i edukacją dla wszystkich oraz z eliminowaniem ubóstwa i analfabetyzmu.
<P>
Mam apel do bogatych i wypływowych. Bogaci i wpływowi powinni zadać sobie pytanie, czy deklarowali coś przed kamerami telewizyjnymi oraz czy ich dotychczasowa polityka była skuteczna, jeśli chodzi o rozwiązanie problemu zacofania i skrajnego ubóstwa.
<P>
Liderów krajów rozwijających się zbyt często wini się za brak poprawy życia naszych obywateli, mimo hojnej pomocy rozwojowej, którą podobno otrzymaliśmy od bogatych.
<P>
Darczyńcy powinni jednak dokonać również uczciwej i krytycznej analizy polityki. Wiemy o prawdziwym poczuciu solidarności ze strony mężczyzn i kobiet na ulicach - w USA, Europie i Japonii - z ludźmi z biedniejszych regionów świata, ale darczyńcy muszą też usprawnić długotrwałe, uciążliwe, zbyteczne, nieekonomiczne, przestarzałe i biurokratyczne prace papierkowe, które zagłuszają i zniechęcają każdego w naszych krajach.
<P>
(Oklaski)
<P>
Darczyńcy muszą inwestować z każdego darowanego dolara więcej w rozwój obszarów wiejskich, rolnictwo, bezpieczeństwo żywnościowe, wodę i sieci kanalizacyjne, drogi, zdrowie i edukację. Aby wzmocnić demokratycznie wybranych liderów, darczyńcy muszą zapewnić większe bezpośrednie wsparcie budżetowe dla poszczególnych sektorów w celu umożliwienia im świadczenia usług oraz rozwoju na rzecz obywateli.
<P>
To przygnębiające, że zaledwie garstka bogatych krajów zrealizowała cel polegający na 0,7 % produktu krajowego brutto na pomoc rozwojową. Jednocześnie w dużym stopniu zapomniano o hojnych deklaracjach składanych w jupiterach międzynarodowych konferencji - ramię w ramię z gwiazdami filmowymi i rocka - zapomniano o nich z chwilą opuszczenia kurtyn i wygaszenia świateł Hollywoodu.
<P>
Jeszcze bardziej przygnębia widok dziesiątek miliardów dolarów, które tak szybko i łatwo się znajdują, aby ratować upadłe banki, towarzystwa ubezpieczeniowe, nieuczciwe agencje nieruchomości oraz przestarzałe branże samochodowe, jak też widok dziesiątek milionów dolarów wypłacanych w ramach premii niekompetentnym i kanciarzom odpowiedzialnym za finansowe fiasko - a dotychczasowe apele do bogatych o zwiększenie zagranicznej pomocy zewnętrznej napotykają na tak duży opór.
<P>
Uważamy, że jedynym rozsądnym i uczciwym sposobem zapewnienia pomocy krajom cierpiącym z powodu konsekwencji krachu finansowego jest umorzenie długu krajom najsłabiej rozwiniętym oraz małym rozwijającym się państwom wyspiarskim, które stoją w obliczu ogromnych wyzwań wewnętrznych i zewnętrznych - takich jak niestabilność, zmiana klimatu i ekstremizm - w wielu zakątkach świata, zwłaszcza w Azji Południowej i w regionie Wielkich Jezior Afrykańskich.
<P>
Timor Wschodni jest w uprzywilejowanej sytuacji, gdyż nie mamy nawet centa zagranicznego długu, a zatem nasz apel do państwa nie jest podyktowany własnym interesem. Jeżeli faktycznie zajrzą państwo do roczników statystycznych gospodarki za 2010 rok - do ich wersji kieszonkowej - zobaczą państwo w nich bardzo ciekawe dane. Timor Wschodni ma na dzień dzisiejszy najwyższą na świecie nadwyżkę w stosunku procentowym do PKB i nie ma nawet centa długu zagranicznego. Czujemy jednak solidarność z krajami, które przez dziesięciolecia zadłużały się i teraz nie są w stanie spłacić tych długów, przez co w pułapce znalazło się setki milionów ludzi na świecie. Jeżeli można było uruchomić w niemalże jedną noc miliardy dolarów na ratowanie upadłych banków i towarzystw ubezpieczeniowych, to obowiązek moralny i polityczny rozsądek nakazują też znaleźć dużo mniejszą kwotę, aby wypełnić obowiązki krajów rozwiniętych wobec biednych trzeciego świata i usankcjonować w ten sposób wszechobecne w dzisiejszym świecie nierówności.
<P>
Wyrażając dzisiaj ogromną wdzięczność Parlamentowi Europejskiemu, europejskim przywódcom i wszystkim naszym partnerom w obszarze rozwoju, chciałbym również z pokorą przyznać się do naszych własnych błędów i ograniczeń. W Timorze Wschodnim oraz w dużej mierze w rozwijającym się świecie nie powinniśmy zamieniać ról, nauczając Zachód - w odwecie za to, że przez całe dziesięciolecia Zachód nauczał nas - ale powinniśmy przyjrzeć się również samym sobie i zgodnie z sumieniem odpowiedzieć na nasze własne pytania. Co możemy uczynić, aby wydobyć setki milionów naszych obywateli ze skrajnego ubóstwa? Możemy coś uczynić. Wszyscy możemy zapewnić sobie lepszy byt, tak w Timorze Wschodnim, jak i w każdym innym miejscu na świecie.
<P>
W ostatnich trzech latach dokonaliśmy ogromnego postępu. Nasz kraj cieszy się niepodległością zaledwie od ośmiu lat. Przytaczałem państwu niektóre liczby, ale jest wiele obszarów, w których odnieśliśmy niepoliczalne sukcesy. Nie można ich zmierzyć, ale są równie ważne. Zdołaliśmy uzdrowić rany naszego społeczeństwa, pogodzić odrębne społeczności oraz uzdrowić stosunki z Indonezją, z którą dzielimy 24-letnią tragiczną historię. Dzisiaj Timor Wschodni i Indonezja utrzymują możliwie najlepsze stosunki, jakie może utrzymywać dwóch sąsiadów. Zdołaliśmy wypracować powiązania z całym regionem. Nawiązaliśmy stosunki dyplomatyczne z ponad setką krajów. To są osiągnięcia, których nie da się policzyć ani zmierzyć. Nasi obywatele, mimo głębokich ran odniesionych wskutek 24-letniej okupacji, nie czują rozgoryczenia.
<P>
Takie są nasze przekonania i takie jest nasze zdanie. Jesteśmy zdecydowani spełniać oczekiwania naszych obywateli i prowadzić ich ku przyszłości, którą będzie cechował pokój i dobrobyt.
<P>
Niech nam wszystkim Bóg Miłosierny i Litościwy błogosławi.
<P>
(Oklaski)
<SPEAKER ID="022" NAME="Przewodniczący">
Panie prezydencie! Dziękuję bardzo.
<P>
Osiemnaście lat temu, jako lider opozycji w Timorze Wschodnim, wykazał się pan wielką odwagą i zdolnością przewidywania. Dzisiaj jest pan prezydentem wolnego, demokratycznego i niepodległego państwa.
<P>
Gratuluję panu, panie prezydencie, i życzę wszystkiego najlepszego pańskiemu krajowi i jego obywatelom. Dziękuję za wystąpienie.
<P>
(Oklaski)
