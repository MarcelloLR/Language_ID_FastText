<CHAPTER ID="004">
Drugie Forum Zarządzania Internetem (Rio de Janeiro, 12-15 listopada 2007 r.) (debata) 
<SPEAKER ID="043" NAME="Przewodnicząca">
Następnym punktem porządku dziennego jest oświadczenie Komisji na temat wyników Forum Zarządzania Internetem, które odbyło się w Rio de Janeiro w listopadzie 2007 r.
<SPEAKER ID="044" NAME="Meglena Kuneva">
komisarz. -Pani przewodnicząca! Pomysł Forum Zarządzania Internetem (IGF) zrodził się na światowym szczycie w sprawie społeczeństwa informacyjnego, który odbył się w listopadzie 2005 r. w Tunisie. Określono je jako niewiążące forum dla dyskusji o wielostronnej polityce.
<P>
Komisja popiera to forum w jego obecnym kształcie. Dotychczas odbyły się dwa spotkania: w 2006 r. w Atenach i w 2007 r. w Rio de Janeiro. Komisja z zadowoleniem przyjmuje istnienie forum w jakiejkolwiek formie. Komisja przyjmuje również z zadowoleniem uczestnictwo Parlamentu w tym forum i jest wdzięczna za znakomitą współpracę podczas obu spotkań.
<P>
Podobnie jak w zeszłym roku posiedzenie w Rio stało się doskonałą okazją do wzbogacenia wymiany, która pozwoliła na zgromadzenie całego wachlarza poglądów na interesujące nas kwestie.
<P>
Dlatego też Komisja dostrzega wartość w podtrzymywaniu głównych cech forum, w szczególności udziału wielu zainteresowanych stron i jego niewiążącego charakteru.
<P>
Chciałabym również podziękować serdecznie państwu za umożliwienie mi powiedzenia czegoś bardziej konkretnego na temat IGF (przyjęliśmy ten akronim), które miało miejsce w listopadzie w Rio de Janeiro.
<P>
Po pierwsze, chciałabym serdecznie podziękować pani Trautmann, panu Harbourowi, pani Badii i Cutchet oraz panu Hökmarkowi, którzy reprezentowali Parlament na tym spotkaniu za ich aktywny udział i za kontynuowanie ich wspaniałej współpracy. Pozwoliło nam to - znów w tym roku - wspólnie zwrócić uwagę na wiele europejskich priorytetów, takich jak wolność słowa, niwelowanie różnic w dostępie do technologii informatycznych, bezpieczeństwo i ochrona dzieci w Internecie.
<P>
Dla Europy ważne jest, by kwestie te stale wysuwać na pierwszy plan międzynarodowej agendy. Komisja popiera IGF. Idea ta, opracowana na światowym szczycie w sprawie społeczeństwa informacyjnego, wciąż jest bardzo cenna, a wszelkie poruszone kwestie sprzyjają działaniom, które chcemy zintensyfikować w tej szczególnej dziedzinie.
<P>
Rzeczywiście szeroka gama tematów dotyczących Internetu i liczba uczestników (około 3100) pokazuje wyraźnie, że istnieje potrzeba takiego miejsca na dyskusję.
<P>
Fakt, że w wyniku forum nie powstał żaden wynegocjowany tekst, należy uznać za mocną stronę procesu, a nie przejaw jego słabości. Forum pozwala na otwartą wymianę bez presji bronienia jakiegoś wyniku w wiążącym dokumencie.
<P>
Może to służyć za podstawę do lepszego zrozumienia obaw innych i może torować drogę do znalezienia wspólnych rozwiązań. Dynamiczne koalicje wywodzące się z forum stanowią w gruncie rzeczy przykład na to że, że IGF może funkcjonować jako platforma, gdzie ludzie, których łączą wspólne zainteresowania, mogą pogłębiać współpracę.
<P>
Tak więc posiedzenie Forum Zarządzania Internetem w Rio znów stało się doskonałą okazją do wzbogacenia wymiany, która pozwoliła na zgromadzenie całego wachlarza poglądów na interesujące nas kwestie.
<P>
Chciałabym jeszcze raz podziękować posłom i mam nadzieję, że będziemy kontynuować naszą doskonałą współpracę, ponieważ jest to jeden z najbardziej obiecujących obszarów, jeśli chodzi o naszą przyszłą pracę.
<SPEAKER ID="045" NAME="Gunnar Hökmark">
w imieniu grupy PPE-DE. - Pani przewodnicząca! Ważne jest, by podkreślić szybką zmianę, którą przyniósł ze sobą Internet i technologie informacyjno- komunikacyjne, nie dotyczy ona jedynie poszczególnych społeczeństw, ale również całego świata. We wszystkich segmentach społeczeństwa wpływ Internetu zmienił wzorce i możliwości. Jest to ważne, aby utrzymać tę perspektywę w przyszłości, ponieważ siłą Internetu była jego niezależność, jego możliwości i jego zdolność do przystosowania się do różnorodnych możliwości i potrzeb społecznych, w oparciu o różne podmioty i operatorów.
<P>
To ważne, ponieważ spoglądając w przyszłość, musimy być pewni, że Internet będzie mógł zostać wykorzystany do niwelowania rozłamów pomiędzy państwami i narodami, jak również pomoże walczyć z biedą oraz będzie wspierać rozwój - ma to ogromne znaczenie na przykład dla spełnienia celów milenijnych. Pojawienie się nowych technologii powinno również zostać wykorzystane do zapewnienia łatwiejszego i szerszego dostępu do Internetu w większej liczbie społeczeństw.
<P>
W Unii Europejskiej powinniśmy się skupić na trzech ważnych rzeczach. Po pierwsze, powinniśmy podkreślić nasze zobowiązanie wobec procesu IGF i wspierać go, jak również dbać o jego niezależny i niewiążący charakter. Ma to głębokie znaczenie, gdyż jest to dobry proces - bardziej dynamiczny jako niezależny i niewiążący.
<P>
Po drugie, powinniśmy wziąć udział w przygotowaniach do następnego IGF w New Delhi i zapewnić przeprowadzenie dyskusji z parlamentarzystami oraz społeczeństwem obywatelskim w celu podkreślenia niezależności forum, ale również jego możliwości. Po trzecie, powinniśmy zagwarantować, że Internet gwarantuje wolność i wolność słowa.
<SPEAKER ID="046" NAME="Catherine Trautmann">
w imieniu grupy PSE. - (FR) Pani przewodnicząca! Pani komisarz! Szanowni państwo! Drugie Forum Zarządzania Internetem odbyło się w Rio de Janeiro w dniach 12-15 listopada 2007 r. Wzięło w nim udział 2 100 osób ze wszystkich pięciu kontynentów reprezentujących strony zainteresowane Internetem z sektora publicznego i prywatnego.
<P>
Forum stanowi kontekst sprzyjający poszukiwaniu rozwiązań przyszłych problemów technologii informacyjnych i komunikacyjnych (TIK). Za sprawą wspólnej kultury i partnerskich rozmów stanowi źródło decyzji, które powinny zostać podjęte na przyszłym szczycie na temat społeczeństwa informacyjnego, poza tymi, które powinny podjąć nasze własne państwa.
<P>
Daje nam również możliwość prowadzenia otwartej refleksji na temat złożonego charakteru Internetu i przewidywać jego techniczne, etyczne i prawne ograniczenia, ponieważ są to najważniejsze problemy oprócz kwestii bliskich sercu UE: zmniejszenie cyfrowej przepaści, wolność słowa w Internecie, różnorodność kulturowa i ochrona dzieci. Można również wymienić: technologie identyfikacji radiowej (RFID), krótko mówiąc, tworzenie Internetu fizycznych przedmiotów, zagrożenie przeładowania sieci do 2010-2012, digitalizacja, szczególnie dóbr kultury, konsekwencje związane z ochroną własności intelektualnej i, przede wszystkim, poprawa dostępu do technologii informacyjnych i komunikacyjnych dla gorzej rozwiniętych państw.
<P>
Europa jest z całą pewnością na odpowiednim poziomie w zakresie procesów prawodawczych. Stanowi to dla nas, Europejczyków, zachętę, ale nie możemy się obijać. Wiele z tych kwestii prawodawczych i regulacji wykonawczych ulegnie polepszeniu wraz z przeglądem pakietu telekomunikacyjnego.
<P>
Przy tej okazji chciałabym wezwać do wejścia w nowy etap prac ukierunkowanych na cel polityczny i na przyszłość, szczególnie poprzez tworzenie europejskiego Forum Zarządzania Internetem obejmującego krajowe parlamenty i lokalne władze: europejskie forum, które powinno ruszyć do 2009 r. i być może organizacja światowego forum w Europie dzięki zgłoszeniu się Litwy na 2010 r.
<P>
Jako głowa delegacji chciałabym podziękować jej członkom, posłom i urzędnikom za ich prace i ich dostępność. Rezolucja, nad którą będziemy głosować stanowi plan działań. Cieszę się, że popierają ją wszystkie grupy polityczne w Parlamencie. Zapraszam pozostałe komisje parlamentarne do udziału w tych działaniach i chciałabym podziękować Komisji i poprosić posłów o wsparcie dla pani Viviane Reding. W końcu chciałabym poprosić Radę o włączenie do swojej agendy stosunków z Indiami i przygotowań do forum w Nowych Delhi. Zachęcam państwa członkowskie do udziału w ściślejszej współpracy.
<SPEAKER ID="047" NAME="Toomas Savi">
w imieniu grupy ALDE. - Pani przewodnicząca! Wśród wielu innych spraw w Rio de Janeiro w dniu 13 listopada 2007 r. poruszono kwestię wartości Internetu jako usługi publicznej. W dzisiejszych czasach najbardziej ograniczonym dobrem dla obywateli europejskich jest czas, rzeczą podstawową jest więc, aby rządy państw członkowskich wprowadziły usługi publiczne dostępne przez Internet.
<P>
Estonia, moja ojczyzna, wiele zrobiła w tym kierunku: głosowanie przez Internet, składanie oświadczeń podatkowych przez Internet, administracja elektroniczna, rejestracja przez Internet w urzędzie stanu cywilnego - to tylko niektóre z przykładów udanych projektów internetowych, które można by wdrożyć w całej Europie.
<P>
Wiem, że łatwiej jest zreformować mały kraj, w którym około 66% mieszkańców korzysta z Internetu. Niemniej jednak przeniesienie usług publicznych do Internetu warte jest tego wysiłku.
<P>
Jednym z warunków koniecznych funkcjonowania demokracji jest uczestnictwo. Rozwiązania internetowe dają możliwość uczestniczenia przy minimalnym wysiłku: nie ma kolejek ani też urzędników działających według własnego uznania. Internet daje obywatelom więcej niezależności i zapewnia bezstronne administrowanie ich sprawami.
<P>
Niemniej jednak niezwykle istotne jest, by rozpocząć taką edukację na jak najwcześniejszym etapie nauczania. Z drugiej strony umiejętność obsługi komputera spotkała się z lepszym przyjęciem niż esperanto - stała się ona najbardziej powszechnym językiem. Należy więc podjąć wysiłki nie tylko, aby zniwelować różnice w dostępie do technologii informatycznych na szczeblu regionalnym i globalnym, lecz również należy mieć na uwadze różne grupy wiekowe i warstwy społeczne.
<P>
Wreszcie, Parlament Europejski często zdaje się zajmować produkowaniem ogromnych ilości papierów. Dlaczego więc nie uwspółcześnić naszych narzędzi demokratycznych i nie wdrożyć administracji elektronicznej?
<SPEAKER ID="048" NAME="Ryszard Czarnecki">
w imieniu grupy UEN. - Pani Przewodnicząca! Internet jest jak nóż. Nóż może kroić chleb, który codziennie jemy, ale nóż może też zabijać. Trudno sobie wyobrazić dzisiejszy świat bez Internetu i naszą dzisiejszą pracę bez Internetu, ale też Internet jest instrumentem wykorzystywanym, na przykład przez pedofilów.
<P>
Dlatego też bardzo dobrze, że Unia Europejska, jako jeden z priorytetów na ostatnie forum zarządzania Internetem, które odbyło się w Brazylii dwa miesiące temu, uznała, że tym priorytetem będzie ochrona dzieci w Internecie. Powinniśmy starać się łączyć maksymalną dostępność sieci i otwartość z zapewnieniem bezpieczeństwa nie tylko dzieciom, ale tym wszystkim, którzy mogą być zagrożeni przez instrumentalne wykorzystywanie Internetu.
<P>
To znaczące, że następne forum zarządzania Internetem odbędzie się w stolicy Indii, w New Delhi, a więc w kraju, który stał się potęgą informatyczną, mimo, że jest krajem relatywnie biednym, obsługującą światowe koncerny, a jednocześnie pozwalającą na polepszenie statusu materialnego setkom tysięcy ludzi.
<P>
Godne poparcia wydają się dwie propozycje. Pierwsza to idea zorganizowania forum zarządzania Internetem za dwa lata w jednym z krajów nowej Unii, np. w Polsce, czy na Litwie. Druga to rozwiązanie naszego, nie światowego, ale naszego, europejskiego forum zarządzania Internetem. Tutaj rola Parlamentu Europejskiego jest absolutnie podstawowa. Oczywiście w ramach Unii to nasycenie Internetem w ramach państw członkowskich jest zróżnicowane, także w moim kraju, w Polsce, jest ono zbyt słabe, poniekąd ze względów ekonomicznych. Unia Europejska powinna działać na to, aby to nasycenie było w miarę podobne, zwłaszcza na obszarach wiejskich.
<SPEAKER ID="049" NAME="Malcolm Harbour" AFFILIATION="PPE-DE">
Pani przewodnicząca! Chciałbym dołączyć do pani Trautmann - i myślę, że wyrażam tym samym pogląd również wszystkich moich kolegów - i wyrazić wdzięczność Prezydium Parlamentu za umożliwienie nam udania się tam w charakterze oficjalnej delegacji.
<P>
Fakt ten zauważyło wielu uczestników. Stanowiliśmy tam najbardziej aktywną ze wszystkich delegacji politycznych. Europejscy posłowie stanowili najliczniejszą grupę parlamentarzystów. Niemniej jednak widzimy obecnie sygnały, że inni parlamentarzyści spoglądają na Forum Zarządzania Internetem, zdając sobie sprawę, że muszą się zaangażować w tej projekt, ponieważ dotyczy on podstawowych kwestii polityki publicznej, w której muszą brać udział.
<P>
Przemówienia moich kolegów dotyczyły licznych kwestii. Chciałbym jedynie podzielić się bardzo ogólnymi uwagami odnośnie do tego, jak widzę dalszą ewolucję procesu, zwłaszcza że jestem jedynym posłem do PE, który uczestniczył w obu światowych szczytach w sprawie społeczeństwa informacyjnego i był świadkiem rozwijania się tego procesu od samego jego początku. Istnieje przekonanie, że forum z Rio zaczyna wychodzić ze znacznie bardziej praktycznymi pomysłami, a ludzie zaczynają sobie zdawać sprawę z wartości wymiany informacji i najlepszych praktyk z całego świata.
<P>
Jest to spowodowane tym, iż wiele osób zrozumiało, że źródłem poszukiwanych w przyszłości korzyści nie będą struktury oficjalne, międzynarodowe i prawne. Będziemy musieli bowiem zajmować się wieloma takimi sprawami w ramach współpracy międzyrządowej, a wielokrotnie również w ramach współpracy pomiędzy organizacjami społecznymi i pozarządowymi.
<P>
I tak w przypadku ochrony dzieci, o której była już mowa, najbardziej skuteczne inicjatywy realizowały organizacje społeczne, takie jak w działająca w mojej ojczyźnie Internet Watch Foundation. Okazało się, że jest niezmiernie ważne, by po prostu mówić ludziom o takich organizacjach.
<P>
Na koniec podam jasny przykład wartości takiej wymiany, o bardziej ogólnym wydźwięku. Uczestniczyłem w warsztatach na temat informacji o naruszeniu ochrony danych konsumenta, co zostanie poddane pod dyskusję w Parlamencie w ramach prawodawstwa europejskiego. Mam całą dokumentację na temat tego, co uczyniono w tym kierunku w innych państwach i muszę powiedzieć, że ich wniosek jest obecnie bardzo słaby, a zapoznanie się z tymi informacjami przyniosłoby znaczne korzyści. Taki właśnie rodzaj praktycznych korzyści możemy wynieść z forum i jestem przekonany, że w Parlamencie będziemy w stanie wziąć udział w opracowaniu agendy na następne forum, aby było jeszcze bardziej skuteczne.
<SPEAKER ID="050" NAME="Francisca Pleguezuelos Aguilar" AFFILIATION="PSE">
(ES) Pani przewodnicząca! W moim odczuciu pani komisarz i wszyscy, którzy dziś tu wypowiadali się, zgadzają się co do znaczenia społecznego i politycznego wpływu tego forum, w którym uczestniczy coraz większa liczba osób.
<P>
Z tego powodu chciałabym pogratulować nam zobowiązania, jakie podjęliśmy w Europie. Jednak również uważam, że powinniśmy wykorzystać tę polityczną szansę, jaka się dziś przed nami rysuje, jak to powiedziała pani Catherine Trautmann, zastanowienia się nad nowym pakietem telekomunikacyjnym i w tym sensie myślę, że zarówno Komisja jak i Parlament powinny podjąć wszelkie wysiłki, aby nie tylko zaproponować ludziom w Europie dostęp do najlepszych usług cyfrowych, ale również by poprowadzić działania dążące do rozwoju społeczeństwa informacyjnego jako społecznego udogodnienia w państwach, które potrzebują współpracy z UE i przywództwa europejskiego.
<P>
W tym sensie uważam, że to co zostało tu powiedziane jest niezwykle ważne: musimy pracować nad wspólnymi problemami takimi jak wrażliwość, wolność słowa w Internecie i ochrona, w moim przekonaniu sprawami priorytetowymi.
<P>
W dzisiejszych czasach sądzę, że jest to niezwykle ważne - i zakończę na tym, pani przewodnicząca - abyśmy podejmowali globalne problemy w zgodzie z lokalnymi zagadnieniami. Sądzę, że jest to kwestia priorytetowa, tak więc stanowisko przyjęte w rezolucji, nad którą dziś będziemy głosować powinno być odpowiednie: wierzę, że będzie wystarczającą zachętą dla Komisji, aby kontynuowała włączanie tych priorytetów do swojej politycznej agendy.
<SPEAKER ID="051" NAME="Lambert van Nistelrooij" AFFILIATION="PPE-DE">
(NL) Pani przewodnicząca! Nie byłem w Rio, ale uczestniczyłem w pierwszej konferencji w Atenach i zobaczyłem tam, jak ważna jest formuła forum. W forum zainteresowane strony mogą razem badać ważne ograniczenia, które prawdopodobnie zostaną zastosowane do globalnych stosunków później i również znajdą swoje odzwierciedlenie w rozporządzeniach UE.
<P>
Za tym dialogiem kryją się dość trudne zagadnienia. Myślę o nazwach domen, ikon i amerykańskich wpływach w tym względzie. Myśl, jaka przyświeca temu jest taka, że, w naszym odczuciu, jest niezwykle ważne, aby sieć WWW nadal cechowała się prawdziwie globalnym niedwuznacznym podejściem. Dlatego jest istotne, aby sygnały z tej debaty pojawiały się na nowo jako nowe podejście do ikony oraz aby pomysły partnerów wziąć sobie do serca.
<P>
Pani przewodnicząca! Chciałbym dziś naświetlić ten szczególny aspekt sprawy. Wspieram z całego serca organizację forum europejskiego, europejskiej interpretacji Forum Zarządzania Internetem w przyszłości, najlepiej przed wyborami w 2009 r. To co musimy uczynić to upewnić się, by również w tej debacie zająć się naszymi krajowymi parlamentami. Z inicjatyw w niektórych krajach, takich jak Wielka Brytania, wynika, że są to kwestie życiowe. Biorąc pod uwagę ich znaczenie dla przyszłości, zatrudnienia i dobrobytu, jak również dla wolności informacji i uczestnictwa, jest sprawą podstawowej wagi, byśmy w tworzenie podejścia europejskiego włączyli krajowe parlamenty wraz z innymi zainteresowanymi stronami.
<P>
Apeluję do Komisji: w dokumentach czytam, że nie ma wystarczającej ilości narzędzi lub funduszy, by wspierać jedną czy inną rzecz czy też by wybrać inny kierunek postępowania. Pieniędzy jest mnóstwo. Proszę spojrzeć na program i2010, na programy badawcze itp. Naprawdę chciałbym przyjęcia bardzo hojnego stanowiska, aby ustanowić europejską wizję tych zagadnień w sposób jeszcze bardziej wyrazisty przed wyborami w 2009 r.
<SPEAKER ID="052" NAME="Zita Pleštinská" AFFILIATION="PPE-DE">
(SK) Dziękuję, pani przewodnicząca, za szansę uczestniczenia w tej interesującej debacie.
<P>
Zdecydowanie popieram pomysł ustanowienia forum na temat zarządzania Internetem z udziałem posłów do Parlamentu Europejskiego. Internet jest obecnie nieuchronną składową życia europejskich obywateli bez względu na ich wiek. Niemniej jednak w regionach o niekorzystnej sytuacji gospodarczej dostęp do szybkiego łącza internetowego jest prawie niemożliwy. Z zazdrością czasem oglądam emitowane w naszych mediach publicznych i prywatnych na Słowacji reklamy czterokrotnie szybszych łączy internetowych i korzyści z tym związanych. Tam gdzie mieszkam, nie możemy korzystać z takich usług, a nasze realne możliwości ograniczają się do lokalnych źródeł o niewystarczającej prędkości.
<P>
Pani komisarz Meglena Kuneva: co może uczynić Komisja, aby zapewnić równe szanse uczestniczenia w cyfrowym świecie regionom o niekorzystnej sytuacji i ludziom, którzy tam żyją i o których nie możemy zapominać?
<SPEAKER ID="053" NAME="Gunnar Hökmark" AFFILIATION="PPE-DE">
Pani przewodnicząca! Chciałbym powiedzieć tylko jedno. Chciałbym podziękować pani Trautmann, która bardzo dobrze przewodniczyła delegacji do Rio. Nie mówiłem tego w moim pierwszym wystąpieniu, ale myślę, że trzeba to podkreślić. Wszyscy jesteśmy zdania, że bardzo dobrze pełniła funkcję przewodniczącej. Chciałbym jedynie, by nie pozostało to niezauważone.
<SPEAKER ID="054" NAME="Meglena Kuneva">
komisarz. - Pani przewodnicząca! Przejdę teraz do następnej, o wiele bardziej konkretnej fazy. W rezultacie spotkania w Rio dojdzie w przyszłym miesiącu do konsultacji w Genewie, których celem będzie zgromadzenie poglądów na temat wyniku forum w Rio i przygotowanie następnego spotkania w New Delhi. Komisja uczestniczy w grupie doradczej, która pomaga sekretarzowi generalnemu ONZ w przygotowaniu IGF. Tak jak ma to miejsce od czasów światowego szczytu w sprawie społeczeństwa informacyjnego, oczywiście poinformujemy posłów do PE o wyniku tego spotkania. Chciałabym teraz przejść do odpowiedzi na szczegółowe pytania zadane przez posłów. Zacznę od pani Trautmann.
<P>
Z zadowoleniem przyjmujemy, że pani Trautmann poruszyła w swoim przemówieniu na posiedzeniu inauguracyjnym problem "Internetu fizycznych przedmiotów” oraz możliwości podniesienia tej kwestii w przyszłym roku na IGF. W odniesieniu do drugiej części przemówienia pani Trautmann: Forum Zarządzania Internetem pojawia się w różnych miejscach, co wydaje się dobrym sposobem, aby skupić się na szczególnie ważnych w danym regionie kwestiach zarządzania Internetem. Komisja zdecydowanie popiera ten pomysł.
<P>
Przechodząc do pytań pana Saviego, możemy jedynie w pełni zgodzić się z jego stwierdzeniem i dlatego też Komisja zobowiązała się do opracowania elektronicznych aplikacji wraz z szeroko zakrojonym programem i prawodawstwem.
<P>
Odnośnie do pytania pana Czarneckiego, Komisja jest zobowiązana do wszystkich inicjatyw dotyczących ochrony dzieci. Promowaliśmy tę kwestię w ramach agendy IGF, a niedługo mamy zamiar zaproponować nowy program dotyczący ochrony dzieci w Internecie.
<SPEAKER ID="055" NAME="Przewodnicząca">
Kończąc debatę pragnę poinformować, że zgodnie z art. 103 ust. 2 Regulaminu otrzymałam projekt rezolucji podpisany przez sześć grup politycznych.
<P>
Debata została zamknięta.
<P>
Głosowanie odbędzie się dziś o godz. 12.00.
<P>
(Posiedzenie zostało zawieszone o godz. 11.40 i wznowione o godz. 12.00).
