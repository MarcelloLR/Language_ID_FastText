<CHAPTER ID="014">
Jednominutowe wystąpienia w znaczących kwestiach politycznych
<SPEAKER ID="028" NAME="Przewodniczący">
Następnym punktem posiedzenia są jednominutowe wystąpienia w znaczących kwestiach politycznych.
<SPEAKER ID="029" NAME="Tunne Kelam" AFFILIATION="PPE-DE">
Panie przewodniczący! Dziękuję za pańskie gratulacje w rocznicę rozszerzenia Unii Europejskiej.
<P>
Pod koniec upływającej kadencji chciałbym złożyć wyrazy uznania w związku z działalnością intergrupy "Bałtycka Europa” Parlamentu, która wyciągnęła wnioski praktyczne z ostatniego rozszerzenia, wskutek którego Morze Bałtyckie stało się wewnętrznym akwenem Unii. Zainicjowała ona nową politykę europejską - strategię Morza Bałtyckiego. Mamy powód do prawdziwej satysfakcji - dzięki kreatywnemu i umiejętnemu kierownictwu Christophera Beazleya strategia Morza Bałtyckiego zyskała poparcie Komisji i zostanie wkrótce wdrożona przez prezydencję szwedzką. W związku z tym zdecydowanie opowiadam się za tym, by działalność tej intergrupy była kontynuowana podczas następnej kadencji Parlamentu Europejskiego.
<P>
Wdrożenie strategii Morza Bałtyckiego będzie długotrwałym procesem wymagającym nadzoru parlamentarnego, a od czasu do czasu także sprawozdań. Mam również nadzieję, że działalność intergrup, jako podstawowa forma demokracji parlamentarnej, nie zostanie ograniczona podczas następnej kadencji Parlamentu Europejskiego. Powtarzam tutaj apel pana posła Bushilla-Matthewsa.
<SPEAKER ID="030" NAME="Glyn Ford" AFFILIATION="PSE">
. - Panie przewodniczący! Pragnę wezwać pana do interwencji w Komisji w imieniu grupy moich wyborców. Obywatele Gibraltaru, których mam zaszczyt reprezentować formalnie od pięciu lat i nieformalnie od ponad dwudziestu, są bardzo zaniepokojeni skupiskami zachorowań na nowotwory wykrytymi niedawno zarówno w Gibraltarze, jak i po hiszpańskiej stronie granicy.
<P>
Przebywając w Gibraltarze trudno jest nie dostrzec, a czasem również nie wyczuć dymu i zanieczyszczeń z przygranicznych rafinerii; istnieją obawy, że to właśnie one powodują zachorowania.
<P>
Chcemy przeprowadzenia przez obie strony, zgodnie z przyjętymi obustronnie zasadami, wspólnego dochodzenia w celu złagodzenia obaw i niepokoju ludzi mieszkających po obu stronach granicy w związku z zanieczyszczeniem oraz jego konsekwencjami.
<SPEAKER ID="031" NAME="Bill Newton Dunn" AFFILIATION="ALDE">
Panie przewodniczący! W imieniu jednego z moich wyborców chciałbym poruszyć kwestię posiadającego obywatelstwo brytyjskie i greckie młodego człowieka o nazwisku John Zafiropoulos. W zeszłym roku grecki sąd pierwszej instancji skazał go na karę więzienia, wydając w jego sprawie przesadnie surowy wyrok. Z informacji, jakie uzyskałem, panie przewodniczący, wynika, że pogwałcono podstawowe zasady określone w greckim ustawodawstwie, jak też prawo do rzetelnego procesu sądowego. Prawo do rzetelnego procesu obowiązuje w całej Europie i dotyczy wszystkich jej obywateli.
<P>
Na początku bieżącego roku napisałem list do Aten, do greckiego ministra sprawiedliwości, informując o swoich obawach. Pod odpowiedzią, którą otrzymałem trzy miesiące później, podpisali się niskiej rangi urzędnicy ministerstwa, nie odnosząc się do sprawy, którą poruszyłem w liście do ministra, czyli naruszenia prawa do rzetelnego procesu sądowego. Jestem tym bardzo zaniepokojony i dlatego też poruszam tę kwestię teraz w Parlamencie, mając nadzieję na rzetelną odpowiedź z Aten oraz pełne, rzetelne rozpatrzenie sprawy pana Zafiropoulosa.
<SPEAKER ID="032" NAME="Ewa Tomaszewska" AFFILIATION="UEN">
(PL) Panie przewodniczący! Chciałam się odnieść do trybu pracy w Parlamencie Europejskim. Otóż uważam, że głosowanie nad poważnymi dokumentami w kilkanaście minut po zakończeniu debaty nie jest działaniem rozsądnym. Nie wszystkie argumenty pojawiają się przed posiedzeniami frakcji politycznych. Przy licznej grupie poprawek warto rozważyć przesunięcie głosowań na następny dzień. Jest to kwestia do rozważenia dla następnej kadencji.
<P>
W międzyczasie niestety zdarzyły się dwa, dla mnie bardzo istotne, fakty, o których chciałabym również powiedzieć. Po pierwsze, Rosja podpisała z Abchazją i Osetią porozumienie zapewniające obecność jej wojsk w tych prowincjach Gruzji. Jakim prawem zatem twierdzi, że sytuacja w Czeczenii to jest jej wewnętrzna sprawa? Mam nadzieję, że w tej kwestii również wypowie się Parlament w przyszłej kadencji.
<P>
W ciągu ostatniego roku w Polsce kolejne 114 tysięcy mężczyzn straciło pracę. To jest efekt kryzysu, ale nie wyłącznie. Fala zgłoszeń o planowanych zwolnieniach grupowych dociera do urzędów pracy, w tym ponad 80 tysięcy polskich stoczniowców, pozbawionych pracy przez Unię Europejską, zezwalającą na wspieranie ze środków publicznych innych miejsc pracy w innych krajach. Jest to dyskryminacja.
<SPEAKER ID="033" NAME="Milan Horáček" AFFILIATION="Verts/ALE">
(DE) Panie przewodniczący! W zeszłym tygodniu Słowenia zaostrzyła swój sprzeciw wobec przystąpienia Chorwacji. Chciałbym w jasny sposób przedstawić ten konflikt, gdyż takie zachowanie wydaje mi się niewłaściwe i poniżej godności państwa członkowskiego Unii Europejskiej.
<P>
Chorwacja jest krajem kandydującym, który pragnie przystąpić do Unii Europejskiej i wykazuje znaczną gotowość do wdrożenia reform. Chociaż nie wszystkie kryteria zostały spełnione, obrany kierunek jest oczywisty. Słowenia musi przestać zachowywać się w małostkowy sposób, by umożliwić szybkie znalezienie rozwiązania. Traktat lizboński i proces rozszerzenia pozwolą na dalszy rozwój Unii Europejskiej, a Chorwacja zostanie państwem członkowskim!
<SPEAKER ID="034" NAME="Urszula Krupa" AFFILIATION="IND/DEM">
(PL) Panie przewodniczący! W trosce o przyszłość Europy chciałabym dzisiaj na ostatniej sesji w tej kadencji w Strasburgu przypomnieć słowa naszego wielkiego rodaka, Ojca Świętego Jana Pawła II, który powiedział: "Nie będzie jedności Europy dopóki nie będzie ona wspólnotą ducha”. Ten najgłębszy fundament jedności przyniosło Europie i przez wieki go umacniało chrześcijaństwo ze swoją Ewangelią, ze swoim rozumieniem człowieka i wkładem w rozwój dziejów, ludów i narodów. Nie jest to zawłaszczanie historii, jest bowiem historia Europy jakoby wielką rzeką, do której wpływają rozliczne dopływy i strumienie, a różnorodność tworzących ją tradycji i kultur jest jej wielkim bogactwem. Zrąb tożsamości europejskiej jest zbudowany na chrześcijaństwie, a obecny brak duchowej jedności wynika głównie z kryzysu tej właśnie chrześcijańskiej samoświadomości.
<SPEAKER ID="035" NAME="Ashley Mote" AFFILIATION="NI">
Panie przewodniczący! Przez ostatnich pięć lat z przerażeniem patrzę na skandal, jakim jest nieustanny, zinstytucjonalizowany rabunek pieniędzy podatników przez UE. Z przerażeniem obserwowałem, jak zatłoczone już i tak Zjednoczone Królestwo zalewają setki, tysiące nieproszonych pracowników z zagranicy, którzy przybywają dla własnego zysku i wykorzystują nasze państwo opiekuńcze. Z bliska przyglądałem się systemowi legislacyjnemu, który pozwala anonimowym biurokratom tworzyć tak zwane prawo bez zważania na szkody, jakie wyrządzają gospodarce brytyjskiej i tamtejszym firmom. Patrzyłem z bliska -
<P>
(Okrzyki z sali: "Z więzienia Jej Królewskiej Mości!”)
<P>
na ten kosztowny, bezużyteczny i prowadzący jałowe debaty parlament, stanowiący wymyślną iluzję demokracji opartej na odpowiedzialności. To monstrualne oszustwo wobec naszych wyborców.
<P>
Prezydent Gorbaczow miał rację: UE to dawny Związek Radziecki odziany w zachodnie szaty. Pewnego dnia zrozumiecie, że nie można rządzić się w cudzym domu.
<SPEAKER ID="036" NAME="Przewodniczący">
Przemawia pan w wolnym Parlamencie. Gdyby nie był on wolny, nie mógłby pan nawet wygłosić tego przemówienia.
<P>
(Oklaski)
<SPEAKER ID="037" NAME="Ljudmila Novak" AFFILIATION="PPE-DE">
(SL) W dniu 2 kwietnia ta Izba przyjęła znaczną większością głosów rezolucję w sprawie sumienia Europy i totalitaryzmu. Kocham Słowenię, która jest moją ojczyzną, zasmuca mnie jednak fakt, że ta rezolucja Parlamentu Europejskiego nie padła tam na podatny grunt i nie pomogła nam w rozwiązaniu bolesnych problemów przeszłości.
<P>
Wręcz przeciwnie, niektórzy pragną wynieść Titę do rangi bohatera i nadać jego imię ulicy w stolicy Słowenii pomimo faktu, że ponosi on odpowiedzialność za masowe morderstwa po wojnie. Ponieważ Tity nie postawiono nigdy przed sądem, wielu ludzi nie chce przyznać, że te powojenne masowe morderstwa stanowią zbrodnię, a ci, którzy je nakazali, byli zbrodniarzami.
<P>
Być może właściwe byłoby wystosowanie przez Parlament Europejski lub pana, panie przewodniczący, apelu do parlamentów krajowych, by zapoznały się z tą rezolucją, a następnie przyjęły ją lub uzupełniły przy uwzględnieniu lokalnych okoliczności. Czyniąc tak, parlamenty przyczyniłyby się do lepszego i rzetelniejszego zrozumienia dziejów poszczególnych krajów Europy oraz całego kontynentu.
<SPEAKER ID="038" NAME="Richard Corbett" AFFILIATION="PSE">
Panie przewodniczący! Często ubolewamy nad rzekomym brakiem informacji dla społeczeństwa w przededniu wyborów europejskich. Po niedawnej wypowiedzi pana posła Mote'a chciałbym nadmienić, że większym problemem jest celowa dezinformacja, a wręcz publiczne wygłaszanie zwykłych kłamstw.
<P>
W moim kraju tak zwana Partia Niepodległości Zjednoczonego Królestwa, z szeregów której wywodzi się pan poseł Mote, rozkleiła wszędzie plakaty, według których członkostwo w Unii Europejskiej kosztuje nas 400 milionów euro dziennie. Oznacza to 15 miliardów euro rocznie, czyli liczbę pięciokrotnie wyższą od rzeczywistej, którą można poznać choćby korzystając z biblioteki Izby Gmin. Sponsor tej partii, Stuart Wheeler, nie chciał pozostać w tyle, i stwierdził, że koszt członkostwa to 120 miliardów funtów rocznie, czyli około 36 razy więcej niż w rzeczywistości.
<P>
Prawda jest jednak taka, że budżet europejski, który wynosi zresztą tylko 3,3 miliarda euro, to 1% PKB. Budżet raczej niewielki, całkiem mały w porównaniu z olbrzymimi korzyściami gospodarczymi, które w moim kraju sięgają około 2 tysięcy euro na rodzinę. To wielkie korzyści, z pewnością warte ceny członkostwa i z pewnością warte wspomnienia.
<P>
Jak sam pan stwierdził, panie przewodniczący, ceną wolności jest danie niektórym prawa do szerzenia dezinformacji i kłamstw. Musimy zapłacić tę cenę, mamy jednak obowiązek energicznie bronić prawdy.
<P>
(Oklaski)
<SPEAKER ID="039" NAME="Chris Davies" AFFILIATION="ALDE">
Panie przewodniczący! W zeszłym tygodniu z posłami do Parlamentu rozmawiał Dyrektor ds. Działalności Agencji Narodów Zjednoczonych ds. Pomocy Uchodźcom Palestyńskim w Gazie John Ging. Pan Ging poinformował nas, że do Gazy po bombardowaniach nadal nie trafiają materiały umożliwiające odbudowę, nie ma dostaw dla biznesu ani przemysłu, a ONZ zaspokaja zaledwie 60% zapotrzebowania ludności na wartość energetyczną żywności.
<P>
Panie przewodniczący, widział pan tę sytuację na własne oczy, stan taki jednak utrzymuje się i mamy tu do czynienia ze zbiorową karą wymierzaną przez Izrael niewinnej ludności na tym terenie.
<P>
W ostatnich dniach usłyszeliśmy ze strony Izraela zadziwiające groźby wobec Unii Europejskiej i stwierdzenia, że jeżeli pani komisarz Ferrero-Waldner będzie nadal odmawiać rozszerzenia układu o stowarzyszeniu między Izraelem a UE, wpływy europejskie zmaleją, a Europa nie odegra roli w procesie pokojowym.
<P>
Najwyższy czas powiedzieć: dość. Postępowanie Izraela stanowi zniewagę dla ludzkości i cywilizacji. Najwyższa pora, byśmy nie tylko nie rozszerzali tego układu, lecz zawiesili go.
<SPEAKER ID="040" NAME="Bernard Wojciechowski" AFFILIATION="IND/DEM">
(PL) Panie przewodniczący! Tylko 13% Polaków pójdzie do eurowyborów. O losach większości zdecyduje mniejszość. Szkoda! UE jest niezbędna w obliczu wyzwań globalnych, a ludzie dostrzegają wartość solidarności między państwami.
<P>
Jednak ostatnio nie zrobiono nic, żeby zwiększyć aktywność społeczną. W debatach w Polsce dominują pyskówki między dwiema partiami. Publiczne pieniądze są bezsensownie wydawane na billboardy z płaskimi gębami tych, którzy na spotkania do ludzi wyjść nie potrafią. Premiera Tuska tyle interesuje prawdziwa debata o sprawach europejskich co wcześniej Kaczyńskiego.
<P>
Ostatnim razem pytałem z tego miejsca, czy Parlament Europejski przewiduje jakieś spektakularne przedsięwzięcia last minute, mające skłonić ludzi do głosowania. Niestety, obrady prowadził wtedy Marek Siwiec, który chyba wciąż nie może przyzwyczaić się do myśli, że demokracja bez zaangażowania obywatelskiego jest niczym.
<P>
Spytam więc ponownie: czy Parlament Europejski jest w stanie zrobić jeszcze cokolwiek, żeby jako instytucja wyjść naprzeciw oczekiwaniom związanym z wyborami? 13% to nie tylko pechowa liczba, to wręcz kompromitacja.
<SPEAKER ID="041" NAME="Avril Doyle" AFFILIATION="PPE-DE">
Panie przewodniczący! Chciałabym odnieść się do części krytycznych uwag dotyczących "ekologicznych” żarówek, które ponownie pojawiły się w weekend w mediach, zwłaszcza eurosceptycznych.
<P>
Milczenie oznacza zgodę, chciałam zatem powiedzieć, że żarówki energooszczędne nie stanowią zagrożenia, jeżeli konsumenci - domownicy - właściwie się z nimi obchodzą, i jeżeli są produkowane we właściwych warunkach, z poszanowaniem tak zdrowia pracowników, jak i środowiska.
<P>
Na europejskich przedsiębiorstwach wielonarodowych, które produkują żarówki w krajach takich, jak Chiny, spoczywa obowiązek zapewnienia, aby spełnione były standardy wymagane podczas ich produkcji w Unii Europejskiej. Produkt końcowy, czyli żarówka, jest w pełni bezpieczny, gdy korzysta się zeń zgodnie z instrukcją - jest on równie bezpieczny, jak na przykład istniejące żarówki czy baterie. Żarówek takich należy się pozbywać i obchodzić z nimi zgodnie z instrukcją.
<P>
Sądzę, że na temat produkcji nowoczesnych, bardziej ekologicznych i czystszych żarówek szerzona jest antyeuropejska propaganda i trzeba sprzeciwić się tym, którzy rozpowszechniają nieprawdziwe informacje dotyczące tych niezwykle ważnych produktów.
<SPEAKER ID="042" NAME="Pierre Pribetich" AFFILIATION="PSE">
(FR) Panie przewodniczący! Prezydent Mitterrand mawiał, że są dwie metody prowadzenia polityki: na sposób urzędnika i kucharza.
<P>
Wspominam o tym w związku z procesem akcesyjnym krajów byłej Jugosławii i Albanii. Wysłuchując stanowisk przedstawianych przez Komisję i posłów oraz zapoznając się z nimi na piśmie mam wrażenie, że identyfikują się oni z profesją urzędnika, skrupulatnie odnotowując zamknięte rozdziały i dodając, gdy jest to konieczne, dodatkowe etapy takie jak problemy dwustronne między Słowenią a Chorwacją. Moim zdaniem popełniamy fundamentalny błąd.
<P>
W tym przypadku lepiej byłoby postępować jak kucharz, by w delikatny i subtelny sposób połączyć składniki i różne cechy kulturowe, doprawić dania i skorzystać z wkładu tych nowych krajów oraz wszystkiego, co mogą one zaoferować, by wzbogacić naszą Europę. Europa pozostaje ideałem, jeżeli chodzi o szacunek, tolerancję i różnorodność; pozostaje siłą na rzecz pokoju, zwłaszcza na Bałkanach Zachodnich; pozostaje też wspólną wizją - wizją jednej przyszłości.
<P>
W obecnym okresie poważnego kryzysu gospodarczego trudno wyobrazić sobie coś gorszego od wycofania się i zasklepienia w panicznym strachu przed innymi, przed cudzoziemcami. Pamiętajmy o podejściu ojców założycieli Europy i zastosujmy je w odniesieniu do tych krajów Bałkanów Zachodnich.
<SPEAKER ID="043" NAME="Jelko Kacin" AFFILIATION="ALDE">
(SL) Rozszerzenie Unii Europejskiej przyniosło wzrost, pokój i stabilność, umożliwiając również demokratyzację. Najnowsze rozszerzenie, do którego doszło pięć lat temu, okazało się sukcesem, dzisiaj stoimy jednak przed sytuacją gospodarczą wymagającą szybkiego i skutecznego działania.
<P>
Dostrzegamy i odczuwamy korzyści płynące z pełnej integracji z Unią Europejską oraz rozszerzenia strefy euro. Ochrona, jaką daje wspólna waluta, okazała się skutecznym zabezpieczeniem nie tylko interesów gospodarczych w obrębie Unii Europejskiej, lecz także interesów szerzej postrzeganej Europy.
<P>
W Unii Europejskiej doświadczamy nie 27 kryzysów gospodarczych, lecz jednego - bardzo poważnego i głębokiego. Najszybszym sposobem rozwiązania go będzie współpraca z innymi krajami Europy oraz podjęcie skoordynowanych, terminowych i stanowczych działań. Protekcjonizm jest krokiem wstecz, ale populizm jest receptą na upadek gospodarczy.
<P>
Rosnące i powiększające swój zasięg firmy mają przyszłość. Przyszłość Unii Europejskiej to również dalsze rozszerzenie, jak też tworzenie i rozwój nowych możliwości oraz sposobności.
<SPEAKER ID="044" NAME="Zita Pleštinská" AFFILIATION="PPE-DE">
- (SK) W dniu 1 maja przypadła piąta rocznica przystąpienia Słowacji do UE. Tego dnia odbyły się różne uroczystości, podczas których podsumowywaliśmy naszą obecność w Unii. Wzięłam udział w obchodach na granicy słowacko-polskiej, na moście granicznym Čirč-Leluchov. Ten symboliczny most, który zbudowano ze środków przedakcesyjnych z UE, połączył społeczności słowacką i polską w regionie przygranicznym, dając impuls do współpracy między obywatelami po obydwu stronach granicy.
<P>
Po przystąpieniu Słowacji i Polski do strefy Schengen w grudniu 2007 roku zniesiono kontrole graniczne, a wraz z nimi bariery administracyjne, które wiązały się z problemami dla lokalnej ludności i utrudniały współpracę. Dzisiaj jesteśmy świadkami wielu udanych projektów finansowanych z funduszy strukturalnych UE, które przyczyniają się do długoterminowego zrównoważonego rozwoju tych obszarów.
<P>
Panie przewodniczący, chciałabym wyrazić wielką radość oraz wdzięczność z powodu faktu, że Słowacja i jej sąsiedzi należą do UE. Cieszę się, że jako jedna z 14 reprezentantów Słowacji w Parlamencie Europejskim mogłam wziąć udział w pisaniu tego chlubnego rozdziału historii UE w obecnej kadencji.
<SPEAKER ID="045" NAME="Marusya Ivanova Lyubcheva" AFFILIATION="PSE">
(BG) W ostatnich miesiącach byliśmy świadkami licznych porwań statków dla okupu przez somalijskich piratów. Istnieje niebezpieczeństwo, że stanie się to zorganizowaną formą terroryzmu morskiego oraz dochodowym interesem, w którym jako pośrednicy uczestniczą nawet firmy doradcze i kancelarie prawne. Nie należy się nadmiernie cieszyć ze szczęśliwego zakończenia tych historii z punktu widzenia zakładników, gdyż właściciele statków i kraje, których dotyka ten proceder, płacą wysoką cenę. Piractwo staje się ogólnoświatowym zagrożeniem dla żeglugi.
<P>
Działania te dotyczą również coraz większej liczby obywateli europejskich. Obecnie na statku "Malaspina Castle” przetrzymywanych jest 16 bułgarskich zakładników. Monitorowania negocjacji z piratami nie można uznać za adekwatną politykę. Trzeba wyraźniej określić zobowiązania przyjmowane w takich sytuacjach przez Unię Europejską. Działania podejmowane teraz przez różne instytucje są ważne, lecz w oczywisty sposób niewystarczające. Dlatego też nalegam na pilne działania na najwyższym szczeblu w celu uwolnienia zakładników i opanowania sytuacji, którą w XXI wieku należy uznać za haniebną.
<SPEAKER ID="046" NAME="Marco Pannella" AFFILIATION="ALDE">
(IT) Panie przewodniczący, panie i panowie! Jestem tutaj, podobnie jak państwo, od trzydziestu lat; gdybyśmy jednak mieli podsumować te trzy dekady, przekonalibyśmy się, że nie dorównały one nadziejom żywionym przez nas w 1985 roku, gdy w tym Parlamencie dokonaliśmy ważnego przejścia od starej Europy państw, która poniosła klęskę, w kierunku Stanów Zjednoczonych Europy.
<P>
Dzisiaj powracamy do tej niefortunnej przeszłości - Europy państw, lecz nie państwa europejskiego - i do naszej twierdzy, a ci sami ludzie, którzy obwołali nas wielką nadzieją i szansą, zagłosują wkrótce bez przekonania i ponownie potępią fakt, że wskutek nieszczęśliwej metamorfozy reprezentujemy, panie przewodniczący, to zło, przeciwko któremu wystąpiliśmy, oraz które, jak sobie wmówiliśmy, pokonaliśmy.
<SPEAKER ID="047" NAME="Przewodniczący">
Dziękuję bardzo, panie pośle Pannella. Dobrze pamiętam, że po swoim wyborze w 1979 roku złożył pan tysiące poprawek - wtedy jeszcze na papierze. W międzyczasie opuścił nas pan jednak raz, podczas gdy ja pozostawałem tutaj przez cały czas. Wrócił pan do rzymskiego parlamentu.
<SPEAKER ID="048" NAME="Marie Panayotopoulos-Cassiotou" AFFILIATION="PPE-DE">
(EL) Panie przewodniczący! Obchodzimy rocznicę przystąpienia nowych krajów do Unii Europejskiej i wszystkich nas ucieszyło oraz poruszyło pańskie oświadczenie. Sądzę jednak, że obecna tu pani komisarz, podobnie jak ja i wielu innych posłów, myśli o fakcie, iż jeden z krajów, które przystąpiły, a mianowicie Cypr, jest nadal okupowany w swojej północnej części, i stacjonują tam obce wojska. Ponownie wzywam dzisiaj Unię Europejską do zapewnienia, aby wspólnotowy dorobek prawny obowiązywał na całym terytorium wyspy.
<SPEAKER ID="049" NAME="Silvia-Adriana Ţicău" AFFILIATION="PSE">
(RO) Kryzys gospodarczy wywiera poważny wpływ na gospodarkę światową. Według szacunków wszystkie państwa członkowskie odnotują w tym roku ujemny wzrost. Na szczeblu europejskim doszło do niepokojącego wzrostu liczby bezrobotnych. Wiele firm ogranicza swoją działalność i zwalnia pracowników lub czyni ich formalnie bezrobotnymi.
<P>
Obywatele Europy tracą pracę i mają trudności ze spłatą kredytów, które zaciągnęli. Ich jakość życia również się pogarsza. Uważam, że w obecnych czasach kryzysu gospodarczego i finansowego UE musi inwestować przede wszystkim w ludzi. Dobra sytuacja europejskich firm zależy od ich pracowników. Dlatego też sądzę, że mamy obowiązek wspomagać przede wszystkim właśnie ich.
<P>
Sądzę, że podczas szczytu w sprawie zatrudnienia, który odbędzie się 7 maja w Pradze, trzeba pilnie znaleźć konkretne rozwiązania, które powstrzymają niepokojący wzrost bezrobocia. Korzystam z tej sposobności, wzywając Radę Europejską, aby w czasie czerwcowego posiedzenia uczynić priorytetem ochronę miejsc pracy oraz wypracowanie rozwiązań pozwalających zmniejszyć bezrobocie w Unii Europejskiej.
<SPEAKER ID="050" NAME="Thomas Wise" AFFILIATION="NI">
Panie przewodniczący! Jest 4 maja i będzie to moje ostatnie wystąpienie w tej Izbie. Dokładnie 30 lat temu premierem Wielkiej Brytanii została Margaret Thatcher, która musiała zmierzyć się ze spowodowanymi przez socjalistów problemami, bardzo podobnymi do zagrażających nam obecnie: ogromnym długiem, wzrostem bezrobocia i rozruchami.
<P>
Pani Thatcher rozumiała, że rozwiązaniem jest ograniczenie roli rządu, nacisk na wolność jednostki i samostanowienie narodów. Obecnie UE rozbudowuje rolę rządu, zwiększa kontrolę centralną oraz niszczy państwa narodowe. Pamiętam również, jak pani Thatcher mówiła: "nie”, "nie”, "nie”: to słowa, które UE ignoruje lub ich nie rozumie.
<P>
Następnie wygłosiła w Brugii słynną już dziś mowę, która zapoczątkowała sprzeciw wobec tego przedsięwzięcia. UE próbuje od 50 lat udzielić odpowiedzi na problem, z którym zmagamy się przez ostatnich 200 lat. Uważam, że jeżeli UE jest odpowiedzią, pytanie musiało być bezsensowne. I - jak mawiają w Gwiezdnych wojnach - "niech 4 maja będzie z wami”.
<SPEAKER ID="051" NAME="Przewodniczący">
Jeżeli mogę skomentować, uważam, że pani Thatcher zasługuje na wielki szacunek. To ona, jako premier, zgodziła się, by prawodawstwo dotyczące wspólnego rynku było uchwalane głosami większości. Tak więc Margaret Thatcher wyraziła zgodę na głosowanie większościowe w Radzie; to była doskonała decyzja.
<SPEAKER ID="052" NAME="Csaba Sándor Tabajdi" AFFILIATION="PSE">
(HU) Panie przewodniczący! Dwa tygodnie temu również przemawiałem tutaj, określając rozszerzenie UE jako sukces - tak stare, jak i nowe państwa członkowskie zyskały, nie ma przegranych. Dzisiaj chciałbym powiedzieć, że podczas kryzysu gospodarczego elita polityczna musi dać przykład umiarkowania.
<P>
W Niemczech nałożono ograniczenia na kierownictwo firm dotowanych przez państwo. Amerykański prezydent Obama podjął podobne kroki, a rząd węgierski obniża wynagrodzenia ministrów o 15%.
<P>
Panie przewodniczący, byłoby dobrze, gdyby Komisja Europejska mogła również dać przykład w tej dziedzinie. Ostatecznie podczas kryzysu rezygnacja komisarzy z części przysługującej im hojnej odprawy miałaby znaczący wpływ na reputację, wiarygodność i prestiż UE. Nawet jeżeli jest to gest symboliczny, byłby on sygnałem dla obywateli Europy, że podczas kryzysu gospodarczego przywódcy UE są też gotowi do poświęceń i okazują solidarność z ludźmi o skromniejszych dochodach.
<SPEAKER ID="053" NAME="Charles Tannock" AFFILIATION="PPE-DE">
Panie przewodniczący! Republika Chińska, znana zazwyczaj jako Tajwan, osiągnęła wreszcie swój słuszny cel i będzie mogła uczestniczyć jako obserwator w Światowym Zgromadzeniu Zdrowia. Chińska Republika Ludowa (ChRL) konsekwentnie blokowała wniosek Tajwanu od 1971 roku, gdy zastąpiła go w Organizacji Narodów Zjednoczonych.
<P>
Jako lekarz jestem przekonany, że kwestie zdrowia publicznego nie powinny odgrywać roli w stosunkach międzynarodowych, a Parlament Europejski, co dobrze o nim świadczy, konsekwentnie odrzucał małostkowe działania Pekinu służące blokowaniu wysiłków Tajwanu na rzecz uczestnictwa w posiedzeniach Zgromadzenia.
<P>
Gratuluję prezydentowi Tajwanu Ma Ying-jeou udanej polityki zbliżenia między Pekinem a Tajpej. ChRL wreszcie dostrzegła bezsens swoich czynów mających na celu zastraszenie sąsiada.
<P>
Również mam nadzieję na poprawę stosunków między obydwoma rządami, co przyniesie korzyści wszystkim, w tym przypadku dotyczące zwłaszcza stanu zdrowia pracowitych mieszkańców Tajwanu.
<SPEAKER ID="054" NAME="Marco Pannella" AFFILIATION="ALDE">
(IT) Panie przewodniczący, panie i panowie! W kwestii osobistej chciałbym jedynie powtórzyć, że wbrew temu, co pan stwierdził - a poza tym przypadkiem postępował pan właściwie podczas tej kadencji Parlamentu - przez ostatnich 30 lat byłem nieodmiennie ponownie wybierany do tej Izby. Sprawy wyglądały tak, że w duchu współpracy w łonie Partii Radykalnej, poinformowawszy o tym uprzednio wyborców, oddałem swoje miejsce innym kolegom takim jak Olivier Dupuis, którzy zasiadali w tej Izbie i w innych instytucjach. W związku z tym myli się pan - pragnę powtórzyć, że byłem ponownie wybierany za każdym razem przez 30 lat.
<P>
Niestety, tym razem, panie przewodniczący - chociaż był pan tutaj w czasach Ottona von Habsburga i Altiera Spinellego, który zachęcał Parlament, by skutecznie sprzeciwiać się żądaniom Rady, odmawiając przedstawiania opinii - cóż, tym razem, panie przewodniczący, byliśmy obydwaj świadkami, jak ta Izba zgadza się spełniać rolę "taksówkowego parlamentu” w obliczu chęci narzucenia nam innych niż parlamentarne harmonogramów - i takie też pan narzucił - w odniesieniu do poronionego projektu lizbońskiego.
<SPEAKER ID="055" NAME="Przewodniczący">
Dziękuję bardzo, panie pośle Pannella. Pańskie słowa nie przeczą moim. Jestem przekonany, że w latach 1996-1999 był pan nieobecny w Parlamencie Europejskim. Tak, jak pan powiedział, został pan wybrany, lecz to nie jest sprzeczne z tym, co powiedziałem. Pragnę zapewnić pana wyraźnie o moim szacunku dla pańskiej działalności i pracy w Parlamencie Europejskim.
<SPEAKER ID="056" NAME="Neena Gill" AFFILIATION="PSE">
Panie przewodniczący! Pragnę wyrazić niepokój w związku z losem tysięcy niewinnych cywilów, których talibowie z doliny Swat uczynili uchodźcami w ich własnej ojczyźnie. Wszyscy słyszeliśmy o złym traktowaniu kobiet przez talibów. Doniesienia z doliny z ostatniego miesiąca mówią jednak o zamykaniu zakładów fryzjerskich, zakazie słuchania muzyki i wyłączaniu odbiorników satelitarnych. Powszechne są również napady na banki oraz rabowanie domów i kobiecej biżuterii z użyciem broni palnej. Dotyka to zwłaszcza tych, którzy sprzeciwiają się talibom lub stawiają im opór. Wskutek wprowadzenia w dolinie Swat szariatu wszyscy mieszkający tam niemuzułmanie muszą płacić nakładany w dawnych czasach podatek - dżizję. Z tego, co wiem, mieszkający na tym obszarze sikhowie są porywani lub grozi im się, dopóki nie zgodzą się go uiścić. Ponieważ jestem jedyną posłanką do PE wywodzącą się ze społeczności sikhijskiej, skontaktowało się ze mną wielu wyborców, którzy są przerażeni wydarzeniami w dolinie Swat - ludzi mieszkających tam od 60 lat dotyka ten rodzaj dyskryminacji.
<P>
Parlament chlubi się swoją historią i długoletnią walką z takimi przejawami naruszania praw człowieka, jak też potępianiem tych, którzy dopuszczają się takiego zastraszania. Musimy jednak wyjść poza oświadczenia i wezwać Komisję do konkretnych działań, by opracować strategię radzenia sobie z talibami oraz ich rosnącymi wpływami w tym regionie. Talibowie są realnym zagrożeniem dla wszystkich drogich nam wartości - praw człowieka, równości i demokracji. Wzywam pana do wystosowania do pani komisarz listu z wnioskiem o podjęcie działań.
<SPEAKER ID="057" NAME="Przewodniczący">
Dziękuję, pani poseł Gill. To również ostatni raz, kiedy przewodniczę podczas jednominutowych wystąpień. Zawsze starałem się dopuszczać do głosu jak najwięcej osób. Często udawało się wyczerpać całą listę, tak jak dziś wieczorem, ponieważ możliwość przemawiania jest jednym z przywilejów posłów do PE, a poniedziałkowe wieczory zawsze stanowią ku temu sposobność. Chciałbym zatem również szczerze podziękować państwu za to, co mieliście nam dzisiaj do powiedzenia.
<P>
Zamykam ten punkt posiedzenia.
