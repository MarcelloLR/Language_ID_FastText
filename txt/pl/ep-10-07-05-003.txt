<CHAPTER ID="003">
Oświadczenia Przewodniczącego
<SPEAKER ID="007" NAME="Przewodniczący">
Na początek mam kilka uwag i informacji. Jak Państwo wiedzą, Europę po raz kolejny nawiedziła klęska powodzi. Tym razem w Rumunii wielka woda pozbawiła życia już co najmniej 25 osób, a tysiące musiało opuścić swoje domy. Już 4 kraje Unii Europejskiej zadeklarowały Rumunii swoją pomoc w walce z żywiołem. Powodzie dotknęły także Asturię w północnej Hiszpanii, powodując tam duże straty materialne. Także z kilku innych krajów europejskich donoszą o nadzwyczajnych opadach. Jest również informacja, że te nienotowane zjawiska atmosferyczne są związane ze zmianami klimatycznymi.
<P>
Po drugie, pragnę zwrócić Państwa uwagę na irańską wspólnotę religijną bahaitów. W zeszłym tygodniu zniszczono 50 domów członków tej wspólnoty. W Iranie toczy się też proces przeciwko 7 bahaitom. Chcemy, aby Iran w pełni spełniał międzynarodowe normy. Parlament Europejski wielokrotnie wzywał w swych rezolucjach i deklaracjach do poszanowania praw mniejszości religijnych w Iranie. Wielokrotnie też potępialiśmy wykonywanie kary śmierci, zwłaszcza na osobach nieletnich. Jesteśmy głęboko zaniepokojeni dochodzącymi do nas informacjami, że w Iranie, który podpisał Konwencję o prawach dziecka, osoby, które w momencie popełniania zarzucanej im zbrodni były nieletnie, nadal oczekują na egzekucję.
<P>
Trzecia informacja: dnia 13 lipca mija 10. rocznica śmierci Jana Karskiego. W 1942 roku Jan Karski przedstawił najwyższym władzom alianckim pierwszy raport o eksterminacji narodu żydowskiego w okupowanej Europie. Uzyskał informacje, przedostając się do getta i jednego z obozów zagłady. Był to pierwszy tego rodzaju raport w czasie wojny. Po wojnie Karski nie wrócił do Europy. Jako profesor uniwersytecki w USA bardzo przychylnie wypowiadał się o integracji europejskiej i promował ją na kontynencie amerykańskim.
