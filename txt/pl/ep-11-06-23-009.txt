<CHAPTER ID="009">
Sprawy różne
<SPEAKER ID="130" NAME="Stavros Lambrinidis">
Jak część z Państwa może wie, cztery dni temu zostałem mianowany nowym ministrem spraw zagranicznych Grecji.
<P>
(Oklaski)
<P>
Dziękuję. Interesujące było to, że kiedy w niedzielę i poniedziałek po raz pierwszy spotkałem się oficjalnie w Luksemburgu z moimi odpowiednikami z każdego z Państwa krajów, nikt nie powiedział: "Gratuluję”. Wszyscy mówili: "Powodzenia”.
<P>
(Śmiech i oklaski)
<P>
Pragnę się krótko z Państwem pożegnać. Będzie mi ogromnie brakować Parlamentu. Będzie mi też ogromnie brakować wszystkich przyjaciół, których tu spotkałem. Nie sądzę, aby w Europie istniała instytucja wykazująca większą pasję - ale i okazująca większe współczucie - niż ten Parlament. Jestem głęboko wdzięczny. Ponieważ nie chcę się żegnać w języku angielskim i nie chcę, aby zapomnieli Państwo tego, czego nauczyli się Państwo z greki w ciągu ostatniego półtora roku, mam pewną sugestię. Proszę ponownie powiedzieć mi, jak mówi się "za”.
<P>
(Posłowie: "Υπέρ!”)
<P>
Jak mówi się "przeciw”?
<P>
(Posłowie: "Κατά!”)
<P>
Jak mówi się "wstrzymuję się”?
<P>
(Posłowie: "Αποχή!”)
<P>
Doskonale. Chciałbym teraz, aby socjaliści i GUE powiedzieli "Υπέρ”; PPE i ECR powinny powiedzieć "Κατά”, a zieloni i ALDE "Αποχή”. To proste! Zaczynajmy.
<P>
(Grupy S&D i GUE/NGL: "Υπέρ!”; grupy PPE i ECR: "Κατά!”; grupy Verts/ALE i ALDE: "Αποχή!”)
<P>
(Burzliwe oklaski)
<P>
Fantastycznie. Dziękuję bardzo.
<SPEAKER ID="131" NAME="Martin Schulz" LANGUAGE="DE">
Panie Przewodniczący! Poprosiłem o głos, gdyż jestem pewien, że panie i panowie posłowie zrozumieją mnie, gdy powiem w imieniu mojej grupy, i jestem pewien, iż panie i panowie posłowie zgodzą się, że przyjmuje Pan trudną rolę - wie Pan to lepiej od nas - i może Pan w nowej roli liczyć na naszą pełną solidarność, gdyż niezależnie od naszych opinii politycznych żywimy wszyscy to samo pragnienie. Pragniemy mianowicie, aby wspaniały kraj, którego ministrem spraw zagranicznych jest Pan, jak najszybciej przezwyciężył z naszą pomocą poważny kryzys. Potrzebujemy Grecji. Stoimy ramię w ramię z Pańskim krajem i z Panem. Panie Wiceprzewodniczący, Panie Ministrze Spraw Zagranicznych, Stavros, pragnę powiedzieć rzecz osobistą: jesteś nie tylko doskonałym przyjacielem i kolegą, lecz także wzbogaciłeś nasze życie w każdy możliwy do wyobrażenia sposób. Dziękujemy Ci za wiele lat wspólnej pracy i życzymy powodzenia.
<P>
(Oklaski)
