<CHAPTER ID="001">
Otwarcie posiedzenia
<SPEAKER ID="005" NAME="Göran Färm" AFFILIATION="S&amp;D">
Panie przewodniczący! Pierwszego dnia sesji miesięcznej w tym tygodniu odpowiedział pan na pytanie mojego austriackiego kolegi posła, pana Jörga Leichtfrieda w sprawie przyłączenia się do nas nowych posłów do PE w następstwie wejścia w życia traktatu z Lizbony i ewentualnej daty tego wydarzenia. Stwierdził pan, że decyzja w tej sprawie należy obecnie do Rady. Zgadam się z tym, jeśli chodzi o przyłączenie się do nas tych posłów jako pełnoprawnych posłów PE, ale nie jestem pewny, czy dotyczy to także ich statusu jako obserwatorów zanim staną się ostatecznie pełnoprawnymi posłami.
<P>
Uważam, że podjętą przez nas ostatnio decyzję dotyczącą sprawozdania pana posła Davida Martina w sprawie naszego regulaminu wewnętrznego należy interpretować tak, że w rzeczywistości mamy swobodę umożliwienia tym posłom rozpoczęcia pracy zaraz po wyborze i potwierdzeniu tego wyboru przez zainteresowane państwa członkowskie, a także, że jako Parlament możemy sami podjąć decyzję w sprawie warunków dotyczących statusu takich posłów jako obserwatorów.
<P>
Panie przewodniczący! Czy mógłby pan omówić tę kwestię ze sprawozdawcą, panem posłem Martinem, żebyśmy jak najszybciej mogli znaleźć rozwiązanie? Bezsensem byłoby, gdyby nowi, już wybrani posłowie, których wybór został już potwierdzony przez władze krajowe, musieli czekać przez wiele miesięcy na możliwość rozpoczęcia swojej pracy. Wielu z nich jest gotowych zrobić to natychmiast.
<SPEAKER ID="006" NAME="Przewodniczący">
Jak już wcześniej powiedziałem, zwróciłem się do Rady Europejskiej o podjęcie decyzji w tej sprawie, a ponadto kwestię tę powinna wziąć pod uwagę i zbadać Komisja Spraw Konstytucyjnych. Ostateczna decyzja w sprawie liczby nowych miejsc i rozdziału tych miejsc pomiędzy poszczególne państwa członkowskie nie została jeszcze podjęta. Nie ma jeszcze ostatecznej decyzji. Wiem, że decyzja ta należy do Parlamentu Europejskiego, ale nie jest ostateczna, a zatem nie jest łatwo przyjąć obserwatorów, kiedy nie mamy jeszcze ostatecznej decyzji w sprawie liczby nowych posłów i państw, które mają reprezentować. Musimy zatem poczekać. Mam to na uwadze i prowadzę w tej sprawie zdecydowane działania.
<SPEAKER ID="007" NAME="Rebecca Harms" AFFILIATION="Verts/ALE">
(DE) Panie przewodniczący, panie i panowie! Zgadzam się, że niełatwo jest tę kwestię rozstrzygnąć. Uważam jednak, że rozstrzygnięcie jej nie jest niemożliwe; z perspektywy mojej grupy chciałabym jednak oświadczyć, w związku z dyskusją toczącą się we Francji, że nie do przyjęcia jest dla nas sytuacja, w której obserwatorzy, niezależnie od swojego statutu, pozostają nadal także posłami swoich parlamentów krajowych. Uważamy, że ci, którzy dołączają do nas jako obserwatorzy, powinni najpierw zrzec się swojego mandatu krajowego.
<SPEAKER ID="008" NAME="Jean-Pierre Audy" AFFILIATION="PPE">
(FR) Panie przewodniczący! Zgodnie z art. 110 Regulaminu, zebraliśmy się tutaj, żeby debatować nad bilansem prezydencji szwedzkiej. Podziwiam pana premiera Reinfeldta, który dał nam odważną, użyteczną i skuteczną prezydencję, ale zebraliśmy się tutaj także, żeby omówić konkluzje Rady Europejskiej z 10 i 11 grudnia.
<P>
Jeśli idzie o tę sprawę, chciałbym zwrócić uwagę przewodniczącego Komisji, który jest strażnikiem traktatów i wykonywania postanowień traktatów, na treść art. 15 ust. 6 Traktatu o Unii Europejskiej, który stanowi, że przewodniczący Rady Europejskiej obowiązany jest przedłożyć sprawozdanie po każdym posiedzeniu Rady Europejskiej.
<P>
Pewne jest to, że pan Van Rompuy, nowy przewodniczący Rady Europejskiej nie dołączy do nas tutaj dzisiaj i odnotowuję ten fakt z przykrością. W istocie pan przewodniczący Van Rompuy piastuje swój urząd już od 1 grudnia 2009 r., odgrywając poważną rolę dyplomatyczną i uważam, że jego pierwszym aktem politycznym powinno być pojawienie się tutaj i zaprezentowanie się na forum tego Parlamentu. To do pana przewodniczącego należało zatem przybycie tutaj i przedstawienie konkluzji Rady Europejskiej z 10 i 11 grudnia 2009 r.
<SPEAKER ID="009" NAME="Przewodniczący">
Wyjaśniam, że zostało zawarte porozumienie pomiędzy przewodniczącym Rady Europejskiej panem Hermanem Van Rompuyem i urzędującym przewodniczącym Rady Europejskiej panem premierem Reinfeldtem, że jeszcze ten ostatni miesiąc prezydencji będzie prowadzony według starych zasad. To jest porozumienie, które obowiązuje. Przewodniczący Rady Europejskiej pan Herman Van Rompuy obejmie urząd w dniu 1 stycznia 2010 r.
<SPEAKER ID="010" NAME="Jean-Pierre Audy" AFFILIATION="PPE">
(FR) Panie przewodniczący! Zajmowanie się wykonywaniem postanowień traktatów, które zostały ratyfikowane przez obywateli, nie należy ani do głów państw, ani do szefów rządów.
<SPEAKER ID="011" NAME="Przewodniczący">
Wyjaśniam panu bardzo szczegółowo: zapraszanie i współdziałanie z przewodniczącym Rady Europejskiej i z urzędującym premierem, który reprezentuje rotacyjną prezydencję należy do decyzji wszystkich członków Parlamentu. My także będziemy decydować, kto będzie zaproszony i w jakiej kolejności. Będziemy również uzgadniać międzyinstytucjonalnie - Parlament Europejski i Rada Europejska - w jaki sposób będziemy współpracować. Także myślę, że to są przedwczesne uwagi.
<P>
Muszą być zawarte międzyinstytucjonalne porozumienia. Komisja Europejska jest także w to włączona. Przedwcześnie jest dyskutować na ten temat. Jest bardzo ważne, żebyśmy w odpowiedni sposób zachowali równowagę pomiędzy urzędującą prezydencją i premierem rządu, a przewodniczącym Rady Europejskiej Hermanem Van Rompuyem. Nasze prezydencje się zmieniają, a przewodniczący pozostaje ten sam, ale my potrzebujemy także współpracy z premierami. Potrzebujemy współpracy z rządami, bo jako ciało ustawodawcze musimy mieć stały kontakt z rządem kraju, który sprawuje prezydencję.
<P>
Także to, w jaki sposób będziemy współpracować i kogo zapraszać, jest także naszą decyzją. Oczywiście w uzgodnieniu z Radą Europejską. Będziemy rozmawiać na ten temat. Chciałem powiedzieć panu koledze, że to jest grubo za wcześnie, żebyśmy na ten temat działali. Tymczasem premier Reinfeldt składa sprawozdanie z półrocznej działalności Rady Europejskiej. Pan Van Rompuy nie brał udziału w tych działaniach, bo był nominowany dopiero przed kilkoma tygodniami, także w ogóle nie mógł tej sprawy dzisiaj omawiać. Sprawa jest zupełnie oczywista, panie kolego..
