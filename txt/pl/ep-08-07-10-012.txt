<CHAPTER ID="012">
Quorum (kontynuacja)
<SPEAKER ID="296" NAME="Przewodniczący">
Dziś po południu, na początku posiedzenia, zwróciłem się o wyrażenie opinii przez co najmniej jednego przedstawiciela każdej grupy, gdyż otrzymałem wniosek w sprawie stwierdzenia kworum zgodnie z art. 149 naszego Regulaminu. Wniosek ten złożyło na piśmie 40 posłów. Właściwie powinienem powiedzieć, że faktycznie było ich 39 + 1, ponieważ jedenaste nazwisko na liście jest zupełnie nieczytelne. Nie potrafię, nie potrafimy stwierdzić, kto jest czterdziestym posłem na liście osób, które podpisały wniosek.
<P>
Po debacie i po wysłuchaniu opinii przewodniczącego Komisji Spraw Konstytucyjnych przyjąłem odpowiedzialność i również dokonałem interpretacji art. 149 ust. 4 naszego Regulaminu, który stanowi, że posłowie, którzy złożyli wniosek o ustalenie kworum liczą się jako obecni nawet jeśli nie są już obecni na sali obrad.
<P>
Chciałbym zwrócić państwa uwagę na słowo "już”. Przepis nie mówi, że "nie są obecni”, lecz że "nie są już obecni”. Oznacza to, że musieli być tam wcześniej. Słowo "wcześniej” z pewnością nie dotyczy tego, że byli obecni w poprzednich miesiącach, lecz zdecydowanie odnosi się do chwili złożenia wniosku w sprawie kworum. Dlatego zapowiedziałem, że przed głosowaniami sprawdzę, czy czterdziestu posłów, którzy podpisali się pod wnioskiem, jest na sali, nawet pomimo tego, że mam problem z ustaleniem tożsamości czterdziestej osoby.
<P>
Według służb na sali jest pięciu spośród tych posłów. Jeśli teraz wstanie czterdziestu posłów i złoży wniosek w sprawie stwierdzenia kworum, spełnię ich żądanie. Czy jest tu czterdziestu posłów, którzy zechcą wstać i złożyć wniosek w sprawie kworum?
<SPEAKER ID="297" NAME="Neena Gill" AFFILIATION="PSE">
Panie przewodniczący! Czy mógłby pan sprawdzić, czy na sali jest 40 posłów, ponieważ bardzo trudno to stwierdzić?
<SPEAKER ID="298" NAME="Przewodniczący">
Pani poseł Gill! Chyba po dzisiejszym popołudniu nauczę się art. 149 na pamięć. Odnosi się pani do ust. 5. Stwierdzenie braku kworum to zadanie należące do przewodniczącego posiedzenia i tylko do niego, o ile w dowolnej chwili postanowi on stwierdzić brak kworum. Zważywszy jednak na ważną rolę głosowań, które mają się odbyć, zwłaszcza głosowania w sprawie człowieka skazanego na karę śmierci, nie będę się w to bawił. Jeśli czterdziestu posłów nie przyjmie odpowiedzialności i nie wstanie, nie będę stwierdzał braku kworum.
<P>
Czy jest z nami czterdziestu posłów, którzy zechcą wstać? Nie widzę ich. Przejdziemy zatem do głosowania.
