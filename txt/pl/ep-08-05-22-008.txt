<CHAPTER ID="008">
Oświadczenie Przewodniczącego
<SPEAKER ID="905" NAME="Przewodniczący">
W odpowiedzi na wniosek grupy roboczej ds. Bliskiego Wschodu Konferencja Przewodniczących poprosiła mnie o złożenie oświadczenia w sprawie Libanu.
<P>
Parlament Europejski z głęboką troską śledzi ostatnie wydarzenia polityczne w Libanie, gdzie postęp wydaje się opóźniać, a przemoc i rozlew krwi są coraz częściej na porządku dziennym.
<P>
Dlatego też z ogromnym poczuciem ulgi i optymizmem witamy całościowe i fundamentalne porozumienie, które zostało zawarte w Dausze przez libańskich liderów politycznych w czasie, gdy Parlament Europejski jest w trakcie przyjmowania rezolucji w sprawie Libanu. Jest to kompromisowy tekst, który wkrótce zostanie poddany głosowaniu, pod przewodnictwem pana wiceprzewodniczącego Onesty.
<P>
Ten znaczący przełom polityczny, który został osiągnięty dzięki umiejętnej i skutecznej mediacji Ligi Arabskiej, a w szczególności rządu Kataru, toruje drogę do wyboru, w nadchodzących dniach, generała Michela Suleimana na prezydenta Republiki Libanu, stworzenia rządu jedności narodowej oraz przyjęcia ulepszonej ordynacji wyborczej.
<P>
W związku z pozytywną reakcją państw sąsiednich i innych zainteresowanych stron Parlament Europejski wzywa wszystkie strony do wykonania porozumienia w całości. Raz jeszcze podkreślamy nasze niesłabnące poparcie dla legalnych, utworzonych zgodnie z konstytucją instytucji politycznych w Libanie oraz dla libańskich sił zbrojnych i dla ich starań o zagwarantowanie stabilności, suwerenności i integralności terytorialnej Libanu.
<P>
Spodziewamy się wznowienia normalnych stosunków międzyparlamentarnych z naszymi libańskimi odpowiednikami, z parlamentem libańskim, który zbiera się regularnie, korzysta ze swoich demokratycznych praw i wykonuje swoje demokratyczne obowiązki.
<P>
(Oklaski)
