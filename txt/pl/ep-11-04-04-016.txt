<CHAPTER ID="016">
Statystyka europejska w dziedzinie turystyki (debata) 
<SPEAKER ID="088" NAME="Przewodniczący">
Następnym punktem porządku dziennego jest sprawozdanie pana posła Briana Simpsona, w imieniu Komisji Transportu i Turystyki, w sprawie statystyki europejskiej w dziedzinie turystyki - C7-0085/2010 - (Α7-0329/2010).
<SPEAKER ID="089" NAME="Brian Simpson">
sprawozdawca - Panie Przewodniczący! Przede wszystkim chciałbym podziękować wszystkim kontrsprawozdawcom za wysiłki nad przygotowaniem tak naprawdę dość technicznego sprawozdania. Wniosek Komisji dotyczący statystyki w dziedzinie turystyki dał nam dobrą sposobność do zmiany istniejących ram prawnych regulujących gromadzenie danych statystycznych na temat turystyki w Europie. Jest to szczególnie istotne dzisiaj, kiedy uwaga wszystkich jest zwrócona na opracowanie strategii na potrzeby europejskiej polityki turystycznej w związku z nowymi unijnymi uprawnieniami w tej dziedzinie. Aktualizowanie naszej bazy danych na temat turystyki może z kolei odegrać ważną rolę w zapewnianiu decydentom politycznym dobrej podstawy realizacji skutecznej polityki turystycznej.
<P>
W związku z tym podejście, które przyjąłem, formułując stanowisko Parlamentu, wspierany przez naszych kontrsprawozdawców, polegało na zdecydowanym dążeniu do celu, jakim jest poprawa kompletności, relewantności i porównywalności statystyk dostępnych w tej dziedzinie, przy jednoczesnym zapewnieniu uaktualniania statystyk poprzez dostosowanie ich do tendencji w sektorze turystycznym, tak by uwzględniały one na przykład wzrost liczby rezerwacji przez Internet i pobytów krótkoterminowych. Wszyscy zgodziliśmy się, że poprawa konkurencyjności unijnej turystyki jest sposobem na zapewnienie napływu turystów do Europy, tak więc ważne jest, by prowadzone przez nas statystyki nadążały za zmianami sektora, poprzez identyfikację bieżących i możliwych tendencji w sektorze i monitorowanie popytu i podaży. Tak oto gromadzone dane statystyczne mogą być użytecznym narzędziem wspierania procesu decyzyjnego w sektorze turystyki.
<P>
Z jednej strony, ważne jest sprawienie, by aktualizowane statystyki były jak najpełniejsze, przy zapewnieniu całościowego oglądu branży turystycznej w całej Europie, podczas gdy, z drugiej strony, należy mieć na uwadze potrzebę ograniczenia do minimum obciążeń dla respondentów. Z tego względu zależało mi na porozumieniu w sprawie gromadzenia danych dotyczących wizyt jednodniowych, które uwzględniliśmy w końcowym porozumieniu, ponieważ wyjazdy jednodniowe stanowią znaczną część aktywności turystycznej.
<P>
Parlamentowi ogromnie zależało również na tym, by uwzględnić te aspekty gromadzenia danych, które jak dotąd nie były traktowane jako istotne z punktu widzenia statystyki turystycznej, a które naszym zdaniem powinny być uwzględnione ze względu na konieczność uznania znaczenia społecznego, gospodarczego i środowiskowego oddziaływania turystyki. Uznałem, że gromadzenie danych na temat zatrudnienia i wydatków - tak zwane rachunki satelitarne turystyki - było w tym zakresie szczególnie istotne i bardzo staraliśmy się, by uwzględnić je w ramach naszej regulacji.
<P>
Teraz końcowe porozumienie z Radą przewiduje przeprowadzenie badań pilotażowych, które umożliwią państwom członkowskim ukazanie oddziaływania turystyki na gospodarkę i zatrudnienie, co, mam nadzieję, przyczyni się do lepszego zrozumienia prawdziwego rozmiaru i wartości przemysłu turystycznego. Końcowe porozumienie przewiduje również przeprowadzenie badań pilotażowych, które ukazałyby oddziaływanie turystyki na środowisko - to dość interesujący kierunek działań, jeśli zważyć na potrzebę zrównoważonego podejścia do turystyki.
<P>
Uwzględnienie danych dotyczących dostępności noclegów dla osób o ograniczonych możliwościach poruszania się, które było jedyną tak naprawdę kwestią sporną w rozmowach z Radą, to również bardzo ważne osiągnięcie. W związku z naciskami Parlamentu na tę kwestię Rada wreszcie ustąpiła i zgodziła się na gromadzenie tych danych w ramach zbierania podstawowych informacji od przedsiębiorstw turystycznych oferujących noclegi.
<P>
Oprócz tego że bardzo cieszą mnie porozumienia, które zawarliśmy w sprawie ograniczenia delegowania uprawnień do Komisji - co budziło również moją obawę - jestem zadowolony z osiągnięcia porozumienia z Radą w pierwszym czytaniu. Mam nadzieję, że Parlament zdecydowanie poprze to porozumienie podczas środowego głosowania plenarnego.
<SPEAKER ID="090" NAME="Cecilia Malmström">
komisarz - Panie Przewodniczący! W obecnych czasach oszczędności finansowych również Komisja wprowadza racjonalizację wydatków.
<P>
Panie Pośle Simpson! Jako sprawozdawca powiedział pan, że jest to sprawozdanie techniczne, i faktycznie tak jest, ale mimo to jest to ważne sprawozdanie. Celem wniosku Komisji było zaktualizowanie oraz zoptymalizowanie istniejących ram prawnych statystyki europejskiej w dziedzinie turystyki. O zmianę tę wystąpili zarówno sporządzający statystyki turystyczne, jak i korzystający z nich. Tak więc ostatecznym celem jest zapewnienie miesięcznych i rocznych europejskich danych statystycznych na temat popytu i podaży z wykorzystaniem wspólnych ram.
<P>
Wniosek jest bardzo dobrze wyważony, jeżeli chodzi, z jednej strony, o potrzebę posiadania danych, a z drugiej, obciążanie respondentów i administratorów. Aby zapewnić tę równowagę, przewidziano możliwość gromadzenia niektórych danych na zasadzie dobrowolności lub co trzy lata, by odroczyć wejście w życie niektórych przepisów na późniejszy termin i zapewnić wyłączenie najmniejszych przedsiębiorstw.
<P>
Jak już wspomniał pan sprawozdawca, w wyniku nieformalnych rozmów trójstronnych, które odbyły się 12 stycznia 2011 r., i dalszych rozmów, Parlament i Rada uzgodniły tekst kompromisowy. Rada przystała w szczególności na dodatkowe żądanie Parlamentu dotyczące uwzględnienia w rozporządzeniu zmiennej odnoszącej się do dostępności miejsc noclegowych dla osób o ograniczonych możliwościach poruszania się.
<P>
Wszystkie poprawki zawarte w sprawozdaniu oraz jego kompromisowe brzmienie są do zaakceptowania przez Komisję. Dlatego chciałabym podziękować Panu, Panie Pośle Simpson, a także kontrsprawozdawcom oraz członkom Komisji Transportu i Turystyki, za państwa konstruktywną pracę nad wnioskiem. Sądzę, że dzięki owocnej współpracy między wszystkimi trzema instytucjami osiągnęliśmy swój cel, którym jest stworzenie wspólnych ram dla systematycznego rozwoju, produkcji i upowszechniania europejskich statystyk w dziedzinie turystyki.
<SPEAKER ID="091" NAME="Carlo Fidanza" LANGUAGE="IT">
Panie Przewodniczący, Panie i Panowie! Pozwolę sobie rozpocząć od podziękowania sprawozdawcy za jego zaangażowanie i umiejętności politycznej zwięzłości.
<P>
Grupa Europejskiej Partii Ludowej (Chrześcijańskich Demokratów) z całym przekonaniem poprze kompromis osiągnięty z Radą. Przedmiotowe rozporządzenie zastępuje tekst obowiązujący od 1995 roku, który nie odzwierciedla już rzeczywistości pod pewnymi względami, takimi jak nowe potrzeby i nowe nawyki użytkowników, potrzeba bardziej aktualnych danych i lepsza porównywalność, a także kompletność ram statystycznych.
<P>
Końcowa wersja tekstu zawiera wszystkie priorytety polityczne poparte przez grupę PPE w trakcie negocjacji - w szczególności: dookreślenie tych elementów rozporządzenia, które mogą być zmieniane na podstawie aktów delegowanych; wprowadzenie definicji "wyjazdów jednodniowych”, która jest konieczna do uwzględnienia w gromadzonych danych statystycznych wszystkich tych osób, które podróżują w ciągu jednego dnia w celu uzyskania informacji na temat turystyki konferencyjnej; doprecyzowanie, które dane statystyczne będą gromadzone - między innymi dane na temat wydatków dokonywanych przez turystów tranzytowych na żywność i napoje w barach i restauracjach, które stanowią znaczącą część naszego przemysłu turystycznego. Priorytety te zostały zaakceptowane - nawet jeśli odbywało się to na zasadzie dobrowolności - przez Radę. Końcowa wersja uwzględnia również dane dotyczące dostępności turystyki dla osób o ograniczonych możliwościach ruchowych. Sprawozdawca zauważył już słusznie, że jest to podstawowa sprawa dla delegacji parlamentarnej.
<P>
Na koniec - przedmiotowe rozporządzenie jest ważnym elementem nowej europejskiej strategii turystycznej, którą rozważają wszystkie europejskie instytucje. Zapewni to uaktualnione ramy prawne, które będą nadążały za rozwojem sytuacji na rynku i zapewnią jaśniejsze oraz bardziej spójne podejście do gromadzenia danych dotyczących turystyki. Ponadto zapewni to skuteczniejsze monitorowanie sektora w celu lepszego zrozumienia potrzeb konsumenckich.
<P>
Raz jeszcze dziękuję panu Simpsonowi, Komisji za inicjatywę, a także Radzie za ich doskonałą mediację.
<SPEAKER ID="092" NAME="Silvia-Adriana Ţicău" LANGUAGE="RO">
Panie Przewodniczący! Chciałabym pogratulować mojemu koledze, Brianowi Simpsonowi, tego sprawozdania w sprawie rozporządzenia UE ustanawiającego wspólne ramy opracowywania, sporządzania i rozpowszechniania europejskich statystyk w dziedzinie turystyki. Zadaniem państw członkowskich jest gromadzenie, sporządzanie i przetwarzanie, a także przekazywanie ujednoliconych statystyk na temat podaży i popytu w turystyce. W większości firmy sektora turystyki to małe i średnie przedsiębiorstwa. Nie wolno ograniczać ich znaczenia do ich wartości ekonomicznej, ale przede wszystkim należy uwzględnić znaczny potencjał, jaki firmy te oferują pod względem tworzenia miejsc pracy.
<P>
Według danych Eurostatu za 2007 rok jedna rodzina europejska na trzy nie mogła sobie pozwolić na coroczne jednotygodniowe wakacje. Kryzys gospodarczy zwiększył liczbę europejskich obywateli zagrożonych ubóstwem. W związku z tym nastąpił jeszcze większy spadek liczby tych, którzy nie mogą sobie pozwolić na coroczne tygodniowe wakacje. Dlatego uważam, że statystyki na temat turystyki są niezbędne, a także istotne z punktu widzenia oceny społecznego aspektu tego sektora. Turystyka społeczna zwiększa liczbę europejskich turystów i pomaga przeciwdziałać sezonowości w turystyce, wzmocnić ideę europejskiego obywatelstwa; pobudza także rozwój regionalny. Statystyki na temat turystyki społecznej umożliwiłyby Komisji i państwom członkowskim zidentyfikowanie szczególnych potrzeb różnych grup społecznych i opracowanie odpowiednich programów.
<P>
Sporządzając europejskie statystyki na podstawie tego rozporządzenia, krajowe organy statystyczne powinny również uwzględniać dane na temat środków wykorzystywanych na turystykę przez każde państwo członkowskie, w szczególności gdy w grę wchodzi wykorzystywanie środków unijnych.
<P>
I wreszcie, co nie mniej ważne, myślę, że europejskie statystyki na temat turystyki powinny również obejmować dane o zatrudnionych pracownikach, sezonowości zatrudnienia, przeszkoleniu i kwalifikacjach zawodowych pracowników, a także informacje dotyczące ich obecnych warunków pracy. Nie będziemy mieli wysokiej jakości sektora turystyki bez dobrze przeszkolonych pracowników.
<SPEAKER ID="093" NAME="Giommaria Uggias" LANGUAGE="IT">
Panie Przewodniczący, Szanowni Państwo! W pierwszym rzędzie pragnę pogratulować przewodniczącemu komisji, panu Brianowi Simpsonowi, przewodzenia pracom komisji nad tym zbiorem dokumentów, a przede wszystkim doprowadzenia do ich zakończenia - przynajmniej mam taką nadzieję, ponieważ Grupa Sojuszu Liberałów i Demokratów dla Europy (ALDE) zagłosuje dziś za tymi aktami prawnymi - a także zatwierdzenia w pierwszym czytaniu, a tym samym pomyślnego zakończenia prac nad rozporządzeniem.
<P>
Zadanie to obejmuje de facto przegląd rozporządzenia, które ma na celu ustanowienie wspólnych ram sporządzania statystyk w dziedzinie turystyki, a ściślej rzecz biorąc, wszystkich jej etapów - od gromadzenia do przetwarzania, porządkowania i przesyłania statystyk, przy równoczesnym umożliwieniu uzyskania optymalnej wiedzy na temat środków finansowych, jakie trafiają do sektora turystyki i jakimi się w nim obraca.
<P>
Panie Przewodniczący! To oczywiste, że od czasu dyrektywy z 1995 roku, która jest poprzedniczką przedmiotowej dyrektywy, odnotowano znaczny wzrost w turystyce, a ponadto musimy uznać przede wszystkim ogromne perspektywy, jakie branża turystyczna roztacza przed europejską gospodarką.
<P>
Pracowałem nad tym zbiorem aktów prawnych jako kontrsprawozdawca grupy ALDE i jak wspomniałem wcześniej, będziemy głosować za jego przyjęciem. Wydaje mi się, że sprawozdanie pana posła Simpsona będzie cieszyło się szczególnym powodzeniem, ponieważ przewiduje tzw. rachunki satelitarne turystyki, czyli przeprowadzenie projektów pilotażowych, które umożliwią ocenę oddziaływania turystyki na poszczególne sektory gospodarki, innymi słowy - ocenę aspektów związanych z wyjazdami jednodniowymi, przygotowywanie oceny co pięć lat, a także możliwość, czy wręcz konieczność, przygotowywania co pięć lat sprawozdania umożliwiającego ocenę skutków statystyk.
<P>
Zakończę stwierdzeniem, że jest to część nowych obowiązków wynikających z Traktatu z Lizbony i sądzę, że tym razem zaczynamy poważnie traktować obowiązki Parlamentu i będziemy nadal to czynić przy okazji nowego pakietu dokumentów, nad którym przyjdzie nam niedługo rozpocząć pracę w Parlamencie.
<SPEAKER ID="094" NAME="Nikolaos Salavrakos" LANGUAGE="EL">
Panie Przewodniczący! Powszechnie wiadomo, że Unia Europejska jest najchętniej odwiedzanym miejscem przez turystów. Turystyka generuje 4 % PKB UE, w sektorze turystyki działają 2 miliony przedsiębiorstw, a zatrudnienie w nim znajduje 8 milionów osób.
<P>
W świetle powyższego sprawozdanie pana posła Simpsona w sprawie wniosku Komisji dotyczącego dyrektywy zmieniającej podstawę prawną europejskiej statystyki w dziedzinie turystyki jest ważne i pojawia się w kluczowym momencie dla przyszłości turystyki, zaważywszy że kryzys gospodarczy i niedawne operacje wojskowe w regionie Morza Śródziemnego zagroziły turystyce, stwarzając jednocześnie warunki dla skierowania ruchu turystycznego do bezpiecznych miejsc w Europie.
<P>
Apelujemy do Komisji, by oprócz gromadzenia statystyk, zajęła się wszystkimi przepisami związanymi z turystyką i tak licznymi sektorami związanymi z turystyką, tak byśmy mogli ostatecznie poprawić jakość oferty turystycznej. W Grecji turystyka jest filarem gospodarki, stanowiąc 7 % PKB i zapewniając 700 tysięcy miejsc pracy.
<SPEAKER ID="095" NAME="Jim Higgins" AFFILIATION="PPE">
Panie Przewodniczący! Aby móc podejmować rozsądne decyzje w dowolnej branży, musimy dysponować jak największą ilością informacji i danych statystycznych i sprawić, by regiony właściwie wydawały swoje pieniądze na rozwój produktu, który ma tak ogromny potencjał.
<P>
Z zadowoleniem przyjmuję to sprawozdanie. Statystyki są bezwzględnie konieczne. Są one jednak bezużyteczne, jeżeli nie jesteśmy w stanie ich porównywać, a to sprawozdanie posła Briana Simpsona znacznie zbliża nas do zapewnienia, by informacje, które są gromadzone obecnie i które będą gromadzone w przyszłości, były łatwo dostępne i mogły być łatwo wykorzystywane w sposób pozytywny na korzyść samej branży.
<P>
Z zadowoleniem przyjmuję pracę wykonaną przez pana posła Simpsona; jak powiedział sam pan poseł, ma on jednomyślne poparcie komisji, a na sali obecnych jest dość wielu członków komisji. Podzielam również obawę pana posła co do liczby aktów delegowanych, których domaga się Komisja. Wolałbym, żeby decyzje w sprawie zmian zasadniczych elementów tych ram były podejmowane w trybie zwykłych procedur legislacyjnych. Jako posłowie reprezentujemy poszczególne państwa członkowskie, trzymamy rękę na pulsie, dokładnie wiemy, jak wygląda sytuacja w naszych krajach, i pragnę powiedzieć - nie okazując przy tym w żadnym razie braku szacunku dla Komisji - że to my w ostatecznym rachunku wiemy, jak wygląda ten produkt i jaki jest jego potencjał.
<P>
Do 2004 roku rozwój regionalny, transport i turystyka ujęte były w jednym nagłówku. W 2004 roku obszary te zostały rozdzielone między komisje, w związku z czym obecnie transport i turystykę obejmuje jeden nagłówek, a rozwój regionalny - drugi.
<P>
Jeżeli chodzi o transport i turystykę, turystyka jest nadal w znacznym stopniu Kopciuszkiem. To dziedzina o ogromnym potencjale, obszar, który może rozwinąć się jeszcze bardziej, niż to wynika z naszej debaty. Nasz kolega wspomniał o 4 % PKB. Ale jeśli się temu przyjrzeć, można zauważyć, na przykład, że Europa jest najpopularniejszym miejscem turystycznym na świecie, a jej udział w liczbie przyjazdów na świecie wyniósł w 2008 roku 40 %. Turystyka to 9,7 miliona miejsc pracy każdego roku.
<P>
Tak więc mówimy tu o mozaice różnych krajów, różnych kultur, o ogromnym potencjale. Ledwie zanurzyliśmy swój palec w wodzie; dopiero rozpoczęliśmy korzystać z potencjału turystycznego i musimy nadal go rozbudowywać. Nade wszystko jednak, jeżeli mamy przeć naprzód i rozwijać turystykę, potrzebujemy takiego sprawozdania, jak to przygotowane przez pana posła Briana Simpsona, i musimy nad nim pracować.
<SPEAKER ID="096" NAME="Inés Ayala Sender" AFFILIATION="S&amp;D">
(ES) Panie Przewodniczący! Chciałabym gorąco pogratulować mówcy, panu posłowi Simpsonowi, porozumienia, do którego udało mu się doprowadzić w tak technicznej dziedzinie jak statystyka w dziedzinie turystyki, po bardzo żmudnej walce.
<P>
Jest to jednak, Panie Przewodniczący, sektor, w którym działają 2 miliony przedsiębiorstw, spośród których wiele to oczywiście małe i średnie przedsiębiorstwa, zapewniające niemal 10 milionów miejsc pracy; sektor, który jest niezwykle pracochłonny i w którym zasoby ludzkie, a także ich jakość, to podstawa; sektor, który generuje 5 % unijnego produktu krajowego brutto.
<P>
Naprawdę mówimy o jednym z najważniejszych sektorów europejskiej gospodarki, zwłaszcza że Unia Europejska jest najczęściej odwiedzanym przez turystów miejscem na świecie. Krótko mówiąc, Unia dzierży wiodącą pozycję, która do niedawna była zbytnio uzależniona od kaprysów rynku i bieżącej sytuacji, co stwarzało poważne zaburzenia równowagi i prowadziło do marnowania potencjału.
<P>
Traktat z Lizbony wreszcie zapewnił nam właśnie taką podstawę prawną, jakiej potrzebowaliśmy do stworzenia nowej polityki turystycznej w Unii Europejskiej, której Parlament Europejski domagał się poprzez realizację szeregu projektów pilotażowych i przygotowawczych.
<P>
W zeszłorocznym komunikacie Komisji określono nowe cele dla tych uprawnień; musimy wzmocnić sektor turystyki poprzez zapewnienie lepszej koordynacji i komplementarności działań z państwami członkowskimi.
<P>
W komunikacie stwierdzono, że aby to osiągnąć, potrzeba lepszych, porównywalnych, wyczerpujących, aktualnych oraz wiarygodnych danych, i właśnie dlatego w sprawozdaniu pana posła Simpsona określono te nowe kierunki i wymagania. W sprawozdaniu rozszerzono kryteria umożliwiające ujęcie w definicji turystyki jej ogromnej różnorodności, czyli uwzględnienie nie tylko turystyki wakacyjnej, ale również turystyki społecznej itp. Podkreślono potrzebę większego uwidocznienia kwestii dostępności turystyki dla osób o ograniczonej sprawności ruchowej, uwzględniono czynnik ochrony środowiska oraz przewidziano uwzględnienie rachunków satelitarnych turystyki, tak by uzyskać o wiele bardziej wiarygodny obraz oddziaływania turystyki na gospodarkę. W sprawozdaniu połączono ponadto nowe aspekty i kryteria, takie jak krótkie podróże jednodniowe oraz dane związane z branżą gastronomiczną, które są bardzo istotne dla tak zorientowanych na turystykę krajów jak Hiszpania.
<P>
Wszystkie te nowe dane pomogą zapewnić o wiele lepsze zrozumienie tego sektora, który jest bardzo ważnym źródłem tak potrzebnego nam zatrudnienia. Te nowe statystyki oznaczają, że będziemy mogli lepiej modernizować turystykę i zaradzać przyszłym wyzwaniom w tym sektorze, który winien w znacznym stopniu stanowić jeden z fundamentów strategii Europa 2020, przede wszystkim poprzez intensywne tworzenie miejsc pracy o dobrej jakości.
<SPEAKER ID="097" NAME="Przewodniczący">
Dziękuję bardzo. Teraz głos zabierze pani poseł Meissner. Ma Pani jedną minutę.
<SPEAKER ID="098" NAME="Gesine Meissner" AFFILIATION="ALDE">
(DE) Panie Przewodniczący! Na początek pragnę gorąco podziękować panu posłowi Simpsonowi. W Komisji Transportu i Turystyki wiemy, że gdy sprawozdanie przygotowuje nasz przewodniczący, nigdy nie można się do tego sprawozdania przyczepić. Zawsze uwzględnia ono całokształt sytuacji i pozostaje nam tylko powiedzieć: doskonale, Brian! Możemy je poprzeć.
<P>
W tym przypadku wielokrotnie stwierdzano już na tej sali, że to sprawozdanie ma charakter techniczny. Mogłoby wydawać się, że to nudy. Ja jednak wcale nie uważam, żeby sprawozdanie było nudne. Mimo że ma ono charakter techniczny, dobrze opisuje turystykę, która faktycznie jest jedną w najważniejszych gałęzi gospodarki dla nas w Europie. Wspomniano już, że 40 % turystów podróżujących na świecie trafia do Europy. Tym samym Europa jest ważnym regionem dla turystyki, a zatem musimy wiedzieć, dlaczego ludzie ci podróżują do Europy.
<P>
Jeżeli w ramach naszych nowych kompetencji na mocy Traktatu z Lizbony chcemy teraz wypracować nowe europejskie ramy, musimy dysponować danymi i mieć możliwość wymieniania się nimi w ujednolicony sposób. Taki jest cel tego sprawozdania, a ponadto jego celem jest również zapewnienie nam możliwości uzyskania obrazu nowych trendów, na przykład w zakresie wizyt jednodniowych lub turystyki rowerowej. Chcemy również uwzględnienia naszego dziedzictwa przemysłowego. Wszystko to należy uwzględnić w przyszłości, tak byśmy rzeczywiście wiedzieli, jak określać nasze cele. Dlatego dziękuję Panu bardzo - to dobre sprawozdanie i wierzę, że zdołamy je przegłosować.
<SPEAKER ID="099" NAME="Georges Bach" AFFILIATION="PPE">
(FR) Panie Przewodniczący, Pani Komisarz! Sądzę, że wszyscy zgadzamy się co do znaczenia turystyki. Odgrywa ona ważną rolę nie tylko dla obywateli Europy, ale również dla małych i średnich przedsiębiorstw.
<P>
Dane statystyczne mają ogromne znaczenie. Tylko poprzez stworzenie wiarygodnych i kompletnych baz danych uzyskamy możliwość kształtowania polityki umożliwiającej wykorzystywanie pełnego potencjału turystyki. Gratuluję sprawozdawcy jego pracy, a mój kolega, pan poseł Fidanza, właśnie przedstawił stanowisko Grupy Europejskiej Partii Ludowej (Chrześcijańskich Demokratów).
<P>
Ze swej strony pragnę tylko poruszyć trzy dość ogólne kwestie. Po pierwsze, uważam, że musimy rzeczywiście skorzystać z nowych możliwości politycznych, jakie daje nam Traktat i wygenerować wartość dodaną dla państw członkowskich.
<P>
Po drugie, ponieważ poszczególne unijne fundusze są - i będą - narażone na coraz większą presję, bardzo ważne jest, byśmy porównywali wyniki poszczególnych państw członkowskich i wybierali najlepsze praktyki, osiągając określony poziom harmonizacji, korzystnej dla wszystkich.
<P>
Trzecia i ostatnia kwestia, jaką chcę poruszyć, to konieczność stworzenia rachunków satelitarnych turystyki, które Kanada posiada od lat. Pozwolą nam one jeszcze skuteczniej szacować oddziaływanie turystyki na gospodarkę, zatrudnienie, środowisko itd., a tym samym reagować na szereg problemów we wszystkich dziedzinach polityki związanych z turystyką.
<SPEAKER ID="100" NAME="Rareş-Lucian Niculescu" AFFILIATION="PPE">
(RO) Panie Przewodniczący! Żałuję, że nie ma żadnych oficjalnych statystyk dotyczących turystyki na wsi i agroturystyki i że jedyne dostępne dane w tym zakresie opierają się na danych szacunkowych. W tych okolicznościach z zadowoleniem przyjmuję przewidziane przez Komisję Europejską działania mające na celu poprawę stanu wiedzy społeczno-gospodarczej na temat turystyki. Pragnę również podkreślić wagę zaproponowanej przez Komisję platformy "TIK i turystyka”. Uważam jednak, że należy zintensyfikować wysiłki, by wyposażyć obszary wiejskie w najnowszą infrastrukturę informatyczną, na przykład poprzez zapewnienie internetu szerokopasmowego.
<P>
W sektorze turystyki wiejskiej i agroturystyki działa ponad 500 tysięcy firm oferujących ponad 6 milionów miejsc noclegowych. W obydwu tych sektorach w ostatnich latach odnotowuje się średni roczny wzrost rzędu 10-15 %, który przyczynia się z kolei do poprawy jakości życia w obszarach wiejskich i dywersyfikacji gospodarki wiejskiej.
<SPEAKER ID="101" NAME="Jörg Leichtfried" AFFILIATION="S&amp;D">
Panie Przewodniczący! Z szacunku dla sprawozdawcy spróbuję szczęścia i będę mówił po angielsku - i mam nadzieję, że dobrze mi pójdzie!
<P>
Kiedy myślimy o turystyce, bardzo ważne jest, byśmy uznali, jak ważnym czynnikiem gospodarczym jest już teraz turystyka w Unii Europejskiej. Ma ona również ogromne znaczenie z punktu widzenia zatrudnienia, szczególnie w małych i średnich przedsiębiorstwach, które odpowiadają za znaczną część działalności gospodarczej w sektorze turystyki.
<P>
Musimy również uznać, że turystyka nie tylko przynosi korzyści, ale również stwarza problemy - problemy związane z transportem, zatłoczonymi plażami itp. Aby rozwiązać te problemy, potrzebujemy dobrych statystyk, dobrych danych. Sprawozdanie to pomoże nam w tym. To bardzo dobre sprawozdanie i każdy powinien je poprzeć.
<SPEAKER ID="102" NAME="Inés Ayala Sender" AFFILIATION="S&amp;D">
(ES) Panie Przewodniczący! Chcę tylko powiedzieć, że nie do końca zgadzam się z tym, co powiedział pan poseł Leichtfried, by podgrzać nieco debatę.
<P>
Rozumiem, że - jak powiedział pan poseł Leichtfried - turystyka stwarza problemy transportowe. Uważam jednak, że transport przyczynia się do poprawy i promowania turystyki i że w związku z tym teraz, gdy prowadzimy przegląd transeuropejskich sieci transportowych w Europie, powinniśmy poświęcić temu wiele uwagi, istnieją bowiem dowody, że lepszy, płynnie funkcjonujący transport, o większej przepustowości i mniejszym oddziaływaniu na środowisko, jest jednym z najważniejszych elementów sektora turystycznego.
<P>
Mam więc nadzieję, że w przyszłości również finansowanie sieci transeuropejskich, a także dane, które uzyskamy dzięki nim, przyczynią się do poprawy funkcjonowania sektora turystyki w Europie.
<SPEAKER ID="103" NAME="Andreas Mölzer" AFFILIATION="NI">
(DE) Panie Przewodniczący! Byłoby dobrze, gdyby na pytania dotyczące źródeł powodzenia różnych miejsc jako atrakcji turystycznych - innymi słowy, tego, dlaczego na niektóre miejsca jest popyt, a w niektórych liczba turystów spada - można było odpowiedzieć przy pomocy bogatych w informację statystyk. Jest to jednak najprawdopodobniej tylko pobożne życzenie. Zbyt wiele niepewnych czynników, takich jak warunki meteorologiczne, sprawia, że prognozy turystyczne to raczej zgadywanka.
<P>
Nie da się nawet stwierdzić z całkowitą pewnością, czy otwarcie nowych połączeń lotniczych prowadzi do zwiększenia liczby jednodobowych noclegów, czy też jest na odwrót - nowe połączenia lotnicze są wynikiem wzrostu popytu wśród podróżnych. Jednakże ograniczona dostępność i porównywalność danych na temat turystyki jest również problemem z punktu widzenia planowania przestrzennego. Skoro faktycznie zbliża się wzrost liczby odwiedzających nas turystów, ważne jest zorganizowanie ruchu turystycznego w taki sposób, aby zapobiec jego negatywnemu wpływowi na ludność miejscową.
<P>
Na turystykę w równym stopniu wpływają elastyczne godziny pracy i bezpieczeństwo, jak i zmiany społeczne. Jednak w ostatecznym rozrachunku decydującymi czynnikami będą najprawdopodobniej światowa gospodarka i, być może, cena ropy naftowej. Nawet najlepsze europejskie statystyki w dziedzinie turystyki niewiele pomogą, żeby to zmienić.
<SPEAKER ID="104" NAME="Elena Băsescu" AFFILIATION="PPE">
(RO) Panie Przewodniczący! Sprawozdanie Pana Posła Simpsona jest ważnym kamieniem milowym w tworzeniu europejskich ram statystycznych dla turystyki. Z uwagi na swój duży potencjał turystyka przyczynia się do tworzenia miejsc pracy i wzrostu gospodarczego. Konieczna jest poprawa efektywności przetwarzania danych i porównywalności przekazywanych danych statystycznych.
<P>
Aby sprostać światowej konkurencji w sektorze turystyki, Rumunia opracowała profesjonalną strategię, która wyróżnia ją spośród innych destynacji turystycznych na świecie. Strategia ta opiera się na kształtowaniu marki Rumunii w oparciu o założenie, że należy pokazywać potencjalnym turystom autentyczność naszych tradycji i wspaniałość krajobrazu.
<P>
Pragnę podkreślić, że rozwijanie turystyki mogłoby również pomóc zniwelować nierówności w regionach Europy południowo-wschodniej. Dlatego musimy skupiać się na różnorodności.
<SPEAKER ID="105" NAME="Janusz Władysław Zemke" AFFILIATION="S&amp;D">
(PL) - Chciałbym stwierdzić, że Parlament Europejski zajmuje się niestety sprawami turystyki bardzo rzadko. Przy bliższym przyjrzeniu się pracom Komisji Transportu i Turystyki można stwierdzić, że zajmuje się ona w 95 % kwestiami transportu, a tylko w 5 % turystyką. Choć bardzo popieram sprawozdanie Briana Simpsona, to mam jednak jeden postulat: jeżeli chcemy mówić o statystyce, to bardzo ważne jest, aby porównywać rzeczy porównywalne. Kolejny etap naszej pracy powinien polegać na tym, aby przyjmować standardy w poszczególnych sferach, np. w przypadku hoteli. Jeżeli hotel ma 2, 3 albo 4 gwiazdki, to musi być to bardzo jasno sformułowane.
<SPEAKER ID="106" NAME="Cecilia Malmström">
komisarz - Pani Przewodnicząca! Pragnę powiedzieć panu posłowi Simpsonowi, że liczba zabierających głos w sprawie tego bardzo technicznego sprawozdania świadczy o tym, jak ważną pracę on wykonuje i jak ważny jest ten problem.
<P>
Mimo technicznego charakteru tych prac, faktycznie musieliśmy zmienić to bardzo ważne rozporządzenie. Umożliwi to między innymi stworzenie solidnych, analitycznych ram, dzięki którym będziemy w stanie podejmować oparte na informacjach decyzje polityczne w odniesieniu do wszystkich aspektów turystyki, o których wspominano tu dziś oraz przy wielu innych okazjach. W miarę jak rozwija się turystyka, musimy również - oczywiście - nadążyć z gromadzeniem statystyk.
<P>
Te trzy instytucje wspólnie wypracowały wniosek, który równoważy w sobie potrzebę dysponowania informacjami, z jednej strony, a z drugiej strony - również potrzebę ograniczenia obciążeń spoczywających na respondentach. Chciałabym pogratulować panu posłowi Simpsonowi sprawozdania i podziękować Parlamentowi za tę debatę.
<SPEAKER ID="107" NAME="Brian Simpson">
sprawozdawca - Panie Przewodniczący! Z zainteresowaniem wysłuchałem wystąpień posłów. Chcę w szczególności nawiązać do jednego ze stwierdzeń, a mianowicie tego, że choć jest to Komisja Transportu i Turystyki, tylko pięć procent naszych prac to prace nad sektorem turystyki. W pewnym sensie to prawda, ale nie dlatego, by ten Parlament nie chciał poświęcać więcej uwagi sektorowi turystyki; jest tak, ponieważ Rada i państwa członkowskie nie pozwolą nam poświęcić więcej uwagi sektorowi turystyki. Tak więc gdybyśmy mieli poszukiwać winnych w tym względzie, to moglibyśmy całkiem słusznie i sprawiedliwie wskazać Radę.
<P>
Dzięki temu sprawozdaniu mamy ramy, które zapewnią nam dane potrzebne fachowcom - tym na pierwszej linii działań - by mogli planować i rozwijać produkt turystyczny tu, w Unii Europejskiej. Mamy bardzo zróżnicowaną branżę turystyczną - od pięknych terenów naturalnych, słoneczne plaże, po nasze bogate dziedzictwo industrialne i kulturowe - a koleżanki i koledzy posłowie wiedzą, jak bardzo drogie memu sercu jest dziedzictwo industrialne.
<P>
Europa mu wiele do zaoferowania turystom, czy to z zewnątrz, czy wewnątrz Unii Europejskiej. Myślę, że sprawozdanie to daje nam możliwość zaplanowania oferty wspaniałego produktu, tak by ludzie przybywali do nas i przyjemnie spędzali u nas swój wolny czas.
<P>
Dziękuję wszystkim koleżankom i kolegom i Komisji za ich ciężką pracę i ciepłe słowa. Taka współpraca znacznie ułatwia życie sprawozdawcy. Nie jestem pewien, czy sprawozdanie jest doskonałe: nieczęsto słyszę to słowo w kontekście mojej osoby, ale przyjmuję tę ocenę. Mogę Państwa zapewnić, że jako przewodniczący Komisji Transportu i Turystyki z niecierpliwością oczekuję pomyślnego zakończenia tej sprawy.
<SPEAKER ID="108" NAME="Jörg Leichtfried" AFFILIATION="S&amp;D">
(DE) Panie Przewodniczący! Nie bardzo wiem, na podstawie którego punktu Regulaminu powinienem zabrać głos. W jednej w wcześniejszych debat narzekałem na nieobecność Rady. Jednakże nie powinniśmy tylko narzekać, ale również wyrazić słowa uznania, gdy coś jest dobre. Chciałem po prostu zwrócić uwagę na dzisiejsze zachowanie pani komisarz i to, że jej wystąpienia były krótkie, treściwe i merytoryczne w swej treści - wielu jej kolegów zrobiłoby dobrze, gdyby szli za jej przykładem i zachowywali się w tym Parlamencie podobnie jak ona.
<SPEAKER ID="109" NAME="Przewodniczący">
Zamykam debatę.
<P>
Głosowanie odbędzie się w środę, 6 kwietnia 2011 r.
<P>
Oświadczenia pisemne (art. 149 regulaminu)
<SPEAKER ID="110" NAME="Sergio Berlato" LANGUAGE="IT">
Turystyka jest ważną gałęzią unijnej gospodarki, z ogromnym potencjałem tworzenia nowych miejsc pracy i wzrostu gospodarczego. Szacuje się, że wkład 1,8 miliona małych i średnich przedsiębiorstw działających w unijnym sektorze turystyki to ponad 5 % PKB. System statystyk turystycznych jest regulowany obecnie dyrektywą 95/57/WE w sprawie gromadzenia danych statystycznych w tym sektorze. Uważam, że statystyki nie tylko są przydatne w monitorowaniu konkretnej polityki realizowanej w sektorze turystyki, ale również mogą być użyteczne w szerszym kontekście polityki regionalnej i zrównoważonego rozwoju. W ostatnich dziesięcioleciach sektor ten stoi wobec poważnych wyzwań, takich jak rosnąca konkurencja globalna, trendy demograficzne, ograniczenia środowiskowe, sezonowość przepływów turystycznych i coraz częstsze korzystanie przez klientów z nowych technologii informacyjnych i komunikacyjnych. Uznając zasadniczą rolę statystyk w rozwijaniu bardziej efektywnej polityki turystycznej na szczeblach europejskim, krajowym, regionalnym i lokalnym, uważam, że naszym ogólnym celem powinno być wzmocnienie unijnego sektora turystycznego poprzez realizację działań koordynowanych na szczeblu UE, które będą uzupełniały wysiłki indywidualnych państw członkowskich.
<SPEAKER ID="111" NAME="Vilija Blinkevičiūt" LANGUAGE="LT">
Europejska turystyka znalazła się niedawno w trudnej sytuacji gospodarczej, którą pogorszyła zeszłoroczna erupcja wulkanu na Islandii, ponieważ zakłócenie ruchu lotniczego w związku z obecnością chmury pyłów wulkanicznych poważnie wpłynęło na podróże w Europie, znacznie utrudniając życie liniom lotniczym, agencjom podróży i operatorom turystycznym, a także samym turystom. Dlatego bardzo ważne jest ukształtowanie i usprawnienie nowych ram polityki turystycznej w Europie. Ponadto sektor ten zmaga się z coraz poważniejszymi trudnościami i nowymi wyzwaniami, takimi jak konkurencja, trendy demograficzne, zmiany klimatu i ograniczenia środowiskowe, a także sezonowość przepływów turystycznych, którymi należy zająć się zarówno na szczeblu UE, jak i na szczeblu państw członkowskich. Ważne, by zwrócić uwagę na to, że turystyka jest jedną z głównych gałęzi gospodarki, mającą pozytywny wpływ na wzrost gospodarczy i zatrudnienie w Europie. W związku z tym konieczne jest zaktualizowanie i zoptymalizowanie ram prawnych europejskiej statystyki w dziedzinie turystyki; powinniśmy wzmocnić unijny sektor turystyki poprzez konkretne propozycje i inicjatywy, które uzupełnią programy państw członkowskich. Ponadto turystyka jest coraz ważniejszym aspektem życia europejskich obywateli, którzy coraz liczniej podróżują albo w celach wypoczynkowych, albo biznesowych. Ponadto sektor ten odbija się na dziedzictwie kulturowym i naturalnym oraz na tradycjach i współczesnych kulturach w Unii Europejskiej. W związku z tym konieczne jest określenie nowych ram działania na rzecz zwiększenia jej konkurencyjności i zdolności do zrównoważonego rozwoju.
<SPEAKER ID="111" NAME="Ian Hudghton" AFFILIATION="Verts/ALE">
na piśmie - Dobrze się składa, że będziemy głosować nad sprawozdaniem w sprawie turystyki 6 kwietnia, w którym obchodzony jest tzw. "Tartan Day”. "Tartan Day” jest świętem, przy okazji którego Szkocja zwraca się do naszej diaspory w Ameryce Północnej i zachęca naszych północnoamerykańskich przyjaciół, by do nas przyjeżdżali i zwiedzali nasz kraj. Święto to jest obchodzone w rocznicę podpisania szkockiej deklaracji niepodległości, czyli deklaracji z Arbroath. Ten liczący sobie wiele wieków dokument doskonale podsumowuje zasady, którymi kieruję się w pracy, jaką tutaj wykonuję: "Nie o chwałę, bogactwo czy honory walczymy, jeno tylko o wolność, którą każdy prawy człek utracić może jedynie wraz ze swym życiem”.
<SPEAKER ID="112" NAME="Petru Constantin Luhan" LANGUAGE="RO">
Obecnie coraz częściej słyszy się o zwiększaniu unijnej konkurencyjności na świecie; turystyka jest jedną z najważniejszych gałęzi działalności społeczno-gospodarczej, która generuje około 5 % unijnego PKB. Aby zapewnić rozwój zrównoważonego, odpowiedzialnego, wysokiej jakości sektora turystyki, bezwzględnie konieczne jest uaktualnienie i poprawienie ram prawnych europejskiej statystyki w tej dziedzinie. Jeżeli poprawimy jakość sprawozdawczości statystycznej w oparciu o wiarygodne, porównywalne dane, uzyskamy solidne fundamenty umożliwiające lepsze podejmowanie decyzji w ramach kształtowania polityki i instrumentów finansowych.
<P>
Uważam, że musimy uczynić wszystko, co w naszej mocy, by pozostać najważniejszą destynacją turystyczną na świecie. Aby to osiągnąć, musimy w maksymalnym stopniu skorzystać z każdej możliwej opcji finansowania. W tym zakresie wzywam europejską władzę wykonawczą do opracowania i uruchomienia instrumentów i programów zapewniających unijne wsparcie, które miałyby na celu rozwijanie turystyki w Europie, zgodnie ze strategią Europa 2020.
<SPEAKER ID="113" NAME="Bogdan Kazimierz Marcinkiewicz" AFFILIATION="PPE">
na piśmie - (PL) Panie Przewodniczący! Uważam, że obecny system statystyk dotyczących turystyki nie jest spójny z nowymi wymogami i szybko rozwijającym się rynkiem usług turystycznych oraz zmianami nawyków turystów. Trafnym, zatem jest uwzględnienie w sprawozdaniu takich form, jak krótkie wycieczki lub korzystanie z Internetu w celu rezerwacji wycieczek. Aktualizacja i optymalizacja ram prawnych dla gromadzenia danych statystycznych w dziedzinie turystyki w UE jest z tego względu niezwykle istotna. Statystyki dotyczące turystyki i wskaźniki społeczno-gospodarcze obrazują wpływ turystyki na obecny stan gospodarki w Europie. Istotnym również jest zaproponowane wprowadzenie przepisu nakładającego obowiązek zbierania danych na temat dostępności bazy turystycznej dla osób o ograniczonej sprawności ruchowej.
<SPEAKER ID="114" NAME="Bogusław Sonik" LANGUAGE="PL">
Jako wiceprzewodniczący Komisji ds. Środowiska chciałbym podkreślić jak istotny jest sektor turystyki dla rozwoju gospodarczego, społecznego i kulturalnego Europy. Statystyka europejska w tej dziedzinie może odegrać kluczową rolę dla planowania europejskiej strategii w tym zakresie wraz z uwzględnieniem poszanowania środowiska naturalnego. Odpowiednio przetworzone i rzetelne dane są niezbędne, aby zaplanować ramy działania tak, by maksymalizować zyski, oraz sprostać zagrożeniom ekologicznym. Uważam, iż należy skupić się między innymi na gromadzeniu danych na temat rozwoju i stanu agroturystyki oraz turystyki ekologicznej. Do dynamicznego rozwoju tego specyficznego sektora niezbędna jest także paneuropejska wymiana dobrych praktyk. Europejscy decydenci, jak i przedsiębiorcy, aby wyjść naprzeciw oczekiwaniom, potrzebują bieżących i rzetelnych danych uwzględniających technologiczne zmiany oraz nowe trendy w zachowaniach konsumentów. Należy wspomnieć, iż Traktat z Lizbony dla ożywienia działań w tym zakresie przyznał Parlamentowi Europejskiemu nowe kompetencje, dzięki którym ma on wpływ na rewizję norm prawnych regulujących ten sektor. Mam nadzieję, że przyczyni sie to do owocnego rozwoju prac nad na rzecz zrównoważonej strategii wobec turystyki.
<SPEAKER ID="115" NAME="Dominique Vlasto" LANGUAGE="FR">
Wraz z wejściem w życie Traktatu z Lizbony turystyka stała się częścią wspólnotowych kompetencji, dlatego musimy zająć się tą kwestią. Przedmiotowy wniosek dotyczący rozporządzenia umożliwia nam poprawę widoczności i wzmocnienie atrakcyjności Europy jako doskonałego miejsca podróży. Rozwijając turystykę, czy to dla celów biznesowych, czy też wypoczynkowych, pomagamy ożywić i wspierać wzrost oraz tworzyć zatrudnienie. Uzyskamy dzięki temu wiarygodne i skuteczne bazy danych, dostępne organom publicznym i fachowcom z sektora, które umożliwią nam dostosowanie usług turystycznych do oczekiwań turystów w czasie, gdy zmieniły się i ewoluowały wzorce konsumpcji i kiedy rośnie konkurencja w tym gospodarczo atrakcyjnym, generującym miejsca pracy sektorze. Da nam to dokładne i wartościowe informacje do dyskusji, które będziemy toczyli oraz na potrzeby wytycznych, które przygotujemy w sprawie europejskiej polityki turystycznej. Dlatego głosowałam za przyjęciem tego wniosku. Dziękuję za uwagę.
