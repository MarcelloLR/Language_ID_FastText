<CHAPTER ID="022">
Jednominutowe wystąpienia w znaczących kwestiach politycznych
<SPEAKER ID="552" NAME="Przewodniczący">
Kolejnym punktem porządku obrad są jednominutowe wystąpienia zgodnie z art. 150 Regulaminu.
<SPEAKER ID="553" NAME="Tiziano Motti" AFFILIATION="PPE">
(IT) Panie przewodniczący, panie i panowie! Dzisiaj, 5 maja, we Włoszech obchodzony jest Dzień Walki z Pedofilią i Pornografią Dziecięcą.
<P>
Wprowadzony ustawą 41 z 2009 roku, jest chwilą ważnej refleksji na temat tego niestety szeroko spotykanego i coraz poważniejszego zjawiska, gdyż obecnie pedofilami nie są jedynie starsi panowie uwodzący dzieci w parkach, lecz ludzie działający w ramach międzynarodowych struktur, korzystający najnowocześniejszych form technologii, jak Internet. Dlatego też obecnie młodzi ludzie, chłopcy i dziewczynki, nie są już bezpieczni nawet we własnym domu.
<P>
Mam zatem nadzieję, że Unia Europejska rownież uzna za właściwe, by poświęcić dzień temu ważnemu tematowi, dlatego także złożyłem oświadczenie pisemne wzywając do wprowadzenia systemu wczesnego ostrzegania umożliwiającego policji poszczególnych państw członkowskich pracę w zorganizowany sposób i szybką wymianę informacji. Mam nadzieję, że inicjatywę tę poprze większość tej Izby.
<SPEAKER ID="554" NAME="Gabriel Mato Adrover" AFFILIATION="PPE">
(ES) Panie przewodniczący! W zeszłym tygodniu Europa przegapiła ogromną szansę: szansę na stanie się światowym liderem w badaniach astrofizycznych przez następne dwadzieścia lat. Europejskie Obserwatorium Południowe zdecydowało, na podstawie sprawozdań, które nie były wcale przejrzyste, że europejski Bardzo Duży Teleskop zostanie zlokalizowany w Chile, a nie na Wyspach Kanaryjskich.
<P>
Należy teraz pogratulować Chile, lecz także zastanowić się, czy w Europie uczyniono wszystko, co możliwe, by mieć instalację europejską, o której decyduje instytucja europejska, finansowaną ze środków europejskich i wymagającą inwestycji w wysokości ponad 1 miliarda euro, zlokalizowaną w Europie, a nie w Ameryce.
<P>
Parlament Europejski jednogłośnie poparł lokalizację w La Palma i jestem za to wdzięczny, lecz co uczyniła Rada? Co zrobiła prezydencja hiszpańska? Czy przeprowadziła jakiekolwiek spotkania z Obserwatorium? Czy przeprowadziła jakiekolwiek spotkania z którymś z państw członkowskich odpowiedzialnych za decydowanie o lokalizacji teleskopu? Czy naprawdę poparła ofertę europejską?
<P>
Europejczycy z La Palma, Wysp Kanaryjskich i reszty Europy czekają na odpowiedź w tej sprawie. W tej chwili pozostaje nam przekonanie, że nie uczyniono wszystkiego, co można było zrobić.
<SPEAKER ID="555" NAME="Daciana Octavia Sârbu" AFFILIATION="S&amp;D">
(RO) Zaproponowaliśmy rezolucję mającą na celu zakaz wykorzystywania technologii opartych na cyjanku w górnictwie, gdyż naszym obowiązkiem jest podejmowanie środków bezpieczeństwa mających na celu ochronę ludzi i środowiska przed katastrofami ekologicznymi. Jeżeli jesteśmy w stanie podejmować się historycznych zobowiązań do zmniejszenia emisji i nadawać ton całemu światu w aspekcie ochrony środowiska, to dlaczego nie możemy wykonać podstawowego gestu pomocy na rzecz ekologicznie czystego środowiska i znieść tę szkodliwą praktykę w Unii Europejskiej?
<P>
Wypadek w Baia Mare, który miał miejsce w Rumunii 10 lat temu, jest postrzegany w ten sam sposób co Czernobyl, gdyż dotknął on trzy kraje i zniszczył ekosystemy w rzekach na obszarze setek kilometrów. Obecnie w Rumunii znów są plany nowej operacji górniczej w Roşia Montană z wykorzystaniem technologii opartych o cyjanek.
<P>
Dlatego właśnie dzisiaj, bardziej niż kiedykolwiek wcześniej, pragnę podziękować państwu za głosowanie przeciwko wykorzystaniu technologii cyjankowych w górnictwie. Regiony dotknięte tymi technologiami wymagają pomocy ze strony Unii Europejskiej, aby mogły się rozwijać w sposób zrównoważony, w pełni wykorzystując swój potencjał.
<SPEAKER ID="556" NAME="Cristian Silviu Buşoi" AFFILIATION="ALDE">
(RO) Niesłychanie trudna sytuacja w Grecji, nie wspominając już o bardzo niepokojących informacjach dochodzących z innych państw członkowskich Unii Europejskiej borykających się z poważnymi problemami, wskazuje wyraźnie, że kryzys gospodarczy jeszcze nie przeminął i że pomimo postępu starszych krajów Unii Europejskiej, nadal istnieje ryzyko poważnej nierównowagi.
<P>
Niestety, w sytuacji, kiedy niektóre kraje stają w obliczu spadku przychodów budżetowych, natychmiat pojawia się pokusa podnoszenia podatków. To właśnie ma obecnie miejsce również w Rumunii. Rząd omawia obecnie podniesienie stałej stawki podatku dochodowego oraz VAT. Nie należy wierzyć, że nagłe podniesienie podatków przyniesie więcej pieniędzy do budżetu. Wpływ takich działań jest niesłychanie niszczący dla gospodarki w średniej i dłuższej perspektywie czasowej.
<P>
Niestety, Unia Europejska ma trudności z opracowaniem wspólnej strategii wobec kryzysu gospodarczego. Myślę jednak, że konieczna jest lepsza komunikacja i większa współpraca między krajami, które wyszły z kryzysu stosując proaktywne działania motywujące zamiast podnoszenia podatków, jak i z tymi stojącymi w obliczu poważnych problemów, które obecnie - z desperacji - podnoszą podatki, ryzykując tym samym popadnięcie w jeszcze większy kryzys.
<SPEAKER ID="557" NAME="João Ferreira" AFFILIATION="GUE/NGL">
(PT) Panie przewodniczący! Nasilają się ataki spekulantów finansowych na najbardziej wrażliwe i zależne gospodarki strefy euro. To ten sam kapitał finansowy, który otrzymał biliony euro od państw członkowskich, a teraz spekuluje na kruchości rachunków publicznych powstałej w wyniku tych transferów oraz zależności gospodarczej gospodarek na obszarach peryferyjnych Unii. Zależność tę powoduje polityka monetarna i kursowa prowadzona przez Europejski Bank Centralny, z jego pozorną niezależnością na usługach wielkiego kapitału i większych mocarstw europejskich, co jeszcze pogarsza liberalizacja rynku oraz swobodna konkurencja w handlu międzynarodowym.
<P>
Na tym tle państwa członkowskie i Unia Europejska wyraźnie określiły, co oznacza solidarność europejska: zamiatanie ciągłej grabieży kapitału finansowego pod dywan, a jeżeli zajdzie taka potrzeba - przerzucanie kosztów kradzieży na barki robotników i zwykłych ludzi z zastosowaniem prawdziwego terroryzmu społecznego. Jednakże, robotników i zwykłych ludzi nie da się zmusić do pójścia drogą, o której mówi się im, że jest nie do uniknięcia, a tak nie jest. Stają do walki, by to pokazać. Oddajemy tu cześć odwadze i determinacji tym osobom w Grecji, Portugalii i wielu innych krajach.
<SPEAKER ID="558" NAME="Trevor Colman" AFFILIATION="EFD">
Panie przewodniczący! W ostatnich tragicznych dniach stało się jasne, że na Grecję zostaną nałożone drakońskie sankcje w celu ochrony euro. Tak nie można. To po prostu karanie zwykłych, ciężko pracujących Greków za rozrzutność ich polityków oraz pragnienie tych samych polityków, by wesprzeć skazaną na upadek unię walutową.
<P>
W Wielkiej Brytanii pamiętamy nasze wyjście we wrześniu 1992 roku z mechanizmu kursowego, ERM, czy też - jak nazwał go brytyjski polityk Norman Tebbit - z "mechanizmu wiecznej recesji”. Członkostwo w nim bylo katastrofalne w skutkach dla Wielkiej Brytanii. Udało nam się uciec dzięki odmowie wsparcia funta sterlinga przez Bundesbank.
<P>
Trudna miłość się sprawdza. Mimo, że pozostaje w strefie euro, Grecja nie ma wyboru. Należy uwolnić Greków z kajdanów euro. Niech MFW robi swoje i zobaczy, jak szybko Grecja się pozbiera, tak jak my w Wielkiej Brytanii to zrobiliśmy po opuszczeniu ERM. Niech Grecy nie płacą za nieosiągalne ambicje superpaństwa UE!
<SPEAKER ID="559" NAME="Angelika Werthmann" AFFILIATION="NI">
(DE) Panie przewodniczący! Chciałabym dziś pomówić na temat bezpieczeństwa lotniczego. Temat ten bardzo nas zajmował w okresie ostatnich kilku tygodni i dotknął nas wszystkich.
<P>
Życie ludzkie jest ważniejsze niż jakiekolwiek korzyści ekonomiczne. Dlatego właśnie jestem za zakazem lotów w przypadku obecności zagrożenia zewnętrznego, jak np. chmura pyłu, dla bezpieczeństwa pasażerów, gdyż narażanie ich życia na niebezpieczeństwo byłoby nieodpowiedzialne. Chciałabym przypomnieć państwu o dwóch incydentach z lat 1982 i 1989 oraz o myśliwcu odrzutowym, w którym znaleziono fragmenty szkła w związku z chmurą pyłu.
<P>
Przeprowadzono loty testowe, lecz ich ocena wymaga czasu. Skonsultowano się z ekspertami, lecz ich odpowiedzi nie dały rozstrzygających wniosków w żadnym kierunku. Faktem pozostaje natomiast, że życie jest cenne i nie należy go narażać, należy więc wdrażać wydajne i tanie alternatywy dla transportu lotniczego.
<SPEAKER ID="560" NAME="Vasilica Viorica Dăncilă" AFFILIATION="S&amp;D">
(RO) Uważam, że w celu poprawy działania łańcucha dostaw żywności w Europie i osiągnięcia optymalnej przejrzystości konieczne są jednolite ramy prawne na szczeblu Wspólnoty, które będą mieć za zadanie określenie terminów stosowanych w stosunkach handlowych między dostawcami produktów spożywczych a detalistami oraz skuteczniejszych sposobów ochrony dostawców przed sprzecznymi z konkurencją umowami i praktykami, a także dotyczące sposobów i terminów płatności.
<P>
Sądzę też, że użyteczne byłoby śćiślejsze przestrzeganie rozporządzeń dotyczących konkurencji oraz zapewnienie ich standardowej interpretacji we wszystkich państwach członkowskich. Uwzględniając obecny stan stosunków handlowych między dostawcami a detalistami, myślę że należy poddać ocenie postanowienia rozporządzeń w sprawie konkurencji, wprowadzając równowagę między wspólną polityką rolną Unii Europejskiej a polityką konkurencji. Monitorowanie rynku mogłoby obejmować skuteczną przejrzystosć w odniesieniu do ustalania cen, a w szczególności marż w łańcuchu dostaw żywności.
<SPEAKER ID="561" NAME="Jarosław Kalinowski" AFFILIATION="PPE">
(PL) Panie przewodniczący! Wielokrotnie podnosiliśmy w tej Izbie sprawę dyskryminacji mniejszości polskiej na Litwie, gdzie nie pozwala się mieszkającym tam Polakom zapisywać swoich nazwisk w wersji oryginalnej, doprowadza się do likwidacji klas z polskim językiem nauczania, nie zwraca się prawowitym właścicielom ziemi zagrabionej w czasach sowieckich tylko dlatego, że są Polakami.
<P>
Niedawno Litewska Komisja Etyki ukarała europosła Tomaševskiego, lidera mniejszości polskiej, za zadanie przewodniczącemu Barroso - tu w Parlamencie - pytania dotyczącego przestrzegania praw mniejszości na Litwie. Te skandaliczne działania nasilają się. Kilka dni temu Litewska Inspekcja Językowa nałożyła kolejne wysokie kary finansowe na dyrektora samorządu solecznickiego za stosowanie tam tablic w dwóch językach. Jest to rejon zamieszkały w 80% przez Polaków.
<P>
Panie przewodniczący! Jest już najwyższy czas, aby Parlament Europejski położył kres tym skandalicznym działaniom rządu litewskiego. Szczycimy się, że fundamentem Unii są prawa człowieka. Kiepski to fundament, skoro nie możemy egzekwować tych praw od państw członkowskich.
<SPEAKER ID="562" NAME="Charalampos Angourakis" AFFILIATION="GUE/NGL">
(EL) Panie przewodniczący! Miliony robotników strajkują i demonstrują dziś wraz z frontem walki związków zawodowych (PAME) przeciwko barbarzyńskim sankcjom nałożonym przez kapitał, rząd grecki, Unię Europejską i MFW.
<P>
Sankcje te nie są ani czymś nowe, ani tymczasowym. Stanowią one rażące zastosowanie kapitalistycznych rozwiązań, które prowadzą do kryzysu. Mają one na celu zabezpieczenie zysków plutokracji greckiej i europejskiej oraz kontynuację stosowania traktatu z Maastricht. Zostały one ujęte w strategii lizbońskiej i strategii "Europa 2020”, dlatego właśnie prowadzą w ślepy zaułek.
<P>
My jednak mówimy, że to nie jest ulica jednokierunkowa i jest jeszcze wyjście. Tym wyjściem jest powstanie na nowo ruchu robotniczego i wspieranie rozwoju uwzględniającego potrzeby tych, którzy wytwarzają majątek. Tym wyjściem jest nacjonalizacja monopoli i oddanie władzy ludowi. Ani prowokatorzy, ani szantażyści rządu greckiego nie powstrzymają tego ruchu, podobnie jak nie powstrzymają go morderstwa, które popełniono dziś w Atenach, a które wstrząsnęły nami wszystkimi.
<P>
Wierzymy, że narod grecki zwycięży w tej walce.
<SPEAKER ID="563" NAME="Chrysoula Paliadeli" AFFILIATION="S&amp;D">
Panie przewodniczący! Kilka godzin temu powiedziałabym, że pomimo niesmaku spowodowanego zniekształceniem symboli kulturowych i pomimo wątpliwego obiektywizmu artykułów odwołujacych się do przestarzałych stereotypów, pomimo faktu, że Rada nie uznała kryzysu gospodarczego w Grecji za poważny problem europejski, a Komisja nie wykorzystała go jako testu na spójność Europy, naród grecki był gotowy wesprzeć swój nowy rząd socjalistyczny w walce o odnowę gospodarczą i społeczną.
<P>
Teraz, w świetle tragicznych wydarzeń z ostatnich kilku godzin w Atenach, gdzie trzy osoby zginęły na skutek przemocy, która narosła w wyniku trudnych sankcji gospodarczych, pragnę przypomnieć niedawne słowa sekretarza Rasmussena: obniżenie suwerennej oceny wiarygodności kredytowej Grecji do poziomu bezwartościowego wskazuje na matactwo polityczne. Myślę, że posłowie Parlamentu Europejskiego powinni pilnie wzmocnić walkę o spójność.
<P>
Mam nadzieję, że to co stało się dziś w Grecji kilka godzin temu nie okaże się zaraźliwe; mam nadzieję, że wprost przeciwnie, wydarzenia te zaznaczą początek jednogłośnego podjęcia wysiłków na rzecz kształtowania się tożsamości europejskiej poprzez solidarność i partnerstwo.
<SPEAKER ID="564" NAME="Ilda Figueiredo" AFFILIATION="GUE/NGL">
(PT) Panie przewodniczący! Kilka dni temu miała miejsce 120. rocznica ustanowienia 1 maja Międzynarodowym Świętem Pracy.
<P>
Od 120 lat robotnicy nieprzerwanie, ciężko i heroicznie walczą o swoje prawa oraz o emancypację pracy, o społeczeńswo, gdzie praca - wreszcie wolna od wyzysku - stanowić będzie pełną realizację twórczych zdolności człowieka. Mija 120 lat wspaniałych postępów, bolesnych niepowodzeń i nieustępliwego oporu robotników. Święto pierwszego maja i jego uniwersalne hasła historycznie zbudowano na najbardziej brutalnych represjach, kosztem niezliczonych walk, poświęceń i utraty życia ludzi. Umacniał je każdy krok podejmowany przez lud zdobywający wolność, a porażki zdarzają się za każdym razem, gdy okoliczności historyczne zezwalają na ofensywę dużego kapitału. Tak właśnie dzieje się obecnie w Unii Europejskiej, widać to także w Grecji, Portugalii i jakże wielu innych krajach.
<P>
Należy uwzględnić te zmagania i powstrzymać nasilający się wyzysk. Nadszedł czas poszanowania tych, którzy pracują i tworzą majątek.
<SPEAKER ID="565" NAME="Alan Kelly" AFFILIATION="S&amp;D">
Panie przewodniczący! Chciałbym zwrócić uwagę Izby na sprawę bardzo pilną. Ponad rok temu młody Irlandczyk i obywatel UE został zastrzelony w Boliwii. Wielu obserwatorów uważa, że było to morderstwo. Do tej pory rodzina Michaela, obecna dziś tu z nami w Izbie, nie otrzymała odpowiedzi na pytanie o przyczynę jego śmierci.
<P>
Jedyną oficjalnie podaną informacją jest ta, że zmarł w wyniku zaangażowania w podejrzewany spisek mający na celu zabójstwo prezydenta Boliwii. To bardzo niepodobne do kogoś pochodzącego z kochającej, troskliwej i apolitycznej rodziny. Jednakże prawdziwym problemem jest to, że nie można wierzyć informacjom pochodzącym od władz boliwijskich. Ich wersje zdarzeń zupełnie są z sobą zupełnie sprzeczne, zarówno jeśli idzie o dane z dziedziny medycyny sądowej, analizę balistyczną, czy też same wysuwane argumenty.
<P>
Wzywam zatem tę Izbę oraz nową wysoką przedstawiciel UE ds. polityki zagranicznej, Catherine Ashton, do wsparcia wysiłków rządu irlandzkiego o natychmiastowe wszczęcie niezależnego śledztwa. Czynię to przy poparciu posłów irlandzkich ze wszystkich partii, którzy będą do niej pisać w niedalekiej przyszłości.
<SPEAKER ID="566" NAME="Kristian Vigenin" AFFILIATION="S&amp;D">
(BG) Muszę zwrócić państwa uwagę na pewien problem w moim kraju. Bułgarią rządzi niekompetentny, lecz populistyczny rząd, stosujący metody typowe dla lat 30. XX w.
<P>
Wskazuje na to fakt, że najbardziej popularnymi politykami są obecnie minister spraw wewnętrznych, a zaraz po nim były główny sekretarz tego ministerstwa, obecnie będący premierem. Po wyborach setki przedstawicieli opozycji zostało wyrzuconych z pracy z przyczyn politycznych. Na główne media wywiera się naciski. Politycy są aresztowani w brutalny i rażący sposób, albo stają się przedmiotem niepoważnych oskarżeń.
<P>
Prokuratorzy publicznie łamią zasadę domniemania niewinności, a ministrowie wywierają presję na sądy i wydają wyroki w telewizji. Nowe przepisy prawa umożliwiają wydawanie wyroków wyłącznie na podstawie informacji uzyskanych z podsłuchu i dowodów dostarczonych przez anonimowych świadków. Już organizuje się tworzenie sądu nadzwyczajnego, oficjalnie zwanego "sądem specjalistycznym”. Szerzy się strach.
<P>
Od lat stawiano wymóg, by Bułgaria czyniła większe starania w zwalczaniu przestępczości. Obecnie podejmuje się starania, lecz walka z przestępczością przeradza się w zwalczanie demokracji. Parlament Europejski jest wyczulony na przypadki pogwałcenia demokracji, wolności i praw człowieka na całym świecie. Musi też wykazać równą wrażliwość, kiedy przypadki takie mają miejsce w państwach członkowskich.
<SPEAKER ID="567" NAME="Csanád Szegedi" AFFILIATION="NI">
(HU) Panie przewodniczący, panie i panowie! Kryzys finansowy, bezrobocie oraz rosnący deficyt budżetowy i dług państwa stanowią obecnie największe wyzwanie dla narodów Europy. Jednakże chciałbym zwrócić uwagę na korupcję, ktora jest typowa dla krajów Europy Środkowej, a na Węgrzech szerzy się szczególnie, co w jeszcze większym stopniu nasila kryzys i powoduje coraz większe zadłużenie naszego kraju w wyniku dodatkowo zaciągniętych pożyczek. Odchodzący socjalistyczny rząd Węgier doprowadził gospodarkę węgierską do sytuacji nie do utrzymania, gdyż żadna z publicznych inwestycji czy umów państwowych nie była wolna od korupcji, niezależnie od tego, czy chodziło o budowę autostrad, remonty mostów, budowę parkingów, ośrodków zdrowia, finansowania krajowego, czy też o przetargi na inwestycje UE. Jobbik wzywa nowo wybrany rząd węgierski do przyjęcia i wdrożenia surowego ustawodawstwa antykorupcyjnego, a w świetle kryzysu, wzywamy każde państwo członkowskie w UE, by uczyniło to samo. Jobbik wierzy, że można wyeliminować korupcję z życia politycznego.
<SPEAKER ID="568" NAME="Alexander Mirsky" AFFILIATION="S&amp;D">
(LV) Dziękuję, panie przewodniczący. W dniu 8 maja Europa obchodzi święto zwycięstwa nad nazizmem. Panie i panowie! Mam niestety nieprzyjemne wiadomości. 16 marca bieżącego roku na Łotwie, przy milczącej zgodzie władz, weterani z Waffen SS zorganizowali marsz z flagami w Rydze, by upamiętnić dzień założenia łotewskiego legionu SS. Od dwudziestu już lat, jako opozycja, nie jesteśmy w stanie nic z tym zrobić. Przywódcy państw europejskich udają, że nic się nie dzieje. Na Łotwie bataliony karne SS zniszczyły 130 wiosek i zabiły ponad 150 000 ludzi na Łotwie, Białorusi, w Polsce i w Rosji. Jednak dzisiaj na Łotwie są upamiętniani jak bohaterowie. Lękliwe milczenie państw członkowskich Unii Europejskiej jest zbrodnią wobec milionów ludzi, którzy wyginęli podczas drugiej wojny światowej. Jest to niezmiernie ważne. Dziękuję.
<SPEAKER ID="569" NAME="Iuliu Winkler" AFFILIATION="PPE">
Panie przewodniczący! Historia pokazała nam, że kryzysy mogą powodować postęp. Pod presją mogą pojawić się nowe pomysły, prowadzące do nowych, innowacyjnych mechanizmów ukierunkowanych na rozwój i unikanie błędów, które doprowadziły do kryzysu.
<P>
Chciałbym podkreślić dwa takie pomysły, które mogą przerodzić się w znaczące instrumenty. Jeżeli chcemy, by UE pozostała podmiotem o znaczeniu globalnym, należy stworzyć europejski fundusz monetarny oraz europejską agencję ratingową. Chociaż wymaga to poważnego wysiłku instytucjonalnego, jest to warte zachodu, jeżeli pomyślimy o naszych interesach w dłuższej perspektywie. Możemy się założyć, że w przyszłości pojawią się nowe kryzysy.
<P>
Europejska społeczna gospodarka rynkowa oraz wspólna waluta stanowią kamienie węgielne gospodarki światowej oraz światowego systemu finansowego. Utworzenie "europejskiego MFW” mogłoby spowodować przyjęcie paktu stabilności i wzrostu, a europejska agencja ratingowa dokonywałaby ocen w oparciu o dobre zrozumienie gospodarek europejskich. Nad obydwoma tymi pomysłami należałoby poważnie podebatować, i mądrze byloby podjąć decyzję pozytywną.
<SPEAKER ID="570" NAME="Corina Creţu" AFFILIATION="S&amp;D">
(RO) Ostatnio jesteśmy świadkami alarmującego rozwoju skrajnej prawicy i przyjmowania bardziej radykalnych, ksenofobicznych i rasistowskich postaw. Wybory regionalne we Włoszech i Francji, a także wybory powszechne na Węgrzech potwierdziły rosnąc sukces ruchów ekstremistycznych szerzących niebezpiecznie nacjonalistyczne, antyeuropejskie i agresywne przesłania, wymierzonych przeciko mniejszościom narodowym albo sąsiadującym państwom. Nie tego chcieliśmy dla zjednoczonej Europy, nie uważam też, że jest to rozwiązanie problemów jej obywateli.
<P>
Chciałabym wyrazić mój niepokój wrogimi treściami szerzonymi na temat osób z Europy Wschodniej, zwłaszcza Rumunów, w mediach zagranicznych, które do tej pory przybrały formę ekstremistycznej retoryki. Francuska telewizja obraża Rumunów ogólnie, a kandydat hiszpańskiej Partii Ludowej promował swoją kampanię wyborczą w trakcie wyborów gminnych w Barcelonie sloganem: "Nie chcemy Rumunów!”
<P>
Chciałabym skorzystać z tej możliwości i zaapelować do wszystkich odpowiedzialnych grup politycznych w Parlamencie Europejskim o połączenie sił i zajęcie się tym niebezpiecznym zjawiskiem w Unii Europejskiej.
<SPEAKER ID="571" NAME="Kriton Arsenis" AFFILIATION="S&amp;D">
(EL) Po pierwsze, chciałbym przekazać swoje kondolencje rodzinom ofiar dzisiejszych ataków w Atenach.
<P>
Wracając do tematu zmian klimatycznych, 35 000 przedstawicieli narodów świata, którzy spotkali się w Cochabambie w Boliwii nie owijało sprawy w bawełnę. Chcą, żebyśmy się zgodzili na konferencji w Meksyku na prawnie wiążące redukcje naszych emisji. Mają rację. Nie możemy już dłużej odwlekać decyzji.
<P>
Unia Europejska musi natychmiast oficjalnie zobowiązać się do 30 % obniżenia emisji do 2020 roku. Zmieni to dynamikę negocjacji, które - to prawda - trochę utknęły w miejscu, co stanowi ryzyko, że decyzja o zmniejszeniu emisji zostanie przesunięta aż do czasu po szczycie w Meksyku, bez określonej daty i bez konkretnego harmonogramu.
<P>
W Parlamencie możemy zrobić o wiele więcej. W Parlamencie Europejskim już uzgodniono 30 % zmniejszenie śladu węglowego do 2020 roku. Musimy stanwowić przykład dla państw członkowskich redukując nasz ślad węglowy o 50 %.
<P>
Wszyscy wiemy, że istnieje ogromny margines możliwości zaoszczęddzebia energii w naszych miejscach pracy, jak również zmniejszenia śladu węglowego, co możemy i musimy zrobić.
<SPEAKER ID="572" NAME="Elisabeth Köstinger" AFFILIATION="PPE">
(DE) Panie przewodniczący! Parlament Europejski udzielił dzisiaj absolutorium Komisji za 2008 rok, i to jest słuszne. Nieregularność wypłat z funduszy UE nigdy nie była tak niewielka jak w tym roku.
<P>
W okresie ostatnich trzech lat udało się zmniejszyć o połowę obszary, w których nieregularność wynosiła ponad 5 %, czyli powyżej limitu tolerancji. Sam obszar spójności pozostawia wiele do życzenia. W przyszłości należy podjąć więcej wysiłków, szczególnie w tym obszarze. Należy szczególnie podkreślić obszar rolnictwa i zasobów naturalnych. Nieregularność w tej dziedzinie była poniżej 2 % i wyraźnie znajdowała się w zielonej strefie. Systemy monitoringu i kontroli są skuteczne.
<P>
W tym kontekście jednak chciałabym też wspomnieć o pomocy przedakcesyjnej dla Turcji, o której mowa w sprawozdaniu z absolutorium. Wzrost środków dla Turcji należy poważnie zakwestionować w świetle braku wymiernych kryteriów. Nie do przyjęcia jest sytuacja dawania środków unijnych państwom trzecim bez ustalonych wskaźników. Zasadniczy wymóg stanowi tu bezpośrednia kontrola płatności i ich wykorzystania . Tylko w takim przypadku pomoc może przynieść pożądany efekt.
<SPEAKER ID="573" NAME="Krisztina Morvai" AFFILIATION="NI">
(HU) Artykuł 11 europejskiej konwencji praw człowieka określa prawo do angażowania się w działalność związków zawodowych jako prawo człowieka. W bezpośredniej sprzeczności z tym przepisem prawnym, węgierski sąd wojskowy w zeszłym tygodniu wydał surowy wyrok w sprawie Judity Szimy, przywódczyni związku reprezentującego dziesięć tysięcy policjantów, za działalność, która - zarówno z perspektywy laika, jak i z profesjonalnej perspektywy prawnika - stanowiła wyłącznie obronę praw pracowniczych oraz wykonywanie działalności związku zawodowego. Podkreślam, że nie stało się to w jakiejś republice bananowej w krajach rozwijających się, lecz w jednym w państw członkowskich Unii Europejskiej. W tej Izbie, jak i w różnych komisjach, stale mówimy o tym, że wraz z wprowadzeniem w życie traktatu lizbońskiego zwiększyło się zaangażowanie Unii Europejskiej w walkę o prawa człowieka, a obrona tych praw stała się skuteczniejsza. Proszę, by sprawa Judity Szimy stała się przypadkiem testowym, studium przypadku, a my wszyscy powinniśmy uważnie śledzić, w jaki sposób - przez wprowadzenie w życie prawodawstwa europejskiej konwencji praw człowieka - ta dzielna kobieta może zostać oczyszczona z zarzutów i odzyskać godność oraz środki utrzymania, które utraciła.
<SPEAKER ID="574" NAME="Adam Gierek" AFFILIATION="S&amp;D">
(PL) Panie przewodniczący! W Polsce kwitnie zakamuflowany handel ludźmi. Dzieje się tak ze względu na absolutny priorytet liberalnego, antyhumanitarnego prawa rynkowego. W ostatnich latach doszło do licznych sprzedaży mieszkań i całych budynków zakładowych wraz z lokatorami w ramach prywatyzacji majątku pozostałego po Polsce Ludowej.
<P>
Tymi lokatorami są najczęściej ludzie starzy i chorzy, którym nie dano żadnej możliwości pierwokupu. Nękani niebotycznie wzrastającymi czynszami, zadłużający się, są często eksmitowani na bruk. Łamane są podstawowe prawa człowieka. Potrzebne są właściwe instrumenty prawne i wykonawcze pozwalające skutecznie działać organom państwa członkowskiego Unii Europejskiej w zakresie zapewnienia ochrony lokatorów prywatyzowanych mieszkań zakładowych. Niezbędna jest też pilna pomoc ze środków publicznych dla ofiar antyhumanitarnej prywatyzacji.
<SPEAKER ID="575" NAME="Dimitar Stoyanov" AFFILIATION="NI">
(BG) Dziękuję, panie przewodniczący. Zabieram głos, by wskazać na jawną niesprawiedliwość.
<P>
Koledzy posłowie! Nie łudźmy się, że zwykli Grecy są zupełnie bez winy za to, co stało się w Grecji. Powodem tego, co tam się stało, a co przyczyniło się do kryzysu finansowego jest 14., 15. i 16. pensja miesięczna, wraz z rentami i przywilejami, które nie mają miejsca nigdzie indziej w Unii Europejskiej i są po prostu zupełnie nieznane.
<P>
Grecja kłamała Europejskiemu Bankowi Centralnemu przez ostatnie 10 lat na temat stanu swojej gospodarki. Jednakże teraz, w tym krytycznym momencie, przywódcy europejscy zagłosowali za udzieleniem Grecji nagrody w wysokości 110 miliardów euro za te kłamstwa i oszustwa. Jednocześnie kraje, które prowadziły swoje finanse w przykładny sposób, jak Bułgaria i Estonia, zostaną ukarane za kryzys, jaki miał miejsce, co prawdopodobnie opóźni ich wejście do strefy euro.
<P>
To oznacza stosowanie podwójnych standardów, co nie przystoi ani strefie euro, ani Unii Europejskiej. Uczciwie byłoby karać winnych, a przywódcy strefy euro muszą poprosić Grecję o opuszczenie tego grona.
<SPEAKER ID="576" NAME="Przewodniczący">
To zamyka ten punkt porzadku obrad.
