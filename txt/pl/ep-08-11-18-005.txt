<CHAPTER ID="005">
Program "owoce w szkole” (debata)
<SPEAKER ID="084" NAME="Przewodniczący">
Kolejnym punktem porządku dziennego jest sprawozdanie sporządzone przez Nielsa Buska w imieniu Komisji Rolnictwa i Rozwoju Wsi w sprawie wniosku dotyczącego rozporządzenia Rady zmieniającego rozporządzenia (WE) nr 1290/2005 w sprawie finansowania wspólnej polityki rolnej i (WE) nr 1234/2007 ustanawiające wspólną organizację rynków rolnych oraz przepisy szczegółowe dotyczące niektórych produktów rolnych ("rozporządzenie o jednolitej wspólnej organizacji rynku”) w celu ustanowienia programu "owoce w szkole” - C6-0315/2008 -.
<SPEAKER ID="085" NAME="Niels Busk">
sprawozdawca. - Panie przewodniczący, pani komisarz Fischer Boel, panie ministrze Barnier, panie i panowie! Komisja przygotowała niezwykle konstruktywny wniosek dotyczący wprowadzenia programu "owoce w szkole” w celu odwrócenia niekorzystnego trendu w zakresie wzrostu otyłości wśród europejskich uczniów. Przyjmuje ten wniosek z dużym zadowoleniem. Światowa Organizacja Zdrowia zaleca, aby dzieci spożywały 400 g owoców i warzyw dziennie. Niestety, stosuje się do tego bardzo niewiele dzieci. 22 miliony dzieci w UE cierpi na nadwagę, a około 5 milionów dzieci ma znaczną nadwagę. Najgorsze jest to, że liczba ta rośnie o 400 tysięcy dzieci każdego dnia. Zwiększone spożycie warzyw i owoców zmniejsza ryzyko wystąpienia wielu chorób, a także zapobiega nadwadze i znacznej nadwadze. Zwyczaje żywieniowe tworzą się w wieku dziecięcym i wskazuje się, że dzieci, które nauczyły się jeść dużo warzyw i owoców, kontynuują tę praktykę jako dorośli. Bardzo ważne jest zatem, abyśmy interweniowali na wczesnym etapie, żeby skutecznie wpłynąć na zwyczaje żywieniowe naszych dzieci.
<P>
Nadwaga pociąga za sobą większe ryzyko choroby wieńcowej, cukrzycy, nadciśnienia i pewnych postaci nowotworów. Choroby te stanowią stale rosnące zagrożenie dla zdrowia publicznego w UE, a koszt terapii stanowi duże obciążenie budżetów na ochronę zdrowia w państwach członkowskich. Komisja odnosi się do swojej oceny skutków, w ramach której przeprowadzono dwa badania, które rzuciły światło na powiązanie pomiędzy uszczerbkiem na zdrowiu a zbyt niskim spożyciem warzyw i owoców. Właśnie w tym świetle należy patrzeć na wydatki na program "owoce w szkole”, a zatem program będzie oznaczał rzeczywiste oszczędności w budżetach na ochronę zdrowia państw członkowskich. Wywoła w ten sposób ogólnie pozytywne skutki, przede wszystkim na zdrowie publiczne, ale także na gospodarkę europejską. Dopóki nie osiągniemy celu spożywania przez dzieci 400 g owoców dziennie, sytuacja będzie wyglądać tak, że im więcej owoców dzieci będą spożywać, tym większe będą oszczędności. Zapobieganie jest zatem tańsze niż leczenie.
<P>
Jako sprawozdawca zaproponowałem, aby wydzielony na ten cel budżet wspólnotowy był czterokrotnie większy. Początkowa propozycja Komisji w wysokości 90 milionów euro wystarczałaby, niestety, na jeden owoc tygodniowo przez 30 tygodni dla dzieci w wieku od 6 do 10 lat. Jest to o wiele za mało, jeśli program ma wywrzeć jakikolwiek zauważalny wpływ na zwyczaje żywieniowe dzieci. Jeden owoc na tydzień nie wystarczy, by zmienić nawyki żywieniowe lub wpłynąć na zdrowie publiczne. Optymalnym rozwiązaniem byłoby, gdyby wszystkie dzieci otrzymywały jeden owoc dziennie w każdym dniu zajęć szkolnych.. Konieczne jest zatem uruchomienie większych środków w budżecie wspólnotowym.
<P>
Większość w parlamentarnej Komisji Rolnictwa i Rozwoju Wsi zgodziła się na uruchomienie 500 milionów euro i zwolnienie ze współfinansowania krajowego. Nie zgadzam się z tym. Mam zatem nadzieję, że w dzisiejszym głosowaniu rozwiążemy tę kwestię, ponieważ w imieniu mojej grupy przedłożyłem propozycję zmierzającą do uruchomienia 360 milionów euro. Kwota ta powinna być uzupełniona o wkład państw członkowskich, co łącznie zapewni znacznie większą kwotę niż 500 milionów euro.
<P>
Większość w Komisji Rolnictwa i Rozwoju Wsi zgodziła się także, że w ramach programu rozdawane powinny być wyłącznie warzywa i owoce pochodzące z krajów UE. Jest to dla mnie zbyt protekcjonistyczne podejście, które oprócz tego bardzo zbiurokratyzuje program. Zatem to państwa członkowskie muszą zdecydować - na podstawie listy przygotowanej przez Komisję - jakie owoce będzie można rozdawać i które owoce zostaną włączone do programu.
<SPEAKER ID="086" NAME="Michel Barnier">
urzędujący przewodniczący Rady - Panie przewodniczący! Prezydencja z zadowoleniem bierze udział w omawianiu tego programu z Parlamentem Europejskim, zgodnie z wnioskiem Komisji Europejskiej, przedstawionym osobiście przez panią komisarz Fischer Boel - tu chciałbym złożyć pani komisarz wyrazy szacunku. Jest to ważny program dotyczący żywienia najmłodszych obywateli, będący praktycznym i skutecznym krokiem w kierunku zwalczania rosnącego problemu otyłości wśród młodych ludzi.
<P>
Pan poseł Busk podał właśnie dane liczbowe, które mogę potwierdzić: jedno na pięć dzieci w Europie ma nadwagę lub jest zagrożone otyłością. Odsetek otyłych dzieci w Europie wzrasta w tempie 2% rocznie. Musimy zatem zachęcać młodych ludzi do urozmaicania ich diety i spożywania większej ilości owoców i warzyw.
<P>
Panie i panowie! Uważam, że wdrażanie tego programu, który wszyscy popieramy, pokazuje istotną rolę, jaką może odgrywać i rzeczywiście odgrywa wspólna polityka rolna w promowaniu konsumpcji i po prostu w produkcji zdrowych produktów wysokiej jakości. Rolnictwo w naturalny sposób nadaje się, by sprostać temu podwójnemu wyzwaniu, polegającemu na wyzwaniu ilościowym - stanowiącym także pierwsze stojące przed tym sektorem wyzwanie od pierwszego kontraktu podpisanego z farmerami w latach sześćdziesiątych XX wieku - oraz na wyzwaniu jakościowym, dotyczącym jakości i bezpieczeństwa produktów.
<P>
Dowodzi to, panie i panowie, że Europa może odpowiedzieć i odpowiada na konkretne problemy naszych współobywateli i że rolnictwo wyraźnie plasuje się w centrum głównych wyzwań, przed którymi stoi nasze społeczeństwo. Gdy mówimy o tym programie dotyczącym owoców i warzyw, mówimy o uchwytnej Europie, opartej na ludziach i skoncentrowanej na obywatelach - takiej, jakiej oczekują Europejczycy.
<P>
Panie i panowie! Przedmiotowy program został bardzo dobrze przyjęty w Radzie Ministrów, a przeprowadzone przez nas debaty, które dziś i jutro będziemy kontynuować, pokazują, że wszyscy czynimy ogólny postęp w tej sprawie. Moim zamiarem jest osiągnięcie w tym tygodniu porozumienia politycznego w ramach Rady. Dlatego właśnie zwracam, rzecz jasna, baczną uwagę na stanowisko Parlamentu w tej kwestii, żebym mógł uwzględnić państwa stanowisko i państwa poparcie w debatach na forum Rady.
<P>
Panie przewodniczący! Na zakończenie chciałabym złożyć najszczersze podziękowania sprawozdawcy, panu posłowi Buskowi, za bardzo szczegółową i pełną zaangażowania pracę, jaką wykonał w przedmiotowej kwestii, a teraz z przyjemnością wysłucham państwa i pani komisarz.
<SPEAKER ID="087" NAME="Mariann Fischer Boel">
komisarz. - Panie przewodniczący! Po pierwsze chciałam powiedzieć, że dobrze się czuję mając poparcie Parlamentu dla programu "owoce w szkole”. Chciałabym, jak to zwykle czynię, podziękować komisji i sprawozdawcy, panu posłowi Nielsowi Buskowi, za wykonaną pracę.
<P>
Zanim przejdę do skomentowania kilku kwestii, które zostały podniesione w Komisji - a także w Parlamencie - chciałabym tylko powiedzieć coś na temat, któremu ostatnio poświęca się dużo miejsca w debatach Rady. Wiele państw członkowskich zwróciło się, aby w pewnych przypadkach można było prosić rodziców o wniesienie wkładu do programu. Argumenty za i przeciw nie są oczywiste. W rezultacie Komisja zgodziła się, by państwa członkowskie miały wolną rękę w zakresie wymaganie w niektórych przypadkach dofinansowania ze strony rodziców.
<P>
Z drugiej strony, nie widzę powodów, aby zmuszać do tego wszystkie państwa członkowskie. Chciałabym zatem aby państwa członkowskie mogły wybierać, czy chcą wprowadzić taką możliwość. Zatem gdy będziemy przeprowadzać przegląd programu w 2012 roku, będziemy mogli rzeczywiście skupić się na wartości dodanej, którą można uzyskać na skutek wkładu rodziców w ramach programu.
<P>
Powiedziałam na początku, że projekt, który obecnie przedkładamy do rozważenia, nie rozwiąże problemu otyłości wśród młodzieży w Europie, ale wierzę, że będzie ku temu pomocny i będzie stanowić jasny sygnał ze strony Komisji, że ważne jest zaszczepienie młodzieży dobrych nawyków żywieniowych.
<P>
Jeśli idzie o ogólny budżet, przeznaczyliśmy na ten cel 90 milionów euro. Widziałam różne kwoty, jak słusznie zauważył pan poseł Niels Busk - od 500 milionów euro do 360 milionów euro - ale 90 milionów, które zaproponowaliśmy z pewnością nie jest ustalone na wieki. Myślę, że w naszym przeglądzie całości programu, który ma nastąpić w 2012 roku, należy także wziąć pod uwagę, czy potrzeba zwiększenia budżetu. Sadzę, że ważne jest, że okazaliśmy gotowość do realokowania środków. Jeśli będzie nadwyżka środków w jakimś państwie członkowskim, będzie mogła zostać realokowana. Będzie to, miejmy nadzieję, oznaczać, że wydajemy pieniądze najlepiej jak można.
<P>
Jeśli chodzi o rodzaj owoców i warzyw, które miałyby być rozdawane, to sądzę, że bezpiecznie jest pozostawić decyzję w gestii państw członkowskich. Czy będą one chciały stosować przetworzoną żywność, dostarczać lokalne warzywa i owoce, czy też nawet mieć możliwość rozdawania dzieciom bananów z państw AKP - ostatecznego wyboru powinny bez wątpienia dokonywać państwa członkowskie. Myślę, że w ten sposób uzyskamy o wiele lepsze rezultaty. Spodziewam się owocnej dyskusji w tej kwestii.
<SPEAKER ID="088" NAME="Maria Petre">
w imieniu grupy PPE-DE. - Panie przewodniczący, panie komisarzu, panie ministrze Barnier! Po pierwsze chciałabym podziękować naszemu sprawozdawcy za wykonaną pracę oraz za wysiłki, które poczynił, aby pogodzić różne punkty widzenia.
<P>
Wszyscy zgadzamy się co do tego, jak ważny jest ten program pod względem uczenia dzieci, aby przyjęły zdrowe nawyki żywieniowe, zwalczając w ten sposób otyłość. Jest jednak także ważny jako pomoc rodzinom, które nie stać na zakup owoców dla swoich dzieci.
<P>
Popieram wniosek Komisji, ale sądzę, że bezwzględnie należy go poprawić. 90 milionów euro, zaproponowane jako dofinansowanie w skali rocznej, to zbyt mało. Uzupełnienie funduszy już przydzielonych jest jednym z warunków sukcesu programu. Sądzę też, że propozycja przedstawiona przez Komisję Rolnictwa i Rozwoju Wsi, aby znieść obowiązek dofinansowania do programu ze strony rodziców, powinna być wprowadzona przynajmniej w okresie uruchamiania programu.
<P>
Chciałabym także zachęcić do dostarczania w ramach programu świeżych owoców tradycyjnie produkowanych na terytorium Wspólnoty. Chcę zaznaczyć, że państwa członkowskie muszą określić, które owoce będą rozdawane, uwzględniając szczególnie owoce sezonowe i warzywa produkowane lokalnie.
<P>
Zgodnie z wymogiem zasady pomocniczości, państwa członkowskie powinny dysponować wystarczającą elastycznością przy określaniu grupy docelowej, żeby mogły w zależności od potrzeb dostarczać owoce do szkół jak najszerszemu kręgowi odbiorców. Program powinien również spowodować, że młodzi konsumenci docenią owoce i warzywa, co będzie mieć bardzo pozytywne skutki w zakresie zdrowia publicznego i walki z ubóstwem wśród dzieci, zwłaszcza w nowych państwach członkowskich.
<P>
Można także przewidzieć wprowadzenie wspólnych instrumentów na rzecz promowania spożycia pewnych produktów, w połączeniu z dodatkowym komponentem edukacji zdrowotnej i żywieniowej oraz zachętami dla producentów regionalnych, zwłaszcza ulokowanych w regionach górskich.
<SPEAKER ID="089" NAME="María Isabel Salinas García">
w imieniu grupy PSE. - Panie przewodniczący! Przedmiotowy program był od dawna oczekiwany przez sektor owocowo-warzywny, nie tylko ze względu na trudności, jakich doświadcza ten sektor, ale również z powodu niepokojącego spadku konsumpcji.
<P>
Celem programu jest poprawa zdrowia publicznego, uważam zatem, że powinien to być program europejski, w pełni finansowany przez Wspólnotę. Nie zgadam się, że rodzice powinni uczestniczyć w jego finansowaniu, ponieważ stanie się wówczas to, co zawsze: te dzieci, których rodziców będzie stać na dofinansowanie będą jadły owoce i warzywa w szkole, podczas gdy dzieci, których rodziców na to nie stać, pozostaną nieobjęte programem.
<P>
Program ten musi więc być finansowany przez Wspólnotę, aby mógł być jednakowo stosowany. Chciałabym także szczególnie zaznaczyć, że należy położyć nacisk na działania edukacyjne. Program ten nie może polegać jedynie na tym, że dzieci będą jeść jabłka, muszą także wiedzieć, jaki gatunek jabłek jedzą i jakie są ich właściwości odżywcze, muszą też rozumieć korzystny wpływ tych owoców na ich zdrowie i rozwój.
<P>
Oczywiście produkty muszą mieć pełną gwarancję jakości, w miarę możliwości przy priorytetowym traktowaniu owoców sezonowych. Popieram także dystrybucję owoców i warzyw pochodzących ze Wspólnoty, tam gdzie jest to możliwe.
<P>
Wierzę, że korzystne efekty tego programu, do którego odnoszę się z wielkim entuzjazmem i którego gratuluję pani komisarz, będą natychmiastowo widoczne. Unaocznią się one nie tylko w obecnym i przyszłym zdrowiu naszych dzieci i ich edukacji żywieniowej, lecz także, co bardzo ważne, w sytuacji sektora owocowo-warzywnego. Jest to sektor produkcji stanowiący naprawdę część naszego europejskiego dziedzictwa kulturowego, i dzięki któremu możemy się cieszyć zbilansowaną, zdrową i zróżnicowaną dietą.
<P>
Mam poczucie, że warto zaufać i zainwestować w ten program dystrybucji owoców i warzyw w naszych szkołach. Moim zdaniem budżet jest trochę ograniczony, powtórzę więc, że popieram pełne finansowanie przez Wspólnotę tak ambitnego projektu.
<SPEAKER ID="090" NAME="Donato Tommaso Veraldi">
w imieniu grupy ALDE. - Panie przewodniczący, panie i panowie! Bardzo wysoko sobie cenię pozytywną i inteligentną pracę wykonaną przez pana posła Buska w odniesieniu do tego wniosku stanowiącego element reformy wspólnej organizacji rynku owoców i warzyw, opracowanej w celu wzmocnienia konkurencyjności sektora i jego dostosowania do rynku, jak również w celu przeciwdziałania spadkowi konsumpcji.
<P>
Proponowany program służący promowaniu owoców i warzyw w szkołach pomógłby zachęcić młodych ludzi do jedzenia owoców i zwiększyć konsumpcję. Ponadto darmowa dystrybucja warzyw i owoców w szkołach powinna mieć na celu zwalczanie problemu nadwagi dzieci w wieku szkolnym; niestety, dobrze znanym faktem jest to, że nadwagą dotkniętych jest ponad 22 miliony dzieci.
<P>
Kluczowe znaczenie dla skutecznego wdrażania programu rozdawania owoców w szkołach ma pokrycie z pomocy wspólnotowej wszystkich towarzyszących kosztów logistycznych, takich jak zakup odpowiednich automatów do dystrybucji, które musiałyby w przeciwnym razie pochodzić z budżetów szkolnych lub być finansowane przez rodziny uczniów. Finansowanie krajowe powinno mieć zatem charakter dodatkowy i powinno ograniczać się do nowych programów oraz do rozszerzenia już istniejących.
<SPEAKER ID="091" NAME="Alyn Smith">
w imieniu grupy Verts/ALE. - Panie przewodniczący! W tej propozycji nie ma niczego, co mogłoby się nie podobać i pochwalam naszego sprawozdawcę za wystąpienie z nią, zwłaszcza w sytuacji zbliżających się wyborów. Myślę, że każdy z polityków europejskich na tej sali mając na uwadze czerwiec przyszłego roku będzie chciał zobaczyć, że europejskie dzieci lepiej się odżywiają i spożywają europejskie owoce lokalne. Są to również dobre wieści dla rolników europejskich, ponieważ powstaje rynek lokalny. To dobre wieści dla przyszłych budżetów na ochronę zdrowia, a co jeszcze ważniejsze, to dobre wieści dla samych dzieci.
<P>
Jeśli dzieci zaczną się zdrowo odżywiać w młodym wieku, będą kontynuować ten nawyk. Finlandia wykazała i udowodniła, że zdecydowana interwencja w młodym wieku rzeczywiście czyni różnicę, co należy przyjąć z dużym zadowoleniem. Jeśli dziś wykonamy pewne zabiegi w ramach budżetu na rolnictwo, to zgromadzimy środki w przyszłych budżetach na ochronę zdrowia. Pochodzę ze Szkocji i ze wstydem przyznaję, że jesteśmy tym szczególnie zainteresowani, gdyż 21% - jedna piąta - naszych dzieci w szkołach podstawowych ma nadwagę. Taki stan zdecydowanie nie może się utrzymywać. Nie możemy stanąć w obliczu perspektywy rosnącego problemu otyłości, więc oto mamy część rozwiązania tego problemu i cieszę się, że mogę je Izbie polecić. To dobre wieści pod każdym względem.
<SPEAKER ID="092" NAME="Bairbre de Brún">
w imieniu grupy GUE/NGL. - Panie przewodniczący! Przedmiotowy wniosek spełni cele Unii dotyczące wspólnej polityki rolnej (WPR) i zapewni ramy finansowania inicjatyw zmierzających do zwiększenia ilości owoców i warzyw spożywanych przez dzieci. Mogłoby to pomóc w zwalczaniu problemu otyłości u dzieci, a w długim okresie będzie także z korzyścią dla naszych rolników produkujących owoce i warzywa.
<P>
Nawyki i wzorce żywieniowe rozwijają się w ciągu pierwszych kilku lat życia. Z tego względu ważne jest, żebyśmy mogli zaszczepić zdrowsze nawyki żywieniowe u dzieci. Państwa członkowskie powinny móc wybrać najlepszą metodę.
<P>
Badania wskazują, że istnieje tendencja do najbardziej niezdrowych nawyków żywieniowych w gospodarstwach domowych o niskich dochodach. Dlatego też rozdawanie darmowych owoców i warzyw w szkołach może spowodować dużą zmianę nawyków żywieniowych dzieci.
<P>
Przyjmuję z zadowoleniem sprawozdanie pana posła Nielsa Buska i składam podziękowanie jemu i pani komisarz za wykonaną pracę.
<SPEAKER ID="093" NAME="Jeffrey Titford">
w imieniu grupy IND/DEM. - Panie przewodniczący! Ten projekt został opracowany jako przejaw troski o pomyślność dzieci. Jednak w rzeczywistości mamy do czynienia z groteskową mieszanką Niani Brukseli, manii kontrolowania, czystej propagandy i ustawiania rynku. Niania Bruksela lubi mieć kontrolę nad wszystkim, łącznie z tym, co jemy. Ustawianie się w pozycji zarządzającego tym, co dzieci jedzą w szkołach, jest pierwszym ważnym krokiem w tym procesie. Korzyść propagandowa tkwi w tym, że każdy owoc będzie oznaczony nalepką UE, a cały projekt będzie wspierany przez ogromną kampanię promocyjną.
<P>
Jeśli chodzi o rynek owoców, to rozumiem, że stworzy to wiele okazji do intryganctwa, tak jak wprowadzenie obowiązku, żeby każdy owoc pochodził z obszaru UE. W przypadku bananów wykluczyłoby to za jednym zamachem dostawców brytyjskich, którzy nabywają banany w krajach karaibskich Brytyjskiej Wspólnoty Narodów, tym samym tworząc nowe lukratywne możliwości dla francuskich wysp Gwadelupy i Martyniki.
<SPEAKER ID="094" NAME="Christa Klaß" AFFILIATION="PPE-DE">
Panie przewodniczący, panie i panowie! Jesteśmy bombardowani hasłami z nagłówków prasowych. Mówi się nam, że jesteśmy otyli, że nasze dzieci są otyłe, że jemy zbyt dużo niedobrej żywności, a o wiele za mało świeżych owoców i za mało warzyw.
<P>
Pięć porcji dziennie, czyli około 400 g warzyw i owoców, to zalecana dzienna porcja w zdrowej i zbilansowanej diecie. Nie zawsze łatwo jest trzymać się tego zalecenia. Jedzenie musi być zdrowe, nie psuć się przez odpowiednio długi czas, dobrze smakować i jak najmniej kosztować. Jednak na skutek szybkiego tempa naszego życia często jest nam trudno pogodzić wymogi życia rodzinnego i zawodowego, przez co czasami nie mamy dość czasu na gotowanie i wybieramy w zamian częściowo lub w pełni przetworzone produkty. Nie ma w tym nic złego, pod warunkiem, że jesteśmy świadomi znaczenia świeżych owoców i warzyw.
<P>
Osoby, które wcześnie uczą się przestrzegać diety bogatej w owoce i warzywa, zachowają zdrową dietę także w późniejszym okresie życia. Dlatego też zdecydowanie popieram propozycję Komisji, aby wprowadzić program "owoce w szkole” finansowany do kwoty 90 milionów euro. Cóż za wspaniała idea, pani komisarz! Jednak, jak państwo zauważyli w swoich wystąpieniach, państwom członkowskim musi być wolno zorganizować program zgodnie z potrzebami krajowymi. Musi istnieć możliwość zapewnienia odpowiednich produktów regionalnych i sezonowych. Państwa członkowskie muszą także opracować strategię określenia najlepszego sposobu wdrożenia programu "owoce w szkole” i wprowadzenia go do programu szkolnego. Zdrowe odżywianie jest częścią edukacji ogólnej. Dzieci muszą się nauczyć na przykład, że prócz tego, że marchew można spożywać na gorąco, można spożywać ją również w postaci zupy, sałatki, ciasta lub potraw pieczonych. Muszą wiedzieć jak smakuje ziemniak, gdy nie zrobiono z niego frytek ani chipsów. Należy pobudzać ich zainteresowanie wieloma sposobami przygotowywania produktów regionalnych.
<P>
Informacja jest jedynym z fundamentów zdrowej diety. Wiedza jest kluczem do zdrowego stylu życia. Program "owoce w szkole” może w tym względzie stanowić wartościowy wkład.
<SPEAKER ID="095" NAME="Csaba Sándor Tabajdi" AFFILIATION="PSE">
Panie ministrze Barnier, pani komisarz! Jak każda inicjatywa, ta również ma wielu mistrzów. Wszakże siedem miast rościło sobie pretensje do bycia miejscem narodzin Homera. Wiele osób sądzi, że była to ich inicjatywa. Opierając się na sprawozdaniach z obrad, mogę z dumą powiedzieć, że 10 maja 2005 r. podczas debaty na temat reformy rynku owoców i warzyw zaproponowałem ten program i jestem wdzięczny pani komisarz, że stał się on obecnie rzeczywistością.
<P>
Moim przedmówcy wyjaśnili, dlaczego jest to bardzo ważne. Jest to ważne nie tylko ze społecznego punktu widzenia, ale także z punktu widzenia uczenia młodzieży kultury żywieniowej. To jest francuska gruszka, ale nie zjem jej, ponieważ jedzenie jest na sali zakazane. Kiedy będą otrzymywać w szkole owoce oznaczone logo UE, bardzo ważne jest, żeby młodzi ludzie wiedzieli już od dzieciństwa, że są one bezpieczne, a nie nafaszerowane chemikaliami i że są w możliwie największym stopniu ekologiczne.
<P>
Nauczmy dzieci kultury żywieniowej, ponieważ jest to bardzo ważne zadanie. Składam w związku z tym gratulacje panu posłowi Buskowi. Nie zjem jej [tej gruszki]. ponieważ nie złamię regulaminu, ale sądzę, że wszyscy z nas mogą być dumni z tego programu. Dziękuję za uwagę.
<SPEAKER ID="096" NAME="Marian Harkin" AFFILIATION="ALDE">
Panie przewodniczący! Czasami wspaniale jest móc przyjść do tej Izby i popierać naprawdę pozytywną propozycję dla Europy, a pomimo próby pana posła Titforda popsucia nam nastroju, dziś jest właśnie taki dzień. Wniosek ten załatwia wiele spraw. Promuje zdrowe nawyki żywieniowe wśród dzieci i młodzieży. Podnosi ogólny poziom zdrowia młodych Europejczyków. Zapewnia wydatkowanie środków UE na projekt, którego pozytywne efekty w wielu państwach członkowskich już pokazano, a zwłaszcza jest propozycją realną, praktyczną.
<P>
Znany mi jest podobny program w Irlandii, pod nazwą "Food Dudes”, gdyż mój wnuczek udzielił mi aktualnych informacji. Wykazano, że program ten jest skuteczny i przynosi trwałe rezultaty w przedziale wiekowym 4-12 lat, rezultaty te pojawiają się niezależnie od płci, wielkości szkoły i czynników społeczno-ekonomicznych. Budujemy zatem na solidnych podstawach.
<P>
Cieszę się, że mogę poprzeć zwiększone finansowanie wspólnotowe, uwzględniając szczególnie ekologiczne i produkowane lokalnie owoce i warzywa. Chciałabym pogratulować pani komisarz i naszemu sprawozdawcy, panu Nielsowi Buskowi, jestem też bardzo zadowolona, że usłyszałam odpowiedź Rady. Ta propozycja przyczyni się pozytywnie do podniesienia jakości życia i zdrowia w UE.
<SPEAKER ID="097" NAME="Hélène Goudin" AFFILIATION="IND/DEM">
Panie przewodniczący! Fakt, że owoce i warzywa mają istotne znaczenie dla ludzi ciężko uznać za nowość, podobnie jak to, że są one ważnym składnikiem pożywienia dla dzieci. To dobrze, jeśli dzieci otrzymają owoce w szkole. Jest to dobre dla zdrowia oraz zapewnia tak bardzo potrzebną dawkę energii.
<P>
Jednak czym naprawdę jest propozycja, nad którą obecnie debatujemy? W istocie jest czysto propagandową propozycją ze strony UE. Celem tej inicjatywy jest zyskanie taniego poparcia politycznego i prawdopodobnie jednocześnie przekonanie dzieci jak wspaniała jest UE. Komisja Rolnictwa i Rozwoju Wsi przedstawiła parę absurdalnych propozycji, łącznie ze twierdzeniem, że owoce europejskie są lepsze niż jakiekolwiek inne. Dostarczane mają być tylko owoce z UE, na przykład banany z odległych regionów. Jest to oczywisty protekcjonizm. Intencja jest taka, żeby dzieci nauczyły się, że UE jest dobra, a owoce z UE jeszcze lepsze. Komisja i Parlament Europejski powinny się wstydzić.
<SPEAKER ID="098" NAME="James Nicholson" AFFILIATION="PPE-DE">
Panie przewodniczący! Jem właśnie jabłko podarowane uprzejmie przez pana posła Buska. Rozdaje on na zewnątrz jabłka, więc jeśli jacyś posłowie chcieliby pójść i dostać jabłko, jestem pewien, że pan poseł Busk z przyjemnością ich poczęstuje.
<P>
Myślę, że jest to wspaniałe sprawozdanie. Jak powiedziała pani poseł Harkin, często przychodzimy do tej Izby bez takiego entuzjazmu i nadziei na dobrą inicjatywę. Musimy jednak przeznaczyć większe środki, aby zapewnić młodzieży możliwość dostępu, uczestnictwa i skorzystania w pełni tej sposobności, ponieważ jest to jedna z tych rzadkich okazji, gdy mamy coś do zaoferowania. Narzekamy na sytuację i czytamy w prasie i mediach jak poważny jest problem otyłości i podobne problemy wśród uczniów. Nasza dzisiejsza młodzież jest wspaniała, ale doświadcza wielorakiej presji, czego być może my w przeszłości nie przeżywaliśmy. Sądzę, że jest to sposobność, by umożliwić młodzieży zdrowie odżywanie. Z radością przyjmuję ten projekt, popieram go i gratuluję inicjatorom.
<SPEAKER ID="099" NAME="Silvia-Adriana Ţicău" AFFILIATION="PSE">
- Panie przewodniczący, pani komisarz! Komisja Europejska zaproponowała przeznaczenie 90 milionów euro z budżetu wspólnotowego na program, w ramach którego każde dziecko w wieku od 6 do 10 lat otrzyma jedną porcję warzyw lub owoców tygodniowo.
<P>
Chciałabym zaapelować do państw członkowskich o rozszerzenie tego programu, zarówno na szczeblu krajowym, jak i europejskim, aby nasze dzieci, łącznie z dziećmi w wieku przedszkolnym, mogły otrzymywać porcję owoców dziennie. Mam nadzieję, że zaakceptujemy zwiększenie budżetu do 500 milionów euro. Z zadowoleniem przyjmuję fakt, że program może obejmować tylko świeże owoce i warzywa produkowane w Unii Europejskiej. Powinny to być produkty sezonowe i pochodzić z gospodarstw lokalnych i ekologicznych.
<P>
Chciałabym przedstawić podobną inicjatywę uruchomioną przez rząd rumuński w 2003 roku, w ramach której wszystkie dzieci w przedszkolach i szkołach podstawowych otrzymuję szklankę mleka i świeżą bułkę w każdym dniu zajęć szkolnych. Wprowadzenie odpowiedniej diety dla dzieci w wieku szkolnym i przedszkolnym jest częścią edukacji zdrowotnej, którą musimy zapewnić młodemu pokoleniu.
<SPEAKER ID="100" NAME="Zdzisław Zbigniew Podkański" AFFILIATION="UEN">
Panie przewodniczący! Zapewnienie owoców dla dzieci, młodzieży szkolnej to niewątpliwie słuszna idea, ma ona bowiem wymiar nie tylko ekonomiczny, ale bardzo szeroki - społeczny. Niesie ona bowiem za sobą kształtowanie nawyków zdrowego odżywiania się, a tym samym poprawę zdrowotności społeczeństwa. Kwota 90 milionów euro niewątpliwie jest zbyt niska, by zabezpieczyć należyte funkcjonowanie programu. Dlatego pożądana jest aktywność władz krajowych, organów założycielskich szkół, a także szeroki ruch społeczny. Mam nadzieję, że program "Owoce w szkołach” znajdzie szerokie poparcie i praca pana posła Buska i wielu innych nie pójdzie na marne.
<SPEAKER ID="101" NAME="Ilda Figueiredo" AFFILIATION="GUE/NGL">
Chcielibyśmy podkreślić znaczenie stworzenia odpowiedniego systemu codziennej i darmowej dystrybucji sezonowych świeżych owoców i warzyw w szkołach, przy priorytetowym traktowaniu dzieci z przedszkoli i szkół podstawowych. Program ten ma zasadnicze znaczenie ze względu na jego pozytywne efekty dla zdrowego żywienia, zdrowia publicznego, walki z ubóstwem wśród dzieci, może także stanowić zachętę i bodziec do rozwoju produktów regionalnych, produkowanych lokalnie przez naszych rolników, w tym także w regionach górskich.
<P>
Wymaga to znacznie większych funduszy niż zaproponowane przez Komisje Europejską. W związku z tym - tu zwracam się do pani komisarz - należy uwzględnić propozycje przedstawione przez Komisję Rolnictwa i Rozwoju Wsi, do których również się przychylamy. Muszę również pogratulować posłowi sprawozdawcy wykonanej pracy.
<SPEAKER ID="102" NAME="Neil Parish" AFFILIATION="PPE-DE">
Panie przewodniczący! Z zadowoleniem przyjmuję propozycję pani komisarz dotyczącą owoców w szkole. Jest bardzo ważne, aby udało nam się doprowadzić do dobrego funkcjonowania tego programu. Zgadzam się również z panią komisarz co do tego, że niezbędne jest zachowanie pomocniczości, ponieważ chcemy, żeby system nie był nadmiernie zbiurokratyzowany, aby można go było faktycznie wprowadzić w naszych szkołach. Myślę też, że potrzebujemy elastyczności pod względem rodzajów dostarczanych owoców, ponieważ w pewnych okresach roku uzyskanie świeżych owoców może być trudne i możemy czasem potrzebować owoców przetworzonych. Nie wnośmy zbyt dużo nakazowych poprawek, a raczej spowodujmy przyjęcie tego programu.
<P>
Myślę też, że kilka propozycji Parlamentu dotyczących kwoty finansowania to zbyt dużo. Ponieważ w Parlamencie mamy procedurę współdecyzji, musielibyśmy firmować budżet, tak samo jak sam proces. Jeśli mamy być w tym Parlamencie wiarygodni, to przedstawmy projekt, który jest możliwy do sfinansowania, zapewnia owoce w szkołach tym dzieciom, które najbardziej tego potrzebują, a w przyszłości nadal będą je spożywać. Taki właśnie jest ten program.
<P>
Zwracam się do pana posła Titforda: nie martwię się o to, czy to Europa zapewni owoce, czy zapewni je Wielka Brytania, Francja czy ktokolwiek inny, ale musimy być pewni, że owoce trafią do naszych szkół.
<SPEAKER ID="103" NAME="Christel Schaldemose" AFFILIATION="PSE">
Panie przewodniczący, panie i panowie! Jestem istotnie przeciwnikiem pomocy dla rolnictwa i jakimkolwiek jest rozszerzeniom, ale skoro chodzi o poprawę zdrowia naszych dzieci, to sądzę, że powinniśmy naprawdę wiele zrobić. Wszystkie organizacje zajmujące się zwalczaniem chorób jednoznacznie zalecają wprowadzenie programów rozdawania owoców w szkołach. Okazuje się, że nawet małe ilości owoców maja znaczenie dla zdrowia. Z tego też względu z całego serca popieram wniosek Komisji. Sądzę jednak, że istotne jest, aby podstawowe znaczenie miały owoce i problem zdrowia. Jestem w związku z tym przeciwnikiem propozycji Komisji Rolnictwa i Rozwoju Wsi, aby owoce pochodziły tylko z UE. Jest to całkowicie błędne. Uważam, że nacisk powinien być położony na zdrowie dzieci, a nie na ekonomikę rolnictwa.
<SPEAKER ID="104" NAME="Michel Barnier">
urzędujący przewodniczący Rady. - Panie przewodniczący! Chciałbym powiedzieć kilka słów, aby wyrazić swoje odczucia na temat wniosków z tej niezwykle ożywionej i zgodnej debaty. Uważam, że ogólnie rzecz biorąc odzwierciedlają one pierwotną inicjatywę pana posła Buska i pani poseł de Lange. Debata pokazuje, że mamy do czynienia z niemal jednomyślnym poparciem dla przedmiotowego programu, zaproponowanego przez Komisję Europejską w celu zachęcenia europejskiej młodzieży do spożywania większej ilości warzyw i owoców. Panie i panowie! Mogę państwu powiedzieć, że Rada Ministrów podziela to zaangażowanie i że w szerokim rozumieniu będziemy starać się osiągnąć konsensus w oparciu o stanowisko, które przyjmą państwo wraz z Radą.
<P>
Chciałbym jeszcze powrócić do czterech kwestii, które uważam za istotne punkty państwa uwag. Po pierwsze, chodzi o kwestię budżetu przeznaczonego na tę operację. Proaktywne podejście przyjęte przez Parlament jasno pokazuje, że są państwo zaangażowani w tę inicjatywę, co mnie cieszy. Przedstawię Radzie sprawozdanie na temat tej propozycji i zgadzam się z panią komisarz Fisher Boel, że suma 90 milionów, podana we wniosku nie jest, jak pani komisarz powiedziała, ustalona na zawsze.
<P>
Drugim punktem, na który chciałbym zwrócić uwagę, jest to, że naszą główną troską jest zapewnienie dzieciom zdrowych owoców i zaoferowanie im całego asortymentu zdrowych produktów, bez dodatku cukru.
<P>
Trzeci punkt odnosi się do promowania produktów lokalnych i podniesienia świadomości w zakresie jakości produktów wspólnotowych. Chciałbym także dodać, odnosząc się do poruszonego przez pana posła Casaka, problemu najbardziej oddalonych regionów, że są na rynku wspólnotowym produkty, które pochodzą z tych regionów - stanowiących integralną część Unii Europejskiej - i są to produkty wysokiej jakości. Zrozumienie tej kwestii znalazło także swój wyraz w państwa rozważaniach, a Rada Ministrów również podziela państwa troskę.
<P>
Wreszcie, wyrazili państwo stanowisko, które również jest zgodne ze stanowiskiem Rady: do tego rodzaju działań niezbędne są ramy wspólnotowe, takie jak te, które zostały państwu przedstawione, ale musimy także umożliwić państwom członkowskim dostosowanie programu i zachowanie elastyczności niezbędnej do wdrożenia tego programu w taki sposób, by był on jak najbliższy społecznościom, stowarzyszeniom i obywatelom.
<P>
Panie i panowie! Podsumowując cztery wymienione punkty chciałbym powtórzyć, że ta przychodząca w porę inicjatywa z pewnością podlega ograniczeniom budżetowym, lecz jest inicjatywą symbolizującą Europę pozytywną i proaktywną - Europę, która dostrzega nowe wyzwania, przed którymi staje nasze społeczeństwo, a przede wszystkim, proszę państwa, Europę, która zstąpi do szkół i o której będą przychylnie myśleć i mówić młodzi Europejczycy.
<P>
Wierzę, że ten obraz, który pokazujemy poprzez inicjatywę Komisji jest obrazem pozytywnej Europy, skupionej na obywatelach. Tego właśnie oczekują obywatele Europy.
<SPEAKER ID="105" NAME="Mariann Fischer Boel">
komisarz. - Panie przewodniczący! Chciałabym podziękować państwu za przytłaczające poparcie dla tej ważnej propozycji.
<P>
Pozwolę sobie powiedzieć panu posłowi Titfordowi i pani poseł Goudin, że twierdzenie, jakoby ta propozycja była propagandą, jest czystym nonsensem.
<P>
(Oklaski)
<P>
Zamysłem tej propozycji było - jak wielu z państwa zauważyło - zaoferowanie dobrych nawyków żywieniowych naszym uczniom. Jestem całkiem pewna, że jeśli zorganizujemy to w mądry sposób, opierając się na doświadczeniach, jakie już mamy z programu "Food Dudes” to możemy zrobić całkiem dużo. Następnie, w roku 2012 będziemy mogli zobaczyć, czy można jeszcze ulepszyć ten system.
<P>
Zgadzam się całkowicie z panią poseł Salinas García, że możemy wykorzystać program w celach edukacyjnych, żeby nie tylko nauczyć dzieci jeść więcej owoców i warzyw, ale także spróbować wyjaśnić skąd te owoce i warzywa pochodzą, jak są ważne i tak dalej.
<P>
Wraz z panem ministrem Michelem Barnierem mamy nadzieję na znalezienie odpowiedniej równowagi także w łonie Rady z korzyścią dla naszej europejskiej młodzieży.
<SPEAKER ID="106" NAME="Niels Busk">
sprawozdawca. - Panie przewodniczący! Chciałbym wyrazić podziękowanie za wielu pozytywnych uwag i chciałbym w związku z tym podziękować także pani komisarz za szczególnie konstruktywną współpracę. Tego, prawdę mówiąc, można było oczekiwać, ponieważ zawsze dobrze nam się współpracuje z panią i z pani gabinetem. Chciałbym również podziękować panu ministrowi. Współpraca z panem i z prezydencją francuską była ogromną przyjemnością, ponieważ znaleźli państwo niezwykle dużo czasu na prawdziwie dogłębne omówienie spraw. Prezydencja nie zawsze ma czas, by postępować w taki sposób. Chciałbym także przypomnieć wszystkim zgromadzonym w tej Izbie, że we wszystkich wystąpieniach w debacie wzywano do uruchomienia kwoty większej niż 90 milionów euro. Chciałbym to państwu przypomnieć, czyniąc też pewne proste spostrzeżenie, że jeśli nie uruchomimy większej kwoty pieniędzy, to program stanie się ogromnym aparatem administracyjnym rozdającym bardzo mało owoców. Nie możemy pozwolić, by do tego doszło, jeśli naprawdę chcemy zmienić zwyczaje żywieniowe dzieci, co niestety jest bardzo potrzebne.
<SPEAKER ID="107" NAME="Przewodniczący">
Zamykam debatę.
<P>
Głosowanie odbędzie się we wtorek, 18 listopada 2008 r.
<P>
Oświadczenia pisemne (art. 142 Regulaminu)
<SPEAKER ID="108" NAME="Ivo Belet  " AFFILIATION="PPE-DE">
na piśmie. - Jesteśmy przekonani, że musimy z cała mocą popierać propozycje na rzecz zagwarantowania każdemu młodemu człowiekowi do lat 12 jednego świeżego owocu dziennie. Szkoły odgrywają kluczową rolę w uczeniu ich zdrowego stylu życia. Zdrowa żywność i odpowiednia ilość ćwiczeń fizycznych sprzyjają zapobieganiu otyłości. Dzieci, które w szkole nauczą się, że można polubić owoce, będą nadal spożywać owoce w wieku dorosłym. Wiele szkół dokonało już ogromnych wysiłków, by móc codziennie zaoferować dzieciom owoce, ale przeznaczone na to fundusze są zbyt ograniczone. Istotne jest zatem europejskie poparcie dla programu owoców w szkole.
<P>
Chcielibyśmy zatem gorąco zaapelować do Komisji Europejskiej i Rady, żeby poparły to zwiększenie budżetu. W grę wchodzi przecież zdrowie naszej młodzieży, a koszt ten zwróciłby się z czasem.
<SPEAKER ID="109" NAME="Šarūnas Birutis  " AFFILIATION="ALDE">
na piśmie. - Ważne jest, aby podczas wdrażania tego programu była stosowana zasada pomocniczości, a zatem aby państwa członkowskie same decydowały o wieku dzieci, do których kierowany jest program "świeże owoce w szkole”, oraz o tym, jakie owoce i warzywa należy dostarczać. Myślę też, że powinno się priorytetowo potraktować produkty pochodzenia wspólnotowego. Nie powinniśmy jednak odrzucać produktów pochodzących spoza Wspólnoty, ponieważ naruszałoby to zasady konkurencji i reguły Światowej Organizacji Handlu.
<P>
Uważam, że administrowanie tym programem powinno być jak najprostsze, proponuję więc, żeby uchylić stosowanie reguł dotyczących opracowania strategii. Przygotowanie narodowej strategii dla wdrażania jednego środka i przy niskim budżecie jest zbyt rygorystycznym wymogiem. Zamiast opracowania strategii można wprowadzić wymóg opracowania krajowych przepisów administracyjnych obejmujących pewne zapisy określone w przepisach wykonawczych do strategii, przedstawionych przez Komisję. Chciałbym zachęcić wszystkich do przemyślenia potrzeby opracowania strategii przy przygotowywaniu przepisów wykonawczych do programu. (ta kwestia jest ważna dla Litwy ze względu na kwestie administracyjne).
<P>
Wdrażanie programu "świeże owoce w szkole” powinno obejmować dodatkowe środki z budżetów krajowych, ponieważ program powinien być częściowo finansowany przez państwa członkowskie. Jednakże nawet pośród obecnego kryzysu finansowego musimy szukać długofalowych perspektyw ochrony zdrowia naszych dzieci i młodzieży. Nie zrzucajmy z naszych barków brzemienia odpowiedzialności.
<SPEAKER ID="110" NAME="Magor Imre Csibi  " AFFILIATION="ALDE">
na piśmie. - Wniosek dotyczący rozporządzenia dotyczącego owoców dla dzieci w szkole jest częścią serii inicjatyw uruchomionych przez Komisję w podstawowym celu zwalczania problemu otyłości i promowania zdrowej diety.
<P>
Zaproponowany przez Komisję budżet 90 milionów euro okazałby się niewystarczający dla osiągnięcia celów programu. Inicjatywa grupy ALDE, by zwiększyć finansowanie Wspólnoty do 360 milionów euro, jest ważnym krokiem we właściwym kierunku. Państwa członkowskie z kolei wniosą swój wkład, co da budżet końcowy w wysokości 720 milionów euro. Jestem zdecydowanie przekonany, że tylko przy takim budżecie program ten okaże się skuteczny. Będziemy wówczas mogli zaoferować odpowiednią liczbę porcji owoców na tydzień dzieciom w wieku od 6 do 10 lat.
<P>
Jednocześnie, chciałbym zachęcić instytucje edukacyjne do wprowadzenie lekcji odżywiania jako części programu szkolnego, w celu objaśnienia teoretycznych podstaw zdrowej diety. Tylko przez wspólne, skoordynowane wysiłki będziemy w stanie zmienić nawyki żywieniowe przyszłych pokoleń.
<SPEAKER ID="997" NAME="Urszula Gacek  " AFFILIATION="PPE-DE">
na piśmie. - Z zadowoleniem popieram program zapewniający dzieciom owoce, aby zachęcić je w młodości do zdrowszych nawyków żywieniowych. Miejmy nadzieję, że program ten będzie częścią drogi do zmodyfikowania zwyczajów żywieniowych najmłodszych członków społeczeństwa europejskiego. Badania dotyczące wpływu w długim okresie pokazały, że zwyczaje żywieniowe nabyte w dzieciństwie służą jako model przez cale życie. Mogą one potencjalnie nie tylko wpłynąć na to pokolenie dzieci, lecz także na pokolenie ich dzieci. Co jeszcze bardziej interesujące, stwierdzono, że preferencje żywieniowe dzieci mają wpływ na nawyki żywieniowe ich rodziców. Miejmy nadzieję, że ten wartościowy program będzie częścią drogi do uczynienia nas zdrowszymi i sprawniejszymi..
<SPEAKER ID="111" NAME="Bogdan Golik  " AFFILIATION="PSE">
na piśmie. - Cieszy mnie fakt, iż tworzymy wspólnotowy program na rzecz spożywania owoców w szkołach. Pozytywne skutki wdrożenia tego programu można rozpatrywać na różnych płaszczyznach - społecznej, gospodarczej i finansowej.
<P>
Jako członek parlamentarnej Komisji Rolnictwa i Rozwoju Wsi widzę oczywiste pozytywne skutki programu dla rolnictwa i sądownictwa europejskiego w postaci zwiększonego popytu na owoce i utrzymanie wysokiej produkcji w Europie. Jestem również ojcem i jako ojciec widzę również pozytywne skutki, które trudno przedstawić w postaci liczb - jest to zdrowie młodego pokolenia. Zwiększenie udziału owoców i warzyw w żywieniu dzieci w wieku szkolnym ma kolosalne znaczenie, gdyż wtedy to kształtują się ich nawyki żywieniowe.
<P>
Spożycie owoców i warzyw w Polsce wynosi per capita około 250 g dziennie. Poziom ten należy do najniższych we Wspólnocie - mniej owoców i warzyw spożywa się tylko w Czechach, na Łotwie oraz na Słowacji. Średnia wspólnotowa wynosi 380 g, zaś zalecane przez WHO/FAO dzienne minimalne spożycie owoców i warzyw wynosi 400 g. W takich krajach jak Polska potrzebna będzie większa kampania promujaca ten program.
<P>
Mam nadzieję, że wkrótce program na rzecz spożycia owoców w szkołach będzie efektywnie wdrażany we wszystkich placówkach oświatowych w całej Unii Europejskiej i pozostanie jej stałym elementem.
<SPEAKER ID="112" NAME="Gyula Hegyi  " AFFILIATION="PSE">
na piśmie. - Dążenie Unii Europejskiej do popierania spożycia owoców w szkole należy niewątpliwie przyjąć z zadowoleniem. Zdrowe odżywianie w dzieciństwie daje dobre perspektywy zdrowego stylu życia w późniejszym okresie, a dobrze wyedukowane dziecko będzie popularyzować zdrowe odżywianie także wśród swojej rodziny i przyjaciół. Osoby odpowiedzialne za program muszą również zwracać baczną uwagę na to, jakie owoce oferują dzieciom.
<P>
Byłoby poważnym błędem, gdyby miało dojść do tego, że w szkołach rozdaje się owoce nasycone pozostałościami pestycydów i z tego powodu trudne do sprzedania. W konsekwencji program musi być pomyślany w taki sposób, aby do szkół dostarczano wyłącznie zdrowe owoce o zawartości pestycydów dużo poniżej dopuszczalnego poziomu. W interesie zdrowego żywienia podobnie pożądane jest, aby fundusze europejskie kierować przede wszystkim na zapewnianie rodzimych owoców zawierających mniej cukru i więcej błonnika, niż na przykład banany.
<SPEAKER ID="113" NAME="Marusya Ivanova Lyubcheva  " AFFILIATION="PSE">
na piśmie. - (BG) Pani komisarz! Program "owoce w szkole” jest szczególnie ważnym krokiem z wielu względów, poprzez:
<P>
zapewnienie dzieciom zdrowej i zrównoważonej diety.
<P>
zapobieganie chorobom
<P>
tworzenie nowego modelu i metodologii diet młodego pokolenia, która stopniowo zastąpi fast foody.
<P>
Jest to nie tylko kwestia spożywania owoców, ale także budowania zdrowych i zrównoważonych nawyków żywieniowych. Jest mnóstwo specjalistów, którzy potrafią określić odpowiednie owoce na podstawie właściwych kryteriów.
<P>
Z drugiej zaś strony, program "owoce w szkole” stanowić będzie rzeczywiste wsparcie dla producentów rolnych i pomoc finansową dla państw członkowskich. Jest to szczególnie ważne w nowych państwach członkowskich, które mają trudności z zapewnieniem żywienia w szkołach, pomimo wszystkich swoich wysiłków. W Bułgarii, na przykład, istnieje program dotowanych przez państwo posiłków szkolnych, ale nie jest on w stanie zaspokoić zapotrzebowania wszystkich uczniów, a zatem pomoc ze strony Unii Europejskiej będzie wyjątkowo użyteczna. Oczywiście musimy nalegać na wykorzystanie w programie produktów ekologicznych i zapewnić jego skuteczne wdrażanie.
<SPEAKER ID="114" NAME="Dumitru Oprea  " AFFILIATION="PPE-DE">
na piśmie. - Choroby, na które cierpi współczesny człowiek są spowodowane przez dietę, ale mogą one zostać wyleczone dzięki zastosowaniu właściwej diety.
<P>
Popieram rozdawanie owoców w szkołach. Nie mogę nie myśleć o tym, że w Rumunii szklanka mleka i bułka są rozdawane w szkołach od 2002 roku. Choć na początku mogliśmy zaoferować tę pomoc jedynie dzieciom w szkołach podstawowych, to od 2006 roku działanie to zostało także rozszerzone na dzieci w przedszkolach, a od 2007 roku na dzieci w szkołach ponadpodstawowych. Europejski program "owoce w szkole”, przynajmniej w przypadku Rumunii, uzupełni wymieniony powyżej program.
<P>
Wiąże się to z licznymi, korzystnymi efektami. Chciałbym wymienić tylko dwa z nich:
<P>
Światowa Organizacja Zdrowia zaleca, żeby dzieci do 11 roku życia spożywały przynajmniej 400 g warzyw i owoców dziennie. Myślę w tym przypadku również o rezolucji Parlamentu Europejskiego z dnia 25 września 2008 r. w sprawie białej księgi na temat zagadnień zdrowotnych związanych z odżywianiem, nadwagą i otyłością. Nie zapominajmy, że jedzenie i sposob odżywiania odgrywają decydującą rolę w zachowaniu prze nas zdrowia.
<P>
Nierówności zostaną zmniejszone: dzieci mają różne pochodzenie społeczno-ekonomiczne, a niektóre z nich są w znacznie gorszej sytuacji niż inne.
<SPEAKER ID="115" NAME="Siiri Oviir" AFFILIATION="ALDE">
na piśmie. - W białej księdze na temat zagadnień zdrowotnych, nadwagi i otyłości, przyjętej w tym roku również przez Parlament Europejski, eksperci podkreślają fakt, że mamy dziś w Europie 22 miliony dzieci z nadwagą i 5 milionów dzieci otyłych. Eksperci owi są zdania, że w następnym roku pojawi się kolejne 1,3 miliona nowych przypadków.
<P>
W sprawozdaniu Światowej Organizacji Zdrowia dotyczącym zdrowia na świecie, niewystarczające spożycie owoców i warzyw wymienione jest jako jeden z siedmiu czynników ryzyka zdrowotnego. W związku z tą sprawą Parlament zaproponował swego czasu Komisji Europejskiej, aby przeznaczyć środki niezbędne na ten cel w budżecie UE.
<P>
Dziś Komisja Europejska przygotowała dodatkowy środek wsparcia naszej wcześniejszej inicjatywy. W podobny sposób jak w programie dotyczącym mleka w szkole, ten instrument umożliwiłby zapewnienie owoców i warzyw dzieciom w wieku od 6 do 10 lat w szkołach UE, począwszy od roku szkolnego 2009/2010.
<P>
Jest to bez wątpienia inwestycja w przyszłość, która pomoże uniknąć wydatków na ochronę zdrowia związanych z niezdrowymi nawykami żywieniowymi lub ograniczy te wydatki. Mam nadzieję, że Komisja Europejska będzie skłonna ponownie rozważyć przedstawione przez nas propozycje i zwiększyć obecny budżet na program dotyczący owoców i warzyw z 90 milionów do 500 milionów euro, co umożliwiłoby skorzystanie z tego środka przez dzieci we wszystkie dni zajęć szkolnych, a także poszerzenie docelowej grupy dzieci.
<P>
Dziękuję za uwagę.
<SPEAKER ID="116" NAME="Daciana Octavia Sârbu  " AFFILIATION="PSE">
na piśmie. - Wniosek Komisji, by wprowadzić spożywanie owoców w szkołach, będzie korzystny dla zdrowia obywateli Unii Europejskiej i będzie stanowić istotny wkład w rozwój społeczno-gospodarczy każdego z państw członkowskich. Nawyki żywieniowe kształtują się w dzieciństwie i mogą się one utrzymywać się przez całe życie danej osoby.
<P>
Szkoły są najodpowiedniejszym punktem wyjścia do utrwalania tego typu zachowań, ponieważ szkoła jest drugą po rodzinie formą autorytetu mającą bezpośredni kontakt z dzieckiem i wywierającą na nie znaczący wpływ.
<P>
Przedmiotowy program przyniósłby więcej rezultatów pod względem rozwijania upodobania do zdrowej diety, zawierającej warzywa i owoce, gdyby był połączony z uruchomieniem programu edukacji żywieniowej w szkołach. Dzieci muszą przede wszystkim być odpowiednio edukowane i zachęcane do jedzenia tego rodzaju produktów o większej wartości odżywczej, by program osiągnął zakładany cel w zakresie zapobiegania chorobom związanym z otyłością, niedożywieniu i cukrzycy, które mogą wystąpić w życiu dorosłym.
<P>
Poprawki zaproponowane przez Parlament znacznie ulepszą tekst Komisji przez przeznaczenie 500 milionów euro na sfinansowanie wprowadzania programu zapewniającego dzieciom owoce i warzywa, którego następstwem będzie także zwiększenie produkcji rolnej w Europie.
