<CHAPTER ID="023">
Europejska polityka inwestycji międzynarodowych (krótka prezentacja) 
<SPEAKER ID="269" NAME="Przewodnicząca">
Kolejnym punktem jest sprawozdanie pana posła Arifa, w imieniu Komisji Handlu Międzynarodowego, w sprawie przyszłej europejskiej polityki inwestycji międzynarodowych -.
<SPEAKER ID="270" NAME="Kader Arif" LANGUAGE="FR">
Pani Przewodnicząca, Pani Komisarz, Panie i Panowie! Przede wszystkim pragnę serdecznie podziękować wszystkim, z którymi miałem możliwość w tej sprawie współpracować.
<P>
Wszystkie rozmowy pomogły mi przygotować przedmiotowe sprawozdanie, a dzięki współpracy wszystkich grup politycznych, a zwłaszcza kontrsprawozdawców, mamy dziś przed sobą spójny tekst, który zawiera ważny komunikat.
<P>
Jeśli chodzi o europejską politykę inwestycji, jesteśmy w punkcie zwrotnym. Jest to także czas, kiedy musimy wykorzystać nowe uprawnienia nadane nam na mocy traktatu lizbońskiego, by sprostać podwójnemu wyzwaniu. Po pierwsze, musimy wyposażyć europejskie przedsiębiorstwa w niezbędne instrumenty umożliwiające im wysokiej jakości inwestycje, chronione przez ramy prawne zapewniające długoterminowe wsparcie.
<P>
Po drugie, Europa musi wzmocnić swą pozycję jako wiodący obszar bezpośrednich inwestycji zagranicznych i zapewnić sobie środki służące kontroli inwestycji, zachęcając do zrównoważonego rozwoju, który służy tworzeniu wysokiej jakości miejsc pracy.
<P>
Głosując za przyjęciem przedmiotowego sprawozdania, które jest pierwszą oficjalną wypowiedzią naszej instytucji od czasu wejścia w życie traktatu lizbońskiego, Parlament w pełni wchodzi w swą rolę nowego kolegislatora w sprawach dotyczących handlu i określa swe priorytety w czasie, kiedy mają się rozpocząć pierwsze negocjacje w sprawie ochrony inwestorów. Jest to ważne, gdyż w ten sposób wyrażone zostają obawy obywateli, którzy coraz bardziej interesują się sprawami handlu i których musimy wspierać.
<P>
W dzisiejszym świecie, kiedy konflikty dotyczą także spraw handlowych, ochrona naszych przedsiębiorstw, inwestujących za granicą, musi być naszym priorytetem. Opracowano umowy międzynarodowe, które mają chronić inwestorów przed surowym, nieuzasadnionym wywłaszczeniem i zakamuflowanymi przepisami mającymi na celu ich eliminację z tego czy owego rynku. Musimy nadal zdążać do tego pierwszorzędnego celu.
<P>
Choć Europa jest jednym z najbardziej otwartych rynków na świecie, trzeba przywrócić równowagę w relacjach z naszymi najważniejszymi partnerami, aby europejskie przedsiębiorstwa miały równe szanse. Taki wniosek prezentujemy w przedmiotowym sprawozdaniu, podkreślając potrzebę przyszłych umów, które będą uwzględniać standardy dotyczące niedyskryminacji, sprawiedliwego i równego traktowania, a także ochrony przed pośrednim i bezpośrednim wywłaszczeniem.
<P>
Standardy te trzeba jednak określić tak, by nie powodować ich błędnej interpretacji. Niektóre przedsiębiorstwa wykorzystały bowiem niejednoznaczne sformułowania w umowach inwestycyjnych pierwszej generacji do ochrony swych interesów wykraczającej poza ochronę uzasadnioną, atakując na przykład nowe przepisy społeczne i ekologiczne, które były sprzeczne z tymi interesami. Korzystanie z arbitrażu międzynarodowego, brak przejrzystości lub możliwości odwołania pozwolił im żądać znacznych odszkodowań opartych na twierdzeniu, że przepisy te są tożsame z pośrednim wywłaszczeniem. Jako że przyszłość przyniesie jeszcze więcej inwestycji, pochodzących szczególnie z gospodarek wschodzących, Europa musi się strzec przed takimi nadużyciami.
<P>
Taki cel przyświeca reformom wprowadzanym w USA i w Kanadzie - w dwóch krajach, których rządy i władze ucierpiały poważnie w międzynarodowych sprawach arbitrażowych i które radykalnie przeformułowały swe modele umów inwestycyjnych.
<P>
Poprzez propozycje nowych definicji standardów ochrony, w przedmiotowym sprawozdaniu zachowuje się równowagę pomiędzy ochroną praw inwestorów a misją regulacyjną władzy publicznej. To oznacza także włączenie do wszystkich zawieranych w przyszłości umów specjalnych klauzul stwierdzających prawo władzy publicznej do regulacji w dziedzinie ochrony bezpieczeństwa narodowego, środowiska, zdrowia publicznego, praw pracowników i konsumentów, polityki przemysłowej i różnorodności kulturowej.
<P>
Większej ochronie inwestorów musi wreszcie towarzyszyć ich bardziej odpowiedzialne postępowanie, szczególnie w krajach rozwijających się, gdzie prawa społeczne i prawa dotyczące ochrony środowiska są mniej wiążące. Dlatego w przedmiotowym sprawozdaniu wspomniano o tym, że do wszystkich zawieranych w przyszłości umów o wolnym handlu zawieranych przez Unię należy włączyć specjalne klauzule w dziedzinie ochrony środowiska. Co więcej, musimy nie tylko piętnować naruszenia - musimy też we wszystkich przyszłych umowach zawrzeć zestaw wyraźnych i wiążących zasad dotyczących społecznej odpowiedzialności biznesu opartych o wytyczne OECD.
<P>
Jeżeli naszym celem naprawdę jest zarysowanie nowej europejskiej polityki inwestycji, to musi ona być wzorowa. Polityka ta musi wspierać inwestycje trwałe, przyjazne dla środowiska (kwestia szczególnie ważna, gdy chodzi o przemysł wydobywczy) i wspomagające dobre warunki pracy tak w Europie, jak i w krajach trzecich. Dlatego przedmiotowe sprawozdanie, zgodnie ze środowym głosowaniem, musi służyć jako punkt odniesienia dla wszystkich przyszłych negocjacji prowadzonych przez Komisję.
<SPEAKER ID="271" NAME="Silvia-Adriana Ţicău" AFFILIATION="S&amp;D">
(RO) Pani Przewodnicząca! Zgodnie z art. 206 i 207 Traktatu o funkcjonowaniu Unii Europejskiej inwestycje zagraniczne należą do wyłącznej kompetencji UE. Komisja sporządziła już listę krajów, które będą uprzywilejowanymi partnerami w negocjacjach pierwszych umów inwestycyjnych. Są to: Kanada, Chiny, Indie, MERCOSUR, Rosja i Singapur.
<P>
Wzywamy Komisję, Parlament i państwa członkowskie do opracowania zintegrowanej i spójnej polityki inwestycyjnej, która będzie wspierać wysokiej jakości inwestycje i pozytywnie wpłynie na globalny postęp gospodarczy i trwały rozwój na całym świecie. Przyszła polityka Unii Europejskiej musi wspierać inwestycje trwałe, przyjazne dla środowiska i wspomagające wysokiej jakości warunki pracy w przedsiębiorstwach, których inwestycje te będą dotyczyły. Wzywamy Komisję do zagwarantowania wzajemności podczas negocjacji prawa dostępu do rynku z głównymi partnerami handlowymi reprezentującymi kraje rozwinięte i największych gospodarkami wschodzącymi.
<P>
Pani Przewodnicząca! Jako sprawozdawczyni w sprawie umów dotyczących transportu lotniczego pomiędzy Unią Europejską a państwami trzecimi takimi jak Kanada i Brazylia, pragnę zapytać sprawozdawcę i panią komisarz, jak ma być rozwiązana sprawa dotycząca stopniowego dostępu do rynku, linii lotniczych i wspomnianych międzynarodowych umów inwestycyjnych.
<SPEAKER ID="272" NAME="Jaroslav Paška" AFFILIATION="EFD">
(SK) Pani Przewodnicząca! W swym sprawozdaniu w sprawie przyszłej europejskiej polityki inwestycji międzynarodowych sprawozdawca zwraca uwagę na wiele otwartych kwestii dotyczących potencjalnych umów UE. Pierwszym zadaniem UE jest ochrona interesu publicznego obywateli, których UE reprezentuje w obszarach powierzonych jej przez państwa członkowskie. Interes publiczny chroniony przez państwo często jednak koliduje z interesami agresywnych inwestorów zagranicznych, którzy często mają większe doświadczenie w arbitrażu międzynarodowym niż państwa broniące interesów swych obywateli. W sprawozdaniu podano przykłady Argentyny, USA i Kanady, będących żywym dowodem tego zjawiska.
<P>
Trzeba zatem precyzyjnie określić zasady ochrony, aby nie dopuścić do ich niewłaściwej interpretacji przez różnych inwestorów. Ta ważna i jak dotąd nierozstrzygnięta kwestia pozostaje jednak w gestii odpowiedzialności UE na arenie międzynarodowej, szczególnie z perspektywy finansowej, gdyż nie jest jasne, kto miałby ponosić ciężar finansowy sporów sądowych przegranych przez UE. Rada Unii Europejskiej nie udzieliła na to pytanie stosownej odpowiedzi.
<SPEAKER ID="273" NAME="Viviane Reding">
wiceprzewodnicząca Komisji - Pani Przewodnicząca! Komisja z zadowoleniem przyjmuje sprawozdanie Parlamentu w sprawie przyszłej europejskiej polityki inwestycji międzynarodowych. To ważny krok, który toruje drogę do powierzenia inwestycji zagranicznych nowej wyłącznej kompetencji UE.
<P>
Jak wiadomo, inwestycje są nowym frontem wspólnej polityki handlowej. Powinniśmy wykorzystać tę okazję, by opracować wraz z Parlamentem zintegrowaną i spójną politykę inwestycyjną, wspierającą wysokiej jakości inwestycje i pozytywnie wpływającą na globalny postęp gospodarczy i trwały rozwój.
<P>
Komisja podziela także w pełni stwierdzenie Parlamentu, że ochrona inwestora w przypadku wszystkich inwestorów UE musi pozostać najważniejszym priorytetem europejskiej polityki inwestycji. Uważamy, że nowa polityka powinna dawać wszystkim europejskim inwestorom pewność, że są w stanie prowadzić działalność w otwartym, odpowiednio i sprawiedliwie regulowanym środowisku biznesowym, nie tylko w ramach rynku wewnętrznego, ale także w krajach trzecich.
<P>
Zgadzam się także z zaleceniem Parlamentu, by UE dokonywała oceny potencjalnych przyszłych partnerów na podstawie doświadczeń państw członkowskich związanych z dwustronnymi umowami inwestycyjnymi. Działania UE w tym zakresie powinny zmierzać w kierunku osiągania wyników lepszych niż te, jakie państwa członkowskie osiągają indywidualnie.
<P>
Mając na celu wysoki poziom ochrony naszych inwestorów, nie powinniśmy rezygnować z dążenia do innych celów, takich jak prawo ochrony publicznej zdolności do stanowienia prawa lub spójność z innymi obszarami polityki UE. Prawo państw członkowskich i UE do podejmowania środków niezbędnych do osiągnięcia słusznych celów polityki jest stałą zasadą wspólnej polityki handlowej. Dotyczy ono tak samo naszej polityki inwestycyjnej.
<P>
Bardzo ważną kwestią, którą musimy głębiej przemyśleć, jest także obecny system rozstrzygania sporów i związana z nim odpowiedzialność finansowa. Naszym celem, jak wspomniano w komunikacie, jest zapewnienie przejrzystości, spójność orzeczeń i jak największa wydajność tego systemu. Musimy też zadbać o szereg kwestii wynikających ze statusu UE w prawie międzynarodowym. Uwzględnimy zatem uwagi Parlamentu zawarte w przedmiotowym sprawozdaniu, analizując możliwe rozwiązania i dalsze pomysły dotyczące kompleksowego podejścia do tych kwestii.
<P>
Opracowując i wdrażając stopniowo naszą politykę inwestycji, weźmiemy pod uwagę wszystkie zalecenia zawarte w sprawozdaniu Parlamentu. Komisja przedstawiła już wnioski dotyczące negocjacji inwestycyjnych z Kanadą, Indiami i Singapurem. Chcemy wykorzystać okazję toczących się negocjacji handlowych i rozpocząć kompleksowe negocjacje inwestycyjne z tymi krajami. W związku z tym opinia Parlamentu jest bardzo na czasie. Pomoże ona Komisji i Radzie w sformułowaniu ostatecznych dyrektyw dotyczących negocjacji.
<P>
Kończąc, pragnę zapewnić, że opracowanie kompleksowej europejskiej polityki inwestycji należy obecnie do wspólnej odpowiedzialności wszystkich instytucji, a Komisja jest gotowa do współpracy z Parlamentem i z Radą, zgodnie z podziałem kompetencji pomiędzy zaangażowanymi instytucjami.
<SPEAKER ID="274" NAME="Przewodnicząca">
Zamykam debatę.
<P>
Głosowanie odbędzie się w środę, 6 kwietnia 2011 r.
<P>
Oświadczenia pisemne (art. 149 Regulaminu)
<SPEAKER ID="275" NAME="Tokia Saïfi" LANGUAGE="FR">
Rozszerzenie na mocy traktatu lizbońskiego kompetencji UE o bezpośrednie inwestycje zagraniczne oznacza, że można w końcu opracować prawdziwie europejską politykę w tym zakresie. Na tym etapie opracowywania tej polityki priorytetem jest zapewnienie jak największej pewności zarówno inwestycjom, jak i inwestorom. Dlatego przejście od kompetencji krajowych do kompetencji europejskiej nie powinno w żadnym wypadku zaburzać prawidłowego wdrażania około 1 200 obowiązujących umów pomiędzy państwami członkowskimi a krajami trzecimi. Ze względu na pewność prawną i przewidywalność UE musi też teraz opracować skuteczny, przejrzysty mechanizm rozstrzygania sporów dostępny dla wszystkich inwestorów, włącznie z tymi najmniejszymi (np. MŚP). Mechanizmy ujęte w ostatnich dwustronnych umowach handlowych są bowiem dobrą podstawą, ale dotyczą tylko sporów pomiędzy państwem a UE. Należy zatem opracować przepisy dotyczące potencjalnych sporów pomiędzy UE a przedsiębiorstwem. Unia Europejska musi też skorzystać z tej okazji, by pójść dalej. Musi nie tylko włączyć do wszystkich zawieranych w przyszłości umów klauzule ułatwiające inwestowanie w danych krajach, ale także określać podstawowe przepisy dotyczące standardów społecznych i ochrony środowiska.
