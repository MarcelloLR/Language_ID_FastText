<CHAPTER ID="008">
Sytuacja w Pakistanie (debata) 
<SPEAKER ID="230" NAME="Przewodniczący">
Kolejnym punktem porządku obrad jest debata nad oświadczeniami Rady i Komisji w sprawie sytuacji w Pakistanie.
<SPEAKER ID="231" NAME="Manuel Lobo Antunes">
urzędujący przewodniczący Rady. - (PT) Panie przewodniczący, panie komisarzu, panie i panowie! Jak wiemy Unia Europejska obserwuje z dużym zaniepokojeniem rozwój wypadków w Pakistanie, a zwłaszcza wydarzenia, które doprowadziły do wprowadzenia stanu wyjątkowego 3 listopada ubiegłego roku, a w konsekwencji do zamieszek, niepokojów społecznych i licznych aresztowań, w tym Prezesa Sądu Najwyższego, który obecnie przebywa w areszcie domowym.
<P>
Bez wątpienia jest to poważny krok wstecz w strukturze państwa prawa i procesie rozwoju demokracji w Pakistanie. Powiedziałbym, że niweczy on wszelkie nadzieje narodu pakistańskiego i szeroko pojętej społeczności międzynarodowej na wzmocnienie legalności demokratycznych instytucji w Pakistanie. To dlatego dnia 6 listopada prezydencja wydała w imieniu Unii oświadczenie wyrażające nasze głębokie zaniepokojenie wprowadzeniem stanu wyjątkowego oraz zawieszeniem pakistańskiej konstytucji i podstawowych wolności.
<P>
Dwa dni wcześniej, dnia 4 listopada szefowie misji w Islamabadzie i wysoki przedstawiciel Javier Solana wyrazili swoje zaniepokojenie biegiem wydarzeń. Nasze słowa, słowa UE zostały w ten sposób dodane do wielu innych głosów uporczywie powtarzających, jak ważne jest przywrócenie konstytucji, porządku publicznego, zagwarantowanie niezależności sądownictwa i wolności mediów, uwolnienie wszystkich więźniów politycznych, dziennikarzy i obrońców praw człowieka oraz stworzenie warunków wymaganych dla przeprowadzenia wyborów legislacyjnych w planowanym terminie tj. w styczniu 2008 r.
<P>
Nie mamy wątpliwości, że stabilność i rozwój państwa można zagwarantować wyłącznie w atmosferze całkowitej wiarygodności demokratycznej. Jesteśmy poważnie zaniepokojeni doniesieniami o licznych aresztowaniach, bojkocie wolności informacji, pozbawieniu ludzi podstawowej wolności wyrażania opinii i atakami na przedstawicieli określonych zawodów, takich jak sędziów, prawników, dziennikarzy i działaczy na rzecz praw człowieka. Jednocześnie jednak mocno apelujemy do wszystkich stron o zachowanie jak największej powściągliwości i wspólną pracę w celu znalezienia demokratycznego i pokojowego rozwiązania obecnego kryzysu, które umożliwi szybki powrót do normalności.
<P>
Unia Europejska zdaje sobie sprawę, przed jakimi wyzwaniami stoi obecnie Pakistan, jeśli chodzi o sytuację w zakresie bezpieczeństwa i docenia poświęcenie i wysiłki narodu pakistańskiego w walce z ekstremizmem i terroryzmem, lecz jednocześnie jest przekonana, że rozwiązanie tych problemów nie może powodować zakłóceń w procesie demokratycznym.
<P>
Niemniej jednak musimy uznać sojusznika, na którego zawsze mogliśmy liczyć w tej walce z ekstremizmem i terroryzmem. Musimy zapewnić, że Pakistan nadal z poświęceniem będzie prowadził walkę przeciwko globalnemu zagrożeniu, w której międzynarodowa współpraca jest najważniejszym narzędziem.
<P>
Kończąc, powiem, że Unia ma nadzieję, iż obecna atmosfera niepewności zniknie, a kryzys zostanie rozwiązany szybko i na zasadzie pokojowej. Unia wzywa prezydenta Muscharrafa, aby wypełnił swoje przyrzeczenie - zdjął mundur wojskowy i zrzekł się stanowiska szefa sztabu.
<SPEAKER ID="232" NAME="Benita Ferrero-Waldner">
komisarz. - Panie przewodniczący! Pakistan już po raz trzeci w ciągu kilku miesięcy jest punktem obrad posiedzenia plenarnego. Świadczy to o tym, że kraj ten obecnie przechodzi przez bardzo trudny okres przejściowy. Nałożenie ustaw wyjątkowych przez prezydenta Musharrafa jako szefa sztabu armii w dniu 3 listopada to głęboko niepokojący znak dla Europy i świata, który zniweczył przebieg demokratycznych przemian w Pakistanie.
<P>
Zanim został wprowadzony stan wyjątkowy byliśmy świadkami wielu obiecujących wydarzeń, które dawały nadzieję na wzmocnienie instytucji demokratycznych i proces polityczny, w którym społeczeństwo zostanie włączone do podejmowania decyzji. Niestety obecnie to wszystko stoi pod znakiem zapytania i dziś pytamy siebie, czy tę sytuację można jeszcze odwrócić, czy nie jest już za późno na przywrócenie zaufania i sprzyjających warunków przed wyborami parlamentarnymi.
<P>
Prezydent Musharraf w swoim telewizyjnym wystąpieniu w nocy dnia 3 listopada powiedział nam, że zawiesza konstytucję ze względu na zagrożenie dla narodu, jakie stanowi nasilenie się działań i ataków terrorystycznych. Nie ma wątpliwości, że Pakistan jest poważnie zagrożony fanatyzmem religijnym i przemocą, jak wyraźnie pokazały niedawne wydarzenia w Północno-Zachodniej Prowincji Granicznej i atak na konwój eskortujący panią Bhutto dnia 18 października w Karaczi. Ale tym, czego także doświadczamy obecnie, są aresztowania tysięcy prawników, dziennikarzy, działaczy partii politycznych, w tym tak wybitnych osobistości, jak pani Asma Jahangir, przewodnicząca Komisji Praw Człowieka Pakistanu lub pan Aitzaz Ahsan, przewodniczący Stowarzyszenia Prawników przy Sądzie Najwyższym.
<P>
Są to ludzie, którzy opowiadają się za otwartym i tolerancyjnym Pakistanem. Nie są oni terrorystami i nie należy ich przetrzymywać w areszcie. Powinni zostać natychmiast uwolnieni. Traktuję te drastyczne posunięcia wobec sądownictwa pakistańskiego szczególnie poważnie. Państwo prawne stanowi sedno każdego procesu demokratycznego, a funkcjonujący system demokratyczny nie może przetrwać bez niezawisłego sądownictwa.
<P>
A zatem oświadczenie prezydencji, o którym wspomniał także nasz przewodniczący w imieniu UE, jest bardzo klarowne i jest ono także naszym stanowiskiem. Ubiegłej niedzieli prezydent Musharraf zapowiedział na konferencji prasowej, że ma nadzieję, iż wybory parlamentarne w Pakistanie będą mogły się odbyć do 9 stycznia 2008 r. Byłby to krok w dobrym kierunku, ale pozostaje jeszcze wiele problemów do rozwiązania. Kiedy możemy się spodziewać odwołania stanu wyjątkowego? Jak możemy mieć wolne i sprawiedliwe wybory, skoro wszystko, co wychodzi drukiem i w postaci elektronicznej jest poddane cenzurze, pozostałe prawa i wolności obywatelskie są zawieszone, a niezawisłość sądownictwa podważona? Jak partie będą w stanie przeprowadzić kampanie, skoro wolność zgromadzeń jest ograniczona, a przywódcy partii, jak Benazir Bhutto, przetrzymywani w areszcie domowym? Te kwestie w żadnym wypadku nie są jasne na obecnym etapie.
<P>
Aby położyć kres tej niepewności, jest sprawą pierwszorzędnej wagi, aby jak najszybciej ustalono i ogłoszono konkretną datę wyborów, jak również jasno określone ramy zakończenia stanu wyjątkowego. Jeśli istnieje jakakolwiek szansa, że te wybory będą demokratyczne i przejrzyste, umożliwi to zniesienie wszelkich ograniczeń praw politycznych i podstawowych wolności. Natomiast w obecnym stanie rzeczy niemożliwe jest rozmieszczenie misji obserwacyjnej podczas wyborów, gdyż nie zostały spełnione minimalne warunki ustalone w komunikacie Komisji w sprawie pomocy UE w przeprowadzeniu i obserwacji demokratycznych wyborów.
<P>
Niemniej jednak gdyby stan wyjątkowy został w miarę szybko zniesiony a warunki znacznie by się poprawiły, mogłabym jeszcze dokonać przeglądu tej sytuacji. W każdym razie poczyniłam niezbędne przygotowania w celu rozmieszczenia w Pakistanie misji obserwacyjnej UE podczas wyborów na wypadek, gdyby warunki szybko i wyraźnie się poprawiły. Lecz tak jak mówię - mam duże wątpliwości, czy to nastąpi.
<P>
Napływają apele o wstrzymanie lub dokonanie przeglądu naszej pomocy dla Pakistanu, a niektóre państwa członkowskie podjęły lub rozważają podjęcie odpowiednich działań w tej sprawie. Chciałabym państwu przypomnieć, że wsparcie Komisji Europejskiej dla Pakistanu koncentruje się na takich kluczowych dziedzinach, jak ograniczanie ubóstwa i edukacja, włącznie z Północno-Zachodnią Prowincją Graniczną i Baluchistanem, które są najbardziej niekorzystnie położonymi prowincjami w Pakistanie.
<P>
W związku z powyższym sądzę, że musimy rozważyć najlepszy sposób dalszego postępowania, ale biorąc pod uwagę charakter tej pomocy, należy to dokładnie przemyśleć.
<SPEAKER ID="233" NAME="José Ignacio Salafranca Sánchez-Neyra">
w imieniu grupy PPE-DE. - (ES) Panie przewodniczący! To prawda, że sytuacja jest bardzo niepokojąca: zawieszenie gwarancji konstytucyjnych, stan wyjątkowy, uwięzienie wielu członków społeczeństwa obywatelskiego, w tym prawników, takich jak pan Ahsan, który jest przewodniczącym Stowarzyszenia Prawników przy Sądzie Najwyższym oraz przeciwników politycznych, areszt domowy przywódczyni opozycji, pani Bhutto. Co zrobimy w tej sytuacji?
<P>
Dowiedzieliśmy się, że Zastępca Sekretarza Stanu w Departamencie Stanu USA, pan Negroponte, wkrótce odwiedzi Pakistan oraz że jedno z państw członkowskich, Wielka Brytania, przyłączyło się do wezwania skierowanego przez Organizację Narodów Zjednoczonych do prezydenta o zrzeczenie się funkcji dowódcy armii i zniesienie stanu wyjątkowego w ciągu dziesięciu dni.
<P>
Co my, jako Unia Europejska, możemy zrobić? Uważam, że przede wszystkim musimy działać z największą ostrożnością. Uważam, że przedstawiciel obecnej prezydencji zauważył - i bardzo słusznie - że Pakistan jest poważnym partnerem w walce z terroryzmem, a także krajem, który posiada broń jądrową.
<P>
Dlatego uważam, że z jednej strony Unia Europejska musi zwrócić się do rządu z prośbą o jak najszybsze ukonstytuowanie się, ponieważ nie wolno nam zapominać, że terroryzm jest istotnym czynnikiem w Pakistanie, a także o przywrócenie do pewnego stopnia porządku publicznego, stabilności oraz praw i wolności konstytucyjnych, jak również o uwolnienie tych osób, które zostały bezprawnie uwięzione. Ponadto, pani komisarz, proszę panią o zmobilizowanie będących w pani dyspozycji znacznych zasobów zdolności i sił i pokierowanie nimi w celu przeprowadzenia wolnych i sprawiedliwych wyborów oraz - zgodnie z gwarancjami, o jakich wspomniała pani w swoim wystąpieniu - aby Unia Europejska zaznaczyła swoją obecność w procesie zachodzącym w Pakistanie, co jest tak bardzo ważne dla stabilności regionu i wszelkich stosunków pomiędzy tym regionem a Unią Europejską.
<P>
W związku z powyższym, pani komisarz, pokładamy wielkie zaufanie w pani zdolnościach, działaniach dyplomatycznych i wysiłkach. Mamy nadzieję, że faktycznie przyniosą one pozytywne skutki, co pozwoli Unii Europejskiej na obecność w procesie elektoralnym.
<SPEAKER ID="234" NAME="Robert Evans">
w imieniu grupy PSE. - Panie przewodniczący! Pragnę podziękować Radzie i Komisji, a zwłaszcza Radzie za jej nieustępliwe oświadczenie złożone dnia 8 listopada.
<P>
Sądzę, że nikt nie ma wątpliwości co do tego, że sytuacja w Pakistanie jest bardzo poważna i bardzo niestabilna. Być może trudno jest uświadomić sobie, że to wszystko, co się dzieje, wydarzyło się w ciągu zaledwie dziesięciu dni, odkąd został ogłoszony stan wyjątkowy. Kilku posłów do PE kilka miesięcy temu spotkało się z generałem Musharrafem w Brukseli a później w Islamabadzie i otrzymaliśmy od niego szereg zapewnień. Stanowczo twierdził, że postąpi zgodnie z konstytucją i wolne i sprawiedliwe wybory odbędą się. Z zadowoleniem przyjmuję jego obwieszczenie, że wybory mogą odbyć się do 9 stycznia, ale podzielam obawy pana komisarza i zapytuję: w świetle tego, co się działo i środków zastosowanych na czas trwania stanu wyjątkowego - zawieszenia niektórych kanałów telewizyjnych i innych praw człowieka - czy wolne i sprawiedliwe wybory istotnie mogą się odbyć w czasie krótszym niż osiem tygodni?
<P>
Jako że zwracam się do pani komisarz, pragnę skierować jej uwagę szczególnie na ustęp 14 przedmiotowej rezolucji, w którym zwracamy się do Komisji, by rozważyła zwiększenie pomocy dla Pakistanu na edukację, ograniczanie ubóstwa, ochronę zdrowia i pomoc humanitarną, lecz zważywszy na okoliczności środki przekazała za pośrednictwem świeckich organizacji pozarządowych, a nie bezpośrednio rządowi.
<P>
Nie mamy nic do narodu pakistańskiego. Uważamy, że Pakistan jest głównym sojusznikiem Zachodu, jak powiedział pan Salafranca Sánchez-Neyra. Doceniamy istotną rolę, jaką Pakistańczycy odegrali w wielu, wielu dziedzinach i to, że byli oni także ofiarami terroryzmu. Ale moim zdaniem, drodzy państwo, to nie znaczy, że powinniśmy stać z boku i ignorować to, co dzieje się w tym momencie. Moja grupa chciała także dodać ustęp na temat ewentualnych sankcji, zachęcający Komisję...
<P>
(Przewodniczący poprosił mówcę o to, by mówił wolniej)
<P>
Wydawało mi się, że mówię tak czystym angielskim, że wszyscy doskonale mnie zrozumieją, ale oczywiście będę mówił wolnej.
<P>
Ponadto zwracam się do Rady z prośbą o rozważenie nałożenia celowych sankcji, co chciałaby uczynić Grupa Socjalistyczna, ale nie mamy żadnego poparcia w tej kwestii: na przykład zakaz podróży, zamrożenie aktywów. Jednak mamy nadzieję, że to wszystko okaże się niepotrzebne i Pakistan może jeszcze zawrócić z tej drogi upadku, stan wyjątkowy może zostać odwołany, a generał Musharraf ustąpi z funkcji dowódcy armii. Panie przewodniczący! Przepraszam za to, że mówiłem zbyt szybko.
<SPEAKER ID="235" NAME="Sajjad Karim">
w imieniu grupy ALDE. - Panie przewodniczący! Pakistan jest bardzo cennym sojusznikiem dla Unii Europejskiej. Dziś widzimy, że kraj ten stoi na rozdrożu. Ale wierzę, że chce zaangażować się we współpracę z nami, a my odświeżyliśmy ostatnie lata współpracy z Pakistanem, która, jak rozumiem, przebiega całkiem pomyślnie.
<P>
Jednak nie możemy zapomnieć o kontekście historycznym, w jakim dziś się znajdujemy. Znam dość dobrze Pakistan i jak dotąd największym problemem wewnętrznym, przed jakim stoi dzisiejszy Pakistan, jest zagrożenie terroryzmem z drugiej strony granicy, czyli z Afganistanu. Afganistan to wspólny problem globalny. My, ludzie Zachodu, odwróciliśmy się od tego kraju kilka lat temu. Ważne jest, abyśmy dziś nie odwrócili się od Pakistanu.
<P>
Pakistan stoi na pierwszej linii w tej bitwie, czasami dźwigając bardzo ciężkie jarzmo na rzecz międzynarodowej społeczności. Wielki ciężar czasem dźwiga się na słabych ramionach, ciężar, jaki naród pakistański musi dźwigać oznacza masakrę i przemoc, która w innym razie utorowałaby sobie drogę do innych części świata. Rozwiązanie nie polega na odizolowaniu liberałów i liberalnych wartości i odebraniu tych wartości Pakistańczykom.
<P>
Dziś widzę, że Komisja ponownie wezwała do uwolnienia przetrzymywanych obecnie więźniów i popieram to wezwanie. Obejmuje ono osobistości takie, jak Prezes Sądu Najwyższego Pakistanu, a także sam Aitzaz Ahsan, który jest wiodącym prawnikiem w tym kraju. Prezydent Pakistanu musi - i to musi być nasze ultimatum - natychmiast odwołać stan wyjątkowy. Musi przywrócić konstytucję. Musi na nowo utworzyć Sąd Najwyższy i przejść do organizacji wolnych i sprawiedliwych wyborów.
<P>
Prezydent Musharraf powinien zdać sobie sprawę, że nie odwróciliśmy się od Pakistanu. Nadal jesteśmy zaangażowani w sprawy tego kraju. Nadszedł dla niego czas wycofania się z obecnie zajmowanej pozycji, zaakceptowania naszych najważniejszych wartości i uznania ich za wspólne. Mimo rozpaczliwej sytuacji wyraźnie widać, że ma on niepowtarzalną możliwość - nawet teraz - przekazania władzy w ręce narodu pakistańskiego, do którego ona naprawdę należy.
<SPEAKER ID="236" NAME="Eoin Ryan">
w imieniu grupy UEN. - Panie przewodniczący! Ja także doceniam znaczenie, jakie Pakistan ma dla nas wszystkich w walce z terroryzmem. Pakistan jest naszym sojusznikiem w tej walce. Jednakże w żadnym wypadku nie sądzę, aby to uzasadniało w jakichkolwiek okolicznościach to, co stało się w Pakistanie w ostatnich tygodniach.
<P>
Jakiekolwiek odstępstwo od procesu demokratycznego nie może stanowić rozwiązania problemów politycznych w Pakistanie. Jedno, co naprawdę niepokoi mnie w tej sprawie, to dlaczego on to zrobił: ponieważ obawiał się, że nie uzyska od Sądu Najwyższego decyzji, której oczekiwał lub pragnął. W pewnym sensie sprawa jest całkiem trywialna i wydaje się, że prezydent uciekł się do ekstremalnych środków w swoich stosunkach z narodem pakistańskim, sądownictwem Pakistanu, co jest skrajnie niebezpieczne.
<P>
Z zadowoleniem przyjmuję fakt, że prezydent zobowiązał się do przeprowadzenia wyborów, ale społeczność międzynarodowa nie może pozwolić mu wycofać się z tego zobowiązania. Stan wyjątkowy w Pakistanie musi zostać natychmiast zniesiony, a rząd Pakistanu musi respektować granice wytyczone przez swoją konstytucję. Czystki w Sądzie Najwyższym wyrządziły ogromną szkodę dla systemu podziału władzy w Pakistanie. Jest to przykład bardzo kiepskiego posunięcia generała. Zdecydowanie potępiam masowe aresztowania przeciwników politycznych generała, w tym 3 000 pokojowych demonstrantów i działaczy na rzecz obrony praw obywatelskich i praw człowieka.
<P>
Dziś Parlament Europejski musi wysłać mocny komunikat do generała Musharrafa stwierdzający, że jego ostatnie czyny naruszają wszystkie obowiązujące i ogólnie respektowane konwencje międzynarodowe i że kieruje on Pakistan na bardzo złe i niebezpieczne tory.
<SPEAKER ID="237" NAME="Jean Lambert">
w imieniu grupy Verts/ALE. - Panie przewodniczący! Jak wielu innych myślę, że ogarnia nas głębokie poczucie żalu i pewne poczucie złości, że ponownie musimy dyskutować na temat sytuacji w Pakistanie. Zgadzam się w zasadzie ze wszystkim, co zostało powiedziane dzisiejszego popołudnia. Jesteśmy w poważnej sytuacji, zwłaszcza dlatego, gdyż jest stan zagrożenia jądrowego, a przy broni jądrowej ryzyko, że coś się nie uda, wprowadza nas wszystkich w stan wielkiego zdenerwowania.
<P>
Ludzie mają rację mówiąc, że zrobienie kroku w tył i wycofanie się ze skraju przepaści, nad jaką stoi ten kraj, leży głównie w gestii prezydenta Musharrafa i jego zwolenników. Idea, że mamy stan wyjątkowy, ale wybory powinny przebiegać bez zakłóceń, jest bez sensu. Z pewnością nie można mówić o niezakłóconych wyborach, jeśli przywódcy innych partii politycznych są przetrzymywani w areszcie domowym lub więzieniu. Jeśli nie ma wolności prasy, jeśli ludzie nie mogą nawet dostać anten satelitarnych, bo ich import został zakazany, to nie ma żadnych warunków dla wolnych i sprawiedliwych wyborów.
<P>
Jasne jest, że chcemy uwolnienia wszystkich więźniów politycznych, że chcemy wolności prasy i tego, by sądownictwo było w stanie swobodnie funkcjonować. Ponieważ, jeśli zamknie się wszystkich tych, którzy zdecydowanie opowiadają się za demokracją, kto pozostanie na ulicach miast? Dlatego przesłanie, jakie poprzez swoje czyny kieruje obecnie w świat rząd Pakistanu, jest nad wyraz niepokojące w przypadku państwa, które twierdzi, że jest oddane sprawie demokracji.
<P>
Zgadzam się z wypowiedzią pana posła Roberta Evansa. Musimy mieć w ręku pewne sankcje, jeśli ostateczny termin ustalony przez Wspólnotę Narodów i Organizację Narodów Zjednoczonych tj. 22 listopada nie zostanie dotrzymany i nie ujrzymy, jak prezydent Musharraf ustępuje z funkcji dowódcy armii lub odwołuje stan wyjątkowy.
<P>
Powinniśmy poprzeć jutrzejszy Dzień Działania Amnesty International, aby upamiętnić więźniów politycznych przetrzymywanych w Pakistanie i przyjrzeć się temu, w jaki sposób zostaną wydatkowane środki pomocowe. Pakistan otrzymał 10 mld USD w ramach pomocy od Stanów Zjednoczonych w ciągu ostatnich pięciu lub sześciu lat. Środki te zostały przeznaczone głównie na działania antyterrorystyczne, a nie na utrzymanie kraju lub rozwój edukacji.
<SPEAKER ID="238" NAME="Georgios Georgiou" LANGUAGE="EL">
Panie przewodniczący! Widzę, że cały zachodni świat, ze Stanami Zjednoczonymi na czele, żąda wcześniejszych wyborów w Pakistanie. Chcą wyborów zanim opozycja wyjdzie z więzienia a pan Ahsan, przewodniczący Stowarzyszenia Prawników przy Sądzie Najwyższym, zostanie zwolniony z aresztu domowego.
<P>
Skutki tego z pewnością odczuje Pakistan. Nieuchronnie przyniesie to także polityczną niestabilność i negatywny wpływ na gospodarkę kraju, która i tak jest już w bardzo złej sytuacji. Kryzys może mieć także inne reperkusje na szczeblu regionalnym, a jego eskalacja na szerszą skalę może naruszyć stabilność na obszarze całej Azji. Uważam, że nie da się oddzielić rozwoju wypadków w Pakistanie i Kaszmirze od rozwoju wypadków w Afganistanie.
<P>
Proponuję, aby UE nalegała na zabezpieczenie znaczącego arsenału broni jądrowej Pakistanu, o ile to konieczne za pośrednictwem ONZ, przynajmniej do czasu, aż kraj nie powróci do poprzedniego stanu politycznego i o ile to możliwe - do demokracji.
<SPEAKER ID="239" NAME="Eija-Riitta Korhola" AFFILIATION="PPE-DE">
(FI) Panie przewodniczący, pani komisarz! Przez wiele lat my i reszta zachodniego świata uważaliśmy Pakistan za ważnego sojusznika. Zagrożenie terroryzmem oraz obietnice rządu pakistańskiego i bezkompromisowe wypowiedzi o konieczności powstrzymania tego zagrożenia utwierdzały Unię w tym przekonaniu. Jednakże zbyt wiele było ujemnych stron tego sojuszu i wzajemnej solidarności. Teraz wreszcie nadszedł czas, by otworzyć oczy.
<P>
Stan wyjątkowy ogłoszony przez generała Musharrafa na trzeci dzień, złamanie postanowień pakistańskiej konstytucji to tylko wierzchołek góry lodowej, o czym ostrzegaliśmy tutaj w lipcu i październiku. Na przestrzeni lat społeczeństwo ulegało stopniowej militaryzacji a test "papierka lakmusowego” w celu zbadania sytuacji pod względem praw człowieka, wolności religii i praw mniejszości wykazał, że są one ograniczone. Zamiast przygotowywać się do triumfalnego marszu na cześć demokracji w tym roku, mamy wyraźne oznaki umocnienia się dyktatury rządu. Aresztowania członków opozycji, zakłócenia pracy Sądu Najwyższego, odmowa wjazdu jednego z przywódców opozycji do kraju i areszt domowy drugiego, uwięzienie przedstawiciela ONZ i przemoc używana przez władze przeciwko pokojowym demonstrantom - wszystko to wskazuje na to, że Pakistan jest na skraju przepaści.
<P>
Pani komisarz! Unia Europejska powinna teraz wysłać mocny i zgodny wspólny komunikat, że to ludowe siły demokratyczne i społeczeństwo respektują prawa człowieka, a nie armia, które jest najsilniejszą barierą w dojściu do władzy grup radykalnych. Rozumiemy, że kraj ten stoi w obliczu zagrożeń wewnętrznych dla jego bezpieczeństwa i że należy na to zareagować, ale demokracja nie zagraża bezpieczeństwu. Przeciwnie, demokracja jest odpowiedzią na walkę z talibanizacją. UE musi odważnie przemówić, że dla nas budowanie stabilnego i demokratycznego społeczeństwa jest gwarancją naszego sojuszu. Pierwszym krokiem na drodze Pakistanu do stabilności jest zagwarantowanie, że Sąd Najwyższy będzie mógł pracować w spokoju i w sposób niezawisły. Następnie w styczniu mamy wybory parlamentarne. Zapewnienie władzom międzynarodowej pomocy w dochodzeniu w sprawie ataku bombowego w październiku będzie wyrazem naszej troski i zainteresowania. Społeczeństwo, które przynajmniej oficjalnie jest konstytucyjne, z wieloletnimi tradycjami demokratycznymi, gdzie ludzie autentycznie pragną demokracji, pokoju i stabilności, nie podda się tak łatwo. A zatem, Pakistan jest pełen nadziei na lepsze jutro.
<SPEAKER ID="240" NAME="Libor Rouček" AFFILIATION="PSE">
(CS) Panie przewodniczący, pani komisarz, panie i panowie! Wieloletnie doświadczenie wielu krajów wskazuje na to, że państwo prawne i demokracja to najlepszy i najskuteczniejszy sposób zapobiegania ekstremizmowi, niestabilności i chaosowi. Patrząc z tego punktu widzenia, decyzja prezydenta Musharrafa o ogłoszeniu stanu wyjątkowego jest poważnym błędem i nietaktem. Pakistan nie jest krajem pozbawionym demokratycznych tradycji: wprost przeciwnie, po śmiałym i odpowiedzialnym postępowaniu pakistańskich sędziów, prawników, dziennikarzy i innych przedstawicieli organizacji pozarządowych widać, że społeczeństwo obywatelskie ma głębokie i mocne korzenie w Pakistanie. Niemniej jednak społeczeństwo obywatelskie potrzebuje pomocy. Dlatego też apelujemy do prezydenta Musharrafa o odwołanie stanu wyjątkowego, uwolnienie wszystkich więźniów politycznych i przywrócenie wszystkich praw i wolności zagwarantowanych konstytucją, włącznie ze swobodą przepływu osób, wolnością słowa, gromadzenia się i stowarzyszania, tak by prawdziwie demokratyczne, wolne i przejrzyste wybory parlamentarne mogły się odbyć na początku przyszłego roku.
<SPEAKER ID="241" NAME="Neena Gill" AFFILIATION="PSE">
Panie przewodniczący! W ostatnich dwóch tygodniach Pakistan był sceną szokujących wydarzeń, które toczyły się w zawrotnym tempie w tym niespokojnym, nękanym konfliktami kraju. Wprowadzenie stanu wojennego pod płaszczykiem stanu wyjątkowego jest pokrętną próbą destabilizacji Pakistanu dla zaspokojenia ambicji jednego człowieka.
<P>
Prezydent Musharraf usprawiedliwia swoje działania, twierdząc, iż jest to próba powstrzymania kraju od popełnienia samobójstwa. Jednak to nie kraj popełnia samobójstwo, ale działania i czyny dyktatora zabijają go.
<P>
Jest sprawą absolutnie niedopuszczalną, aby przywódczyni opozycji, Benazir Bhutto, została osadzona w areszcie domowym i otrzymała zakaz działalności politycznej, a innym działaczom, mediom i niezawisłemu sądownictwu związano ręce.
<P>
Przyznaję, że w Pakistanie istnieje rzeczywiste zagrożenie wewnętrzne ze strony ekstremistów, lecz uważam, że działania generała Musharrafa zamiast pozbyć się ekstremistów jeszcze bardziej zdopingują ich do działania i spowodują jedynie osłabienie demokratycznych i umiarkowanych sił działających w kraju.
<P>
Niektórzy mówią, że Pakistan jest na skraju upadku. Musimy temu zapobiec reagując silnie i zdecydowanie. Ludność pakistańską o nastawieniu umiarkowanym ogarnia frustracja i złość - są oni rozczarowani zbyt łagodną reakcją Europy.
<P>
W związku z powyższym wzywam panią komisarz Ferrero-Waldner i Radę do wystosowania jednoznacznego, wyraźnego komunikat do prezydenta, grożącego poważnymi konsekwencjami w przypadku, gdy natychmiast nie zostanie przywrócona konstytucja i nie zostanie zniesiony zakaz działalności polityków, mediów i sądownictwa.
<SPEAKER ID="242" NAME="Philip Claeys" AFFILIATION="NI">
(NL) Panie przewodniczący! Prawie wszyscy moi przedmówcy zauważyli, że ogłoszenie stanu wyjątkowego w Pakistanie i sposób, w jaki to uczyniono, jest całkowicie nie do przyjęcia. Niedopuszczalne jest, aby Musharraf tak nonszalancko wykazywał brak szacunku dla demokracji.
<P>
Ponadto ten stan wyjątkowy jeszcze bardziej nasila wagę problemu, ponieważ w pewnym sensie otwiera drugi front, front islamskiego terroryzmu.
<P>
Jak państwo wiecie, wiele krytycznych słów można powiedzieć na temat reżimu Musharrafa: jego środki są nieskuteczne, na przykład wobec Talibów i grup powiązanych z Al-Kajdą, działających wzdłuż granicy z Afganistanem. No cóż, ogłoszenie stanu wyjątkowego otworzyło drzwi tego rodzaju organizacjom terrorystycznym, a skutkiem tego sytuacja może się tylko pogorszyć.
<SPEAKER ID="243" NAME="Manuel Lobo Antunes">
urzędujący przewodniczący Rady. - (PT) Panie przewodniczący, pani komisarz, panie i panowie! Przede wszystkim chciałbym podziękować Parlamentowi Europejskiemu za zaplanowanie w harmonogramie tej debaty, która w świetle sytuacji w Pakistanie i naszej współpracy z tym krajem w tak istotnej walce przeciw ekstremizmowi i terroryzmowi jest bardzo stosowna.
<P>
Nie możemy i nie pozostaniemy obojętni na taki kraj, jak Pakistan. Ta debata ukazuje także, że trzy instytucje, Parlament, Rada i Komisja mają te same podstawowe i bezpośrednie cele tj. błyskawiczne i pełne przywrócenie państwa prawa i swobód demokratycznych w Pakistanie oraz przeprowadzenie wolnych i demokratycznych wyborów. Jest to cel, który nas łączy na osiągnięcie którego musimy pracować wszyscy, zwłaszcza te trzy instytucje w zakresie swoich kompetencji i uprawnień.
<P>
Chciałbym także powiedzieć, iż jako prezydencja rozumiemy także, jak powiedziała tu pani komisarz, że wszelkie środki, które mogą doprowadzić do ewentualnego zawieszenia współpracy, co wpłynie negatywnie na ludność Pakistanu, która i tak musi znosić wiele braków i niedostatków, należy rozważyć i zbadać z dużą ostrożnością. Ludność Pakistanu wycierpiała już wiele i nie musi dłużej cierpieć. Tę kwestię także należy rozważyć z pewną dozą ostrożności, o ile się ona pojawi.
<P>
Cokolwiek by się nie stało nasze cele są teraz jasne i określone. Mogę państwa zapewnić, że prezydencja i Rada podejmą wszelkie odpowiednie inicjatywy i środki w celu zareagowania na bieg wydarzeń w tej sytuacji.
<SPEAKER ID="244" NAME="Benita Ferrero-Waldner">
komisarz. - Panie przewodniczący! Jasne jest, że to, co wszyscy czujemy, jest bardzo trudne do zrozumienia. Jest to bardzo poważna sprawa. Jesteśmy wszyscy mocno poruszeni, gdyż wprowadzenie stanu wyjątkowego w ogromnym stopniu zagraża wzmocnieniu demokratycznych instytucji i rozwojowi procesu demokratycznego, który zakłada większe uczestnictwo społeczeństwa w podejmowaniu decyzji. A zatem kwestią najważniejszą jest pełne przywrócenie praw obywatelskich i politycznych, zniesienie ograniczeń dla mediów oraz istotna poprawa struktury i warunków dla przeprowadzenia wyborów. Stabilności i rozwoju nie można osiągnąć bez demokracji i państwa prawa.
<P>
W związku z powyższym musimy głębiej zastanowić się nad sprawą ewentualnej misji obserwacyjnej podczas wyborów. Jak powiedziałam, możemy być w stanie wysłać niewielki zespół doradców, którzy będą śledzić ten proces w obecnych okolicznościach. Jeśli nie, tak jak powiedziałam, stan wyjątkowy musi być zniesiony bardzo szybko, a swobody obywatelskie przywrócone.
<P>
Odnośnie do pomocy, pragnę powiedzieć, że zwiększyliśmy już znacznie naszą pomoc dla Pakistanu, zwłaszcza w dziedzinie edukacji i rozwoju obszarów wiejskich. A zatem, jak wcześniej powiedziałam, myślę, że na tym etapie musimy się wstrzymać, poczekać chwilę i wydać bardzo ostrożną ocenę. Oczywiście, nie powinniśmy zaszkodzić dotkniętemu kryzysem narodowi pakistańskiemu, ale musimy w odpowiedni sposób podejść do sprawy.
<SPEAKER ID="245" NAME="Przewodniczący">
Kończąc tę debatę informuję, że otrzymałem siedem projektów rezolucji złożonych zgodnie z artykułem 103 ust. 2 Regulaminu..
<P>
Debata została zamknięta.
<P>
Głosowanie odbędzie się w czwartek, 15 listopada 2007 r.
<P>
Oświadczenia pisemne (art. 142 Regulaminu)
<SPEAKER ID="246" NAME="David Martin  " AFFILIATION="PSE">
na piśmie. - Pakistan jest poważnym sojusznikiem w walce z terroryzmem. Skutkiem tego doświadcza ogromnej wewnętrznej presji i zagrożenia stabilności. Prezydent Musharaff zareagował na tę sytuację, ogłaszając stan wyjątkowy.
<P>
Argumentuje on swoją decyzję tym, że nienormalna sytuacja wymaga nienormalnych działań. Jego reakcja jest częściowo zrozumiała, lecz całkiem niesłuszna. Z antydemokratycznymi siłami należy walczyć w sposób demokratyczny. Powinien on znieść stan wyjątkowy, ogłosić termin wyborów i datę, kiedy wreszcie zdejmie swój mundur. Następnie powinien wezwać do otwartej i szeroko zakrojonej debaty na temat przyszłości Pakistanu.
<P>
Jestem przekonany, że taka debata ujawniłaby, że znakomita większość Pakistańczyków odrzuca ekstremizm i fundamentalizm i pragnie żyć w kraju, gdzie ludzie żyją w pokoju ze sobą, w pokoju ze swoimi sąsiadami i na dobrych warunkach z Zachodem.
