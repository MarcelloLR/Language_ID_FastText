<CHAPTER ID="017">
Utworzenie sieci oficerów łącznikowych ds. imigracji (debata) 
<SPEAKER ID="106" NAME="Przewodnicząca">
Kolejnym punktem porządku dziennego jest sprawozdanie, które przygotował pan poseł Agustín Díaz de Mera García Consuegra w imieniu Komisji Wolności Obywatelskich, Sprawiedliwości i Spraw Wewnętrznych, w sprawie wniosku dotyczącego rozporządzenia Parlamentu Europejskiego i Rady zmieniającego rozporządzenie Rady (WE) nr 377/2004 w sprawie utworzenia sieci oficerów łącznikowych ds. imigracji - C7-0055/2009 -
<SPEAKER ID="107" NAME="Agustín Díaz de Mera García Consuegra" LANGUAGE="ES">
Pani Przewodnicząca! Na początku chciałbym podziękować moim koleżankom i kolegom posłom: pani Guillaume, panu Ilchevowi, pani Keller, pani Wikström i panu Tavaresowi. Okazane przez nich wsparcie wpłynęło na ulepszenie przedmiotowego sprawozdania.
<P>
Chciałbym zwrócić szczególną uwagę Rady i Komisji na terminologię. Z mojego punktu widzenia stosowniejsze byłoby użycie terminu "nieuregulowana imigracja”. Dotychczas we wszystkich aktach ustawodawczych uchwalonych przez UE imigracja nierejestrowana nazywana była "nielegalną imigracją”.
<P>
I chociaż to prawda, że w niektórych państwach członkowskich nieuregulowany wjazd i pobyt są uznawane za przestępstwo, a w innych zwrot "nieuregulowany” nie ma znaczenia prawnego lub semantycznego, to w wielu pozostałych państwach członkowskich nieuregulowany wjazd lub pobyt nie jest uznawany za działanie bezprawne i dlatego nie powinniśmy zasadniczo tych działań uznawać za nielegalne.
<P>
W związku z tym w uzasadnieniu omawianego sprawozdania zawarta jest prośba, aby instytucje przeprowadziły przegląd stosowanej terminologii, przy uwzględnieniu konieczności znalezienia dokładniejszej i stosowniejszej definicji zjawiska imigracji podziemnej.
<P>
Przejdźmy zatem do tematu debaty; sieć oficerów łącznikowych ds. imigracji została utworzona na mocy rozporządzenia Rady (WE) nr 377/2004. Przedmiotowe rozporządzenie stanowi, że oficerami łącznikowymi będą przedstawiciele jednego z państw członkowskich delegowani za granicę przez służby imigracyjne lub inne właściwe organy celem nawiązania i utrzymywania kontaktów z władzami państwa przyjmującego, aby przyczynić się do zapobiegania i zwalczania nierejestrowanej imigracji, repatriacji nielegalnych imigrantów oraz zarządzania legalną migracją.
<P>
Po przyjęciu omawianego rozporządzenia powołano agencję Frontex, której głównym zadaniem jest koordynacja współpracy operacyjnej pomiędzy państwami członkowskimi w zakresie zarządzania granicami zewnętrznymi; wspomaganie państw członkowskich w szkoleniu funkcjonariuszy straży granicznej; przeprowadzanie analiz ryzyka; śledzenie rozwoju badań mających znaczenie dla kontroli i nadzorowania granic zewnętrznych; wspomaganie państw członkowskich w sytuacjach wymagających zwiększonej pomocy technicznej i operacyjnej na granicach zewnętrznych oraz udzielanie państwom członkowskim niezbędnego wsparcia w organizowaniu wspólnych operacji odsyłania.
<P>
To oczywiste, że efektywniejsze realizowanie tej ważnej misji powierzonej agencji Frontex byłoby możliwe, gdyby mogła ona korzystać z wiedzy i doświadczenia oficerów łącznikowych ds. imigracji, zwłaszcza że agencja nie dysponuje oficerami i przedstawicielami na terytorium poza UE.
<P>
Celem proponowanej zmiany rozporządzenia Rady (WE) nr 377/2004 jest umożliwienie korzystania przez agencję Frontex z wiedzy i doświadczeń oficerów łącznikowych ds. imigracji i vice versa, której to możliwości pierwotne rozporządzenie nie przewidywało.
<P>
Ponadto w proponowanej poprawce zasugerowano dostęp do informacji uzyskanych przez oficerów łącznikowych za pomocą sieci ICONet, która jest bezpieczną internetową siecią informowania i koordynacji dla służb imigracyjnych państw członkowskich, przystąpienie do Funduszu Granic Zewnętrznych w celu wsparcia rozwoju sieci oficerów łącznikowych, a także ułatwienie przyjęcia mechanizmu prezentacji sprawozdań z działalności sieci oraz wyznaczania regionów szczególnego zainteresowania pod względem imigracji.
<P>
Właściwą podstawę prawną poprawki stanowią art. 63 ust. 3 lit. b) oraz art. 66 Traktatu o funkcjonowaniu Unii Europejskiej.
<P>
Pani Przewodnicząca! Teraz na tym poprzestanę i dalsze spostrzeżenia przedstawię później.
<SPEAKER ID="108" NAME="Cecilia Malmström">
komisarz - Pani przewodnicząca! Chciałabym gorąco podziękować całej Komisji Wolności Obywatelskich, Sprawiedliwości i Spraw Wewnętrznych, a w szczególności sprawozdawcy, panu Díazowi de Merze Garcíi Consuegrze oraz kontrsprawozdawcom za prace nad tym ważnym dokumentem. Z zadowoleniem przyjmuję porozumienie osiągnięte z Radą.
<P>
Proponowana zmiana umożliwi bliższą współpracę między agencją Frontex a siecią oficerów łącznikowych ds. imigracji, co z kolei poprawi wymianę informacji za pośrednictwem bezpiecznej platformy internetowej, a także zapewni stosowne informowanie Rady i Parlamentu o funkcjonowaniu sieci.
<P>
Ponadto cieszę się, że przy prezentowaniu sprawozdań z sytuacji w sprawach związanych z nieuregulowaną migracją w wybranych krajach trzecich dzięki poprawkom zaproponowanym przez Parlament przyjęte zostanie podejście oparte na prawach człowieka. Pragnę zauważyć, że zgadzam się ze sprawozdawcą, iż powinniśmy stosować termin "nieuregulowana” migracja. Niestety w art. 79 Traktatu występuje termin "nielegalne” i dlatego znalazł się on również w rozporządzeniu, ale sama używam terminu "nieuregulowana migracja”, więc całkowicie się z panem zgadzam.
<P>
Sieci oficerów łącznikowych, dzięki wprowadzonym przez Parlament zmianom ram regulacyjnych, a także zgodnie z programem sztokholmskim, zostaną dostosowane w sposób zwiększający ich wkład w lepsze zrozumienie podstawowych przyczyn migracji z myślą o właściwym podejściu do tego zjawiska. Mam zatem nadzieję, że zmienione rozporządzenie zostanie bezzwłocznie przyjęte w jutrzejszym głosowaniu i tym samym umożliwi nam bardziej efektywne wykorzystanie tego niezwykle ważnego narzędzia współpracy do zarządzania migracją.
<SPEAKER ID="109" NAME="Carlos Coelho" LANGUAGE="PT">
Pani Przewodnicząca, Pani Komisarz, Panie i Panowie! Zawsze popieramy w Parlamencie wnioski, których celem jest zaspokojenie zapotrzebowania na odpowiednie zarządzanie zarówno legalną, jak i nielegalną, czy też nieuregulowaną migracją. Przedmiotowy wniosek przyczynia się do powstawania tej dynamiki i ma na celu wprowadzenie poprawek - które omówił już w sposób fachowy pan poseł Díaz de Mera - do rozporządzenia Rady (WE) nr 377/2004 w sprawie utworzenia sieci oficerów łącznikowych ds. imigracji, aby uzyskać niezbędną synergię pomiędzy tym ważnym instrumentem na rzecz współpracy a Europejską Agencją Zarządzania Współpracą Operacyjną na Zewnętrznych Granicach Państw Członkowskich Unii Europejskiej (Frontex), która została utworzona dopiero na późniejszym etapie.
<P>
Na oficerach łącznikowych, jako na przedstawicielach państw członkowskich za granicą - obecnie oddelegowanych do ponad 130 krajów trzecich - spoczywa obowiązek utrzymywania niezbędnych kontaktów z władzami państwa przyjmującego, tak by mogli oni przyczynić się do zapobiegania i zwalczania nielegalnej imigracji powracających imigrantów i zarządzania imigracją legalną. Ponieważ Frontex nie ma stałych przedstawicieli poza terytorium Unii, to nie ma już żadnej wątpliwości, że taka współpraca nabrała ogromnego znaczenia. Frontex musi na podstawie informacji zgromadzonych przez oficerów łącznikowych przeprowadzać analizy ryzyka, a także wzmocnić współpracę operacyjną pomiędzy państwami członkowskimi a krajami trzecimi.
<P>
Informacje uzyskane przez sieci oficerów łącznikowych będą następnie przekazywane za pośrednictwem ICONet - bezpiecznej internetowej sieci informowania i koordynacji dla służb odpowiedzialnych za zarządzanie przepływami migrantów w państwach członkowskich. Jednocześnie sieci oficerów łącznikowych będą mogły korzystać z funduszy dostępnych w ramach Europejskiego Funduszu Granic Zewnętrznych.
<P>
Jako że prawdopodobnie pan poseł Díaz de Mera zastanawia się, czemu jeszcze o tym nie wspominam, chciałbym podkreślić, że wykonał on wspaniałą pracę, i chodzi mi nie tylko o jakość i włożony wysiłek, jak to zawsze ma miejsce w przypadku jego sprawozdań, ale także o starania, jakich dołożył w celu osiągnięcia w tej tak ważnej sprawie porozumienia w pierwszym czytaniu.
<SPEAKER ID="110" NAME="Claude Moraes">
w imieniu grupy S&D - Pani Przewodnicząca! Chciałbym skorzystać z okazji, skoro występuję w imieniu kontrsprawozdawczyni z ramienia grupy S&D, pani poseł Guillaume, aby podziękować sprawozdawcy, panu posłowi Díazowi de Merze Garcíi Consuegrze, za aktywne konsultowanie się z wszystkimi kontrsprawozdawcami oraz za pomyślnie zakończone negocjacje z Radą.
<P>
Choć wniosek Komisji obejmuje głównie zmiany techniczne, moim zdaniem przedmiotowe sprawozdanie umożliwiło lepsze zrozumienie i uwzględnienie złożoności oraz zakresu działań oficerów łącznikowych. Działania oficerów łącznikowych ds. imigracji są rzeczywiście dość skomplikowane i nieprzejrzyste. W związku z tym bezwzględnie konieczne jest - ze względu na przejrzystość - ułatwienie lepszej wymiany informacji z Parlamentem Europejskim, z jednej strony, oraz z organizacjami, takimi jak UNHCR i Europejski Urząd Wsparcia w dziedzinie Azylu, z drugiej strony. Istotne znaczenie ma również uwzględnienie i wspieranie opartego na prawach człowieka podejścia do zadań oficerów łącznikowych ds. imigracji, o którym wspomniała już pani komisarz. Niewątpliwie nie trzeba przypominać, że w kontekście podejścia do problemu mieszanych przepływów migracyjnych, delegowanie oficerów łącznikowych do krajów trzecich może rodzić liczne obawy z punktu widzenia praw podstawowych, szczególnie w odniesieniu do prawa jednostek do opuszczenia kraju, w tym ich kraju ojczystego, a także prawa osób ubiegających się o azyl do wyjazdu i szukania ochrony przed prześladowaniem.
<P>
I wreszcie, w odniesieniu do gorącej dyskusji dotyczącej terminologii, pragnę zauważyć, że w uzasadnieniu przedstawiono zadowalający kompromis tej niekończącej się debaty. Na zakończenie pragnę podziękować panu Díazowi de Merze Garcíi Consuegrze i powiedzieć, że nasza grupa w pełni poprze jego sprawozdanie.
<SPEAKER ID="111" NAME="Stanimir Ilchev" LANGUAGE="BG">
Pani Przewodnicząca! Ja również pragnę dołączyć do osób wyrażających uznanie dla starań sprawozdawcy, pana Díaza de Mery, ponieważ zbudował on atmosferę umożliwiającą nam pomyślne omówienie zaproponowanych zmian, zredagowanie tych najbardziej złożonych i osiągnięcie kompromisów, co oznacza, że teraz możemy być zadowoleni ze swoich wysiłków.
<P>
Przede wszystkim, jako przedstawiciel grupy ALDE, chciałbym zauważyć, że osiągnięte rezultaty w znacznej mierze wynikają z faktu, że przy tej okazji kwestia praw człowieka została włączona w szerszy temat imigracji i zarządzania procesami migracyjnymi. W ten sposób, przestrzegając praw człowieka, możemy zagwarantować trwałe i humanitarne podejście ze strony zarówno oficerów łącznikowych ds. imigracji, jak i personelu agencji Frontex.
<P>
Po drugie istotną korzyścią płynącą z naszych prac jest poprawa współpracy zarówno między personelem ds. łączności, jak i pomiędzy nimi a agencją Frontex. I wreszcie, Frontex wykorzysta nasze połączone wysiłki w celu zbudowania nowej bazy wiedzy, która będzie miała większy zakres i bardziej zróżnicowane funkcje. Wiedzą tą będą dysponować odpowiedzialne instytucje i osoby w celu sprawowania bardziej efektywnej kontroli nad procesami imigracyjnymi. A co sprawia, że konieczne jest efektywniejsze zarządzanie procesami imigracyjnymi? To, że procesy imigracyjne nadal będą się aktywnie rozwijać i prawdopodobnie w niedalekiej przyszłości jeszcze się nasilą.
<SPEAKER ID="112" NAME="Franziska Keller">
w imieniu grupy Verts/ALE - Pani Przewodnicząca! Ja także pragnę podziękować sprawozdawcy, panu Díazowi de Merze Garcíi Consuegrze, za wspaniałą pracę. Oficerów łącznikowych ds. imigracji nie należy postrzegać wyłącznie jako "podmioty ułatwiające deportację” - i nie chcę, aby byli tak postrzegani. Powinni oni uważnie kontrolować sytuację w zakresie praw człowieka w krajach przyjmujących, zwłaszcza w odniesieniu do ochrony proponowanej osobom ubiegającym się o azyl i osobom powracającym.
<P>
Bardzo się cieszę, że sprawozdawca zdołał kilkakrotnie nawiązać w sprawozdaniu do kwestii praw człowieka i sprawozdawczości w zakresie sytuacji pod względem praw człowieka. Zabrakło tego w pierwotnym wniosku.
<P>
Ponadto cieszy mnie nadanie większej roli Parlamentowi Europejskiemu, który jest jedynym bezpośrednio wybieranym organem na szczeblu unijnym i który teraz, po wejściu w życie traktatu lizbońskiego, odgrywa większą rolę, chociaż jeszcze nie wszyscy zdają się to rozumieć.
<SPEAKER ID="113" NAME="Rui Tavares" LANGUAGE="PT">
Pani Przewodnicząca! Przede wszystkim pragnę pogratulować panu Díazowi de Merze, co już było tu wielokrotnie czynione, wspaniale wykonanej pracy, a także współpracy i dialogu, które prowadził z nami podczas całego procesu. Szczególnie zaś mam tu na myśli kłopotliwe pytanie, czy odniesienia zawarte w omawianym tekście, a także w innych dokumentach, dotyczą "imigrantów o nieuregulowanym statusie”, czy też "imigrantów nielegalnych”. Sprawozdawca, pan Díaz de Mera, w odniesieniu do tej kwestii przyjął bardzo konstruktywne i zdecydowane stanowisko. To również prawda, że postanowienia traktatów i stanowisko Rady nie pozwoliły mu na pójście dalej w tej kwestii i opracowanie szerszej i technicznie bardziej poprawnej definicji imigranta o nieuregulowanym i nieudokumentowanym statusie.
<P>
Wydaje mi się, że zagrożona jest tu, podobnie jak w przypadku wielu wcześniejszych dyskusji w Parlamencie Europejskim w sprawie imigracji, nasza represyjna polityka imigracyjna, której konstruowanie prawie się ukończyło i której prawie niczego już nie brakuje: głównym zadaniem Europejskiej Agencji Zarządzania Współpracą Operacyjną na Zewnętrznych Granicach Państw Członkowskich Unii Europejskiej (Frontex), celem umowy Schengen, a także zadaniem oficerów łącznikowych - którego zakres jest obecnie zmieniany - jest kontrolowanie granic, które jest działaniem o charakterze represyjnym.
<P>
Ponadto wszyscy wiemy tu w Parlamencie, po lewej stronie sceny politycznej i coraz bardziej także po jej prawej stronie, że polityka imigracyjna, która obejmuje jedynie środki represyjne, nie jest w ogóle polityką imigracyjną, ponieważ polityka imigracyjna zasługująca na swe miano musi również obejmować politykę wspierania legalnych kanałów migracji.
<P>
Myślę, że gdybyśmy głosowali wyłącznie nad sprawozdaniem pana Díaza de Mery, zawierającym przedstawione prze niego pomysły, całkowicie bym je poparł. Tymczasem głosujemy nad kompromisem wypracowanym z Radą w pierwszym czytaniu, a zatem moim zdaniem nie poszliśmy wystarczająco daleko.
<SPEAKER ID="114" NAME="Paul Nuttall">
w imieniu grupy EFD - Pani Przewodnicząca! Jednym z atrybutów suwerennego państwa jest możliwość sprawowania kontroli nad tym, kto może, a kto nie może przekroczyć granic państwa. Niestety kolejne rządy w Wielkiej Brytanii oddały tę władzę w ręce bezimiennych biurokratów w Brukseli, którzy nie są wybierani w drodze wyborów powszechnych. Jakąż katastrofą się to okazało. Obecnie mamy do czynienia ze zjawiskiem niekontrolowanej fali migracji z krajów UE do naszego kraju, co doprowadziło do obniżenia wynagrodzeń i zwalniania z pracy obywateli, rdzennych obywateli. Nie wierzę, aby sieć oficerów łącznikowych ds. imigracji mogła w jakikolwiek sposób powstrzymać to zjawisko.
<P>
W naszym kraju obowiązuje ponadto dwuwarstwowy system imigracyjny, w którym obywatele Australii, Nowej Zelandii lub innych państw mają ograniczone możliwości wjazdu, ale z kolei obywatele Łotwy, Polski lub pozostałych państw UE, mogą bez żadnych ograniczeń wjeżdżać na terytorium Wielkiej Brytanii. To z gruntu złe rozwiązanie. Jesteśmy przekonywani, że omawiana sieć oficerów pomoże kontrolować nielegalną imigrację, ale co się stanie, gdy państwo takie jak na przykład Rumunia nada obywatelstwo setkom tysięcy nielegalnych imigrantów? To tak naprawdę kpina z całego systemu.
<P>
Popieram koncepcję, aby politycy wybrani w wyborach w Wielkiej Brytanii sprawowali kontrolę nad naszymi granicami narodowymi. Nie popieram natomiast nieodpowiadających przed nikim i niewyłonionych w wyborach urzędników. Uważam, że wzmocnienie omawianej sieci oficerów łącznikowych nie byłoby konieczne, gdyby każde państwo członkowskie miało możliwość kontrolowania, kto wjeżdża, a kto nie, na terytorium ich państw. W związku z tym błagam Państwa o odrzucenie tego sprawozdania.
<P>
(Mówca zgodził się skorzystać z pytania zgodnie z regułą niebieskiej kartki na mocy art. 149 ust. 8 Regulaminu)
<SPEAKER ID="115" NAME="Krisztina Morvai" AFFILIATION="NI">
(HU) Pani Przewodnicząca! Poseł z Wielkiej Brytanii wspomniał o trudnościach, z jakimi spotykają się brytyjscy pracownicy w związku z imigracją w tym kraju. Pochodzę z Węgier, z kraju, w którym niestety duża liczba obywateli jest zmuszona do wyjazdu i emigracji zarobkowej do Wielkiej Brytanii, dotyczy to na przykład pielęgniarek i lekarzy, a także innych wykwalifikowanych pracowników służby zdrowia, ponieważ wynagrodzenia na Węgrzech są niezwykle niskie. Ci ludzie zdobywali swoje wysokiej jakości kwalifikacje, na Węgrzech, a teraz Węgry widzą upadek...
<P>
(Przewodnicząca wyłączyła mikrofon)
<SPEAKER ID="116" NAME="Paul Nuttall" AFFILIATION="EFD">
Pani Przewodnicząca! Jeśli lekarze, stomatolodzy i inni specjaliści chcą przyjechać do Wielkiej Brytanii i podjąć pracę - a przecież potrzebne są nam ich umiejętności - to naturalnie powinni oni przyjechać, ale obecnie sytuacja wygląda tak, że nasz rynek jest nasycony: nie kontrolujemy, kto przyjeżdża do nas z UE, a kto spoza. I to jest bezwzględnie złe. To zła tendencja i przyczynia się do zwalniania ludzi z pracy.
<P>
Podam Państwu przykład. Taksówkarz, który wiózł mnie dziś na lotnisko, jest murarzem zwolnionym z pracy, ponieważ na jego budowie zaczęło pojawiać się bardzo dużo Polaków pracujących za niższe od Brytyjczyków wynagrodzenie. Teraz ten murarz jeździ taksówką. Tak być nie może.
<SPEAKER ID="117" NAME="Philip Claeys" AFFILIATION="NI">
(NL) Pani Przewodnicząca! Nie muszę wyjaśniać, że każda agencja działająca na rzecz walki z nielegalną imigracją może liczyć na moje wsparcie. Jeśli oficerowie łącznikowi ds. imigracji mogą zwiększyć efektywność prac na przykład agencji Frontex, to bardzo dobrze.
<P>
Chciałbym podkreślić, że nie powinniśmy poświęcać tak dużo czasu na przyglądanie się szczegółom dotyczącym procesów instytucjonalnych i biurokratycznych, że tracimy z oczu to, co naprawdę ważne. Problem nielegalnej imigracji jest kwestią polityczną i jeśli mamy znaleźć jego rozwiązanie, to niezbędna jest wola polityczna.
<P>
Cóż, dziś dowiedzieliśmy się, że niektóre państwa członkowskie, jak na przykład Belgia, z powodów politycznych i ideologicznych, wciąż nagradzają nielegalną imigrację. Nagradzają nielegalnych imigrantów, zmieniając ich status lub przyznając im zezwolenia na pobyt. W ten sposób nie zwalczamy nielegalnej imigracji, ale wręcz aktywnie do niej zachęcamy. Możemy mieć ilu tylko chcemy oficerów łącznikowych ds. imigracji i liczny personel agencji Frontex, ale problem będzie się pogłębiał.
<P>
Najbardziej w przedmiotowym sprawozdaniu denerwuje mnie zalecenie, abyśmy nie używali już terminu "nielegalna imigracja”, ale "imigracja nieuregulowana”. Cóż, nie potrafię tego zrozumieć: wygląda na to, że chcemy rozwiązać problem, przemianowując go lub udając, że już nie istnieje. To iście orwellowska sytuacja. Nazywajmy rzeczy po imieniu; postawmy sprawy jasno i mówmy o nielegalnej imigracji oraz nielegalnych imigrantach.
<SPEAKER ID="118" NAME="Georgios Papanikolaou" AFFILIATION="PPE">
(EL) Pani Przewodnicząca! Już samo to, że prawie każdy gratulował dziś sprawozdawcy, panu Díazowi de Merze Garcíi Consuegrze, oraz wszystkim kontrsprawozdawcom pracującym nad tym dokumentem, odzwierciedla ogrom podjętych wysiłków i to, jak wspaniałe rezultaty osiągnięto. Ja także oczywiście przyłączam się do tych gratulacji. Dzisiejsza debata ma niezwykłe znaczenie, ponieważ obrazuje starania, jakie obecnie podejmujemy na szczeblu europejskim na rzecz zarządzania migracją legalną i nielegalną, wysiłek podejmowany na rzecz skoordynowania i zademonstrowania solidarności pomiędzy państwami członkowskimi oraz lepszego wykorzystania wszystkich instrumentów pozostających do naszej dyspozycji.
<P>
Stworzyliśmy sieć oficerów łącznikowych ds. imigracji. Jak już słyszeliśmy, ta sieć obejmuje około 130 państw i umożliwia nam gromadzenie rzetelnych informacji. Utworzyliśmy agencję Frontex, niedawno utworzyliśmy Europejski Urząd Wsparcia w dziedzinie Azylu, podpisaliśmy umowę o readmisji, wykorzystujemy wszystkie dostępne fundusze europejskie i z roku na rok w miarę możliwości je wzmacniamy. To, że obecnie dochodzimy do punktu, w którym wykorzystujemy i łączymy wszystkie te narzędzia - inaczej mówiąc, widzimy, jakie są wymagania agencji Frontex, łączymy je z siecią oficerów łącznikowych i jeszcze mocniej łączymy wszystkie dostępne środki i instrumenty - świadczy o tym, że postępujemy w sposób bardziej efektywny.
<P>
Oczywiście nikt nie może powiedzieć, że osiągnęliśmy nasz poziom docelowy. Mamy jeszcze wiele do zrobienia, o czym świadczy choćby to, że 90 % przypadków nielegalnego wjazdu imigrantów do Europy odbywa się przez Grecję. Nasza współpraca i wprowadzone instrumenty dowodzą jednak, że możemy być bardziej skuteczni. Pozwalają nam na optymizm i na wiarę, że Europa dysponuje instrumentami i że dzięki solidarności wszystkich państw oraz współpracy zdołamy w przyszłości osiągnąć jeszcze lepsze wyniki. Może być Pani spokojna, Pani Komisarz, że poprzemy wszystkie wysiłki podejmowane w tym kierunku przez Komisję. Bez wątpienia poprzemy wszystkie Pani inicjatywy w tym zakresie.
<SPEAKER ID="119" NAME="Andreas Mölzer" AFFILIATION="NI">
(DE) Pani Przewodnicząca! Jak wszyscy wiemy, personel agencji ochrony granic Frontex wykonuje w ramach współpracy operacyjnej pomiędzy państwami członkowskimi a krajami trzecimi ważną pracę na rzecz walki z nielegalną imigracją. Moim zdaniem należy z nią skutecznie walczyć szczególnie w krajach tranzytowych. Zatem gęsta sieć oficerów łącznikowych ds. imigracji oraz ich bliska współpraca stanowią rozsądny środek pozwalający nam na efektywne zwalczanie masowej imigracji do Europy oraz wszystkich negatywnych konsekwencji, jakie niesie ona dla jej obywateli. Należy jednak zapewnić agencji Frontex i władzom krajowym jak najszybszy i pozbawiony obciążeń administracyjnych dostęp do informacji i analiz dostarczanych przez oficerów łącznikowych.
<P>
Ogólnie rzecz biorąc zdecydowanie potrzebna jest nam większa współpraca wszystkich zainteresowanych stron w zakresie kwestii dotyczących imigracji. Moim zdaniem należy - za zgodą państw członkowskich - jak najszybciej zwiększyć uprawnienia agencji Frontex, aby móc zapewnić jednolity i efektywny charakter jej prac, szczególnie na granicach zewnętrznych.
<SPEAKER ID="120" NAME="Simon Busuttil" AFFILIATION="PPE">
(MT) Pani Przewodnicząca! Jako sprawozdawca odpowiedzialny za rozporządzenie dotyczące agencji Frontex, z zadowoleniem przyjmuję ostatnie zmiany wprowadzone do omawianego tekstu, ponieważ pomogą nam one w procesie wzmacniania agencji Frontex. Moje sprawozdanie w sprawie agencji oraz niezbędnych zmian w zakresie jej kompetencji zostało przedstawione w ubiegłym miesiącu, a w tym tygodniu mija termin wprowadzenia poprawek. W związku z tym przewiduję, że w nadchodzących miesiącach, czyli w styczniu i lutym, Komisja LIBE przyjmie poprawki do sprawozdania w sprawie agencji Frontex i zdołamy zakończyć proces w ramach komisji. Mam nadzieję, że następnie zdołamy zapoczątkować proces zmierzający do jak najszybszego ukończenia prac nad tym dokumentem. Niemniej jednak utworzenie sieci oficerów łącznikowych ds. imigracji, którzy ułatwią przekazywanie informacji agencji Frontex stanowi niezwykle pozytywną zmianę.
<SPEAKER ID="121" NAME="Oreste Rossi" AFFILIATION="EFD">
(IT) Pani Przewodnicząca, Panie i Panowie! Omawiane sprawozdanie miało szansę zostać poparte w głosowaniu, ale niestety wprowadzone poprawki, których naszym zdaniem można było uniknąć i które są zbędne, zastępują słowa "nielegalna” i "nierejestrowana” słowem "nieuregulowana”, zupełnie jakbyśmy obawiali się nazywać rzeczy po imieniu.
<P>
Jest jednakże także aspekt pozytywny, gdyż sprawozdanie przewiduje utworzenie sieci oficerów łącznikowych ds. imigracji, oddelegowywanych do władz konsularnych i organizacji międzynarodowych celem zapobiegania nielegalnej imigracji oraz ułatwienia repatriacji nielegalnych imigrantów.
<P>
Ponadto bezpośrednia wymiana informacji dotyczących nielegalnych przepływów migracyjnych pomiędzy państwami, ambasadami i organizacjami międzynarodowymi może okazać się przydatna w walce z działalnością siatek przestępczych. Zbyt wiele osób już ucierpiało. Zapobieganie handlowi żywym towarem jest jednym z wyzwań, którym UE musi stawić czoła.
<SPEAKER ID="122" NAME="Franz Obermayr" AFFILIATION="NI">
(DE) Pani Przewodnicząca! Państwa członkowskie delegują oficerów łącznikowych ds. imigracji do krajów trzecich celem zwalczania nielegalnej imigracji przy współpracy z władzami tych krajów. Zatem współpracę tych oficerów z agencją Frontex uważam za bezwzględnie konieczną. Potrzebna jest nam istotna wymiana informacji i najlepszych praktyk, a poza tym musimy unikać dublowania się struktur. Mam nadzieję, że taka synergia doprowadzi do efektywniejszej kontroli granic, zwłaszcza że agencja Frontex nie dysponuje własnymi oficerami na terytorium państw trzecich.
<P>
Kluczowym elementem tej współpracy musi być spójne wykonywanie postanowień umów o readmisji, czy to w Europie Wschodniej, czy w Afryce, ponieważ w UE panuje chaos, jeśli chodzi o repatriację nielegalnych imigrantów. Niektóre państwa członkowskie działają z dużą energią, podczas gdy inne się ociągają. Oczywiście ma to negatywny wpływ na sytuację we wszystkich państwach członkowskich.
<P>
Istnieje zatem pilna potrzeba działania. Agencja Frontex musi zostać wzmocniona, a UE musi zmusić władze w państwach członkowskich do wywiązywania się z ich zobowiązań.
<SPEAKER ID="123" NAME="Csanád Szegedi" AFFILIATION="NI">
(HU) Pani Przewodnicząca, Panie i Panowie! Omawiane sprawozdanie i kryjąca się w nim propozycja wyraźnie służą wspieraniu i ułatwianiu imigracji, co uważamy za niedopuszczalne. Utworzenie sieci oficerów łącznikowych ds. imigracji jest jeszcze jednym krokiem w kierunku przyjęcia zcentralizowanego środka, kontrolowanego przez UE, który przyczynia się do rozprzestrzeniania imigrantów i uchodźców. Ponadto niedopuszczalne jest zastąpienie zwrotu "imigracja nielegalna” zwrotem "imigracja nieuregulowana”, co oznacza próbę dalszej legitymizacji tego nielegalnego zjawiska. Obywatele Europy mają już dosyć zalewu imigrantów i bylibyśmy wdzięczni, gdyby wybrani posłowie do PE również to zauważyli. Niestety o przedmiotowym sprawozdaniu mogę powiedzieć jedynie, że jest karykaturą samego siebie i że w karykaturalnym świetle przedstawia Parlament Europejski.
<SPEAKER ID="124" NAME="Andrew Henry William Brons" AFFILIATION="NI">
Pani Przewodnicząca! Zmiana rozporządzenia ma na celu ułatwienie wymiany informacji "celem zarządzania legalną i nielegalną imigracją”. Ja nie chcę nią zarządzać, chcę ją powstrzymać. Migracja jest oparta na fałszywym założeniu, że jesteśmy wytworem naszej kultury i że kontakt z kulturą europejską przemieni nie-Europejczyków w Europejczyków, jeśli nie w pierwszym, to z pewnością w drugim pokoleniu. Narody nie są wytworem kultur; to kultury są wytworem narodów.
<P>
Sprowadzając do Europy obywateli Trzeciego Świata sprowadzamy do Europy Trzeci Świat, nie tymczasowo, ale na zawsze. I to właśnie robimy przez ostatnie sześćdziesiąt lat.
<SPEAKER ID="125" NAME="Krisztina Morvai" AFFILIATION="NI">
(HU) Pani Przewodnicząca! Nadszedł czas, byśmy w końcu spróbowali znaleźć podstawowe przyczyny imigracji, a także spróbowali im zaradzić. Ze względów humanitarnych proponuję wprowadzenie prawa każdego człowieka do życia w swoich rodzinnych stronach, w swojej ojczyźnie. Należy stworzyć na całym świecie, między innymi w państwach uznawanych za państwa członkowskie UE drugiej kategorii, odpowiednie warunki gospodarcze i inne, gwarantujące obywatelom możliwość mieszkania w ojczyźnie. Nawiązując do mojej poprzedniej wypowiedzi chcę zauważyć, że system opieki zdrowotnej na Węgrzech załamał się lub znajduje się na skraju załamania, ponieważ węgierscy lekarze, pielęgniarki i wykwalifikowany personel medyczny są zmuszeni do masowej migracji wewnątrz UE, na przykład do Wielkiej Brytanii oraz innych państw, w wyniku czego stają się zasadniczo uchodźcami ekonomicznymi. Nadszedł czas, by zbadać to zjawisko i podjąć z nim walkę, na przykład poprzez nałożenie na państwa członkowskie w stosownych przypadkach obowiązku zagwarantowania odpowiedniego standardu życia wykwalifikowanym lekarzom i pielęgniarkom.
<SPEAKER ID="126" NAME="Cecilia Malmström">
komisarz - Pani Przewodnicząca! Nawet jeśli nie pokazała tego dotychczasowa debata, to jak widzę, pański wniosek, Panie Pośle Díaz de Mera, cieszy się zdecydowanym poparciem. Gratuluję Panu tego poparcia, gdyż pokazuje ono, że wykonał Pan ważną pracę.
<P>
Chcę również ponownie wyrazić zadowolenie z powodu wzmocnienia w dokumencie kwestii praw człowieka poprzez poprawki przygotowane przez Komisję. W ten sposób gwarantujemy, że wszystkie stosowne aspekty, zwłaszcza dotyczące praw człowieka, są uwzględniane w procesie sprawdzania kraju lub regionu oraz w procesie przygotowywania sprawozdań dotyczących kwestii nieuregulowanej imigracji w danym kraju lub regionie. Wiemy, że występuje wyraźna korelacja pomiędzy sytuacją w zakresie praw człowieka a liczbą imigrantów czy osób ubiegających się o azyl. Jest to poważny "czynnik motywujący”.
<P>
Jest to również zadanie dla Urzędu Wsparcia w dziedzinie Azylu, który będzie gromadził informacje dotyczące krajów pochodzenia osób ubiegających się o azyl i krajów tranzytowych. Podstawowym zadaniem oficerów łącznikowych ds. imigracji jest nawiązywanie i utrzymywanie kontaktu z władzami krajów przyjmujących celem zapobiegania i zwalczania nieuregulowanej imigracji. Przedstawianie pełnej oceny sytuacji w zakresie praw człowieka w kraju przyjmującym nie należy jednak do obszaru ich kompetencji, chociaż zajmuje wysokie miejsce na liście priorytetów.
<P>
Uważam, że dzięki przedmiotowemu wnioskowi poprawiliśmy pierwotny tekst i nie mogę się doczekać jutrzejszego głosowania. Chciałabym raz jeszcze podziękować Panu i wszystkim kontrsprawozdawcom za tę ważną pracę.
<SPEAKER ID="127" NAME="Agustín Díaz de Mera García Consuegra" LANGUAGE="ES">
Pani Przewodnicząca, Pani Komisarz! Bardzo dziękuję za te słowa oraz za wszystkie komentarze. Chciałbym raz jeszcze wyrazić podziw wobec sposobu, w jaki zarządza Pani powierzonym jej zestawem zadań.
<P>
Dziś popołudniu wysłuchaliśmy 18 wystąpień, i większość grup poparła sprawozdanie. W związku z tym chciałbym ponownie wyrazić głęboką i szczerą wdzięczność za aktywny udział w dyskusji, dzięki czemu udało się wzbogacić i uzupełnić zasadnicze punkty, które wymagały uwzględnienia i które zostały teraz uwzględnione.
<P>
Chodzi mi zasadniczo o kwestię praw człowieka, Europejski Urząd Wsparcia w dziedzinie Azylu oraz rolę Wysokiego Komisarza ONZ ds. Uchodźców.
<P>
Oczywiście w tak licznym i zróżnicowanym Parlamencie nie mamy obowiązku zgadzania się ze sobą i dlatego tak szczególne znaczenie mają nasze starania zmierzające do osiągnięcia szerokiego kompromisu. Panie i Panowie! Ze swego centroprawicowego i chadeckiego punktu widzenia mogę powiedzieć, że jestem gorącym zwolennikiem terminu "nieuregulowana” i odrzucam termin "nielegalna”, jako niestosowny z prawnego, semantycznego i etycznego punktu widzenia.
<P>
Dziękuję wszystkim posłom do PE za okazane wsparcie oraz za ich wystąpienia, w tym te przedstawiające odmienne od mojego stanowiska.
<SPEAKER ID="128" NAME="Przewodnicząca">
Zamykam debatę.
<P>
Głosowanie odbędzie się we wtorek, 14 grudnia.
