<CHAPTER ID="024">
Instrument finansowania współpracy na rzecz rozwoju (krótkie przedstawienie) 
<SPEAKER ID="232" NAME="Przewodniczący">
Kolejnym punktem porządku obrad jest sprawozdanie pana posła Mitchella w imieniu Komisji Rozwoju w sprawie rozporządzenia (WE) nr 1905/2006 ustanawiającego instrument finansowania współpracy na rzecz rozwoju - wnioski i perspektywy na przyszłość.
<SPEAKER ID="233" NAME="Gay Mitchell">
sprawozdawca - Panie Przewodniczący! Unijny instrument finansowania współpracy na rzecz rozwoju jest potężnym narzędziem. W latach 2007-2013 UE ma do swojej dyspozycji budżet w wysokości prawie 17 miliardów euro na walkę z ubóstwem, osiągnięcie milenijnych celów rozwoju i promocję demokratycznego sprawowania rządów w krajach rozwijających się. Parlament uważnie przygląda się funkcjonowaniu i wpływowi instrumentu, aby mieć pewność, że ​​pieniądze są wydawane zgodnie z tymi celami.
<P>
Pod koniec roku Komisja przedstawi propozycje dotyczące kolejnej generacji instrumentów finansowania na potrzeby działań zewnętrznych, które będą miały zastosowanie po zakończeniu obowiązywania wieloletnich ram finansowych w 2013 roku. W związku z tym Komisja Rozwoju podjęła inicjatywę mającą na celu analizę wniosków uzyskanych dzięki instrumentowi finansowania współpracy na rzecz rozwoju i zdefiniowanie naszych oczekiwań co do przyszłego instrumentu.
<P>
Komisja Rozwoju jednogłośnie poparła następujące kluczowe zasady.
<P>
Potrzebujemy instrumentu finansowania, który przeznaczony byłby wyłącznie do realizacji określonych w traktacie lizbońskim celów związanych z likwidacją ubóstwa, który obejmowałby tylko kraje rozwijające się. Nowy instrument musi przede wszystkim służyć do finansowania środków, które spełniają kryteria oficjalnej pomocy rozwojowej (ODA) ustalone przez Komitet Pomocy Rozwojowej OECD.
<P>
Kontyngent ODA musi być jeszcze surowszy niż w obowiązującym instrumencie. Chciałbym wyraźnie powiedzieć, że nie kwestionujemy znaczenia niezwiązanej z ODA współpracy z krajami rozwijającymi się, szczególnie z rynkami wschodzącymi i strategicznymi krajami o średnim dochodzie, jednak ta forma współpracy powinna odbywać się za pośrednictwem innych instrumentów, aby zwiększyć przejrzystość i chronić szczególny charakter współpracy na rzecz rozwoju.
<P>
Finansowanie mające na celu poprawę dostępu ludzi do podstawowych usług zdrowotnych i edukacyjnych musi zostać wyodrębnione poprzez włączenie konkretnej wartości referencyjnej. Co najmniej 20 % środków w ramach programów geograficznych należy przeznaczać na te ratujące życie sektory, jakimi są podstawowe usługi zdrowotne i edukacyjne.
<P>
Przyszły instrument musi zapewniać lepszą integrację problematyki związanej z ochroną środowiska i zmianami klimatycznymi we współpracy na rzecz rozwoju. Kolejnym zadaniem, którego realizację należy przyspieszyć, jest wspieranie krajów rozwijających się w tworzeniu sprawiedliwych i skutecznych systemów podatkowych. Mobilizacja dochodów krajowych ma kluczowe znaczenie dla ograniczania ubóstwa oraz mniejszego uzależnienia od pomocy szczególnie dla krajów o średnich dochodach.
<P>
Nowy instrument musi być odpowiednio finansowany. Budżet UE na rzecz rozwoju w kolejnych ramach finansowych powinien zostać zwiększony realnie i tym samym przyczynić się do osiągnięcia celu łącznych wydatków na ODA w wysokości 0,7 % DNB.
<P>
Bardzo ograniczone środki na rozwój należy wykorzystywać jak najskuteczniej i najefektywniej. Niezbędna jest ściślejsza współpraca między Komisją a państwami członkowskimi, dlatego Parlament popiera opracowanie wspólnych dokumentów strategicznych. Sama Komisja powiedziała, że może to doprowadzić do większych oszczędności w wysokości około 6 miliardów euro rocznie. Proszę pomyśleć, czym ta kwota byłaby w krajach rozwijających się.
<P>
W końcu słowo na temat procedury. Kiedy Komisja podejmie decyzje dotyczące programu strategicznego, opinia Parlamentu będzie musiała mieć takie same znaczenie jak opinia Rady. Jest to wymóg przewidziany w art. 290 traktatu lizbońskiego, którego należy w pełni przestrzegać.
<P>
Rezolucja, która zostanie poddana w tym tygodniu pod głosowanie, zawiera wytyczne dotyczące zbliżających się negocjacji nad instrumentem na rzecz rozwoju kolejnej generacji. Mam nadzieję, że Parlament udzieli szerokiego poparcia propozycjom Komisji Rozwoju, które zostały przygotowane bez rozgłosu ale w oparciu o nasze doświadczenie zdobyte w negocjacjach, w których uczestniczyliśmy - i chciałbym przypomnieć Parlamentowi, że w instrumencie finansowania współpracy na rzecz rozwoju udało nam się połączyć 14 regulacji w jedną. Chcemy się upewnić, że instrument ten przyczynia się i że jego następca będzie przyczyniać się do realizacji tych celów.
<SPEAKER ID="234" NAME="Elena Băsescu" AFFILIATION="PPE">
(RO) Panie Przewodniczący! Likwidacja ubóstwa jest jednym z kluczowych międzynarodowych celów UE. Wdrożenie tego instrumentu pomaga określić obecność Unii Europejskiej w ONZ i osiągnąć milenijne cele rozwoju. Ponadto po wejściu w życie traktatu lizbońskiego UE ma niezbędne uprawnienia zewnętrzne, aby zrealizować te cele.
<P>
W przyszłości nowe priorytety geograficzne i tematyczne funduszu będą musiały zostać doprecyzowane, aby działały sprawniej. Oznacza to, że do listy finansowanych celów rozwojowych należy dołączyć grupy społeczne oraz kraje rozwijające się i wschodzące, które znajdują się w najtrudniejszym położeniu. Zachęcać będziemy do wzmocnienia sektora MŚP i krajowego sektora prywatnego, aby podnieść standard życia w krajach objętych tym programem.
<P>
Pozwoli to zmniejszyć uzależnienie od pomocy zewnętrznej i pobudzić krajowy wzrost gospodarczy.
<SPEAKER ID="235" NAME="Silvia-Adriana Ţicău" AFFILIATION="S&amp;D">
(RO) Panie Przewodniczący! Unia Europejska może pomóc krajom rozwijającym się w ich wysiłkach na rzecz likwidacji ubóstwa. Moim zdaniem dla osiągnięcia milenijnych celów rozwoju kluczowe jest także podjęcie działań, które pomogą krajom rozwijającym się walczyć ze zmianami klimatycznymi.
<P>
Unia Europejska podjęła w tym zakresie działania dotyczące rolnictwa, przystosowania się do zmian klimatycznych, zalesiania, zarządzania zasobami morskimi i terenami przybrzeżnymi oraz gospodarki wodnej.
<P>
Globalny Fundusz Efektywności Energetycznej oraz Energii Odnawialnej został utworzony w 2006 roku w celu mobilizacji prywatnych inwestycji na rzecz projektów zwiększających efektywność energetyczną i promujących źródła energii odnawialnej w krajach rozwijających się i krajach, których gospodarki przechodzą przemiany.
<P>
Pakiet "Energia i zmiany klimatyczne” także przewiduje wprowadzenie mechanizmu czystego rozwoju, który pozwoli państwom członkowskim dokonać inwestycji mających na celu zwiększenie efektywności energetycznej i wykorzystanie jednostek emisji w krajach rozwijających się.
<SPEAKER ID="236" NAME="Anna Záborská" AFFILIATION="PPE">
(FR) Panie Przewodniczący, Pani Baronesso Ashton! Nasz kolega, pan poseł Mitchell, jest uznanym ekspertem w Komisji Rozwoju. Właśnie dlatego jego sprawozdanie jest tak dobrze przygotowane i za to mu dziękuję.
<P>
Chciałabym tylko zwrócić uwagę na jeden mały punkt: poszanowanie zasady pomocniczości. Największym podarunkiem, jaki możemy przekazać, nie są pieniądze. Powszechnie wiadomo, że Unia korzysta ze swojego budżetu, aby narzucić swoje zachodnie wartości i normy krajom rozwijającym się. Mamy obowiązek wymagać poszanowania praw człowieka, ale przyszłość zależy od poszanowania prawa narodów do samostanowienia. My na Zachodzie przekazując pomoc finansową musimy szanować ich wartości i kulturę.
<SPEAKER ID="237" NAME="Vasilica Viorica Dăncilă" AFFILIATION="S&amp;D">
(RO) Panie Przewodniczący! Tak jak podkreślił sprawozdawca, likwidacja ubóstwa jest jednym z głównych celów instrumentu finansowania współpracy na rzecz rozwoju, który Unia Europejska stworzyła w celu udzielania pomocy krajom rozwijającym się.
<P>
W chwili obecnej debata na temat instrumentu finansowania współpracy na rzecz rozwoju powinna zostać wzbogacona o kolejny element, mianowicie kryzys związany z cenami żywności wywołany przez suszę i spekulację na globalnym rynku żywności. Sytuacja ta wymaga, aby Unia Europejska reagowała elastycznie i szybko nie tylko w celu zajęcia się nagłymi zmianami w zakresie wymogów i priorytetów, ale także w celu zapewnienia zgodności z nowymi celami międzynarodowymi, które mają wkrótce zostać określone. Parlament Europejski musi w ramach tego procesu nadal wspierać wysiłki Komisji na rzecz programowania polityki w zakresie współpracy na rzecz rozwoju i zwiększać swoją rolę w procedurze kontroli demokratycznej i budżetowej.
<SPEAKER ID="238" NAME="Viviane Reding">
wiceprzewodnicząca Komisji - Panie Przewodniczący! Komisja z zadowoleniem przyjmuje uwagi i sugestie Parlamentu. Cieszę się, że zgadzamy się co do większości zagadnień. Przede wszystkim Komisja docenia fakt, że dialog prowadzony w kontekście demokratycznej kontroli przyniósł bardzo dobre rezultaty. Żałujemy tylko, że Parlament nie czuje, że niektóre z jego rezolucji w sprawie programowania były poszanowane w każdym szczególe, choć Komisja w pełni uwzględniła opinie Parlamentu tam, gdzie było to możliwe.
<P>
Jeżeli chodzi o współpracę w zakresie powszechnych dóbr publicznych, Komisja chciałaby zaznaczyć, że ogólnie może ona spełniać kryteria oficjalnej pomocy rozwojowej (ODA) i UE powinna w związku z tym kontynuować współpracę związaną z ODA w zakresie powszechnych dóbr publicznych w ramach instrumentu finansowania współpracy na rzecz rozwoju. Jednak przedmiotem odrębnego instrumentu partnerstwa będzie współpraca w zakresie interesów UE, a uzupełniać go będzie program tematyczny dotyczący organizacji społeczeństwa obywatelskiego i władz lokalnych. Podobnie projekty finansowane w ramach programu tematycznego dotyczącego współpracy w obszarze migracji i azylu traktowane są jak ODA. Takie programy tematyczne, jak "Inwestowanie w ludzi” będą dalej dotyczyć milenijnych celów rozwoju i nie możemy zaniedbać wzajemnych relacji między nimi.
<P>
Choć włączenie Europejskiego Funduszu Rozwoju do budżetu nie wydaje się możliwe, Komisja zamierza jednak zająć się tą kwestią razem z państwami członkowskimi, uwzględniając przede wszystkim cele i zasady przewidziane w Umowie z Kotonu.
<P>
Jeżeli chodzi o wykorzystanie aktów delegowanych, Komisja odsyła do pisma komisarza Barroso z 7 marca 2011 r., w którym stwierdza on, że nowa architektura będzie odzwierciedlać nowy kontekst międzynarodowy. Jednym z ważnych elementów będzie elastyczność w procesie programowania, tak aby finansowanie i priorytety mogły być dostosowywane do dzisiejszego szybko zmieniającego się świata. Można to osiągnąć dzięki wprowadzeniu istotnych elementów procedury związanej z aktami delegowanymi, z pełnym poszanowaniem kryteriów określonych w art. 290.
<P>
Podsumowując, chcę powiedzieć, że Komisja z zadowoleniem przyjmuje sprawozdanie Parlamentu. Stanowi ono przydatny wkład w przygotowanie instrumentu, który zastąpi instrument finansowania współpracy na rzecz rozwoju w nowych wieloletnich ramach finansowych.
<SPEAKER ID="239" NAME="Przewodniczący">
Zamykam debatę.
<P>
Głosowanie odbędzie się we wtorek 7 czerwca w południe.
