<CHAPTER ID="023">
Sprawozdanie w sprawie stosowania rozporządzenia Rady (WE) nr 2157/2001 z dnia 8 października 2001 r. w sprawie statutu spółki europejskiej (SE) (debata)
<SPEAKER ID="270" NAME="Przewodnicząca">
Kolejnym punktem posiedzenia jest debata w sprawie pytania ustnego skierowanego do Komisji przez pana posła Klausa-Heinera Lehne w imieniu Komisji Prawnej, dotyczącego sprawozdania w sprawie stosowania rozporządzenia Rady (WE) nr 2157/2001 z dnia 8 października 2001 r. w sprawie statutu spółki europejskiej - B7-0211/2009)
<SPEAKER ID="271" NAME="Klaus-Heiner Lehne">
autor. - Pani przewodnicząca, panie i panowie! W 2001 roku Rada Europejska podjęła decyzję w sprawie statutu spółki europejskiej. Z różnych powodów statut ten wszedł w życie w obecnej postaci dopiero 8 października 2004 r. Tak jak zwykle w przypadku prawodawstwa UE Komisja została po pewnym czasie poproszona o przedstawienie sprawozdania na temat stosowania i wdrożenia statutu, umożliwiającego stwierdzenie, czy są potrzebne poprawki do tego aktu prawnego.
<P>
Dzień, o którym wspomniałem, 8 października 2004 r., przypadał niemal dokładnie pięć lat temu. Pięć lat upłynęło, ale Komisja Europejska nie przedstawiła sprawozdania. Ponieważ wszyscy przestrzegamy prawa, a Komisja jako strażnik traktatów ma szczególny obowiązek przestrzegać prawa, dało to Komisji Prawej asumpt do zapytania, dlaczego sprawozdanie to nie jest dostępne i dlaczego nawet nie zostało przygotowane. Chcemy po prostu dać Komisji możliwość, aby nam to uzasadniła. W każdym razie jasne jest, że Parlament, a zwłaszcza Komisja Prawna w pełni realizują swoje zobowiązanie do monitorowania działań Komisji.
<P>
Nie wykorzystam całych pięciu minut danych mi na wystąpienie, ale cieszyłbym się, gdyby Komisja mogła teraz udzielić nam odpowiedzi na moje krótkie pytanie.
<SPEAKER ID="272" NAME="Antonio Tajani">
wiceprzewodniczący Komisji. - Pani przewodnicząca, panie i panowie! Po pierwsze, w imieniu pana komisarza McCreevy'ego, którego dziś w tej Izbie zastępuję, chciałbym podziękować Komisji Prawnej i jej przewodniczącemu, panu posłowi Lehne za poruszenie tych kwestii. Ze względów osobistych - przez niemal piętnaście lat byłem posłem do Parlamentu Europejskiego - rad jestem, że Parlament sprawuje swoją funkcję kontrolną, ponieważ jest to właściwa zachęta dla Komisji, aby pracowała bardziej efektywnie.
<P>
Jeśli chodzi o dwie pierwsze z poruszonych kwestii, miło mi poinformować, że prace nad przygotowaniem przedmiotowego sprawozdania są już na bardzo zaawansowanym etapie. Komisja zwróciła się z prośbą o zewnętrzne badanie, które będzie gotowe przed końcem bieżącego roku i będzie stanowić solidną, merytoryczną podstawę dla przygotowania sprawozdania. Komisja dokona wnikliwej analizy tego badania i uważnie wysłucha opinii zainteresowanych stron. Sprawozdanie będzie więc mogło być opublikowane w drugiej połowie przyszłego roku i zostanie przekazane Parlamentowi Europejskiemu i Radzie.
<P>
Oczywiście decyzja dotycząca dokładnego terminu publikacji i treści sprawozdania będzie należeć do Komisji następnej kadencji. W sprawozdaniu znajdzie się analiza czterech wariantów poprawki, o których konkretnie mówi art. 69 rozporządzenia, a na obecnym etapie Komisja nie zajęła jeszcze stanowiska ani na temat tej zmiany, ani innych możliwych zmian statutu. Musimy czekać na wyniki zewnętrznego badania oraz dalszych konsultacji, ściśle monitorować każdy czynnik, a także, w razie konieczności, wyniki wszelkich negocjacji dotyczących statutu spółki europejskiej.
<P>
Jeśli chodzi o trzecią kwestię, to decyzja dotycząca ram czasowych i zakresu jakichkolwiek dalszych działań, które zostaną przyjęte w przyszłości na podstawie wyników przeprowadzonej analizy należy do nowej Komisji, która, o czym jestem przekonany, będzie bardzo rozważna i zainteresowana wysłuchaniem opinii Parlamentu przed przyjęciem jakichkolwiek nowych, dodatkowych środków.
<SPEAKER ID="273" NAME="George Sabin Cutaş">
w imieniu grupy S&D. - Koncepcja spółki europejskiej pochodzi z lat 50. i odrodziła się po wejściu w życie traktatu rzymskiego jako część celu dotyczącego wspólnego rynku.
<P>
Obecny statut spółki europejskiej ma symboliczne znaczenie dla europejskiego przedsiębiorstwa. Oferuje korzyści w postaci pewnej swobody jeśli chodzi o zakładanie firmy i jej mobilność. Wiele firm wykorzystuje statut spółki europejskiej do podkreślenia swego unikalnego europejskiego charakteru, czyniąc z niego jednocześnie kluczowe narzędzie dla firm chcących rozwinąć swoje międzynarodowe strategie fuzji.
<P>
W rzeczywistości jedną z głównych zalet spółki europejskiej jest to, że zarejestrowana siedziba może zostać przeniesiona do innego państwa członkowskiego niż państwo, w którym została zarejestrowana, bez konieczności zamykania działalności lub tworzenia nowej osoby prawnej. Jednakże spółka europejska jest daleka od swoich pierwotnych celów w postaci autonomicznego statusu regulowanego przez jednolite przepisy. W rezultacie jej funkcjonowanie w praktyce jest niewystarczające. Prawodawstwo nie jest stosowane w sposób spójny i opiera się na konkretnych przepisach ustawodawstw krajowych, a jednocześnie mobilność spółki europejskiej ograniczona jest przez przepisy zakazujące zakładanie zarejestrowanych biur lub siedzib głównych w różnych państwach członkowskich.
<P>
W istocie sytuacja ta ogranicza jedną z podstawowych wolności wspólnotowych - swobodne przemieszczanie się firm. Myślę, że sprawozdanie Komisji Europejskiej dotyczące zastosowania tego rozporządzenia, o którym mówił pan komisarz, powinno zawierać badanie możliwości umiejscowienia centralnej administracji i zarejestrowanych biur firmy w różnych państwach członkowskich. Nadal trzeba będzie mieć na uwadze przegląd rozporządzenia, aby dalej podążać w kierunku tworzenia autonomicznego statusu dla tego rodzaju firm.
<SPEAKER ID="274" NAME="Antonio Tajani">
wiceprzewodniczący Komisji. - Pani przewodnicząca! Wysłuchałem uważnie wystąpienia pana posła Lehne i innych posłów, którzy wzięli udział w debacie. Jest prawdą, że rozporządzenie w sprawie statusu spółki europejskiej uzupełnione jest dyrektywą w sprawie zaangażowania pracowników, a termin jej transpozycji minął 8 października 2004 r. - w dniu, w którym weszło w życie rozporządzenie w sprawie statutu spółki europejskiej.
<P>
Aczkolwiek tylko osiem państw członkowskich przyjęło niezbędne środki w wymaganym terminie, a transpozycja dyrektywy w sprawie zaangażowania pracowników zakończyła się we wszystkich państwach członkowskich dopiero na początku 2006 roku. Byliśmy zatem zmuszeni przełożyć na później prezentację sprawozdania, by zagwarantować, że rozporządzenie w sprawie statutu spółki europejskiej będzie obowiązywać wystarczająco długo we wszystkich państwach członkowskich, aby można było sporządzić indykatywne sprawozdanie z jego zastosowania.
<P>
Takie są powody zaistniałego opóźnienia. Ze swojej strony mogę tylko zgodzić się z panem posłem Lehne i mieć nadzieję, że zdołamy nadrobić stracony czas i przedstawić Unii Europejskiej praktyczne odpowiedzi na temat statutu spółki europejskiej, począwszy od drugiej połowy przyszłego roku, w postaci konkretnych wytycznych, które będą naprawdę spełniały oczekiwania nie tylko Parlamentu, ale także szerokiego sektora gospodarki i zatrudnienia w UE.
<SPEAKER ID="275" NAME="Przewodnicząca">
Zamykam debatę.
<P>
Oświadczenia pisemne (art. 149 Regulaminu)
<SPEAKER ID="276" NAME="Lidia Joanna Geringer de Oedenberg  " AFFILIATION="S&amp;D">
na piśmie. - Sprawne funkcjonowanie rynku wewnętrznego jest zależne nie tylko od wyeliminowania barier handlowych między państwami, ale także od reorganizacji struktury produkcji w wymiarze wspólnotowym. W tym celu, już w latach 70. Komisja Europejska wystąpiła z propozycją stworzenia ram prawnych dla spółki europejskiej. W 2001 roku zostało przyjęte rozporządzenie 2157/2001 w sprawie statutu spółki europejskiej. Pomysł nie przyniósł oczekiwanych rezultatów, do dzisiaj niewiele ponad 100 firm przekształciło się w spółkę europejską. Idea ta ewoluowała jednak w kierunku uwzględnienia w ramach spółki europejskiej również małych i średnich przedsiębiorstw, czego owocem jest propozycja Komisji z marca 2008 roku dotycząca Statutu europejskiej spółki prywatnej. Biorąc pod uwagę negatywne doświadczenie ze spółką europejską, bardzo ważne jest, aby Komisja miała stały nadzór nad stosowaniem rozporządzenia 2157/2001. W tym właśnie celu samo rozporządzanie przewiduje, że najpóźniej pięć lat po jego wejściu w życie, Komisja przedstawi sprawozdanie z jego stosowania. Rozporządzenie weszło w życie w 2004 roku. W związku z tym chciałabym zapytać, kiedy Komisja zaprezentuje stosowne sprawozdanie oraz jakie działania podejmie w oparciu o powstałą analizę?
