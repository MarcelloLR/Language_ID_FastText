<CHAPTER ID="007">
Oświadczenia Przewodniczącego
<SPEAKER ID="011" NAME="Przewodniczący">
Mam jeszcze dla Państwa następujące komunikaty.
<P>
22 września miało miejsce bardzo ważne dla Unii Europejskiej wydarzenie: podczas 66. Zgromadzenia Ogólnego ONZ po raz pierwszy w imieniu całej Unii przemawiał stały przewodniczący Rady Europejskiej Herman Van Rompuy. To rzeczywiście jest bardzo ważne dla nas wydarzenie.
<P>
(oklaski)
<P>
Kolejna sprawa. 21 września w USA stracono Troya Davisa. Wymierzona kara jest nieludzka i nie do zaakceptowania. W imieniu Parlamentu Europejskiego wyrażam nasz stanowczy sprzeciw wobec karania ludzi śmiercią.
<P>
(oklaski)
<P>
Wielokrotnie potępialiśmy karę śmierci bez względu na to, czy wykonywana była ona w państwach demokratycznych, czy takich jak Iran, gdzie tego samego dnia powieszono publicznie 17-letniego chłopca, Alirezę Mollę-Soltaniego. Egzekucja nieletniego jest pogwałceniem prawa międzynarodowego. Unia Europejska zawsze i bez wyjątku sprzeciwia się karze śmierci. Odwet tego typu nie jest aktem sprawiedliwości.
<P>
Wreszcie ogłoszenia związane z bieżącą sesją. Mamy przed sobą bardzo ważną sesję plenarną. W tym tygodniu będziemy głosować nad sześciopakiem. Wiemy, że to wielki sukces. Znacząco poprawiliśmy pierwotną propozycję tych rozwiązań legislacyjnych. To dowód, że metoda wspólnotowa odgrywa ważną rolę w walce z kryzysem. Ale wynegocjowanie tego pakietu trwało długo, bo prawie rok. Kryzys finansowy, do którego odnosi się sześciopak, pogłębił się w tym czasie. Uważam, że powinniśmy rozważyć stworzenie procedury szybszej ścieżki, która powinna skrócić dotychczasową procedurę. Gdy mamy do czynienia z tak nadzwyczajnymi okolicznościami, jako ustawodawcy powinniśmy mieć narzędzia, by móc szybko działać. Nie dotyczy to oczywiście wszystkich projektów legislacyjnych, tylko niektórych. Zamierzam przeprowadzić rozmowy na ten temat z przewodniczącymi grup politycznych, a także z przewodniczącymi komisji parlamentarnych, szczególnie tych, które mają najwięcej aktów legislacyjnych. Zobaczymy, czy będziemy mogli wypracować jakąś procedurę. To jest tylko propozycja z mojej strony.
<P>
Pamiętamy także o tym, że przewodniczący Barosso wystąpi w środę z przemówieniem o stanie Unii. Oczekujemy też wkrótce prezentacji rocznego programu prac Komisji. To drugie wystąpienie będzie ważne. Oczekujemy, że w przyszłym roku pojawią się - bo muszą się pojawić - akty prawne, które mają pomóc nam w walce z kryzysem. Będą one wymagały szybkiego uchwalenia, jeśli chcemy wzmocnienia naszej gospodarki, ustabilizowania rynków finansowych, a także przekazania sygnału opinii publicznej Unii Europejskiej, że potrafimy zgodnie z metodą wspólnotową działać szybko i sprawnie.
<P>
Chciałem również Państwu przypomnieć, że jutro po raz pierwszy odbędzie się tura pytań do przewodniczącego Eurogrupy, pana premiera Jean Claude'a Junckera. Dotąd mieliśmy tury pytań do przewodniczącego Barroso i do wiceprzewodniczącej Ashton, a więc to jest rozszerzenie naszego sposobu reprezentowania wyborców w sytuacji powszechnego kryzysu. Również pani wiceprzewodnicząca Ashton weźmie udział w jutrzejszej debacie dotyczącej Szczytu Partnerstwa Wschodniego, który odbędzie się 29 września w Warszawie.
<P>
Chciałem zwrócić się z wielką prośbą do wszystkich Państwa, Koleżanek i Kolegów, o wzięcie licznego udziału w tych debatach. Są to rzeczywiście debaty kluczowe i zależy nam na tym, żeby - po pierwsze - dyskutować bardzo poważnie nad sprawami, które dotyczą naszych obywateli, ale także, żeby pokazać naszym obywatelom, że jesteśmy tym zainteresowani i żywo bierzemy udział w debatach. To jest mój wielki apel. Sądzę, że Państwo także już zdajecie sobie z tego sprawę.
