<CHAPTER ID="012">
Porządek obrad
<SPEAKER ID="018" NAME="Przewodniczący">
Rozdany został końcowy projekt porządku dziennego sporządzony zgodnie z art. 137 Regulaminu przez Konferencję Przewodniczących na posiedzeniu w czwartek 4 lutego 2010 r. Zaproponowano następujące zmiany:
<P>
Poniedziałek:
<P>
Bez zmian.
<P>
Wtorek:
<P>
Grupa Europejskiej Partii Ludowej złożyła wniosek o włączenie do porządku obrad oświadczeń Rady i Komisji w sprawie trudnej sytuacji monetarnej i gospodarczej w krajach strefy euro. Chodzi o państwa członkowskie przeżywające trudności finansowe.
<SPEAKER ID="019" NAME="Corien Wortmann-Kool" LANGUAGE="NL">
Jest istotne, aby ta Izba przedyskutowała ostatnie wydarzenia w strefie euro, jak również środki podejmowane przez Komisję Europejską w odniesieniu do krajów strefy euro będących w obszarze zagrożenia.
<P>
W ostatnich tygodniach mogliśmy zaobserwować, że wydarzenia te mają ogromny wpływ na kurs euro oraz że doprowadziło to do zaburzeń na rynkach finansowych. Dlatego przed czwartkowym nieformalnym szczytem chcielibyśmy usłyszeć oświadczenie Rady i Komisji dotyczące nie tylko planów, których projekty już zostały przedstawione, ale też tych działań, które wciąż można podjąć w celu możliwie najszybszego odbudowania zaufania do euro.
<SPEAKER ID="020" NAME="Hannes Swoboda" LANGUAGE="DE">
Panie przewodniczący! Chciałbym zdecydowanie poprzeć ten wniosek. To ważne, abyśmy omówili tę sprawę i podjęli działania w związku z podstawowymi problemami bez wdawania się w międzypartyjną sprzeczkę o to, kogo należy winić za ten kryzys.
<P>
Mam dwie prośby. Po pierwsze, jeśli moi koledzy, posłowie z Grupy Europejskiej Partii Ludowej (Chrześcijańskich Demokratów) zgodzą się, to powinniśmy umieścić w tytule oddziaływanie społeczne, aby wyraźnie dać do zrozumienia, że chodzi nam tu głównie o oddziaływanie społeczne kryzysu w tych krajach.
<P>
Po drugie, chcemy również rozmawiać z Komisją, lecz chcemy omówić tę sprawę z tymi komisarzami, którzy będą w przyszłości ponosić odpowiedzialność za tę kwestię. Ponieważ nowa Komisja nie zaczęła jeszcze pełnić swych obowiązków, powinniśmy zaprosić przewodniczącego Komisji do osobistego udziału w takiej dyskusji lub do wydelegowania osoby, która obejmie stanowisko w nowej Komisji, takiej jak pan Almunia lub pan Rehn. To trudna i ważna debata. Rozsądnie byłoby mieć takiego rozmówcę, który następnie będzie pełnił tę samą funkcję w Komisji.
<SPEAKER ID="021" NAME="Przewodniczący">
Jeśli zgodzimy się z takim wnioskiem i będziemy mieli taki punkt w porządku obrad, to przedstawiciele Komisji będą obecni. Zwrócę się w tej sprawie do pana przewodniczącego Barroso. Czy ktoś się chciał wypowiedzieć przeciwko temu wnioskowi? Nie widzę. Zarządzam głosowanie. Kto z państwa jest za przyjęciem tego wniosku?
<SPEAKER ID="022" NAME="Corien Wortmann-Kool" LANGUAGE="NL">
Pragnę zdecydowanie poprzeć propozycję posła Swobody. Dotyczy to oczywiście wszystkich aspektów, w tym społecznych.
<SPEAKER ID="024" NAME="Ioannis Kasoulides">
w imieniu grupy PPE. - Panie przewodniczący! W gruncie rzeczy są to trzy rezolucje, które Komisja Spraw Zagranicznych przyjęła analizując sprawozdanie Komisji z postępów dotyczące rozszerzenia.
<P>
Dlatego też należy postrzegać je łącznie, analizować łącznie i łącznie je omawiać.
<SPEAKER ID="026" NAME="Marta Andreasen">
w imieniu grupy EFD. - Panie przewodniczący! Wiem, że pana kalendarz w trakcie zeszłotygodniowej Konferencji Przewodniczących był przepełniony i nie pozostało zbyt wiele czasu na omówienie kwestii uwzględnienia w programie tego punktu, ale w trakcie styczniowej sesji plenarnej - jak wszyscy państwo widzieli - posłowie z różnych grup politycznych wyrazili zaniepokojenie sprawami podniesionymi w związku z kwestią nadużyć dotyczących nieruchomości w Hiszpanii należących do cudzoziemców. W środowy wieczór Komisja będzie miała okazję, by udzielić odpowiedzi.
<P>
Dlatego też zapraszam naszych kolegów do poparcia tego projektu. Chciałabym zaproponować w imieniu grupy EFD zorganizowanie głosowania imiennego. W przypadku, gdyby większość poparła ten projekt, chciałabym zaproponować drugie głosowanie imienne w celu zamknięcia debaty rezolucją.
<SPEAKER ID="027" NAME="Gerard Batten" AFFILIATION="EFD">
Panie przewodniczący! Chciałbym poprzeć wniosek pani poseł Andreasen, ponieważ otrzymaliśmy z wielu naszych okręgów wyborczych pisma dotyczące tego problemu i myślę, że jest to coś, co Parlament powinien omówić.
<SPEAKER ID="028" NAME="Guy Verhofstadt" LANGUAGE="FR">
Panie przewodniczący! Chciałbym tylko zauważyć, że silnie antyeuropejska grupa wykorzystuje Parlament Europejski, aby podnieść tę sprawę. Jest to bardzo korzystny rozwój spraw, lecz niezależnie od tego jestem przeciw, panie przewodniczący.
<P>
(Oklaski)
<SPEAKER ID="030" NAME="Gerard Batten" AFFILIATION="EFD">
Panie przewodniczący! Chciałbym poruszyć jeden bardzo krótki punkt w porządku dziennym. Mój kolega, o tam (poseł Guy Verhofstadt) nazwał nas "antyeuropejskimi”. To nieprawda, my jesteśmy antyunijni.
<SPEAKER ID="031" NAME="Przewodniczący">
To nie był punkt w porządku dziennym. Proszę nie wypowiadać opinii merytorycznych w czasie, gdy ustalamy porządek obrad i nie ma na to w tej chwili czasu.
<P>
Czwartek:
<P>
Grupa Zjednoczonej Lewicy Europejskiej złożyła propozycję w odniesieniu do debat w sprawie przypadków łamania praw człowieka, zasad demokracji i państwa prawa. Grupa proponuje zastąpienie debaty w sprawie Madagaskaru debatą w sprawie kary śmierci, zwłaszcza przypadku Mumii Abu-Jamala.
<SPEAKER ID="032" NAME="Sabine Lösing" LANGUAGE="DE">
Panie przewodniczący! Uważamy, że punkt dotyczący Madagaskaru nie jest dziś szczególnie ważny. Chcielibyśmy w związku z tym prosić, aby wykorzystać ten czas na omówienie sprawy Mumii Abu-Jamala, afroamerykańskiego dziennikarza, którego zgodnie z procesem prowadzonym w oparciu o poszlaki uznano winnym zamordowania w 1982 roku policjanta.
<P>
Mumia Abu-Jamal został skazany na śmierć i od trzydziestu lat czeka w kolejce na wykonanie wyroku. Jak dotychczas nie znaleziono zadowalającego wyjaśnienia dla okoliczności tego morderstwa; nigdy też tak naprawdę należycie nie zbadano materiału dowodowego. W każdym razie, kara śmierci stanowi jeden z najbardziej jaskrawych przykładów łamania praw człowieka, jakie znamy. Pomimo iż w tym procesie istniała możliwość zamiany kary śmierci na dożywotnie więzienie, prokuratura odrzuciła taką możliwość pod koniec stycznia. Życie Abu-Jamala jest teraz zagrożone bardziej, niż kiedykolwiek. Chcielibyśmy, aby ta kwestia została omówiona na posiedzeniu plenarnym, tak abyśmy mogli zadecydować, jakie działania możemy podjąć, aby spowodować zawieszenie wyroku śmierci i aby Mumia Abu-Jamal otrzymał szansę udowodnienia swojej niewinności w uczciwym procesie.
<SPEAKER ID="033" NAME="Véronique De Keyser" LANGUAGE="FR">
Panie przewodniczący! Nie zaprzeczam, że sytuacja Mumii Abu-Jamala jest krytyczna i że ta sprawa z całą pewnością zasługuje na uwagę. Jednak na Madagaskarze panuje ogromny chaos. Cały ten kraj cierpi z powodu rządów tymczasowego reżimu, który został zaprowadzony nielegalnie i który prowadzi ten kraj do anarchii.
<P>
Bardzo trudno jest mi mówić panu, że jedno jest lepsze od drugiego. Sądzę, że możemy uratować Madagaskar. Panie przewodniczący! Może pan raz jeszcze wystąpić do Stanów Zjednoczonych z wnioskiem o zawieszenie kary śmierci. Nie będzie to pierwszy raz i, niestety, obawiam się, że nie będzie to raz ostatni. Tak czy inaczej, w imieniu mojej grupy odmawiam wycofania przygotowanej przez nas rezolucji w sprawie Madagaskaru, gdzie również istnieje realne niebezpieczeństwo dla całej ludności.
<SPEAKER ID="034" NAME="Przewodniczący">
Zgodnie z pani propozycją przeanalizuję dokładnie problem i wystąpię w tej sprawie.
<P>
(Parlament odrzucił wniosek)
<P>
(Ustalony został porządek prac)
