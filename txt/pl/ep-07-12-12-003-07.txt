<CHAPTER ID="003-07">
7. Wspólna organizacja rynków produktów rybołówstwa i akwakultury (głosowanie)
<P>
- Sprawozdanie: Pedro Gueirrero
<P>
- Przed głosowaniem:
<SPEAKER ID="067" NAME="Pedro Guerreiro">
sprawozdawca. - (PT) Chciałbym rozpocząć to krótkie oświadczenie od wyrażenia zadowolenia z przyjęcia przez Komisję ds. Rybołówstwa Parlamentu Europejskiego sprawozdania w sprawie wspólnej organizacji rynków produktów rybołówstwa i akwakultury. Powszechnie wiadomo, że przedmiotowa organizacja rynków nie osiągnęła celów, dla których została stworzona, czyli dla stabilizacji rynku produktów rybnych i zagwarantowania godziwych dochodów dla producentów. Z tego względu doceniamy trafną, choć spóźnioną decyzję Komisji Europejskiej, by dokonać głębokiej oceny istniejącej organizacji rynków i przeprowadzić pilną reformę tej organizacji tak, by bardziej przyczyniała się do gwarantowania dochodów w tym sektorze, zapewniając stabilny rynek, zwiększając obrót produktami rybołówstwa i tworzenie wartości dodanej, w szczególności poprzez znaczne zwiększenie środków finansowych.
<P>
Pomimo tego, że niektóre z naszych wstępnych wniosków nie uzyskały wymaganego konsensusu w Komisji ds. Rybołówstwa, uważamy, że przedkładane obecnie pod głosowanie sprawozdanie zawiera cenne inicjatywy, takie jak działania mające na celu ustalenie czy obowiązujące mechanizmy interwencji są najodpowiedniejsze i czy są dostatecznie elastyczne, by spełnić stosowne potrzeby państw członkowskich; działania wprowadzające płatności wyrównawcze dla producentów sardynek na wzór rekompensat dla producentów tuńczyka; działania odpowiadające na potrzebę zapewnienia wkładu z funduszy strukturalnych dla dalszej modernizacji i tworzenia infrastruktury pomocowej dla producentów w dziedzinie produkcji/obrotu; działania zapewniające faktyczne wsparcie dla tworzenia i finansowania organizacji producentów oraz przede wszystkim dla tradycyjnego rybactwa przybrzeżnego na niewielką skalę; działania gwarantujące stosowanie w stosunku do przywożonych produktów rybnych sprzedawanych na rynku wewnętrznym tych samych zasad i wymogów, co do wspólnotowych produktów rybnych. Te kwestie, choć może bez większego znaczenia dla niektórych posłów, są najważniejsze dla rybaków.
