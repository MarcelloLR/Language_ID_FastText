<CHAPTER ID="020">
Zmiana rozporządzenia (WE) nr 539/2001 wymieniającego państwa trzecie, których obywatele muszą posiadać wizy podczas przekraczania granic zewnętrznych, oraz te, których obywatele są zwolnieni z tego wymogu (debata) 
<SPEAKER ID="243" NAME="Przewodniczący">
Kolejnym punktem porządku dziennego jest sprawozdanie autorstwa pana Agustína Díaza de Mery Garcíi Consuegry, w imieniu Komisji Wolności Obywatelskich, Sprawiedliwości i Spraw Wewnętrznych, w sprawie wniosku dotyczącego rozporządzenia (WE) nr 539/2001 wymieniającego państwa trzecie, których obywatele muszą posiadać wizy podczas przekraczania granic zewnętrznych, oraz te, których obywatele są zwolnieni z tego wymogu - C7-0162/2010 -.
<SPEAKER ID="244" NAME="Agustín Díaz de Mera García Consuegra">
sprawozdawca. - (ES) Pani komisarz! Ja również pragnę wyrazić uznanie dla pani doskonałego zespołu. Szanowni państwo! W rozporządzeniu (WE) nr 539/2001 wymieniono państwa trzecie, których obywatele muszą posiadać wizy podczas przekraczania granic zewnętrznych, oraz państwa, których obywatele są zwolnieni z tego wymogu.
<P>
Wniosek dotyczący zmiany rozporządzenia (WE) nr 539/2001, nad którym dziś debatujemy ma trzy cele: przeniesienie Tajwanu do "wykazu pozytywnego”, przeniesienie innych państw trzecich lub terytoriów - jak Trinidad i Tobago, Saint Lucia, Saint Vincent i Grenadyny, Belize, Dominika, Grenada, Wyspy Marshalla, Mikronezja i Palau - do "wykazu pozytywnego” oraz omówienie sytuacji Marianów Północnych.
<P>
Sytuacja Marianów Północnych nie stwarza żadnych problemów, ponieważ ich obywatele są - jak państwo wiedzą - obywatelami amerykańskimi.
<P>
Jeżeli chodzi o wnioski dotyczące przeniesienia wymienionych przeze mnie krajów trzecich do "wykazu pozytywnego”, Komisja nie znajduje uzasadnienia dla zniesienia obowiązku wizowego, podobnie zresztą jak i my.
<P>
Co się tyczy Tajwanu, ta azjatycka wyspa przeżywa godny odnotowania rozwój demokratyczny, społeczny i gospodarczy. Instytucje demokratyczne ugruntowały swoją pozycję od roku 1996, kiedy miały miejsce pierwsze bezpośrednie wybory prezydenckie na wyspie. Prezydent jest szefem rządu i jest wybierany przez Tajwańczyków w wyborach powszechnych na czteroletnią kadencję. Władzę ustawodawczą sprawuje obecnie Yuan Ustawodawczy, w którym zasiada 113 deputowanych.
<P>
Gospodarczo rzecz biorąc, w Tajwanie dochód na mieszkańca wynosi 30 100 dolarów i należy do najwyższych na świecie, w lipcu 2010 roku stopa bezrobocia wyniosła 5,2 %, czyli o wiele poniżej średniej unijnej, która w tym samym miesiącu sięgnęła 10,1 %. W pierwszym kwartale 2010 roku wzrost gospodarczy sięgnął 13,2 %, podczas gdy w pierwszej połowie 2010 roku nadwyżka bilansu handlowego wyniosła 12,1 miliarda dolarów. Liczby opublikowane przez Międzynarodowy Fundusz Walutowy w 2009 roku plasują Tajwan na 25. miejscu w świecie, z produktem narodowym brutto w wysokości 379 miliardów dolarów. Należy zauważyć, że w 1950 roku Tajwan był biedniejszy niż Ghana, Uganda i Demokratyczna Republika Konga. Do 1960 roku był uzależniony od eksportu towarów w większym stopniu niż takie kraje jak Kenia, Republika Południowej Afryki i Liban. Dziś jednak produkty wytwarzane na Tajwanie stanowią ponad 97 % eksportu tego kraju.
<P>
Wszystko to sprawiło, że współczynnik migracji netto dla Tajwanu wynosi zaledwie 0,15 %. Z tego względu bardzo mało prawdopodobne jest, byśmy stanęli wobec problemu nielegalnych imigrantów z Tajwanu. Według danych przekazanych przez Komisję, w latach 2006-2008 tylko 45 nielegalnych imigrantów w całej Unii Europejskiej okazało się pochodzić z Tajwanu.
<P>
Co się tyczy bezpieczeństwa dokumentów podróży, pragnę zauważyć, że tajwańskie elektroniczne paszporty spełniają wszystkie normy dotyczące zabezpieczeń przed podrabianiem określone przez Międzynarodową Organizację Lotnictwa Cywilnego.
<P>
Bliższej analizy wymaga sytuacja Tajwańczyków żyjących poza wyspą, ponieważ nawet jeżeli otrzymują oni paszport od władz, muszą uzyskać wcześniejszą zgodę, by wjechać do Tajwanu. Z tego względu logiczne wydaje się, by Unia Europejska zastosowała w stosunku do tych ludzi podobne podejście, co zaproponowano w moim sprawozdaniu.
<P>
Obecnie Tajwan nie wymaga wiz od większości państw członkowskich, z wyjątkiem Cypru, Rumunii i Bułgarii. Mimo to tajwańskie władze postarały się o zniesienie wiz w stosunku do obywateli tych krajów od 11 listopada, innymi słowy, od jutra. Jest to oficjalne zobowiązanie, o którym poinformowane zostały Prezydencja Rady, Komisja Europejska, Parlament, a także stałe przedstawicielstwa zainteresowanych krajów.
<P>
Z tego względu, panie przewodniczący, a także z innych względów, które przedstawię w swoim wystąpieniu, warto zwolnić Tajwan z obowiązku wizowego, co w zeszłym roku uczyniły Wielka Brytania i Irlandia.
<SPEAKER ID="245" NAME="Andrey Kovatchev">
sprawozdawca komisji opiniodawczej Komisji Spraw Zagranicznych. - Panie przewodniczący! Popieram sprawozdanie pana Díaza de Mery. Po dziesięcioleciach napięć klimat stosunków między tajwańskim rządem a Chińską Republiką Ludową ocieplił się. Funkcjonują bezpośrednie połączenia lotnicze między tymi dwoma krajami i weszła w życie umowa ramowa w sprawie współpracy gospodarczej.
<P>
Stosunki między Tajwanem a Unią Europejską również zmierzają w dobrym kierunku: rosną obroty handlowe oraz liczba osób korzystających z wymiany między uczelniami i przedsiębiorstwami. Edukacja, zarządzanie gospodarcze oraz dochody kształtują się na Tajwanie na poziomie Japonii i Korei Południowej. Kierując się tym oraz innymi pozytywnymi tendencjami, Komisja AFET popiera sprawozdanie pana Díaza de Mery, w którym zalecono zniesienie wymogu wizowego względem Tajwanu. Jak stwierdzono w sprawozdaniu, oczekujemy, że zanim te środki wejdą w życie, również Tajwan zniesie wymóg wizowy dla wszystkich 27 państw członkowskich UE. Należy przypomnieć, że systemy wizowe - czy też wszelkie systemy konsularne lub prawa prywatnego - nie rzutują na stanowisko w sprawie statusu terytoriów w świetle międzynarodowego prawa publicznego.
<SPEAKER ID="246" NAME="Cecilia Malmström">
komisarz. - Pani przewodnicząca! Wniosek dotyczący przeniesienia Tajwanu na listę państw korzystających z ruchu bezwizowego został przyjęty przez Komisję dnia 5 lipca tego roku. Jak wszyscy dobrze wiemy, Tajwan ma dobrze rozwiniętą oraz stabilną gospodarkę. Spełnia wszystkie konieczne wymogi techniczne.
<P>
Wniosek jest wynikiem okresowego przeglądu wykazu państw podlegających wymaganiom wizowym i opiera się na propozycjach przekazanych przez państwa członkowskie. Komisja ocenia szereg warunków: nieregularność migracji, politykę publiczną, bezpieczeństwo publiczne, wzajemność, spójność regionalną oraz stosunki zewnętrzne Unii Europejskiej.
<P>
Musimy wzmocnić spójność społeczną w południowo-wschodniej Azji. Inne podobnie rozwinięte kraje trzecie, takie jak Hong Kong, Makao, Japonia, Korea Południowa oraz Singapur, już teraz korzystają z ruchu bezwizowego. Dodatkowo, bez wątpienia rozpoczął się proces budowania relacji między Tajwanem a Chinami kontynentalnymi, którego potwierdzeniem jest wprowadzenie bezpośrednich połączeń lotniczych, a także zawarcie umowy o współpracy gospodarczej między tymi dwoma krajami.
<P>
Jak powiedział sprawozdawca, pan poseł Kovatchev, Wielka Brytania, Irlandia, Nowa Zelandia oraz Korea Południowa przyznały już Tajwańczykom prawo podróżowania bez wiz, a Kanada jest obecnie w trakcie przyznawania Tajwanowi zwolnienia z ruchu bezwizowego.
<P>
Każdy przypadek zniesienia wiz w stosunku do obywateli Tajwanu powinien oczywiście zostać odwzajemniony. Tajwan stopniowo zniósł obowiązek wizowy dla obywateli znacznej większości państw członkowskich UE i zobowiązał się do zniesienia całości systemu wizowego wobec wszystkich unijnych obywateli. Rumunii, Bułgarzy i Cypryjczycy będą mogli swobodnie podróżować do Tajwanu bez wizy od 11 listopada - czyli od jutra, tak więc już teraz można bukować bilety!
<P>
Ponadto z chwilą zniesienia wiz dla UE Tajwan przedłuży dopuszczalną długość pobytu unijnych obywateli na Tajwanie do 90 dni. Wniosek obejmuje ponadto usunięcie Marianów Północnych z "wykazu negatywnego”, ponieważ ich terytorium należy do USA.
<P>
Swoboda wizowa oraz liberalizacja wiz to doskonały sposób na coraz większe zbliżanie ludzi: studentów, naukowców, zwykłych ludzi, przedsiębiorców, badaczy i innych. Decyzja, którą mamy podjąć jest bardzo ważna. Z formalnego punktu widzenia - jak państwo wiedzą - jest to współdecyzja, ale z radością informuję państwa, że członkowie Rady już wyrazili dla niej bardzo szerokie poparcie. Jak rozumiem, i dzięki pracy sprawozdawcy, pana Díaza de Mery, a także kontrsprawozdawców, również Parlament zdecydowanie popiera tę decyzję, tak więc liczę na pomyślny wynik jutrzejszego głosowania.
<P>
Zgłoszono tylko jedną poprawkę do wniosku Komisji, zaproponowaną zarówno w Radzie, jak i w Parlamencie Europejskim, której przedmiotem było wyłączenie 60 tysięcy osób narodowości tajwańskiej mieszkających poza granicami kraju i nieposiadających stałego miejsca zamieszkania na Tajwanie. Sprawozdawca i państwa członkowskie reprezentowane w Radzie informują, że ludzie ci potrzebują zezwolenia od Tajwanu na wjazd na terytorium własnego kraju. Dlatego logicznym i rozsądnym krokiem jest wyłączenie przez UE tej kategorii osób z ruchu bezwizowego. Komisja akceptuje tę poprawkę.
<P>
Chciałbym podziękować sprawozdawcy i kontrsprawozdawcom za ich wspaniałą pomoc i współpracę nad tym dossier. Jestem pewny, że pełne wzajemne zniesienie wiz będzie stanowić dodatkowy bodziec dla już i tak bardzo dobrych stosunków między UE a Tajwanem w różnych sektorach, takich jak turystyka i handel, i że będzie ono korzystne dla wszystkich stron.
<SPEAKER ID="247" NAME="Georgios Papanikolaou" LANGUAGE="ES">
Panie przewodniczący! Wpierw i ja pragnę pogratulować sprawozdawcy i wszystkim koleżankom i kolegom posłom, którzy pracowali nad tym sprawozdaniem. Naprawdę doskonale się spisali.
<P>
Zwolnienie tajwańskich obywateli z obowiązku wizowego jest oczywiście krokiem we właściwym kierunku. Po pierwsze, pozytywnym rezultatem jest to, że pokonaliśmy przeszkodę prawną, polegającą na tym, że nie wszystkie państwa członkowskie uznają Tajwan. Po drugie, jest jeszcze kwestia tego, że opierając się na zasadzie wzajemnego uznawania - a raczej na jednym z jej aspektów - obywatele państw członkowskich Unii Europejskiej nie będą w przyszłości podlegali wymogom wizowym, wjeżdżając do Tajwanu; innymi słowy, to jest to, co czynimy dla 27 państw członkowskich. I po trzecie, uniknięto negatywnego oddziaływania na relacje między Unią Europejską a Chinami.
<P>
W tym miejscu niech mi będzie wolno podzielić się z państwem bardziej ogólną uwagą: wszyscy byliśmy świadkami niedawnych aktów terroryzmu, czyli wysyłania paczek zawierających bomby z Grecji do różnych miast Unii Europejskiej, a także z Jemenu do różnych państw członkowskich. Oczywiście wszyscy mieliśmy wówczas poczucie, że nasze bezpieczeństwo jest zagrożone wszędzie, na każdy sposób.
<P>
Tak więc gdy nasi współobywatele w Europie dowiadują się, że Unia Europejska ułatwia obywatelom z krajów trzecich, takich jak Tajwan i inne państwa, którym niedawno zezwoliliśmy na ruch bezwizowy, wjazd do Unii Europejskiej, zaczynają logicznie zastanawiać się, czy nie zwiększa to ich zagrożenia.
<P>
Dlatego naszą odpowiedzią musi być to, że kiedykolwiek podejmujemy taką decyzję, to musimy opierać ją na wcześniejszej ocenie wszystkich tych parametrów. Doskonale wiemy, że mamy mechanizmy poradzenia sobie z dowolnym problemem i chronienia naszych współobywateli. Właśnie dlatego podjęliśmy tę decyzję. Mamy systemy wymiany informacji i urządzenia pozwalające sprostać każdemu problemowi.
<P>
Dlatego na koniec chciałbym powiedzieć, że była to szczęśliwa decyzja i że w żadnym razie nie naraziliśmy bezpieczeństwa naszych współobywateli w całej Europie.
<SPEAKER ID="248" NAME="Tanja Fajon">
w imieniu grupy S&D. - (SL) Chciałabym przede wszystkim podziękować sprawozdawcy za doskonałą pracę, jaką wykonał. Można uznać Tajwan za kraj sukcesu. Właśnie wróciłam z wizyty na tej wyspie, która zawarła już kilka umów o współpracy z Unią Europejską. UE-27 jest największym inwestorem w szybko rozwijającej się tajwańskiej gospodarce - prognozuje się, że w tym roku wzrost osiągnie prawie dziewięć procent, a bezrobocie utrzymuje się poniżej sześciu procent.
<P>
Zniesienie wymogu wizowego wobec Tajwanu doprowadzi do wzmocnienia stosunków gospodarczych i politycznych z Unią, zwiększenia inwestycji i umożliwi mobilność, zwłaszcza młodych ludzi i studentów. Jak usłyszeliśmy, Chiny pozostają największym zagrożeniem dla Tajwanu, ale w ostatnich latach stosunki z Chinami ociepliły się, szczególnie w obszarze gospodarki. Na arenie międzynarodowej Tajwan nie jest generalnie uznawany za kraj. Nie został nawet uznany przez UE, chociaż obywatele 24 państw członkowskich UE mogą już dziś podróżować na tę wyspę bez wiz, a w najbliższej przyszłości Tajwan zniesie również wizy dla Bułgarii, Rumunii i Cypru.
<P>
Tajwański rząd przyjął szereg ważnych środków w zakresie bezpieczeństwa paszportów, które mieliśmy okazję podziwiać na własne oczy w trakcie naszej wizyty w tajwańskim biurze paszportowym. Władze nie mają żadnych problemów z nielegalną imigracją lub nielegalnym handlem ludźmi, czy też towarami. Nie ma przestępczości zorganizowanej w miastach, a obywatele generalnie są zadowoleni z życia.
<P>
W ostatnim roku Unia Europejska zrezygnowała z wiz w odniesieniu do pięciu krajów Bałkanów Zachodnich. W poniedziałek w tym tygodniu ministrowie przyjęli ważną decyzję w odniesieniu do Albanii oraz Bośni i Hercegowiny. To bardzo ważny sygnał, szczególnie dla krajów pukających do drzwi UE, że mają one jasną europejską przyszłość. Swoboda podróżowania jest podstawowym prawem człowieka i zdecydowanie uważam, że jest jedynym słusznym kierunkiem działań, ponieważ Tajwan nie stanowi zagrożenia dla UE. Dlatego wzywam państwa, panie i panowie, do zdecydowanego poparcia zniesienia wiz w dniu jutrzejszym oraz umożliwienia Tajwańczykom swobodnego podróżowania.
<SPEAKER ID="249" NAME="Cecilia Wikström" LANGUAGE="SV">
Panie przewodniczący! Dziś mamy wykaz krajów trzecich, których obywatele muszą posiadać wizy, by przekroczyć nasze granice zewnętrzne. Istnieje druga lista, dla ludzi zwolnionych z tego wymogu. Listy te należy oczywiście regularnie przeglądać i uaktualniać zależnie od sytuacji w danym kraju. Wczesną jesienią znieśliśmy wymóg wizowy dla obywateli Albanii oraz Bośni i Hercegowiny. Lada moment będziemy również głosowali za zniesieniem wymogu wizowego wobec Tajwanu - kraju, który przeszedł kompletny proces demokratyzacji. Reformy instytucjonalne, dynamiczne społeczeństwo obywatelskie oraz większe poszanowanie swobód obywatelskich oraz praw człowieka przyniosły zwiększoną stabilność, w tym stabilność polityczną Tajwanu. Ponadto, oczywiście nie stosujemy wymogu wizowego wobec innych krajów regionu, tak więc jest to również element zapewnienia większej konsekwencji w regionie. Tajwan nie stanowi żadnego zagrożenia dla UE, a zniesienie wymogu wizowego będzie korzystne dla stosunków handlowych z UE oraz będzie wspierało bliższą współpracę w dziedzinie kultury i badań - czyli w obszarach ważnych dla nas wszystkich.
<P>
Od wielu lat politycy z Tajwanu mieli problemy, podróżując do Europy, nawet jako osoby prywatne, ponieważ kraje Europy bały się zadrzeć z Chinami lub obawiały się wzniecenia politycznego konfliktu. Teraz sprawy mają się inaczej i mam nadzieję, że umowa, którą niebawem podpiszemy ułatwi oraz poprawi relacje polityczne między politykami tu, w UE, oraz na Tajwanie, i doprowadzi ponadto do zwiększenia stopnia zaangażowania Tajwanu w działalność społeczności międzynarodowej na różnych szczeblach. Skorzystamy również z ideologicznego punktu widzenia.
<P>
Europa to otwartość, gościnność oraz integracja. Wzajemne zaufanie polega na utrzymywaniu otwartych drzwi naszych krajów i będzie korzystne oraz doprowadzi do współpracy, a nade wszystko do przyjemniejszych relacji między naszymi krajami. Cieszę się z tego całym swoim sercem przed tym ważnym głosowaniem, w którym niedługo weźmiemy udział tu, w Parlamencie Europejskim.
<SPEAKER ID="250" NAME="Charles Tannock">
w imieniu grupy ECR. - Panie przewodniczący! Oczywiście pani komisarz sama była dobrą przyjaciółką Tajwanu, gdy zasiadała w ławach Parlamentu Europejskiego. Jestem przewodniczącym Grupy ds. przyjaźni między Tajwanem a UE w Parlamencie. Oczywiście w imieniu mojej grupy pragnę wyrazić ogromną radość z faktu, że tajwańscy obywatele będą mogli już niedługo wjeżdżać do strefy Schengen bez wiz - w unijnym żargonie mówi się, że jest to liberalizacja wiz dla Tajwanu.
<P>
Mój kraj, Wielka Brytania, a także Irlandia - oba kraje znajdują się oczywiście poza strefą Schengen - dały tajwańskim obywatelom przywileje ruchu bezwizowego półtora roku temu. Mogę bezpiecznie powiedzieć, że nasze doświadczenia w Wielkiej Brytanii w zakresie ożywienia ruchu turystycznego i podróży w celach biznesowych od tamtego czasu w pełni potwierdzają słuszność tej decyzji.
<P>
Tajwan to szybko rozwijająca się, zamożna i nowoczesna demokracja, podzielająca nasze wartości wspierania praw człowieka, pokoju, bezpieczeństwa i dobrobytu w regionie. Możemy jedynie dobrze wyjść na ułatwianiu kontaktów biznesowych z Tajwanem, którego gospodarka ponownie wzrasta, stając się coraz mocniejszą i coraz lepszą odskocznią dla europejskich inwestycji w Chinach. Również Europa szybko dogania Amerykę, jako miejsce wybierane przez tajwańskich studentów uniwersyteckich i absolwentów chcących prowadzić badania. Raz jeszcze korzyści z tej wymiany są znaczące w każdym możliwym sensie. To ważna oznaka naszego wsparcia i solidarności z Tajwanem, który pod inspirującym przywództwem prezydenta Ma, poszukiwał pragmatycznych rozwiązań problemu międzynarodowej izolacji narzuconej przez Chińską Republikę Ludową.
<SPEAKER ID="251" NAME="Mario Borghezio" LANGUAGE="IT">
Panie przewodniczący, szanowni państwo! Po pierwsze pragnę wyrazić swoje szczere i gorące podziękowania dla sprawozdawcy, który dobrze wykorzystał swoje umiejętności i zdyscyplinowanie, gwarantując państwom członkowskim, że danie Tajwańczykom swobody przyjazdu do UE oraz zniesienie wiz nie przysporzy problemów Unii Europejskiej.
<P>
Nie jestem jednak już tak bardzo o tym przekonany, jeżeli chodzi o niedawne działania w stosunku do Bośni i Hercegowiny oraz Albanii. Teraz mówi się nawet o zniesieniu wiz dla Turcji. W tej sytuacji nie jestem przekonany, czy Komisja i Parlament dobrze wywiązali się ze swojego zadania, czyli zapewnienia bezpieczeństwa europejskim obywatelom. Dlatego tym bardziej popieram sprawozdanie i głosowanie w Parlamencie Europejskim - którego wynik będzie z całą pewnością pozytywny.
<P>
Historia nie jest ulotna. Ludzie w pewnym wieku pamiętają, co niegdysiejsze tzw. Nacjonalistyczne Chiny prezentowały przez dziesięciolecia: wznosiły "sztandar wolności”. Zachód nie może zapominać, kto bronił zasad wolności, gdy były one zagrożone gdzie indziej. Niemniej, pod względem praw człowieka należy dokonać podstawowego rozróżnienia między Chinami a Tajwanem.
<P>
A zatem Chińczycy z Tajwanu są również mile widziani w moim rodzinnym regionie - Padanii. Obecność tak ważnych i tak dobrze wykwalifikowanych ludzi w naszym regionie już samo w sobie stanowi wystarczające potwierdzenie zdolności Tajwańczyków do integrowania się w naszym społeczeństwie. W przeciwieństwie do innych krajów, Tajwan ma ponadto tę zaletę, że nie eksportuje do Unii Europejskiej - wraz ze swoimi towarami - socjopolitycznych przekazów wymierzonych w zasady wolności, ochrony praw człowieka i poszanowania mniejszości etnicznych i religijnych. Dlatego Tajwańczycy są mile widziani w Unii Europejskiej oraz w Padanii.
<SPEAKER ID="252" NAME="Béla Kovács" AFFILIATION="NI">
(HU) Dziękuję za głos, panie przewodniczący. Szanowni państwo! Można powiedzieć, że system wizowy jest skutecznym sposobem pomyślnego zapobiegania nielegalnemu wjazdowi oraz nielegalnemu pobytowi w państwach członkowskich Unii Europejskiej. Gdy decydujemy, którzy obywatele krajów trzecich powinni podlegać obowiązkowi wizowemu, musimy badać sytuację każdego kraju z osobna, uwzględniając nielegalną imigrację, kwestie porządku publicznego oraz bezpieczeństwa, a także stosunki zewnętrzne UE, konsekwencję regionalną i oczywiście zasadę wzajemności.
<P>
Mechanizm oceny musi funkcjonować w sposób zapewniający natychmiastowe przywrócenie wymogów wizowych wobec wszystkich krajów, które naruszają wspomniane kryteria lub które wprowadzają obowiązek wizowy wobec obywateli jednego lub kilku państw członkowskich. Niestety praktyka pokazuje, że to państwa członkowskie muszą radzić sobie z następstwami zniesienia ograniczeń wizowych pod względem imigracji i bezpieczeństwa. Moim zdaniem zniesienie wiz to kwestia polityki bezpieczeństwa, a nie podarek, który można po prostu wręczać państwom występującym o to. Właśnie z tego względu uważam, że należy żądać gwarancji bezpieczeństwa od wszystkich krajów, zanim ich obywatele uzyskają zielone światło dla bezwizowego podróżowania do Unii Europejskiej.
<SPEAKER ID="253" NAME="Kinga Göncz" AFFILIATION="S&amp;D">
(HU) Ja również pragnę pochwalić uwzględnienie zlikwidowania wymogu wizowego wobec Tajwanu w programie prac Parlamentu Europejskiego. Myślę, że spłacamy swój dług. Równie ważnym partnerom Unii Europejskiej przyznano zwolnienie z wymogu wizowego, w związku z czym mogą oni korzystać z ruchu bezwizowego. Tajwan jest czwartym pod względem znaczenia partnerem Unii Europejskiej w Azji, a i handel w odwrotnym kierunku jest niemal równie ważny dla Tajwanu i Unii Europejskiej. Oczekujemy, że zniesienie ograniczeń wizowych jeszcze bardziej wzmocni te relacje, które już teraz są bardzo intensywne. Wiemy, że relacje są bliskie nie tylko tam, gdzie w grę wchodzą gospodarka i handel, ale również w obszarach badań, rozwoju technologicznego, edukacji oraz kultury, i możemy oczekiwać, że ruch bezwizowy wzmocni te dziedziny.
<P>
Warunek, który postawiliśmy, by wszystkie 27 państw członkowskich Unii Europejskiej korzystały ze zwolnienia wizowego, zostanie spełniony w tym roku, kiedy obowiązek wizowy zostanie zniesiony w odniesieniu do Cypru, Bułgarii i Rumunii, i doceniam wagę tego kroku. Pragnę również podkreślić, że zmiany, które nastąpiły na Tajwanie w ostatnich 50-60 latach, są bardzo ważne. Tajwan zbudował system demokratycznych instytucji oraz przeistoczył się z biednego kraju w silne gospodarcze państwo, tak więc nie ma się co bać - jak już wielu z państwa wspomniało - że zniesienie wiz spowoduje jakąkolwiek presję migracyjną. Wręcz przeciwnie, powinniśmy mieć same dobre oczekiwania w tym zakresie.
<SPEAKER ID="254" NAME="Laima Liucija Andrikien" AFFILIATION="PPE">
Panie przewodniczacy! W pełni popieram to, o czym mówili nasi sprawozdawcy, pan poseł Díaz de Mera i pan poseł Kovatchev. Tajwan to rozwinięty kraj o wysokich standardach technicznych i administracyjnych. Z pewnością spełnia najwyższe normy bezpieczeństwa i ochrony pod względem kontroli i procedur celnych. Dlatego pragnę zachęcić naszych kolegów, by nadali dalszy bieg wnioskowi dotyczącemu przyznania Tajwanowi już i tak od dawno spóźnionego statusu państwa bezwizowego.
<P>
Tajwan jest ponadto - jako jednolity obszar celny - członkiem Światowej Organizacji Handlu. Nie powinniśmy na tym poprzestawać; powinniśmy zachęcać do przyjęcia Tajwanu również do innych organizacji międzynarodowych, takich jak Międzynarodowa Organizacja Lotnictwa Cywilnego oraz Konwencja Organizacji Narodów Zjednoczonych w sprawie zmian klimatu. Tajwan to kraj zasługujący na takie uznanie, ponieważ jest ważnym partnerem Unii Europejskiej w regionie Azji Wschodniej. Kontakty będą zacieśnianie z obustronną korzyścią.
<P>
Musimy zabiegać o zacieśnienie więzi z Tajwanem w przyszłości. Jednym z możliwych kroków w tym kierunku, który powinniśmy rozważyć, jest wynegocjowanie bardziej kompleksowego reżimu handlowego z Tajwanem, szczególnie teraz, kiedy Tajwan podpisał przełomową umowę o ramowej współpracy gospodarczej. Jeżeli ruszymy w tym kierunku, reżim bezwizowy stanie się jednym z podstawowych elementów pogłębienia relacji między UE a Tajwanem.
<SPEAKER ID="255" NAME="Ioan Enciu" AFFILIATION="S&amp;D">
(RO) Po pierwsze chcę pogratulować panu posłowi Díazowi de Merze sprawozdania, które przygotował. Jestem pewny, że zostanie ono jutro przegłosowane jednomyślnie.
<P>
Pragnę jednak pomówić o tym, jak Komisja rozumie wspieranie zasady wzajemności w relacjach Unii Europejskiej z krajami trzecimi. Tajwan będzie korzystał z ruchu bezwizowego do całej Unii Europejskiej i zniesie wymóg wizowy również wobec Rumunii, Bułgarii i Cypru. To pozytywny krok. Z drugiej strony Stany Zjednoczone, które korzystają z pełnego ruchu bezwizowego do wszystkich państw członkowskich Unii Europejskiej, odmawiają przyznania wzajemności Rumunii, Bułgarii i Cyprowi. Dodatkowo wprowadziły opłatę wjazdową obowiązującą wszystkich unijnych obywateli, która jest tak naprawdę ukrytą wizą.
<P>
Opierając się na zasadzie wzajemności i solidarności między państwami członkowskimi, Komisja musi przejść od biernego akceptowania faktów dokonanych do przyjęcia aktywnej roli w procesie zabiegania o pełną wzajemność, jeżeli chodzi o zniesienie wiz wobec wszystkich państw członkowskich. Tak długo jak negocjacje umów wizowych należą do wyłącznych kompetencji Unii Europejskiej, a nie państw członkowskich, Komisja musi uczynić wszystko co w jej mocy, by zaradzać takim sytuacjom.
<SPEAKER ID="256" NAME="Marek Henryk Migalski" AFFILIATION="ECR">
(PL) Panie przewodniczący, pani komisarz! Jak widać, na sali jest konsensus, prawdopodobnie jutro rzeczywiście to zostanie przyjęte, może nie jednogłośnie, ale przy ogromnej większości głosów i poparciu wszystkich grup politycznych. Nie chcę powtarzać tych wszystkich argumentów, które wysunął pan sprawozdawca i pani komisarz. Rzeczywiście Tajwan spełnia wszystkie warunki zarówno ekonomiczne, jak i polityczne do tego, aby nasilić współpracę i aby zniesienie wiz było w tym pomocne. Myślę, że to jest nasz obowiązek, dlatego że Tajwan pokazuje, że liberalna demokracja jest możliwa wszędzie, w każdym kręgu kulturowym, że ta transformacja, która tam się dokonała, dokonała się z sukcesem i myślę, że powinniśmy to wspierać.
<P>
I jest wreszcie powód, oprócz tych powodów ekonomicznych, jest powód, który pan poseł Borghezio przytoczył, powód polityczny, którego już nie będę wyjaśniał, ale wszyscy również rozumiemy, że jest on ważny, i że w tej materii należy wspierać naszych przyjaciół z Tajwanu.
<SPEAKER ID="257" NAME="Peter Jahr" AFFILIATION="PPE">
(DE) Panie przewodniczący! Tajwan znalazł się w "wykazie pozytywnym”. Innymi słowy, obywatelom Tajwanu pozwolono bezwizowo podróżować do Unii Europejskiej. Cieszę się radością tych ludzi. Jednak polityka to sprawa kompromisu. Chciałbym, żeby w zamian również Tajwan niezwłocznie zniósł obowiązek wizowy wobec wszystkich obywateli Unii Europejskiej. Jak dotąd jednak to nie nastąpiło. Tajwan zadeklarował tylko swój zamiar uczynienia tego do końca roku. Mam nadzieję, że w ślad za tą deklaracją intencji pójdą czyny. Zresztą, ufam sprawozdawcy, który mówi o perspektywie zniesienia wiz i zagłosuję za przyjęciem wniosku w całości. Jak powiedziałem, mam nadzieję, że również Tajwan rozwiąże istniejące problemy i zezwoli unijnym obywatelom na podróżowanie do Tajwanu bez konieczności posiadania wiz.
<SPEAKER ID="258" NAME="Cecilia Malmström">
komisarz. - Panie przewodniczący! Chciałabym raz jeszcze podziękować sprawozdawcy, a także parlamentarnemu plenum za poparcie przeniesienia Tajwanu do "wykazu pozytywnego”. Mogę zapewnić tych posłów, którzy nadal mają jakieś pytania, że metodyka Komisji w zakresie analizowania sytuacji krajów - w tym Tajwanu - jest zawsze bardzo rzetelna, i że daje nam ona możliwość upewnienia się co do spełnienia kryteriów przed przestawieniem wniosku o zniesienie wiz. Jak zwykle, również w tym przypadku sprawa została zbadana bardzo gruntownie.
<P>
Chciałabym ponadto zapewnić ostatniego mówcę, że wymóg wizowy wobec ostatnich krajów zostanie zniesiony jutro. Od jutra liberalizacja wizowa stanie się faktem dla pozostałych krajów, tak że nastąpi pełna wzajemność. Myślę, że po jutrzejszym głosowaniu będziemy bardzo silni i wyślemy ponadto mocno brzmiący sygnał. Wszyscy możemy się cieszyć i mieć nadzieję na jeszcze lepsze relacje między obywatelami Tajwanu a obywatelami Unii Europejskiej. Dziękuję bardzo za doskonałą debatę.
<SPEAKER ID="259" NAME="Agustín Díaz de Mera García Consuegra">
sprawozdawca. - (ES) Panie przewodniczący! Noblesse oblige, a zatem chciałbym rozpocząć od stwierdzenia, że jestem nieskończenie wdzięczny za poparcie, jakiego wszyscy posłowie reprezentujący swoje grupy polityczne udzielili sprawozdaniu, które miałem zaszczyt przedstawić w tej Izbie. Chciałbym również podziękować państwu za wspieranie mojej pracy.
<P>
Niesprawiedliwe byłoby jednak pominięcie faktu, że główna zasługa przypada pani komisarz Malmström, której poparcie, energia oraz doskonały zespół umożliwiły realizację tego działania, które określiłbym aktem sprawiedliwości.
<P>
Nie pozostaje mi już nic innego, panie przewodniczący, jak dodać, że gratuluję Tajwańczykom, tajwańskim władzom, a także oczywiście doskonałemu zespołowi dyplomatów, których Tajwan ma na całym świecie, szczególnie w Brukseli.
<SPEAKER ID="260" NAME="Przewodniczący">
Zamykam debatę.
<P>
Głosowanie odbędzie się jutro, w czwartek, 11 listopada 2010 r. o godz. 12.00.
<P>
Oświadczenia pisemne (art. 149 Regulaminu)
