<CHAPTER ID="003">
Oświadczenia Przewodniczącego
<SPEAKER ID="007" NAME="Przewodniczący">
W ostatni piątek zainaugurowaliśmy w Warszawie, w obecności przewodniczących Van Rompuya i Barroso, pierwszą polską prezydencję w Radzie Unii Europejskiej. Jako Parlament Europejski oczekujemy, że będzie ona równie przyjazna naszemu Parlamentowi, co prezydencja węgierska. W środę rano prezentacji programu prac polskiego przewodnictwa w Radzie Unii Europejskiej dokona pan premier Donald Tusk, a więc w środę rano spotkamy się z polską prezydencją.
<P>
Dwie informacje dotyczące naszego najbliższego sąsiedztwa. Śledzimy wydarzenia w krajach najbliższego sąsiedztwa Unii. W piątkowym referendum obywatele Maroka zaakceptowali zmiany w konstytucji wzmacniające demokratyczność ustroju tego kraju. Reformy muszą być jednak prowadzone dalej i sięgać głębiej, tak by sprostać prawdziwym aspiracjom Marokańczyków. Chciałem dodać, że przy tych wyborach obecna była reprezentacja Parlamentu Europejskiego w roli obserwatora.
<P>
Kolejna sprawa dotycząca naszego sąsiedztwa. Podczas wczorajszych pokojowych demonstracji odbywających się w wielu białoruskich miastach aresztowano setki osób, które stanęły dziś przed sądem. Parlament Europejski wspiera dążenia Białorusinów do korzystania z wolności słowa i wolności zgromadzeń. Żądamy natychmiastowego i bezwarunkowego zwolnienia wszystkich aresztowanych i skazanych z przyczyn politycznych.
