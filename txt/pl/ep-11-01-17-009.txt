<CHAPTER ID="009">
Porządek obrad
<SPEAKER ID="014" NAME="Przewodniczący">
Rozdany został końcowy projekt porządku dziennego sporządzony zgodnie z art. 137 Regulaminu przez Konferencję Przewodniczących na posiedzeniu w czwartek, 13 stycznia 2011 r. Zaproponowano następujące zmiany.
<SPEAKER ID="015" NAME="Potito Salatto" AFFILIATION="PPE">
(IT) Panie Przewodniczący, Panie i Panowie Posłowie! Chciałbym skorzystać z tej okazji, wynikającej z porządku obrad, aby złożyć formalny wniosek w sprawie wezwania baronessy Ashton do przybycia do Parlamentu Europejskiego i zdania relacji z działań, jakie podjęła lub podejmie w odniesieniu do sytuacji chrześcijan na świecie. Chcielibyśmy, aby Parlament został o wszystkim szczegółowo poinformowany.
<SPEAKER ID="016" NAME="Przewodniczący">
Przepraszam Pana bardzo, Kolego. Mamy na ten temat oficjalną debatę w środę o godz. 15.00.
<SPEAKER ID="017" NAME="Nikolaos Chountis" AFFILIATION="GUE/NGL">
(EL) Panie Przewodniczący! Chciałbym powołać się na art. 173 w sprawie przestrzegania Regulaminu, aby wskazać na naruszenie art. 116. Jest to bowiem trzecia z kolei plenarna sesja miesięczna Parlamentu Europejskiego, której porządek obrad nie obejmuje tury pytań do Rady przewidzianej w art. 116. Czy może Pan wyjaśnić, dlaczego tak jest, jaki jest tego powód - i czy może Pan zagwarantować, że w przyszłości będzie Pan bronił prawa Parlamentu Europejskiego i jego posłów do sprawowania kontroli nad Radą?
<SPEAKER ID="018" NAME="Przewodniczący">
Decyzję w tej sprawie podejmiemy w najbliższym czasie. Sprawa dotyczy traktatu lizbońskiego i nowych relacji pomiędzy Parlamentem Europejskim a Radą. Jesteśmy teraz dwuizbowym parlamentem w Unii Europejskiej. Na równej stopie Parlament Europejski i Rada stanowią prawo. Zmieniły się relacje w Unii, ale ja bym proponował, żeby nie ciągnąć tej dyskusji, bo sprawa będzie w najbliższym czasie wyjaśniona. Bardzo dziękuję Panu za zwrócenie uwagi. Sprawa będzie wyjaśniona w najbliższym czasie.
<SPEAKER ID="019" NAME="Bernd Posselt" AFFILIATION="PPE">
(DE) Panie Przewodniczący! Fakt bezpodstawnego cofnięcia prawa parlamentarnego - a mianowicie prawa do tury pytań - ze względu na ewentualne przyszłe zmiany budzi moje zastrzeżenia. Jak sam Pan wspomniał, decyzja nie została jeszcze podjęta. Tury pytań powinny zatem odbywać się do czasu podjęcia decyzji, nie można bowiem zachowawczo stosować się do decyzji, która nie została podjęta. Uczciwie Panu mówię, że moim zdaniem tak być nie powinno, bowiem w sprawach dotyczących polityki zagranicznej i polityki rozszerzenia Rada nie jest drugą izbą, lecz organem, który ewidentnie podlega kontroli ze strony Parlamentu.
<P>
(Oklaski)
<SPEAKER ID="020" NAME="Przewodniczący">
Dziękuję kolegom za uwagi w tej sprawie. Chciałbym Państwa zapewnić, że na najbliższej Konferencji Przewodniczących, gdzie jak Państwo wiecie, ustalane są porządki obrad, a więc w najbliższy czwartek, poruszę tę sprawę - żebyśmy ustalili, jak to będzie wyglądało w przyszłości. Konferencja Przewodniczących jest odpowiedzialna za porządek obrad i w najbliższy czwartek będziemy o tym rozmawiać. Dziękuję bardzo.
<P>
Przechodzimy do porządku obrad.
<P>
Poniedziałek
<P>
Grupa Zielonych/Wolne Przymierze Europejskie wniosła, aby debata na temat sytuacji w Tunezji zakończona została rezolucją, czego nie planowaliśmy. A zatem jest propozycja, aby była w tej sprawie rezolucja. Rozumiem, że kolega Cohn-Bendit chce się wypowiedzieć na temat tego wniosku.
<SPEAKER ID="021" NAME="Daniel Cohn-Bendit" LANGUAGE="FR">
Panie Przewodniczący! Wiadomo, że wydarzenia w Tunezji wymknęły się spod kontroli, powinniśmy też być zadowoleni z faktu, że pan Ben Ali wyjechał z kraju. Sytuacja w kilku następnych tygodniach będzie zatem bardzo napięta. Uważam, że Parlament powinien sporządzić krótką rezolucję wzywającą Radę i Komisję do bardzo konkretnych rzeczy. Wybory mogą odbyć się za sześć do ośmiu tygodni, więc nie mamy czasu, aby czekać do lutego.
<P>
Unia musi działać, musimy działać już teraz, a nasze działania muszą opierać się na rezolucji, która zostanie poddana pod głosowanie w czwartek w południe. Sądzę, że w obliczu istniejącej sytuacji Parlament ucieszy fakt, że wreszcie będzie mógł przyjąć rezolucję w sprawie Tunezji.
<SPEAKER ID="022" NAME="Francesco Enrico Speroni" LANGUAGE="IT">
Panie Przewodniczący, Panie i Panowie Posłowie! Nie wierzę, by rezolucja mogła zmienić sytuację w Tunezji, więc jestem jej przeciwny.
<SPEAKER ID="024" NAME="Przewodniczący">
W sprawie debat - na podstawie art. 122 Regulaminu Konfederacyjna Grupa Zjednoczonej Lewicy Europejskiej/Nordycka Zielona Lewica złożyła wniosek o usunięcie z porządku obrad debaty w sprawie Brazylii: ekstradycja Cesare'a Battistiego. Pan Tavares chciałby przedstawić ten wniosek. Bardzo proszę.
<SPEAKER ID="025" NAME="Rui Tavares">
w imieniu grupy GUE/NGL - Panie Przewodniczący! Niektórzy koledzy podjęli inicjatywę włączenia do porządku obrad rezolucji o charakterze pilnym w sprawie odmowy ekstradycji Cesare'a Battistiego z Brazylii do Włoch. Rozumiem ich pobudki, ale chcę wykazać, że nie jest to, póki co, sprawa z zakresu praw człowieka. Nie jest to sprawa pilna, nie jest to nawet przypadek "naruszenia praworządności”. Co więcej, przedmiotowa rezolucja pojawia się w niefortunnym momencie, gdy Brazylia stoi w obliczu najgorszej katastrofy naturalnej w swojej historii.
<P>
Cesare Battisti czeka w więzieniu na decyzję brazylijskiego sądu najwyższego, który obecnie nie obraduje, jako że na półkuli południowej jest to pora wakacji letnich. Nie ma powodów wątpić w niezawisłość decyzji sądu. Wyraziłem moją solidarność z rodzinami ofiar i proszę mi wierzyć, że nie popieram przemocy politycznej ani z prawa, ani z lewa, jednak tryb pilny powinniśmy zarezerwować na debaty na temat południowego Sudanu, przypadku Buchtara Tabuniego w Indonezji czy tego Palestyńczyka zastrzelonego we własnym łóżku.
<P>
Czy Parlament zamierza poświęcić prezydent Dilmie Rousseff, tuż po przełomowych wyborach i bez ważnego formalnego powodu, rodzaj debaty, jaką zazwyczaj rezerwujemy dla ludzi pokroju Mugabego? Wnoszę o usunięcie Brazylii z listy spraw pilnych ujętych w porządku obrad.
<SPEAKER ID="026" NAME="Mario Mauro" LANGUAGE="IT">
Panie Przewodniczący, Panie i Panowie Posłowie! W imieniu mojej grupy i - jak sądzę - całego Parlamentu chciałbym podkreślić, że solidaryzujemy się z ludnością i władzami Brazylii w obliczu powodzi, jaka dotknęła ten kraj w ostatnich dniach. Chcielibyśmy wyrazić nasze współczucie z powodu śmierci setek osób.
<P>
Jednocześnie w imieniu wnioskodawców i - mam nadzieję - całego Parlamentu potwierdzam nasz stanowczy zamiar przeprowadzenia debaty na przedmiotowy temat, jako że apel o sprawiedliwość wciąż nie został usłyszany, a sprawa Cesare'a Battistiego zasługuje na większą uwagę ze strony Parlamentu Europejskiego, którego głos musi zabrzmieć na arenie międzynarodowej.
<SPEAKER ID="027" NAME="Judith Sargentini" AFFILIATION="Verts/ALE">
(NL) Panie Przewodniczący! Chciałam poprzeć wniosek pana posła Tavaresa, jako że nie jest to sprawa pilna. Pan Battisti znajduje się w więzieniu i nic nie wskazuje na to, by miał wkrótce znaleźć się na wolności. Uważam, że nie powinniśmy ingerować w osobiste sprawy ludzi, wobec których wciąż toczy się proces.
