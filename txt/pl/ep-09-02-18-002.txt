<CHAPTER ID="002">
Oświadczenia Przewodniczącego
<SPEAKER ID="006" NAME="Przewodniczący">
Panie i panowie! Dwa tygodnie temu polski inżynier, pan Piotr Stańczak, przetrzymywany jako zakładnik przez terrorystów w Pakistanie od września, został zamordowany przez swoich porywaczy. W imieniu Parlamentu Europejskiego chciałbym wyrazić swoje oburzenie tym odrażającym morderstwem niewinnego człowieka, który był obywatelem polskim i obywatelem Unii Europejskiej. Parlament Europejski potępia ten zbrodniczy czyn w najostrzejszych słowach. Pragniemy złożyć rodzinie i krewnym zmarłego wyrazy głębokiego współczucia i kondolencje.
<P>
Terroryzm to bezpośredni atak na wolność, prawa człowieka i demokrację. Terroryzm to próba osiągnięcia czyichś celów w drodze ślepej przemocy i niszczenia wspólnych wartości. Zjawisko to ogromne zagrożenie dla bezpieczeństwa i stabilności wspólnoty międzynarodowej. Terroryzm to zbrodnia, wobec której musimy być twardzi.
<P>
Panie i panowie! W języku ojczystym zamordowanego inżyniera pragnę powiedzieć: Niech spoczywa w wiecznym pokoju.
<P>
Dla uczczenia pamięci Piotra Stańczaka proszę wszystkich państwa o powstanie i uczczenie go minutą ciszy.
<P>
(Izba uczciła pamięć zmarłego minutę ciszy)
<P>
Panie i panowie! Pożary lasów w Australii doprowadziły w ostatnich dniach do tragicznych ofiar śmiertelnych. Te najpoważniejsze pożary buszu w historii Australii spowodowały wiele zgonów w strasznych okolicznościach. Wszyscy byliśmy wstrząśnięci brutalną siłą tej katastrofy naturalnej oraz jej straszliwymi konsekwencjami. W swoim liście do premiera Australii wyraziłem szczere wyrazy współczucia ze strony Parlamentu Europejskiego. Na dzisiejszej sesji plenarnej w imieniu Parlamentu Europejskiego chciałbym ponownie wyrazić moją solidarność się z Australią, jej mieszkańcami oraz władzami w tych smutnych chwilach.
<P>
W przyszłym tygodniu delegacja Parlamentu uda się do Australii, aby osobiście wyrazić nasze kondolencje. Chciałbym jednakże skorzystać z tej okazji, by wyrazić nasze głębokie współczucie i złożyć kondolencje rodzinom wszystkich tragicznie zmarłych osób. Łączymy się z wami w naszych myślach.
<P>
Panie i panowie! Pojawiły się znowu niepokojące doniesienia z Islamskiej Republiki Iranu. W maju 2008 roku pojmano siedmioro przywódców wspólnoty religijnej bahá'í. Przez osiem miesięcy odmawiano im możliwości skorzystania z adwokata. W tym tygodniu owych siedmioro przywódców wspólnoty religijnej bahá'í ma mieć proces, który nie spełnia nawet najbardziej podstawowych wymogów państwa prawa. Laureatce nagrody Nobla i prawniczce irańskiej, pani Shirin Ebadi, przygotowanej do obrony uwięzionych przywódców, również grożono śmiercią.
<P>
Parlament Europejski ponownie wzywa władze irańskie, w trybie wyjątkowo pilnym, do poszanowania praw człowieka oraz praw mniejszości religijnych, a także do ponownego rozważenia oskarżenia wobec siedmiorga przywódców wspólnoty bahá'í - Fariby Kamalabadi, Jamaloddina Khanjaniego, Afifa Naeimiego, Saeida Rasaie'go, Mahvash Sabet, Behrouza Tavakkoli oraz Vahida Tizfahma. Ludzi tych uwięziono wyłącznie ze względu na ich przekonania, stąd należy ich niezwłocznie uwolnić.
<P>
(Oklaski)
<P>
Panie i panowie! W ubiegły piątek, 13 lutego 2009 r., hiszpański poseł do tej Izby, pan poseł Herrero, został zaaresztowany przez rząd Wenezueli w jej stolicy, Caracas, a następnie wydalony z kraju w wyniku uwag, jakie czynił wobec mediów na temat rządu wenezuelskiego. Pan poseł Herrero przebywał w tym kraju jako członek oficjalnej delegacji Grupy Europejskiej Partii Ludowej (Chrześcijańskich Demokratów) i Europejskich Demokratów, zaproszonej przez partię opozycyjną w związku z referendum konstytucyjnym. W celu aresztowania posła, policja sforsowała drzwi do jego pokoju hotelowego, a następnie wsadziła go do samolotu lecącego planowym kursem do Brazylii bez oficjalnego wyjaśnienia, ani możliwości zabrania rzeczy osobistych. Uznajemy to za zachowanie nie do przyjęcia!
<P>
W imieniu Parlamentu Europejskiego jak najostrzej protestuję wobec takich metod. Zdecydowanie potępiam ten incydent, stanowiący naruszenie praw człowieka oraz uwłaczający instytucji demokratycznej, jaką jest Parlament Europejski.
<P>
(Oklaski)
<SPEAKER ID="007" NAME="Giles Chichester" AFFILIATION="PPE-DE">
Panie przewodniczący! Staję tu jako przewodniczący Delegacji Parlamentu ds. stosunków z Australią i Nową Zelandią, aby wyrazić moje mocne poparcie dla pana oświadczenia i podziękować za nie. Przekażę ten komunikat w przyszłym tygodniu w Australii.
<SPEAKER ID="008" NAME="Przewodniczący">
Dziękuję bardzo, panie pośle Chichester.
