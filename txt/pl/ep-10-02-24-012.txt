<CHAPTER ID="012">
Porządek obrad
<SPEAKER ID="022" NAME="Przewodniczący">
Rozdany został końcowy projekt porządku dziennego sporządzony zgodnie z art. 137 Regulaminu przez Konferencję Przewodniczących na posiedzeniu w środę, 10 lutego 2010 r.
<P>
W porozumieniu z grupami politycznymi chciałbym zaproponować następujące zmiany:
<P>
Czwartek:
<P>
W odniesieniu do posiedzenia w czwartek, grupa Socjalistów i Demokratów w Parlamencie Europejskim złożyła wniosek, aby głosowanie nad sprawozdaniem posła Lehne w sprawie rocznych sprawozdań finansowych niektórych rodzajów spółek w odniesieniu do mikropodmiotów zostało odroczone.
<SPEAKER ID="023" NAME="Martin Schulz" LANGUAGE="DE">
Panie przewodniczący! Dziś rano moja grupa przeprowadziła bardzo ożywioną debatę w sprawie sprawozdania pana posła Lehnego. Czasami tak się dzieje w ramach grup. Chcielibyśmy prosić pana Lehnego, jako sprawozdawcę, o zostawienie nam czasu do marcowej sesji częściowej na ponowne zastanowienie się nad przedmiotowym sprawozdaniem i nad stanowiskiem, które grupa socjaldemokratów chce objąć w odniesieniu do omawianych w nim kwestii. Otwarcie przyznaję, że w naszej grupie występują różne podejścia.
<P>
Panie pośle Lehne! Będę bardzo wdzięczny, jeśli zdołamy przeprowadzić dzisiejszą debatę, a pan zgodzi się na odroczenie głosowania do pierwszej marcowej sesji częściowej. Przynajmniej mojej grupie - chociaż sądzę, że także innym grupom - dałoby to trochę więcej czasu na przeprowadzenie skrupulatnej debaty i opracowanie stanowiska.
<SPEAKER ID="024" NAME="Klaus-Heiner Lehne" LANGUAGE="DE">
Panie przewodniczący, panie i panowie! Uważam, że grupa Postępowego Sojuszu Socjalistów i Demokratów w Parlamencie Europejskim postępuje słusznie, tak szczegółowo przyglądając się sprawozdaniu. Chciałbym jednak zauważyć, że w grudniu 2008 r. Parlament niemal jednogłośnie przyjął rezolucję, w której wzywaliśmy Komisję Europejską do przedłożenia dokładnie takiego rodzaju wniosku, jaki obecnie omawiamy. Parlament musi trzymać się tego, co zadecydował i tego, co od lat jest deklarowanym zamiarem naszej Izby.
<P>
Ponieważ zaniepokojenie różnymi aspektami w przypadku każdego wniosku legislacyjnego jest rzeczą zupełnie naturalną, w Komisji Prawnej rozwiązaliśmy kwestie otwarte za pomocą kompromisu. Chciałbym wyraźnie zaznaczyć, że osiągnięty kompromis jest gotowy do zaakceptowania. Niemniej jednak rozumiem, że warto byłoby trochę zwiększyć grupę popierającą przedmiotowe sprawozdanie. Nie mam nic przeciwko odroczeniu głosowania do kolejnego posiedzenia plenarnego w marcu, jeśli działania podejmowane przez pana posła Schulza mają na celu zwiększenie grupy zwolenników. Jest to moja osobista opinia w tej sprawie. Nie jest to opinia grupy, która dziś rano wyraźnie zagłosowała przeciwko. Moim zdaniem jednak powinniśmy dać socjalistom szansę na znalezienie rozwiązania, tak aby oni także mogli pomóc w likwidowaniu biurokracji i zmniejszaniu obciążenia małych i średnich przedsiębiorstw.
<SPEAKER ID="025" NAME="Dirk Sterckx" AFFILIATION="ALDE">
(NL) Panie przewodniczący! Chciałbym podziękować panu posłowi Lehnemu za jego słowa, niemniej jednak w tej sytuacji chciałbym prosić o możliwość składania poprawek i ich omówienia. Obecnie zaplanowano jedynie głosowanie w sprawie sprawozdania pana posła Lehnego bez możliwości składania poprawek.
<SPEAKER ID="026" NAME="Martin Schulz" AFFILIATION="S&amp;D">
(DE) Panie przewodniczący! Chciałbym ponownie powtórzyć swoją prośbę. Niewątpliwie jesteśmy za przeprowadzeniem debaty. Prosimy jedynie o odroczenie głosowania. Muszę jednakże dodać, w imię uczciwości, że choć rozumiem myślenie życzeniowe pana Lehnego, to w naszej grupie panuje demokracja. Panie Lehne! Nie mogę pana zapewnić co do wyniku .
<SPEAKER ID="028" NAME="Hannes Swoboda" AFFILIATION="S&amp;D">
(DE) Panie przewodniczący! Wypowiem się krótko. Na przestrzeni kilku ostatnich dni przedłożono dwie ważne nominacje: pierwszą na przedstawiciela Komisji Europejskiej w Waszyngtonie, a drugą na Specjalnego Przedstawiciela w Afganistanie. Obie nominacje są kontrowersyjne i trwają różnorodne dyskusje na ich temat. Nie chcę w tej chwili omawiać kwestii zasług. Panie przewodniczący! Chciałbym po prostu poprosić obie nominowane osoby o stawienie się, jeszcze przed objęciem urzędu, przed Komisją Spraw Zagranicznych w celu przeprowadzenia szczegółowej debaty. Mam nadzieję, że przewodniczący Komisji i przewodniczący Rady, przy pana pomocy, w pełni poprą taką prośbę.
<P>
(Oklaski)
