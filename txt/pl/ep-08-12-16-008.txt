<CHAPTER ID="008">
Przyjęcie protokołu poprzedniego posiedzenia: patrz protokół
<P>

<SPEAKER ID="279" NAME="Nigel Farage" AFFILIATION="IND/DEM">
Pani przewodnicząca! W kwestii oświadczeń osobistych, w trakcie porannej debaty z panem prezydentem Sarkozym wypowiedziałem wiele uwag na temat stosunku Unii Europejskiej do demokracji. W szczególności mówiłem o liderze Grupy Socjalistycznej, Martinie Schulzu, po tym jak wypowiedział on kilka lekceważących i obraźliwych uwag w trakcie debaty odbywającej się w czerwcu bieżącego roku. Pan przewodniczący Pöttering pozwolił mu wstać i powiedzieć, że moje uwagi były nieprawdziwe i że nigdy, w żaden sposób nie sugerował, że strona głosująca na "nie” może być w przyszłości łączona z faszyzmem. Chciałbym prosić o wyjaśnienie tej sprawy.
<P>
18 czerwca, mówiąc w tym miejscu o głosowaniu na "nie” w Irlandii, Martin Schulz powiedział dokładnie te słowa. Powiedział on: "Pasja przeszła na drugą stronę, na stronę, która źle mówi o Europie, na prawe skrzydło politycznego spektrum. Jest ona po stronie tych, którzy mówią źle o Europie, i którzy tak robią, ponieważ po prostu się boją. Jednak w Europie ta mieszanka społecznego upadku i strachu zawsze otwierała drzwi faszyzmowi”.
<P>
Panu posłowi Schulzowi może się nie podobać to, co mam do powiedzenia. Może się głęboko nie zgadzać z tym, co mówię. Jednak chciałbym panu powiedzieć, panie pośle Schulz, że zawsze, kiedy tu staję, bardzo uważnie analizuję to, co mówię. Nigdy nie staję tutaj kłamiąc. Wierzyłem, że to, co mówię, było w całości prawdą. Nie proszę o przeprosiny ani o nic podobnego. Robię to, aby sprawę wyjaśnić i żałuję, że pan przewodniczący Pöttering postanowił skorzystać z art. 145 Regulaminu i pozwolił posłowi Martinowi Schulzowi zabrać dziś rano głos, a mnie głosu rano nie udzielił, co było tak naprawdę istotą mojego porannego wystąpienia. W Unii Europejskiej nie wszyscy mają równe szanse. Wygląda na to, że w lepszej sytuacji są osoby opowiadające się za traktatem, a w gorszej te, które się traktatowi sprzeciwiają. Moim zdaniem jest to bardzo niedemokratyczne.
<SPEAKER ID="280" NAME="Przewodnicząca">
Panie pośle Farage! Pańskie uwagi zostaną wprowadzone do protokołu.
<SPEAKER ID="281" NAME="Martin Schulz" AFFILIATION="PSE">
(DE) Pani przewodnicząca! Pan poseł Farage stwierdził dziś rano, że powiedziałem w tej Izbie, że "głosowanie na 'nie' doprowadzi nas do faszyzmu”. "Wcześniej poseł Martin Schulz wstał i powiedział, że głosowanie na 'nie' doprowadzi do faszyzmu”. Nigdy tego nie powiedziałem - nigdy! - i chciałbym tę kwestię raz na zawsze wyjaśnić.
<P>
Nie wierzę, by głosowanie na 'nie' przez mieszkańców jakiegokolwiek państwa - na przykład mieszkańców Irlandii - prowadziło do faszyzmu. Nie jest to moja opinia. Jest to teraz raz na zawsze wyjaśnione. Jednak głęboko wierzę, że wszyscy musimy być świadomi tego, że igranie z uczuciami ludzi, którzy obawiają się utraty statusu społecznego, jest zawsze niebezpieczne, jeżeli dopuszczają się tego podżegacze. Nie wiem, czy kogoś z państwa można uznać za jednego z takich podżegaczy. Mam nadzieję, że nie. Jednak doskonale wiem, że podżegacze tacy istnieją.
<P>
Jest jedna rzecz, której może być pan pewny, panie pośle Farage, a mam na myśli to, że będę walczyć z ludźmi takimi jak pan i z proponowaną przez pana polityką tak długo, jak będę do tego fizycznie zdolny!
<SPEAKER ID="282" NAME="Przewodnicząca">
Obie strony udzieliły wyjaśnień, zatem przechodzimy teraz do kolejnego punktu posiedzenia.
