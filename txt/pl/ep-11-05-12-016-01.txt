<CHAPTER ID="016-01">
1. Sri Lanka: działania w następstwie sprawozdania ONZ (debata) 
<SPEAKER ID="285" NAME="Przewodniczący">
Kolejnym punktem porządku obrad jest debata na temat sześciu projektów rezolucji w sprawie Sri Lanki.
<SPEAKER ID="286" NAME="Paul Murphy">
autor - Panie Przewodniczący! W brutalnej wojnie rządu Sri Lanki przeciwko mniejszości tamilskiej, w ciągu kilku tygodni zabito najmniej 40 tysięcy Tamilów, a setki tysięcy uwięziono w obozach pod gołym niebem. Raport ONZ w sposób ostateczny publicznie potwierdza zbrodnie popełnione przeciwko ludności tamilskiej. Niestety, nie miejmy złudzeń, sam raport nie zmieni sytuacji Tamilów w Sri Lance.
<P>
Nazajutrz po opublikowaniu tego raportu poinformowano, że Sekretarz Generalny ONZ rozpocznie międzynarodowe śledztwo tylko wtedy, jeśli zgodę na nie wyrazi rząd Sri Lanki lub jeśli do jego przeprowadzenia wezwie międzynarodowe forum, takie jak Rada Bezpieczeństwa ONZ. Znając rząd Sri Lanki, nie można mieć wątpliwości co do tego, że nie zgodzi się on na międzynarodowe dochodzenie. Wskazuje to ponownie na potrzebę przeprowadzenia kampanii na rzecz całkowicie niezależnego dochodzenia w sprawie zbrodni wojennych oraz pociągnięcia do odpowiedzialności reżimu Rajapaksy.
<P>
W dniu 18 maja, z okazji drugiej rocznicy tej krwawej wojny, na całym świecie odbędą się manifestacje zorganizowane przez wiele grup, w tym przez Tamilskie Tygrysy. Wspólna walka Syngalezów i Tamilów jest nadal konieczna dla pokonania reżimu i walki o prawo tamilskojęzycznej ludności do samostanowienia.
<SPEAKER ID="287" NAME="Geoffrey Van Orden">
autor - Panie Przewodniczący! Wystarczy tylko posłuchać tych wstępnych uwag, żeby zrozumieć dlaczego tak bardzo ubolewam z powodu dzisiejszej debaty. Stoją za nią ekstremistyczne elementy tamilskiej diaspory, ci sami ludzie, którzy przez wiele lat swą działalnością polityczną pomagali podtrzymywać terrorystyczną kampanię LTTE, często za pomocą środków pochodzących z przestępstw.
<P>
Oczywiście ostatnie etapy działań LTTE były potworne. W oenzetowskim sprawozdaniu Darusmana, stanowiącym bezpośredni przyczynek do dzisiejszej debaty jednoznacznie stwierdza się, że w tych końcowych etapach LTTE używała ludności cywilnej jako żywych tarcz, nasiliła przymusową rekrutację cywilów, w tym dzieci, zabijała cywilów, którzy próbowali uciekać ze strefy konfliktu i używała artylerii w pobliżu miejsc, w których przebywały przesiedlone osoby cywilne oraz obiektów cywilnych, np. szpitali. Nie usprawiedliwia to ostrzału celów cywilnych, ale przedstawia tło tych wydarzeń i pokazuje, gdzie leży wina.
<P>
Są tacy, którzy zamiast próbować zjednoczyć ludność Sri Lanki chcą kontynuować kampanię nienawiści i podziału. Sprawozdanie Darusmana postrzegają jako broń w tej kampanii i chcą po prostu posadzić rząd Sri Lanki na ławie oskarżonych.
<P>
Takie podejście jest nikczemne i przynosi efekt wręcz przeciwny. Rząd Sri Lanki i Komisja powołały komisję w celu wyciągnięcia wniosków i do spraw pojednania (LLRC) dla zbadania naruszeń praw człowieka. Zróbmy wszystko aby poprzeć tę komisję i ludność Sri Lanki, zamiast je atakować.
<SPEAKER ID="288" NAME="Véronique De Keyser" LANGUAGE="FR">
Panie Przewodniczący! Z pierwszych wypowiedzi wszyscy zrozumieli, że ta debata będzie dość ożywiona i że będą dwa obozy.
<P>
Pragnę powiedzieć, że moja grupa nie utożsamia się ani z jedną, ani z drugą stroną, ale po prostu ze stroną popierającą sprawiedliwość i pojednanie. Uważam, że w krajach takich jak Sri Lanka, a także w wielu innych, które doświadczyły okrutnych wojen, nie może być mowy o pojednaniu dopóty, dopóki sprawiedliwości nie stanie się zadość.
<P>
Jakie zadanie spełnia sprawozdanie Organizacji Narodów Zjednoczonych, do którego nawiązuje pan poseł Van Orden? Po prostu ponownie przedstawia fakty i wzywa do ustanowienia mechanizmu międzynarodowej sprawiedliwości, który, jak wiadomo, musi zostać zatwierdzony przez rząd. To minimum. Jak Państwa zdaniem ma dojść do pojednania? To obie strony, panie pośle Van Orden, nie tylko strona tamilska, dopuściły się zbrodni, obie strony ponoszą odpowiedzialność i po obu stronach należy wymierzyć sprawiedliwość.
<P>
W sprawozdaniu jest również mowa, i przykro mi o tym mówić, że komisja pojednawcza, o której właśnie wspomniano, nie została wyposażona w uprawnienia dochodzeniowe o wystarczająco wysokim statusie. Ponadto, obawiam się, że krajowemu organowi wymiaru sprawiedliwości nie uda się wyjaśnić faktów. I właśnie z tego powodu oraz w imieniu tych, którzy ucierpieli po obu stronach twierdzę, że ten Parlament może jedynie poprzeć przedmiotowe sprawozdanie, by rzucić więcej światła na tę sprawę i zaprowadzić większą sprawiedliwość. To jedyne przesłanie, jakie pragnę przekazać w dniu dzisiejszym.. Nie wykorzystam całego przysługującego mi czasu, ale tak brzmi najważniejsze przesłanie dla tego Parlamentu.
<SPEAKER ID="289" NAME="Thomas Mann" LANGUAGE="DE">
Panie Przewodniczący! W lutym pojechałem do Sri Lanki z delegacją ds. stosunków z Azją Południową. Będąc tam byłem świadkiem ogromnych wysiłków w celu przezwyciężenie skutków 25-letniej wojny domowej. Unia Europejska, ONZ i organizacje pozarządowe udzielają pomocy, poczynając od rozminowywania pól minowych przez HALO Trust, po osiedlanie Tamilów na powrót w ich dawnych domach. Wzywamy tamtejszy rząd, by odniósł się pozytywnie do zalecenia zespołu ekspertów ONZ, który zwrócił uwagę na zbrodnie wojenne przeciwko ludzkości po stronie zarówno lankijskiej, jak i LTTE.
<P>
To dobry znak, że rząd powołał komisję do zajęcia się pojednaniem, wprowadzeniem jurysdykcji sądów, rozwiązaniem problemów językowych i opieką nad byłymi żołnierzami frontowymi. Stała gotowość do współpracy, chęć zintegrowania mniejszości i zapewnienie zachowania międzynarodowych norm prawnych stanowią podstawę rozwoju kraju, który bez przemocy i terroru ma przed sobą prawdziwą przyszłość.
<P>
Zdecydowanie apelujemy do wysokiej przedstawiciel UE o wspieranie tego rodzaju wysiłków.
<SPEAKER ID="290" NAME="Anneli Jäätteenmäki">
autorka - Panie Przewodniczący! Konflikt na Sri Lance być może się zakończył, ale wiele pytań pozostało bez odpowiedzi. Koniec konfliktu nie jest jednoznaczny z jego zakończeniem w ludzkich umysłach.
<P>
Zwycięstwo to nie to samo, co pokój. Żeby rany mogły się zabliźnić potrzebny jest czas, wysiłek, a przede wszystkim zaangażowanie. Konieczność pojednania nie podlega dyskusji. Dla nowego początku zasadnicze znaczenie ma sprawiedliwość. Dlatego rząd Sri Lanki powinien natychmiast rozpocząć dochodzenia w sprawie naruszeń międzynarodowego prawa humanitarnego i praw człowieka.
<P>
Śledztwu muszą zostać poddane obie strony. W przypadku domniemania zbrodni międzynarodowe konwencje, których sygnatariuszem jest Sri Lanka, wymagają przeprowadzenia dochodzenia i oskarżenia osób ponoszących odpowiedzialność. Jedynie za pomocą otwartych i uczciwych dochodzeń oraz na drodze sprawiedliwości ludność Sri Lanki będzie mogła zaleczyć rany spowodowane długim i trudnym konfliktem i żyć dalej w pokoju.
<P>
Grupa ALDE popiera sprawozdanie Sekretarza Generalnego ONZ Ban Ki-moona i inicjatywę w sprawie Sri Lanki. W pełni popieramy zalecenia ONZ.
<SPEAKER ID="291" NAME="Heidi Hautala">
autorka - Panie Przewodniczący! W dniu 23 maja 2009 r. Sekretarz Generalny ONZ, Ban Ki-moon i prezydent Sri Lanki Mahinda Rajapaksa podpisali wspólne oświadczenie, w którym Sri Lanka zgodziła się zagwarantować pociągnięcie do odpowiedzialności za domniemane zbrodnie wojenne i zbrodnie przeciwko ludzkości popełnione podczas wojny, która zakończyła się w maju 2009 roku.
<P>
Po tym, jak rząd Sri Lanki nie uszanował tego porozumienia, Sekretarz Generalny ONZ powołał zespół ekspertów, żeby zaproponował procedury pociągnięcia winnych do odpowiedzialności. W sprawozdaniu, które zostało właśnie opublikowane, potwierdzono podejrzenia, że zarówno siły rządowe, jak i Tamilskie Tygrysy nie przestrzegały zasad prawa międzynarodowego. W sprawozdaniu podkreślono potrzebę pociągnięcia do odpowiedzialności obu stron.
<P>
Rząd Sri Lanki odrzucił raport ekspertów, nazywając go bezprawnym i stronniczym. Uważam, że stanowi to obiektywne uzasadnienie dla przeprowadzenia dalszych dochodzeń. Kiedy dyskredytowana jest godna uznania i słuszna praca międzynarodowych organów ochrony praw człowieka, zadaniem tej Izby jest wzmocnienie i obrona prawa międzynarodowego. Zbrodnie wojenne nie mogą pozostać bezkarne, niezależnie od tego, gdzie zostały popełnione.
<SPEAKER ID="292" NAME="Eija-Riitta Korhola" LANGUAGE="FI">
Panie Przewodniczący! Wojna domowa w Sri Lance trwała 25 lat i zakończyła się klęską Tamilskich Tygrysów. Ostatnie etapy wojny były szczególnie krwawe, a w ostatnich kilku miesiącach jej trwania zginęło tysiące osób.
<P>
Według nowego sprawozdania ONZ jest bardzo prawdopodobne, że Tamilskie Tygrysy i oddziały rządowe zostaną uznane za winne poważnych naruszeń międzynarodowego prawa humanitarnego i praw człowieka popełnionych na ostatnich etapach konfliktu. Tamilskie Tygrysy podejrzewane są o zastrzelenie cywilów próbujących ratować się ucieczką drogą morską. Z kolei rząd zabił cywilów w ogniu artyleryjskim. Oba te przypadki stanowią poważne zbrodnie i nie można ich ignorować. Dlatego ONZ powinna przeprowadzić bezstronne i otwarte dochodzenie w tej sprawie.
<P>
Niestety, rząd Sri Lanki jest niechętny przeprowadzeniu tego dochodzenia bez jego zgody, o ile nie poprą go jednogłośnie wszystkie państwa członkowskie ONZ. Niezwykle istotne jest przyjęcie przez Sri Lankę konstruktywnej postawy i chęć współpracy. Poczucie odpowiedzialności jest ogromnie ważne dla procesu pojednania. Unia Europejska musi popierać wysiłki na rzecz wzmocnienia poczucia odpowiedzialności ze strony Sri Lanki.
<SPEAKER ID="293" NAME="Ana Gomes" LANGUAGE="PT">
Konkluzje przygotowanego dla ONZ sprawozdania Darusmana wskazują na masakrę dziesiątek tysięcy cywilów, zbrodnie wojenne i zbrodnie przeciwko ludzkości, a także straszliwe naruszenia prawa humanitarnego popełnione zarówno przez Tamilskie Tygrysy (LTTE), jak i rząd Sri Lanki.
<P>
Przeprowadzenie niezależnego dochodzenia i pociągnięcie do odpowiedzialności winnych to nie polityczny wybór, ale obowiązek wynikający z prawa międzynarodowego. Powołana przez rząd komisja pojednawcza nie spełnia podstawowych wymogów niezależności. Dlatego społeczność międzynarodowa, a konkretnie Unia Europejska i Rada Bezpieczeństwa ONZ muszą zaoferować bezwarunkowe poparcie dla zaleceń zawartych w sprawozdaniu i podjąć pilne działania w kierunku stworzenia niezależnego międzynarodowego mechanizmu monitorowania działań rządu Sri Lanki, w celu zapewnienia, by popełnione przez obie strony zbrodnie zostały zbadane oraz poszukiwania sprawiedliwości dla ludności Sri Lanki.
<SPEAKER ID="294" NAME="Izaskun Bilbao Barandica" LANGUAGE="ES">
Panie Przewodniczący! Pragnę poprzeć przedmiotową rezolucję w sprawie łamania praw człowieka i zbrodni wojennych popełnionych w Sri Lance.
<P>
Zasadniczą sprawą, obok wyrażenia naszej solidarności z ofiarami i potępienia dla przemocy oraz zaniepokojenia brakiem niezawisłości sądownictwa, jest poparcie poważnego, niezależnego, transparentnego dochodzenia, które powinno zostać przeprowadzone przez niezależny organ, żeby osoby odpowiedzialne po obu stronach konfliktu zostały zidentyfikowane i ukarane.
<P>
Musimy położyć kres bezkarności za zbrodnie wojenne, jeśli nie chcemy dopuścić, by powtórzyły się w przyszłości. Jedną z potworności, których doświadczyła ludność cywilna w Sri Lance były bombardowania.
<P>
Siedemdziesiąt cztery lata temu w mojej ojczyźnie oddziały Franco zbombardowały miasto Guernica, zabijając ponad połowę ludności; było to wydarzenie, które odmalował w swoim słynnym obrazie Picasso. Od tej pory Guernica jest ogólnoświatowym symbolem pokoju i ruchu oporu.
<P>
Wszyscy jednak pragną postępu w kwestii pojednania. Dlatego musimy zachęcać rząd Sri Lanki, pomagać mu, a także naciskać na niego, by kontynuował dochodzenia, żeby możliwe było zaprowadzenie prawdziwego pokoju i sprawiedliwości.
<SPEAKER ID="295" NAME="Karima Delli" LANGUAGE="FR">
Panie Przewodniczący! Sprawozdanie ONZ opublikowane 11 kwietnia, rzuca światło na zbrodnie wojenne i zbrodnie przeciwko ludzkości popełnione w Sri Lance w trakcie konfliktu pomiędzy siłami rządowymi prezydenta Rajapaksy i niepodległościowym ruchem Tamilskich Tygrysów. Starcia w maju i czerwcu 2009 roku dały początek zbrodniom wojennym i zbrodniom przeciwko ludzkości, w których utraciło życie tysiące cywilów. Nie możemy akceptować bezkarności osób odpowiedzialnych i sprawców tych zbrodni. Rząd Mahindy Rajapaksy zrobił wszystko, co w jego mocy, by nie dopuścić do opublikowania sprawozdania ONZ i wręcz podważa zawarte w nim wnioski.
<P>
Lankijska prasa ma nałożony kaganiec, a dziennikarze są zastraszani i arbitralnie zatrzymywani. Władze sądownicze zablokowały dostęp do głównego internetowego portalu informacyjnego opozycji, a dostęp do obozów uchodźców został ściśle ograniczony, również dla ONZ. Mniejszość tamilska jest ofiarą ludobójstwa, choć nie ośmielono się go nawet tak nazwać. Musimy w trybie pilnym wysłać na północ Sri Lanki obserwatorów Parlamentu Europejskiego, żeby dowiedzieć się, co tam naprawdę się dzieje i przywrócić zasadę samostanowienia ludności.
<P>
(Mówczyni zgodziła się odpowiedzieć na dwa pytania zadane zgodnie z regułą niebieskiej kartki na mocy art. 149 ust. 8 Regulaminu)
<SPEAKER ID="296" NAME="Charles Tannock" AFFILIATION="ECR">
Panie Przewodniczący! Usłyszałem to słowo w języku, w którym zostało wypowiedziane, a mianowicie w języku francuskim i brzmiało ono: "génocide”, co oznacza "ludobójstwo”, które to słowo ma określone znaczenie w prawie międzynarodowym.
<P>
Jeśli taki był zamiar rządu Sri Lanki, to dlaczego właśnie uwolnił 200 tysięcy Tamilów? To absurd oskarżać rząd Sri Lanki o ludobójstwo. Mam nadzieję, że pani poseł wycofa swoje oświadczenie.
<SPEAKER ID="297" NAME="Karima Delli" AFFILIATION="Verts/ALE">
(FR) Panie Pośle! Użyłam tego słowa, jako metafory, przede wszystkim po to, żeby zwrócić uwagę na samo zjawisko. Powiedziałam jednak jasno, że nie chodzi o to słowo. Trzeba ustalić fakty. W każdym razie nie można bagatelizować tego, co dzieje się mniejszości tamilskiej, uznając to po prostu za działanie neutralne.
<SPEAKER ID="298" NAME="Geoffrey Van Orden" AFFILIATION="ECR">
Panie Przewodniczący! Moja przedmówczyni wspomniała, że apeluje o wysłanie do Sri Lanki jakiejś komisji, której zadaniem będzie przyjrzenie się zachodzącym tam wydarzeniom. Pragnę tylko przypomnieć, że ze Sri Lanki powróciła właśnie delegacja ds. Azji Południowej i wielu jej członków widzę teraz w Parlamencie. Do tej właśnie wizyty nawiązał mój kolega, pan poseł Mann, a moja przedmówczyni najzwyczajniej nie słuchała, o czym jest mowa podczas tej debaty. Pojechano do Sri Lanki. Ludzie ci znają Sri Lankę i wiedzą, co tam się dzieje. Nie wiem skąd pani poseł Delli bierze te wszystkie nonsensy.
<SPEAKER ID="299" NAME="Karima Delli" AFFILIATION="Verts/ALE">
(FR) Ma Pan rację! Wysłaliśmy już misję i wiedząc, że Pan w niej uczestniczył przyznaję, że była nadzwyczajna. Jednak oprócz tego możemy wywierać presję, co oznacza, że powinniśmy koniecznie powtórzyć tego rodzaju operację.
<SPEAKER ID="300" NAME="Marie-Christine Vergiat" LANGUAGE="FR">
Panie Przewodniczący! Sri Lanka to teren spustoszony. Oficjalnie wojna cywilna zakończyła się prawie dwa lata temu i wiemy, w jakich warunkach się to odbyło. ONZ poniosła w tym kraju klęskę. Sprawozdania organizacji pozarządowych są obciążające. Pomiędzy styczniem a majem 2009 roku zabito tysiące osób cywilnych. Oba obozy dopuściły się potwornych zbrodni, jednak wydaje się, że zaakceptowano fakt, iż siły prorządowe świadomie zbombardowały strefy, w których za wcześniejszą namową rządu schroniła się ludność cywilna.
<P>
Od tej pory rząd Sri Lanki robi wszystko, żeby oczyścić się z zarzutów i utrudnić dostęp do sprawiedliwości tym, których należy nazwać co najmniej ofiarami zbrodni wojennych. Nie zaprzestał prób zaniżania liczby cywilów obecnych w strefie wojny, mimo że pozbawił ich wszelkiej pomocy humanitarnej, w tym jedzenia, wody i opieki medycznej. Tamilskie Tygrysy również mają w tych swój udział w tych okropnościach. Brały do wojska dzieci i wykorzystywały ludność cywilną, jako żywe tarcze, co jednak w żadnym stopniu nie umniejsza odpowiedzialności obecnych tam władz rządowych. To żadne usprawiedliwienie.
<P>
ONZ długo czekała z potępieniem sytuacji w tym kraju. Co gorsza, rząd Sri Lanki wykonywał różne manewry, szczególnie żeby uniemożliwić publikację ostatniego sprawozdania i spowodować odrzucenie zawartych w nim wniosków. Możemy sobie tylko pogratulować sprawozdania z 11 kwietnia. Rezolucja, którą złożono przed nami zmierza w dobrym kierunku. Jeśli o mnie chodzi, chciałabym, żeby szła nawet dalej. Najwyższa pora, żeby międzynarodowy wymiar sprawiedliwości wykonał w Sri Lance swoje zadanie podobnie jak w innych krajach.
<SPEAKER ID="301" NAME="Jaroslav Paška" LANGUAGE="SK">
Panie Przewodniczący! Długotrwały konflikt militarny pomiędzy siłami rządowymi i zbrojnymi grupami Tamilskich Tygrysów, który był okrutny w skutkach dla ludności cywilnej żyjącej w strefach konfliktu, zakończył się w roku 2009. Po zakończeniu wojny, prezydent Sri Lanki, Mahinda Rajapaksa, obiecał zbadać wszystkie podejrzewane naruszenia prawa wojskowego i międzynarodowego prawa humanitarnego dokonane w czasie konfliktu zbrojnego.
<P>
W opublikowanym w kwietniu bieżącego roku sprawozdaniu ONZ stwierdza się, że obie strony konfliktu prowadziły operacje wojskowe bez podjęcia jakichkolwiek zabezpieczeń ochrony życia cywilów. Mimo to, dwa lata od zakończenia wojny władze Sri Lanki nadal nie rozliczyły osób odpowiedzialnych za poważne naruszenia prawa humanitarnego. W wielu przypadkach wymiar sprawiedliwości pozostaje bierny i dlatego naszą rezolucją musimy poprzeć wysiłki ONZ w kierunku utrzymania prawa i pociągnięcie do odpowiedzialności za zabójstwa i torturowanie tysięcy obywateli cywilnych podczas brutalnych walk pomiędzy Tamilskimi Tygrysami a siłami rządowymi Sri Lanki.
<SPEAKER ID="302" NAME="Filip Kaczmarek   -" AFFILIATION="PPE">
(PL) Dramatyczne wydarzenia na Sri Lance, które zostały opisane w sprawozdaniu ONZ, pokazują do jakiego rodzaju problemów prowadzić może konflikt zbrojny. To, co się tam działo, to kolejny dowód na to, że rozwiązywanie różnic drogą przemocy, drogą zbrojną, generuje kolejne gigantyczne problemy. W Europie od wieków prowadzi się rozważania na temat koncepcji wojny sprawiedliwej. To, co jest szczególnie bolesne, to fakt, że we współczesnym świecie wojna nawet teoretycznie sprawiedliwa przynosi ze sobą nieuchronnie niewinne i nieusprawiedliwione ofiary. Dzieje się tak bez względu na to, jak będziemy definiowali wojnę sprawiedliwą.
<P>
W przypadku Sri Lanki coraz więcej danych wskazuje na to, że wojna ta nie była sprawiedliwa dla żadnej ze stron. Zwycięzca nie zawsze ma rację, choć zawsze próbuje udowodnić, że ma rację. Jeżeli naprawdę miałoby dojść do pojednania, co deklaruje rząd Sri Lanki, to podstawą takiego pojednania musi być prawda o tym, co się wydarzyło podczas walk z Tamilskimi Tygrysami. Nie będzie prawdziwego pojednania bez ujawnienia zbrodni wojennych, bez względu na to, która ze stron się ich dopuściła. Nie będzie pojednania, jeżeli strony uznają swoje grzechy za tabu, o którym nie wolno mówić.
<SPEAKER ID="303" NAME="Claude Moraes" AFFILIATION="S&amp;D">
Panie Przewodniczący! Wiele osób w tym Parlamencie zaangażowanych było w politykę dotyczącą Sri Lanki, a tym samym politykę lankijskiej diaspory i społeczności tamilskiej.
<P>
Omawiane dzisiaj sprawozdanie zespołu ekspertów sekretarza generalnego dotyczący rozliczenia winnych w Sri Lance. Do tej pory nie słyszałem żeby ktokolwiek w tym Parlamencie poddał w wątpliwość wewnętrzną spójność tego sprawozdania.
<P>
Czytałem sprawozdanie i rozmawiałem na jego temat z wieloma osobami po obu stronach. Jeśli mówimy, że powinniśmy odłożyć sprawozdanie na bok i nie prowadzić dochodzenia w sprawie wydarzeń, które miały miejsce pomiędzy styczniem a majem, a tym samym nie otwierać drogi do zbadania wielu oskarżeń po obu stronach, jaki sens ma taki raport?
<P>
Dlatego za bardzo istotny uważam fakt, że jedna z organizacji tamilskiej diaspory Światowe Forum Tamilów powiedziała, i zdecydowanie to podkreśliła, że należy również zbadać wiarygodne podejrzenia dotyczące LTTE.
<P>
Mamy sprawozdanie, które powinno mieć ciąg dalszy i opowiadam się stanowczo za potrzebą autentycznego procesu rozliczenia winnych, który w wyniku bolesnego śledztwa, które jednak musi zostać przeprowadzone, przyniesie Sri Lance prawdę, sprawiedliwość i pojednanie.
<SPEAKER ID="304" NAME="Laima Liucija Andrikien" AFFILIATION="PPE">
Panie Przewodniczący! To przerażające, że podczas przeciągającego się konfliktu w Sri Lance, który zakończył się w 2009 roku, zabito prawie 100 000 osób, z których dziesiątki tysięcy to ludność cywilna, która w większości ginęła w ostatniej fazie konfliktu. Społeczność międzynarodowa powinna zażądać przeprowadzenia wnikliwego międzynarodowego śledztwa w sprawie wiarygodnych doniesień dotyczących okrucieństw popełnionych przez obie strony.
<P>
Szkoda, że kraje takie jak Chiny czy Rosja sprzeciwiły się dyskusji na ten temat w Radzie Bezpieczeństwa ONZ i podjęciu przez Sekretarza Generalnego ONZ bardziej zdecydowanego śledztwa w sprawie popełnionych przestępstw. Zespół ekspertów ONZ jasno wykazał, że zarówno rząd Sri Lanki, jak i tamilscy rebelianci dopuścili się poważnych naruszeń międzynarodowego prawa humanitarnego i praw człowieka, będących prawdopodobnie w niektórych przypadkach zbrodniami wojennymi i zbrodniami przeciwko ludzkości.
<P>
Dlatego w pełni popieram konieczność natychmiastowego utworzenia mechanizmu wymiaru sprawiedliwości zaproponowanego w sprawozdaniu ONZ.
<SPEAKER ID="305" NAME="Sari Essayah" AFFILIATION="PPE">
(FI) Panie Przewodniczący, Panie Komisarzu! Jak wynika ze sprawozdania ONZ, w ostatnich krwawych miesiącach wojny domowej w Sri Lance, która trwała 25 lat, w ogniu artyleryjskim z rąk żołnierzy rządowych zginęło tysiące cywilów. ONZ powiedziała również, że bojówki tamilskie użyły ponad 300 tysięcy cywilów jako żywych tarcz i zabiły osoby cywilne próbujące ucieczki. A zatem w stanie wojny obie strony poważnie naruszyły prawa człowieka i przepisy międzynarodowe.
<P>
Należy teraz rozpocząć rozmowy w sprawie pojednania, aby ONZ mogła przeprowadzić bezstronne i niezależnie dochodzenie dotyczące zbrodni wojennych. Tekst rezolucji Parlamentu jest dobrze wyważony i zachęci strony do osiągnięcia porozumienia i budowy pokoju.
<SPEAKER ID="306" NAME="George Sabin Cutaş" AFFILIATION="S&amp;D">
(RO) Panie Przewodniczący! We wnioskach ze sprawozdania ONZ opublikowanych 25 kwietnia 2011 r.. skierowano poważne oskarżenia dotyczące licznych przypadków pogwałcenia praw człowieka i norm prawa międzynarodowego, zarówno przez rząd Sri Lanki, jak i bojówki zbrojne pokonane w wojnie domowej, która trwała dobrze ponad 28 lat. W sprawozdaniu znajduje się stwierdzenie, że siły rządowe zabiły dziesiątki tysięcy cywilów bombardując zamieszkałe tereny, szpitale, a nawet ośrodki pomocy humanitarnej należące do ONZ. Z drugiej strony, siły rebelianckie wykorzystały wielu cywilów jako żywe tarcze, wraz z tymi, którzy próbowali uciec ze strefy konfliktu i którzy zostali zastrzeleni na miejscu. Podobnie jak moi przedmówcy uważam, że należy stworzyć niezależny międzynarodowy mechanizm dla zbadania zbrodni wojennych w tym kraju, a także innych poważnych naruszeń praw człowieka. Niezbędne jest niezależne, przejrzyste dochodzenie rzucające światło na odpowiedzialnych za zbrodnie, które poruszyły międzynarodową społecznością.
<SPEAKER ID="307" NAME="Graham Watson" AFFILIATION="ALDE">
Panie Przewodniczący! To oparte na znakomitych badaniach sprawozdanie oprócz wszystkich zawartych w nim konkluzji, pokazuje, że pierwszą ofiarą wojny jest prawda.
<P>
Brakuje w nim właśnie omówienia polityk potrzebnych do uzdrowienia ran poniesionych przez naród. Zbyt długo zbyt wiele państw przymykało oczy na to, co się dzieje. Teraz potrzebna jest właściwa polityka, wsparta wspólnym wysiłkiem międzynarodowej społeczności, by uzyskać wolność i sprawiedliwość dla wszystkich, którzy w tak straszliwy sposób zostali dotknięci wojną.
<SPEAKER ID="308" NAME="Raül Romeva i Rueda" AFFILIATION="Verts/ALE">
Panie Przewodniczący! Pan poseł Watson ma rację mówiąc, że pierwszą ofiarą każdej wojny, a tej szczególnie, jest prawda.
<P>
Oczywiście, musimy również przyznać, że ludność cywilna pada ofiarą tego rodzaju konfliktu i że zespół ONZ wyraźnie wykazał, że odpowiedzialność leży po obu stronach: głównie po stronie rządu, ale również Tamilskich Tygrysów, oraz że po obu stronach powinno zostać przeprowadzone dochodzenie.
<P>
Naszym zdaniem prawidłowe dochodzenie jest raczej niemożliwe, jeśli komisja dochodzeniowa wywodzić się będzie z rządu. Apelujemy o powołanie niezależnej komisji do zbadania zarzutów zidentyfikowanych przez zespół ONZ, dotyczących zbrodni wojennych i zbrodni przeciwko ludzkości. Jeśli nie zrozumiemy tej potrzeby, to nie znajdziemy rozwiązania, ponieważ pokój nastanie jedynie wtedy, gdy zapanuje sprawiedliwość; a sprawiedliwość może się opierać jedynie na prawdzie; prawda natomiast wyjdzie na jaw dopiero wtedy, kiedy przeprowadzone zostanie niezależne śledztwo.
<SPEAKER ID="309" NAME="Charles Tannock" AFFILIATION="ECR">
Panie Przewodniczący! Po ćwierćwieczu terrorystycznej rebelii w Sri Lance zapanował wreszcie spokój i sprawozdanie ONZ w sprawie klęski armii lankijskiej w walce z Tamilskimi Tygrysami pełne jest krytyki, rzucając światło na istotne, dowiedzione fakty.
<P>
Wydaje się, że w sprawozdaniu nie doceniono wysiłków podejmowanych obecnie przez rząd Sri Lanki w celu ujawnienia prawdy oraz porozumienia, zwłaszcza poprzez LLRC, ani uwolnienia przez rząd w ostatnim czasie ponad 200 tysięcy zatrzymanych tamilskich więźniów.
<P>
Oczywiście wszystkie dokonane z premedytacją przez wojsko przeciwko cywilom okrucieństwa muszą zostać ukarane. Zgadzam się z tym, jednak nie ma jasnego dowodu, że była to zamierzona polityka rządu. Pragnę przypomnieć Parlamentowi, że LTTE nie zgodziła się na kapitulację nadzorowaną przez organy międzynarodowe, a zamiast tego wolała wycofać się za pomocą krwawej rzezi, co było straszne.
<P>
Obecne skutki ambiwalencji społeczności międzynarodowej w stosunku do Sri Lanki są jasne: utrata wpływu i niemożność decydowania o rozwoju. W międzyczasie na arenę wkroczyły Chiny, które stały się najbliższym przyjacielem Sri Lanki oraz jej obrońcą w ONZ. Nie muszę tutaj przypominać koleżankom i kolegom o podejściu Chin do praw człowieka.
<SPEAKER ID="310" NAME="László Andor">
komisarz - Panie Przewodniczący! W dniu 25 kwietnia 2011 r. ONZ opublikowała sprawozdanie doradcze opracowane przez zespół ekspertów do spraw odpowiedzialności w Sri Lance powołany przez Sekretarza Generalnego ONZ w związku z konfliktem zbrojnym. Zespół ten stwierdził istnienie wiarygodnych zarzutów, które w przypadku ich udowodnienia wskażą na poważne naruszenia międzynarodowego prawa humanitarnego i międzynarodowych praw człowieka przez rząd Sri Lanki i LTTE, z których część można uznać za zbrodnie wojenne i zbrodnie przeciwko ludzkości.
<P>
Zespół przedstawił również serię zaleceń dla Sekretarza Generalnego ONZ i rządu Sri Lanki, które zdaniem zespołu posłużą jako ramy dla stałego i konstruktywnego zaangażowania Sekretarza Generalnego i rządu Sri Lanki w sprawę pociągnięcia winnych do odpowiedzialności. Zalecenia te obejmują wszczęcie przez rząd Sri Lanki rzeczywistego dochodzenia i utworzenie przez Sekretarza Generalnego ONZ niezależnego mechanizmu międzynarodowego.
<P>
ONZ oświadczyła, że Sekretarz Generalny ONZ wnikliwie studiuje raporty, wnioski i zalecenia, a Wysoki Komisarz ds. Praw Człowieka ONZ wezwał rząd Sri Lanki do szybkiego wdrożenia zaproponowanych przez zespół środków i zaprowadzenia sprawiedliwości.
<P>
Z kolei rząd Sri Lanki zdecydowanie odrzucił sprawozdanie. Na początku tygodnia wysoka przedstawiciel pani Catherine Ashton wydała w imieniu UE oświadczenie, w którym powtórzyła opinię UE, że niezależny proces mający na celu zajęcie się tymi niezwykle poważnymi zarzutami powinien przyczynić się do umocnienia procesu pojednania i wzmocnienia trwałego pokoju i bezpieczeństwa w Sri Lance.
<P>
Wysoka przedstawiciel podkreśliła, że sprawa rozliczenia powinna być postrzegana jako ważna część procesu narodowego pojednania. Dlatego UE ma nadzieję, że rząd Sri Lanki uzna konstruktywne cele sprawozdania i zachęca go do skupienia się wraz z Sekretarzem Generalnym ONZ nad jego treścią.
<SPEAKER ID="311" NAME="Przewodniczący">
Zamykam debatę.
<P>
Głosowanie odbędzie się niebawem.
<P>
Oświadczenia pisemne (art. 149 Regulaminu)
<SPEAKER ID="312" NAME="Michèle Striffler" LANGUAGE="FR">
Konflikt pomiędzy rządem Sri Lanki i LTTE zakończył się w maju 2009 roku i doprowadził do śmierci ponad 90 000 osób. Liczni mieszkańcy Sri Lanki, którzy zostali przemocą przesiedleni, po zakończeniu działań wojennych powrócili do domów. Nadal jednak pozostało 75 000 uchodźców, którzy żyją w trudnych warunkach w obozach w Tamil Nadu w Indiach. Przed Sri Lanką stoi dwojakiego rodzaju wyzwanie. Musi wyjść z długotrwałego kryzysu. W sprawozdaniu zespołu ONZ opublikowanym 25 kwietnia ustalono, że domniemania wskazujące na naruszenia międzynarodowego prawa humanitarnego i praw człowieka są wiarygodne. W interesie sprawiedliwości i pojednania w Sri Lance leży przeprowadzenie bezstronnego i niezależnego dochodzenia. Kraj ten powinien się również przygotować na różne klęski żywiołowe, takie jak powodzie, obsunięcia ziemi, cyklony, a także suszę, na które jest narażony.
