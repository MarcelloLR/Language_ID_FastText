<CHAPTER ID="007-22">
22. Mechanizm oceny w celu monitorowania stosowania dorobku Schengen (
<SPEAKER ID="136" NAME="Karel De Gucht" LANGUAGE="FR">
Panie przewodniczący! Wczoraj mój kolega, pan wiceprzewodniczący Komisji Jacques Barrot, podkreślił, że celem wniosku jest uwspólnotowienie mechanizmu oceny i zwiększenie jego skuteczności, a jednocześnie zachowanie wzajemnego zaufania między państwami członkowskimi.
<P>
Komisja jest przekonana, że Parlament powinien być zaangażowany w ocenę dorobku Schengen, co obecnie nie ma miejsca. Obywatele powinni mieć dostęp do rezultatów takich ocen.
<P>
Jednakże zgodnie z obowiązującymi traktatami niemożliwe jest zaangażowanie Parlamentu w formie współdecydowania. Z tego względu Komisja podtrzymuje swój wniosek na podstawie obowiązujących traktatów.
<P>
Niemniej jednak po wejściu w życie traktatu lizbońskiego ta sprawa zostanie ponownie otwarta, a Komisja podejmie w odpowiednim czasie decyzję, co uważa za najodpowiedniejszą podstawę prawną dla proponowanego mechanizmu oraz w możliwie jak największym stopniu zaangażuje Parlament Europejski.
<P>
Z tego względu w zależności od sytuacji Komisja może przedłożyć zmienione lub nowe wnioski.
<SPEAKER ID="137" NAME="Carlos Coelho" LANGUAGE="PT">
Doceniam wyjaśnienia przedstawione przez Komisję Europejską, ale chciałbym przypomnieć Izbie, że - jak to już wyraźnie podkreślono w trakcie debaty - chociaż służby prawne Parlamentu Europejskiego uznały legalność podstawy prawnej wniosku Komisji, stwierdziły także, że na podstawie obowiązujących traktatów Komisja Europejska mogła również podjąć tę samą inicjatywę w oparciu o formułę prawną zgodną z uprawnieniami Parlamentu Europejskiego do współdecydowania.
<P>
Ponieważ tak się nie stało, proponuję odesłać przedmiotową inicjatywę do Komisji Swobód Obywatelskich, Sprawiedliwości i Spraw Wewnętrznych, aby Komisja mogła ponownie przemyśleć swoją inicjatywę. Następnie, w terminie, o którym mowa w art. 56 Regulaminu, Parlament spodziewa się otrzymać od Komisji inicjatywę zgodną z zasadami współdecydowania i dającą Parlamentowi Europejskiemu należne mu uprawnienia w celu podjęcia interwencji na rzecz utrzymania większego bezpieczeństwa w strefie Schengen.
<SPEAKER ID="138" NAME="Przewodniczący">
Dziękuję, panie pośle Coelho. Nie ma potrzeby głosowania nad tym wnioskiem, ponieważ skoro Komisja zadecydowała o podtrzymaniu swojego wniosku, jest on automatycznie kierowany z powrotem do komisji, o co zwrócił się pan poseł Coelho.
