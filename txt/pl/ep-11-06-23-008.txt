<CHAPTER ID="008">
Porozumienie międzyinstytucjonalne w sprawie rejestru na rzecz przejrzystości (podpisanie)
<SPEAKER ID="125" NAME="Przewodniczący">
Panie i Panowie! Teraz odbędzie się oficjalne podpisanie bardzo ważnego porozumienia między Parlamentem Europejskim a Komisją Europejską: "rejestru lobbystów”. Nad sprawozdaniem pana posła Casiniego głosowaliśmy podczas poprzedniego posiedzenia plenarnego w Strasburgu, a teraz czeka nas oficjalne podpisanie. Głosowanie odbyło się 11 maja 2011 r.
<P>
Porozumienie oficjalnie podpiszą pani minister Győri, wiceprzewodniczący Komisji Europejskiej Maroš Šefčovič oraz nasi koledzy i koleżanki: wiceprzewodnicząca Parlamentu Europejskiego Diana Wallis, która była w zespole negocjacyjnym, wiceprzewodnicząca Isabelle Durant, wiceprzewodniczący Rainer Wieland oraz przewodniczący Komisji Spraw Konstytucyjnych i sprawozdawca Carlo Casini.
<SPEAKER ID="126" NAME="Enikő Győri">
urzędująca przewodnicząca Rady - Panie Przewodniczący, Panie i Panowie! Pozwolę sobie odczytać oświadczenie polityczne Rady dotyczące rejestru na rzecz przejrzystości.
<P>
"Rada uważa przejrzystość za zasadę o pierwszorzędnym znaczeniu dla Unii Europejskiej. Na mocy traktatów w celu wspierania dobrych rządów oraz zapewnienia udziału społeczeństwa obywatelskiego instytucje, organy, urzędy i agencje Unii powinny prowadzić swoje prace w jak najbardziej otwarty sposób, a decyzje należy podejmować w jak najbardziej otwarty sposób i jak najbliżej obywateli.
<P>
Zgodnie z tymi zasadami Rada nadal dokłada wysiłków w celu jak najpełniejszej realizacji zasady przejrzystości. Dostrzega również, że obywatele oczekują, iż podmioty działające w ich imieniu na szczeblu UE będą przestrzegać najwyższych możliwych standardów.
<P>
Dlatego też Rada z zadowoleniem przyjmuje i popiera inicjatywę podjętą przez Parlament Europejski oraz Komisję na rzecz ustanowienia wspólnego "rejestru na rzecz przejrzystości".
<P>
Zdaniem Rady przejrzystość powinna być zasadą przewodnią w relacjach z przedstawicielami grup interesu; rejestr ten stanowi przydatną podstawę dla dalszych postępów oraz kształtowania interakcji z nimi w otwarty, sprzyjający włączeniu i spójny sposób.
<P>
Rada otrzymała zaproszenie Parlamentu Europejskiego i Komisji, aby przyłączyć się do rejestru. Rada jest gotowa rozważyć swoją potencjalną rolę w ramach rejestru i chętnie omówi możliwe zasady z pozostałymi dwiema instytucjami”.
<SPEAKER ID="127" NAME="Przewodniczący">
Najlepszym rozwiązaniem byłoby ustanowienie wspólnego rejestru zewnętrznych grup interesu dla wszystkich instytucji europejskich. Teraz pragnę zaprosić moich kolegów i koleżanki oraz wiceprzewodniczącego Komisji, aby podeszli do podium w celu podpisania dokumentu.
