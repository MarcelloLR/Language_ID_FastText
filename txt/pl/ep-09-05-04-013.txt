<CHAPTER ID="013">
Porządek obrad
<SPEAKER ID="020" NAME="Przewodniczący">
Rozdano końcowy projekt porządku dziennego bieżącego posiedzenia sporządzony przez Konferencję Przewodniczących podczas zebrania w czwartek, 30 kwietnia 2009 r., zgodnie z art. 132 Regulaminu. Zaproponowano dokonanie następujących zmian:
<P>
Środa:
<P>
Grupa GUE/NGL wniosła o wycofanie z porządku obrad wspólnego oświadczenia dotyczącego sprawozdań panów posłów Leinena, Dehaenego i Broka oraz pań posłanek Guy-Quint i Kaufmann w sprawie traktatu lizbońskiego.
<SPEAKER ID="021" NAME="Mary Lou McDonald">
w imieniu grupy GUE/NGL. - Panie przewodniczący! W imieniu mojej grupy wnoszę o wycofanie tego pakietu sprawozdań z porządku obrad bieżącej sesji. Sądzę, że ta Izba powinna wykazać nieco pokory i szacunku dla procesu demokratycznego. Wszyscy wiemy, że Irlandia odrzuciła traktat lizboński, dlatego też fakt, iż Izba nadal dyskutuje o tej kwestii, wywołuje u mnie pewne zdumienie.
<P>
Z punktu widzenia demokracji jest niewłaściwe, by Parlament Europejski odrzucił irlandzki werdykt lub też był wykorzystywany w nadchodzących miesiącach do wywierania na Irlandię nacisku, żeby przyjęła traktat, który w oczywisty sposób nie jest w naszym interesie ani w interesie Europejczyków. Przypominam paniom i panom posłom, że w Irlandii - i tylko w Irlandii - przeprowadzono demokratyczne głosowanie nad tym traktatem i w jedynym kraju, gdzie był on przedmiotem demokratycznej decyzji, został on odrzucony.
<P>
Proszę zatem, zaledwie kilka tygodni przed wyborami europejskimi, gdy kwestia jakości naszej demokracji jest tak ważna, by sprawozdania te wycofać z porządku obrad i zająć się w zamian zagadnieniami gospodarczymi oraz kwestią bezrobocia, a więc sprawami, które naprawdę mają wpływ na życie naszych obywateli.
<SPEAKER ID="022" NAME="Daniel Cohn-Bendit">
w imieniu grupy Verts/ALE. - (DE) Panie przewodniczący! Te argumenty są wprost niewiarygodne. Ta Izba nie ma dzisiaj ratyfikować traktatu lizbońskiego. Chcemy tylko przygotować się na jego ratyfikację. Jeżeli nie zostanie on ratyfikowany, wszystkie nasze decyzje pójdą na marne. Jeżeli jednak dojdzie do ratyfikacji - co nastąpiłoby w październiku - Parlament będzie musiał od listopada zmienić sposób swojej pracy. Nieprzygotowanie się do tego świadczyłoby o prawdziwej nieodpowiedzialności. Dlatego też debata ta jest konieczna i trzeba podjąć decyzję.
<P>
Ponadto, pani poseł McDonald, uważam, że postępuje pani nie w porządku w stosunku do swojej koleżanki pani poseł Kaufmann, która opuszcza niestety Parlament, odmawiając jej pod koniec pełnienia mandatu szansy ujrzenia, jak Izba przyjmuje tak ważne sprawozdanie. W imieniu pani poseł Kaufmann nie mogę się z panią zgodzić.
<P>
(Oklaski)
<SPEAKER ID="024" NAME="Pedro Guerreiro">
w imieniu grupy GUE/NGL. - (PT) Panie przewodniczący! Proponujemy uwzględnić w porządku obrad debatę dotyczącą reformy wspólnej polityki rybołówstwa, biorąc pod uwagę prezentację przez Komisję Europejską w dniu 22 kwietnia zielonej księgi w sprawie reformy tej ważnej wspólnej polityki, jak również biorąc pod uwagę daleko idące konsekwencje niektórych propozycji zawartych w tym dokumencie dla tego strategicznego sektora oraz rybaków. Wniosek dotyczący uwzględnienia tego punktu w porządku obrad został już w związku z wagą polityczną i aktualnością tematu zgłoszony przez Komisję Rybołówstwa Parlamentu. Bieżąca sesja miesięczna stanowi ostatnią sposobność, by obecny Parlament wyraził swoją opinię w tej sprawie.
<SPEAKER ID="025" NAME="Philippe Morillon" LANGUAGE="FR">
Panie przewodniczący! Problem polega po prostu na tym, że nie starczy nam czasu. Nie ma sensu dzisiaj, w ostatnich godzinach pracy, zaczynać debaty na temat, którego omawianie zakończy się dopiero w 2012 lub 2013 roku.
<P>
Rozmawialiśmy o tym na forum komisji podczas posiedzenia w dniu 30 kwietnia. Zdaniem wszystkich kolegów powinniśmy zaczekać z rozpatrywaniem tej kwestii do początku następnej kadencji parlamentu.
