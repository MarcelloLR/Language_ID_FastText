<CHAPTER ID="021">
Wystąpienia jednominutowe na temat ważnych kwestii politycznych
<SPEAKER ID="176" NAME="Przewodniczący">
Kolejnym punktem są wystąpienia jednominutowe w ważnych kwestiach politycznych.
<SPEAKER ID="177" NAME="Csaba Sógor" AFFILIATION="PPE-DE">
(HU) Historia autonomii Szeklerszczyzny w Rumunii liczy sobie kilka wieków. Dokumenty założycielskie współczesnego państwa rumuńskiego gwarantowały autonomię regionalną Szeklerszczyzny, respektowaną nawet w okresie komunizmu.
<P>
Zważywszy na to, iż w państwach UE zagwarantowane są różne formy autonomii, 8 lutego 2009 r. w Sepsiszentgyörgy (Sfântu Gheorghe) zebrało się kilka tysięcy osób, domagając się od prezydenta wycofania obraźliwych stwierdzeń pod adresem Węgrów zamieszkujących Transylwanię, zagwarantowania proporcjonalnej reprezentacji ludności etnicznej w instytucjach państwowych, zaprzestania celowych przesiedleń na te tereny, zaniechania celowego dławienia gospodarki Szeklerszczyzny, przyspieszenia zwrotu mienia kościelnego i publicznego, powstrzymania ekspansji jednostek wojskowych, utworzenia niezależnych węgierskich uniwersytetów finansowanych przez państwo, uznania języka węgierskiego za oficjalny język regionu oraz uznania praw zbiorowych i autonomii regionalnej Szeklerszczyzny.
<SPEAKER ID="178" NAME="Iliana Malinova Iotova" AFFILIATION="PSE">
(BG) Należy pogratulować niższej izbie czeskiego parlamentu ratyfikacji traktatu lizbońskiego. Jest to jeszcze jedno zwycięstwo idei europejskiej i kolejny dowód na to, że coraz więcej osób wierzy w wartości europejskie. I z tego powodu apeluję, byśmy odcięli się od tych, którzy naruszają te wartości oraz niszczą naszą wiarę w nie.
<P>
Jak możemy złotymi zgłoskami zapisywać nasze prawa podstawowe w Karcie, a równocześnie tolerować wzgardę i krytykę pod ich adresem? Mówimy o tolerancji religijnej i tolerancji ze względu na pochodzenie etniczne, o prawach osób starszych do godnego życia i aktywnego uczestnictwa w życiu społecznym, gdy tymczasem przywódca pewnej bułgarskiej partii politycznej, pełnoprawny członek Europejskiej Partii Ludowej, kreśli linie podziału pomiędzy poszczególnymi grupami etnicznymi lub wiekowymi i narzuca koncepcję dzielenia ludzi na poszczególne kategorie. W jaki sposób mamy traktować takich przywódców? Swoje pytanie kieruję do prawej strony tej Izby, ponieważ przewodniczący EPP, pan poseł Martens, zarekomendował tę właśnie osobę na stanowisko następnego premiera mojego kraju. Odrzućmy podwójne standardy i szanujmy nasze własne działania i słowa. Pamiętajmy, że ponad 50 lat temu zjednoczyła nas kwestia praw człowieka.
<SPEAKER ID="179" NAME="Filiz Hakaeva Hyusmenova" AFFILIATION="ALDE">
(BG) Obecnie wdrażany jest europejski plan naprawy gospodarczej. Kryzys jest problemem powszechnym, jednakże tu i ówdzie pojawia się protekcjonizm i wspieranie krajowych gałęzi przemysłu i krajowego zatrudnienia. Wolności podstawowe, czyli swobodny przepływ pracowników i wolny handel, zostają poddane próbie. Kryzys w poszczególnych państwach podąża odmiennymi ścieżkami. W krajach, które ostatnio uznawane są za tygrysy gospodarcze Unii Europejskiej, w tym w Bułgarii, system bankowy jest stosunkowo stabilny, a bezrobocie na niewysokim poziomie; kraje te mają wysoko wykwalifikowaną siłę roboczą i stabilne waluty. Mając na uwadze dynamikę kryzysu apeluję o aktualizację planu naprawczego, by bardziej przystawał do rzeczywistej sytuacji gospodarczej. W czasach kryzysu kapitał poszukuje obszarów niskiego ryzyka; istnieje możliwość inwestowania w nowe, jeszcze niezagospodarowane technologie, a nie w nierentowne sektory gospodarki. Potencjał gospodarek, które jako ostatnie popadły w recesję powinien zostać wykorzystany do ich ożywienia w pierwszej kolejności, a przy pomocy tych funduszy i know-how mogą one stać się ośrodkami stabilności, dzięki którym można szybciej uzdrowić system finansowy i gospodarkę Unii Europejskiej.
<SPEAKER ID="180" NAME="Andrzej Tomasz Zapałowski" AFFILIATION="UEN">
(PL) Panie Przewodniczący! W dobie rozszerzającego się kryzysu chciałbym pogratulować Komisji Europejskiej zniszczenia polskich stoczni. Egoistyczne podejście elit europejskich, ich radość z powodu utraty pracy przez ponad 100 tys. osób w stoczniach i firmach z nimi współpracujących spowoduje zapewne, iż w najbliższym czasie duża część tych pracowników zjawi się na rynku pracy w Europie Zachodniej. Przecież ta decyzja tylko pogłębiła europejski kryzys.
<P>
Jestem ciekaw, jak zachowają się elity europejskie, czy wykażą solidarność z państwami członkowskimi, w których kryzys przybiera ogromną skalę, czy też zajmą się tylko i wyłącznie swoimi interesami. Właśnie w dobie kryzysu społeczeństwo europejskie zobaczy, czy deklaracje i zasady, które legły u podstaw powstania Unii Europejskiej są prawdziwe, czy tylko i wyłącznie jest to gra jednych państw przeciw drugim wewnątrz instytucji mającej szczytne założenia. W tym kontekście dziwi mnie brak reakcji Komisji na obecne działania wielu członków Unii łamiących obowiązujące zasady, za które ukarana została Polska.
<SPEAKER ID="181" NAME="Rebecca Harms" AFFILIATION="Verts/ALE">
Panie przewodniczący! W zeszłym tygodniu dotarły do mnie pewne dziwne informacje z Irlandii Północnej. Mianowicie pan Sammy Wilson, minister środowiska w rządzie regionalnym, zakazał prowadzenia brytyjskiej kampanii informacyjnej na temat lepszego wykorzystywania energii, organizowanej przez rząd Wielkiej Brytanii. Nie mogę uwierzyć, że troska o nasz wspólny klimat i cele energetyczne - 20% mniej CO2, 20% energii z odnawialnych źródeł i o 20% efektywniejsze wykorzystanie energii - nie znajduje zrozumienia u rządu regionalnego jednego z państw członkowskich.
<P>
Dlatego też zwracam się do Komisji o wyjaśnienie powodów, jakie stoją za tym dziwnym i nieco ekscentrycznym zakazem obowiązującym w Irlandii Północnej. Myślę, że nawet sceptyczny wobec kwestii klimatu pan Wilson powinien mieć na względzie dobro obywateli i wspierać efektywność energetyczną oraz wysiłki na rzecz zmniejszenia rachunków za prąd.
<SPEAKER ID="182" NAME="Ilda Figueiredo" AFFILIATION="GUE/NGL">
(PT) Chciałabym dziś zwrócić uwagę na skandaliczną sytuację firmy Corticeira Amorim w Portugalii. Zyski tej firmy za łączny okres ostatnich dwóch lat przekroczyły 30 milionów EUR, z tego w 2008 r. wyniosły ponad 6 milionów EUR. W tym miesiącu firma Corticeira Amorim ogłosiła jednak, że zwolni blisko 200 pracowników. Winą za to obarczono kryzys. Firma ta zapomina jednak, że to właśnie ci pracownicy pomagali budować tę grupę, która jest warta miliony i która otrzymała pomoc publiczną, w tym fundusze unijne, w celu generowania milionowych zysków, które wciąż osiąga. Dlatego też pragnę zaprotestować w tej Izbie oraz wyrazić moje oburzenie z powodu tak skandalicznej zapowiedzi i mam nadzieję, że wszyscy jednomyślnie potępią firmy, które wykorzystują panujący kryzys, by zwalniać pracowników, mimo iż nadal generują ogromne zyski.
<SPEAKER ID="184" NAME="Przewodniczący">
Zanim wywołam kolejnego mówcę pozwolę sobie z dużą satysfakcją ogłosić, iż dr Ayman Nour, egipski poseł do parlamentu, który kilka lat temu został uwięziony z błahych, zdaniem Rady UE, przyczyn, został dziś uwolniony. Parlament Europejski przyjął wiele rezolucji w jego sprawie, zatem z zadowoleniem ogłaszam, że teraz dr Ayman Nour jest już na wolności.
<SPEAKER ID="185" NAME="Bernard Wojciechowski" AFFILIATION="IND/DEM">
(PL) Panie przewodniczący! Polska wybiera posłów do Parlamentu Europejskiego, lecz ich możliwości działania w kraju są ograniczone. Ich pozycja prawna jest bardzo słaba. Polskie ustawodawstwo nie przyznaje posłom do Parlamentu Europejskiego żadnych instrumentów prawnych zapewniających skuteczne wykonywanie mandatu. Dotyczy to kwestii tak istotnych, jak wywieranie skutecznego wpływu na organy administracji rządowej i samorządu terytorialnego.
<P>
Posłowie i senatorowie polskiego parlamentu mają szereg uprawnień: możliwość uzyskiwania informacji od podmiotów państwowych, interweniowanie w organach administracji rządowej i samorządu, ustawowy czternastodniowy termin na odpowiedź w kwestii interwencji poselskiej. Z europosłem rzadko kto się w Polsce liczy, z wyjątkiem mediów, które szukają taniej sensacji. Na stronie internetowej poinformowałem wyborców o braku możliwości ustawowych form działania przez europosłów. Niechlujność legislacyjna kolejnych ekip prawodawczych w Polsce jest w tym wypadku znana. Uważam, że Parlament Europejski powinien domagać się większych możliwości działania dla swoich przedstawicieli na terenie kraju.
<SPEAKER ID="186" NAME="Jim Allister" AFFILIATION="NI">
Panie przewodniczący! Dystrybucja funduszy unijnych odbywająca się na zasadzie "kto pierwszy, ten lepszy” jest nieprawidłowa. Mimo to w tym tygodniu właśnie tego byliśmy świadkami w Irlandii Północnej. Pani minister, która wedle tej zasady zdecydowała o nonszalanckim podziale funduszy unijnych na rzecz rozwoju obszarów wiejskich, co doprowadziło do upokarzającego i kuriozalnego widowiska, czyli rolników stojących dwa dni w kolejkach po część swoich własnych pieniędzy, jest ministrem niegodnym sprawowania urzędu. Pani minister za jednym zamachem poniżyła ciężko pracujących rolników i wykazała się rażącą niewiedzą na temat podstawowych wymogów rządzących podziałem środków unijnych.
<P>
Powodem tej żenującej sytuacji jest lekkomyślna niezgoda pani minister na przekazanie wystarczających środków na rozwój obszarów wiejskich. Nędzne 50 milionów GBP, które umieściła w osi 1 - z tego jedynie 15 milionów GBP przeznaczono na fundusz modernizacyjny - było przyczyną wtorkowego widowiska.
<P>
Pozwolę sobie wypowiedzieć się jeszcze w jednej kwestii, w obronie pana Wilsona, ministra środowiska Irlandii Północnej. Cieszę się, że nie wpisuje się on w stereotyp rozpowszechniany w tej Izbie przez bezmyślnych histeryków na punkcie zmian klimatycznych.
<SPEAKER ID="187" NAME="Colm Burke" AFFILIATION="PPE-DE">
Panie przewodniczący! Ostatnie badania opinii publicznej opublikowane w gazecie "Irish Times” w poniedziałek wskazują na rosnące poparcie dla traktatu lizbońskiego. 51% respondentów twierdzi, że teraz zagłosowałoby na "tak”, tym bardziej obecnie, gdy gospodarka irlandzka jest niestabilna. Oznacza to wzrost o 8 punktów od ostatniego badania przeprowadzonego przez tę gazetę w listopadzie ubiegłego roku. Liczba osób głosujących na "nie” spadła o 6 punktów do poziomu 33%.
<P>
Co się zaś tyczy obecnych napiętych relacji z Unią Europejską, w sytuacji braku przywództwa ze strony obecnego rządu, należy podjąć próbę wyeliminowania przyczyn leżących u podstaw okresowego zniechęcenia wyborców irlandzkich wobec Unii Europejskiej. Należy zaangażować naród irlandzki w odbudowę zrozumienia i wspieranie procesów europejskich. Można poradzić sobie z niedostateczną komunikacją, gdy pozwoli się na swobodny przepływ dobrych informacji o pozytywnych aspektach członkostwa w UE.
<P>
Moim zdaniem dużo zależy od naszych systemów szkolnictwa, które powinny podkreślać pozytywną rolę Europy. Nie dotyczy to jedynie Irlandii, lecz wszystkich państw członkowskich. Zachęcam do walki z niedoinformowaniem na możliwie wczesnym etapie.
<SPEAKER ID="188" NAME="Marusya Ivanova Lyubcheva" AFFILIATION="PSE">
(BG) Chciałabym zwrócić państwa uwagę na problem odnowionego rozłamu w Bułgarskiej Cerkwi Prawosławnej. Do rozłamu tego doszło w okresie, gdy kraj był wysoce upolityczniony, a Bułgarska Cerkiew Prawosławna, podobnie jak wiele innych struktur, musiała utrzymać pozycję w demokratycznej Bułgarii. Niestety doprowadziło to do tzw. "Drugiego Synodu” Bułgarskiej Cerkwi Prawosławnej, niezgodnego z bułgarską ustawą wyznaniową. Wspomniana ustawa jest bardzo liberalna. Pozwala na zarejestrowanie w Bułgarii każdej religii pod warunkiem, że nie służy ona celom niehumanitarnym. Tzw. "Drugi Synod” chce jednak zarejestrować się jako "Święty Synod Bułgarskiej Cerkwi Prawosławnej”. Ustawa stanowi, że Bułgarska Cerkiew Prawosławna jest tradycyjnie wyznawaną w Bułgarii religią i jest zwolniona z obowiązku rejestracji. Wybór patriarchy i członków Świętego Synodu nie podlega działaniu ustawy. Zwracam się do wszystkich, którzy cenią sobie wolność wyznania zgodnie z własnymi potrzebami duchowymi o niesugerowanie się pokrętnymi definicjami tzw. "Drugiego Synodu”. Synod ten nie może zostać zarejestrowany i nie ma podstawy prawnej.
<SPEAKER ID="189" NAME="Toomas Savi" AFFILIATION="ALDE">
Panie przewodniczący! Zeszłotygodniowe wybory w Izraelu pokazały, że większość obywateli popiera partie opowiadające się za wzmocnieniem militarnym, co ma być najlepszym sposobem zapewnienia bezpieczeństwa w kraju. Pomimo że centrowa partia Kadima zdobyła największą liczbę głosów, fakt, iż partie prawicowe posiadają 65 miejsc w Knesecie (w porównaniu z 50 miejscami w poprzednich wyborach) odzwierciedla zmieniające się poglądy obywateli Izraela na konflikt izraelsko-palestyński. Partie te wolą rozwiązania siłowe, a nie poleganie na wydających się nie mieć końca nieskutecznych rozmowach pokojowych.
<P>
Bliski Wschód powinien być jednym z priorytetów wspólnej polityki zagranicznej i bezpieczeństwa Unii Europejskiej, a stabilność w całym regionie zależy w znacznym stopniu od relacji izraelsko-palestyńskich. Dlatego sprawą nadrzędną dla Unii Europejskiej jest kontynuacja rozmów pokojowych oraz przywrócenie Izraelczykom i Palestyńczykom nadziei, że pokojowe współistnienie jest możliwe.
<SPEAKER ID="190" NAME="Mirosław Mariusz Piotrowski" AFFILIATION="UEN">
(PL) Panie przewodniczący! Jutro z wizytą w Parlamencie Europejskim gościł będzie prezydent Czech Vaclav Klaus. Pamiętni skandalu wywołanego na Hradczanach mamy nadzieję, że prezydent państwa sprawującego przewodnictwo w Unii Europejskiej zostanie godnie przyjęty i otoczony należytym szacunkiem. Słuszne opinie wyrażone przez prezydenta Klausa na temat traktatu lizbońskiego próbuje się okryć wrzawą maskującą to, że głównym hamulcowym wprowadzenia traktatu w życie mogą okazać się Niemcy. Kluczowa będzie decyzja Trybunału Konstytucyjnego w Karlsruhe. Połowa jego składu, jak podają media, ma poważne wątpliwości, czy nie narusza on krajowej konstytucji. Pokazuje to, że z tak ważną decyzją nie należy się spieszyć, co dostrzega nie tylko przybywający do nas prezydent Czech.
<SPEAKER ID="191" NAME="László Tőkés" AFFILIATION="Verts/ALE">
(RO) Po jesiennych wyborach w Rumunii i utworzeniu nowego rządu wśród rumuńskich elit politycznych zaobserwowaliśmy gorliwy powrót do podsycania nastrojów antywęgierskich, niczym na Słowacji.
<P>
Zorganizowana przez węgierskie kościoły demonstracja, która odbyła się 9 lutego w Sfântu Gheorghe, była właśnie wyrazem protestu przeciwko szerzeniu tych nastrojów. W petycji zainicjowanej w czasie demonstracji tysiące osób należących do lokalnej społeczności Szeklerszczyzny protestowało przeciwko zmianom w proporcjach etnicznych w regionie będącym następstwem bezpośredniego zaludniania regionu grupami Rumunów z innych obszarów.
<P>
Prezydent Traian Băsescu oskarżył absurdalnie Węgrów w tym regionie o dokonywanie czystek etnicznych. W tym samym czasie, w trakcie wyborów lokalnych w okręgu Kluż, na ulotkach demokratów podżegano do nienawiści wobec kandydatów węgierskich używając tego samego oszczerstwa. Po dekadach dyskryminacji i negowaniu praw, kto oskarża kogo?
<P>
Chciałbym zwrócić uwagę Parlamentu na fakt, że w Rumunii, nawet obecnie, mamy do czynienia z procesem ciągłego ujednolicania i rumunizacji Transylwanii subtelnymi metodami poprzez sztuczną zmianę proporcji etnicznych.
<SPEAKER ID="192" NAME="Gerard Batten" AFFILIATION="IND/DEM">
Panie przewodniczący! 12 lutego 2009 r. nakazem ministra spraw wewnętrznych holenderskiemu posłowi, Geertowi Wildersowi odmówiono wjazdu do Wielkiej Brytanii. Po raz pierwszy demokratycznie wybranemu politykowi, reprezentującemu demokratyczną partię z demokratycznego kraju europejskiego nie pozwolono na wjazd do Wielkiej Brytanii.
<P>
To dziwne, że rząd brytyjski potrafi znaleźć środki prawne przeciwko panu Wildersowi, a nie jest w stanie zapobiec wjazdowi różnej maści terrorystów, ekstremistów politycznych i religijnych, gangsterów, przestępców, gwałcicieli i pedofilów z Unii Europejskiej, a nawet z całego świata.
<P>
Być może zakaz dla pana Wildersa ma coś wspólnego z rzekomą groźbą ze strony brytyjskiego członka Izby Lordów, lorda Ahmeda, że jeżeli pan Wilders miałby się pojawić w Izbie Lordów, na zewnątrz zgromadziłoby się 10 000 demonstrujących muzułmanów. Było to ustępstwo wobec średniowiecznych poglądów i wygląda na to, że między krajami Unii Europejskiej nie do końca mamy swobodny przepływ idei.
<SPEAKER ID="193" NAME="Mairead McGuinness" AFFILIATION="PPE-DE">
Panie przewodniczący! Odnośnie do traktatu lizbońskiego, mój kolega mówił o wzroście poparcia dla traktatu wśród wyborców irlandzkich, jednak rzekłabym, że jedna jaskółka wiosny nie czyni. Na sprawę należy spojrzeć z perspektywy ostatnich badań Eurobarometru, które pokazują, że poparcie dla irlandzkiego członkostwa w Unii Europejskiej spadło o 10 punktów procentowych z 77% wiosną 2006 r. do 67% jesienią 2008 r. Faktycznie stoi przed nami zadanie przekonania wyborców irlandzkich do korzyści, jakie niesie Unia Europejska.
<P>
Z tego względu ostrożnie traktowałabym pomysł ustalenia wcześniejszej daty drugiego referendum w Irlandii. Sądzę, że musimy być ostrożni, musimy dać wyborcom irlandzkim czas na wyjaśnienie kwestii spornych i na przeprowadzenie wyczerpującej publicznej debaty - a w odpowiednim czasie dać wyborcom możliwość wyrażenia opinii.
<SPEAKER ID="194" NAME="Vasilica Viorica Dăncilă" AFFILIATION="PSE">
(RO) Obecny kryzys gospodarczy i finansowy jest ważnym testem dla Europy, która teraz, bardziej niż kiedykolwiek, musi pokazać jedność w podejmowaniu działań wspomagających naprawę gospodarki w jak najszybszym czasie.
<P>
Budżety państw członkowskich znajdują się pod ogromną presją wyzwań, którym muszą stawić czoła, dlatego należy znaleźć jak najlepsze instrumenty i działania, by nie dopuścić do znacznego przekroczenia limitów przewidzianych przez Komisję dla deficytu budżetowego oraz by nie dopuścić do podejmowania działań protekcjonistycznych przez niektóre państwa członkowskie lub działań na rzecz producentów prywatnych.
<P>
Takie decyzje powinny szybko przechodzić procedury przyjęcia, aby nie przedłużać kryzysu, a przede wszystkim, aby umożliwić odzyskanie zaufania do rynków finansowych i nie przedłużać kryzysu także z politycznego punktu widzenia, również z uwagi na zbliżające się wybory do Parlamentu Europejskiego.
<P>
Jednym z możliwych rozwiązań dla finansowania wydatków publicznych mogłaby być emisja euroobligacji. Powinniśmy jednak, w oparciu o podejmowane kroki, uwzględnić ryzyko nadmiernego zadłużania się i obciążania przyszłych pokoleń spłatą tych zobowiązań.
<SPEAKER ID="195" NAME="Ignasi Guardans Cambó" AFFILIATION="ALDE">
(ES) Panie przewodniczący! Półtora roku temu przyjęliśmy dyrektywę w sprawie usług mediów audiowizualnych. U podstaw tekstu legła zasada poszanowania kraju pochodzenia, którą uznaliśmy za nieodzowną dla zapewnienia swobodnego przepływu informacji audiowizualnych w Unii Europejskiej.
<P>
Dyrektywa jednakże nie może być stosowana w moim kraju, Hiszpanii, ponieważ dotyczy sytuacji w obrębie jednego państwa członkowskiego. Wspólnota autonomiczna Walencji narzuca zasadę dokładnie odwrotną i z powodów politycznych forsuje zamknięcie stacji przekaźnikowych, które dotąd umożliwiały obywatelom odbieranie sygnałów telewizji publicznej z Katalonii.
<P>
Innymi słowy mamy całkowitą wolność obiegu informacji audiowizualnych pomiędzy państwami członkowskimi Unii Europejskiej, ale równocześnie trzeba zauważyć, że w Hiszpanii istnieją władze obawiające się tejże wolności kulturowej, która jest tak istotna. Jest tak istotna, że została wprowadzona w całej Europie, a mimo to w Hiszpanii niektórzy nie mają dostępu do programów telewizyjnych nadawanych przez innych. To paradoks, którym chciałem się z państwem podzielić.
<SPEAKER ID="196" NAME="Zdzisław Zbigniew Podkański" AFFILIATION="UEN">
(PL) (początkowo mikrofon wyłączony) tragiczniejszych okresów w historii ludzkości. W jej trakcie śmierć poniosło kilkadziesiąt milionów osób. Wiele z tych ofiar zostało pozbawionych życia w ponad dwunastu tysiącach niemieckich obozów zagłady, obozów koncentracyjnych funkcjonujących na terenie III Rzeszy i w krajach podbitych. Dziś próbuje się wypaczyć prawdę o tamtych tragicznych latach i upowszechnia się informacje, jakoby obozy te były obozami polskim czy łotewskimi, a nie niemieckimi. Przoduje w tym niemiecka prasa. Ostatnio Die Welt informował, że Majdanek był polskim obozem koncentracyjnym.
<P>
W związku z tym przygotowałem projekt rezolucji, która zmierza do ujednolicenia nazewnictwa obozów koncentracyjnych poprzez dopisanie do ich nazw słów "niemiecki” lub "nazistowski” obóz koncentracyjny. Moją inicjatywę przyjęła grupa polityczna UEN, niestety doszły do mnie informacje, że jest ona blokowana na Konferencji Przewodniczących.
<P>
Panie i Panowie Posłowie! Unia Europejska może trwać i rozwijać się tylko wtedy, gdy będzie kierowała się prawdą historyczną i poszanowaniem praw człowieka. Zwracam się więc z prośbą do pań i panów posłów o poparcie inicjatywy UEN, tak by już nikt nigdy więcej nie wypaczał historii i nie czynił z ofiar katów, a z katów ofiary.
<SPEAKER ID="197" NAME="Nicolae Vlad Popa" AFFILIATION="PPE-DE">
(RO) Ponieważ niektórzy moi węgierscy koledzy skarżyli się niedawno, że ich prawa nie są respektowane w Rumunii, chciałbym przywołać kilka faktów.
<P>
Zbliżająca się kampania wyborcza nie powinna być źródłem ataków i obelg wymierzonych w kierunku państwa usankcjonowanego prawem, które przy pomocy swojego ustawodawstwa proponuje pewien model relacji między grupami etnicznymi. Szacunek dla praw mniejszości jest zagwarantowany w rumuńskiej konstytucji.
<P>
Obywatele pochodzenia węgierskiego są reprezentowani proporcjonalnie w strukturach administracji lokalnej. Partie mniejszości węgierskiej dla przykładu mają 195 burmistrzów i czterech przewodniczących rad okręgów, 2684 radnych i 108 członków władz regionalnych. Ponieważ stanowią one większość we wspomnianych wyżej władzach lokalnych i regionalnych, zarządzają lokalnymi budżetami według własnego uznania. Na tym właśnie polega lokalna autonomia.
<P>
Na szczeblu parlamentarnym mniejszość węgierska ma 3 posłów w Parlamencie Europejskim, 22 posłów oraz 9 senatorów w parlamencie krajowym i od 12 lat uczestniczy w rządzeniu Rumunią. Skargi, które usłyszeliśmy są jawną agitacją wyborczą.
<SPEAKER ID="198" NAME="Luis Yañez-Barnuevo García" AFFILIATION="PSE">
(ES) Panie przewodniczący! Referendum w Wenezueli zakończyło się zwycięstwem kampanii na "tak”, co zostało uznane przez opozycję demokratyczną.
<P>
Prawdą jest również fakt, że w czasie kampanii szanse były nierówne i że partia rządząca uzyskała miażdżące wsparcie całego aparatu państwowego, podczas gdy opozycja doznawała ciągłych prześladowań i działała pod przymusem.
<P>
Nawet w tych warunkach kraj został podzielony praktycznie na pół i bardzo trudno będzie zbudować przyszłość tylko z jedną z tych grup. Unia Europejska powinna propagować dialog, integrację i konsensus pomiędzy politykami wenezuelskimi i liderami społecznymi dla dobra kraju.
<P>
Nieprzemyślane postawy, oskarżenia i obelgi nie pomogą Wenezueli w odnalezieniu drogi do stworzenia państwa demokratycznego, pluralistycznego i wolnego.
<P>
Dlatego krytykujemy decyzję rządu wenezuelskiego w sprawie wydalenia hiszpańskiego posła, a zwłaszcza sposób, w jaki tego dokonano. Jednakże namawiamy przedstawicieli tej Izby do powstrzymywania się w czasie wizyt do krajów trzecich od wygłaszania oświadczeń naruszających obowiązujące lokalnie prawo, a szczególnie od obrażania głowy państwa niezależnie od tego, jak bardzo zasługuje ona na krytykę. Takie postawy narażają na szwank przyszłe misje Parlamentu Europejskiego do innych krajów.
<SPEAKER ID="199" NAME="Marian Harkin" AFFILIATION="ALDE">
Panie przewodniczący! Pragnę odnieść się do kwestii przejrzystego i prawidłowego etykietowania żywności, w szczególności mam tu na myśli drób i wieprzowinę.
<P>
W chwili obecnej mięso może być przywożone do Unii Europejskiej spoza niej w znacznie zmienionej postaci - mam tu na myśli mięso panierowane lub w cieście - następnie etykietowane i sprzedawane jako produkt unijny. Jest to całkowity nonsens, a etykieta ma za zadanie oszukać konsumenta. Potrzebujemy etykiet z krajem pochodzenia, by konsumenci mogli podejmować decyzję na podstawie pełnej informacji.
<P>
Spotykamy się również z sytuacjami, gdy mięso drobiowe i wieprzowe jest zamrażane, a następnie rozmrażane, etykietowane i sprzedawane jako świeże. Jest to nie tylko przykład nieprawidłowego etykietowania, ale również jest to potencjalnie niebezpieczne dla zdrowia człowieka.
<P>
Zwracam uwagę, że Hilary Benn, minister środowiska Wielkiej Brytanii i minister w gabinecie cieni, wezwała do bardziej przejrzystego etykietowania. Jestem przekonana, że wiele osób w UE byłoby jego zwolennikami, jako że nikt nie chciałby oszukiwać konsumentów. Pragnę poprosić Komisję o zajęcie się tą sprawą w trybie pilnym.
<SPEAKER ID="200" NAME="Hanna Foltyn-Kubicka" AFFILIATION="UEN">
(PL) Panie przewodniczący! Podczas dzisiejszego posiedzenia grupa UEN jednomyślnie przyjęła projekt rezolucji wzywającej do ustanowienia 25 maja Dniem Bohaterów Walki z Totalitaryzmem. Jej tekst zostanie niebawem przesłany do przedstawicieli najwyższych władz Unii, w tym także do pana przewodniczącego Pötteringa. Wybór daty 25 maja nie jest przypadkowy - to dzień, w którym w 1948 r. sowieckie władze zamordowały rotmistrza Witolda Pileckiego, polskiego żołnierza, który dobrowolnie udał się do obozu zagłady w Oświęcimiu, by budować tam ruch oporu. Po ucieczce, do końca wojny walczył z nazistami, by po wkroczeniu do Polski wojsk radzieckich rozpocząć podziemny bój z kolejnym okupantem. Pilecki był tylko jednym z wielu Europejczyków, którzy stracili życie w walce z bestialskimi systemami totalitarnymi. Wielu pozostało nieznanych, ale odwaga i poświęcenie wszystkich zasługuje na pamięć. Dlatego proszę pana, panie przewodniczący, o wsparcie inicjatywy naszej grupy.
<SPEAKER ID="201" NAME="Alexandru Nazare" AFFILIATION="PPE-DE">
(RO) Najnowsza historia Unii Europejskiej daje pozytywne przykłady ochrony praw mniejszości. Dotyczy to również mniejszości węgierskiej w Rumunii. Mniejszość ta cieszy się rozlicznymi prawami, w tym do piastowania funkcji administracyjnych, a prawa te są nieustannie wspierane przez prezydenta Rumunii Traiana Băsescu.
<P>
Jednak w innych obszarach nadal mamy dużo do zrobienia. Chciałbym poruszyć teraz problem społeczności romskiej. To test badający zdolność Unii Europejskiej do integracji grup o wysokim ryzyku wykluczenia społecznego.
<P>
Przykład rumuńskiego piłkarza ręcznego Mariana Cozmy, brutalnie zamordowanego przez dwóch członków węgierskiej społeczności romskiej, pokazuje nam po raz kolejny, że przestępczość nie zna granic oraz że ignorowanie problemów tej społeczności przynosi wręcz odwrotny skutek.
<P>
Sytuacja tej mniejszości, która ze swojej natury zamieszkuje wiele krajów i narażona jest na wykluczenie społeczne, może ulec poprawie jedynie wskutek przyjęcia wspólnej polityki na szczeblu europejskim. Mając to na względzie przedłożyłem wraz z moim kolegą Rareşem Niculescu rezolucję w sprawie utworzenia europejskiej agencji na rzecz Romów. Unia Europejska wypracowała strategię na rzecz mniejszości romskiej, jednak nie dysponuje żadną agencją, która mogłaby tę strategię spójnie i skutecznie wcielać w życie.
<P>
By pozostać liczącą się siłą na arenie międzynarodowej zachowując równocześnie wewnętrzną spójność, UE musi być w stanie stworzyć paneuropejski klimat tolerancji.
<SPEAKER ID="202" NAME="Vicente Miguel Garcés Ramón" AFFILIATION="PSE">
(ES) Panie przewodniczący! Właśnie wróciłem z Wenezueli, gdzie zostałem zaproszony przez instytucje wyborczą jako członek międzynarodowej grupy wspierania wyborów na referendum 15 lutego.
<P>
Europejscy członkowie tej grupy przedłożyli Narodowej Radzie Wyborczej sprawozdanie z ogólnie pozytywną oceną procesu jeśli chodzi o organizację, przejrzystość, uczestnictwo, swobodę i tajność głosowania oraz bezpieczeństwo na wszystkich jego etapach.
<P>
W związku z oświadczeniem wygłoszonym przez pana posła Herrero w telewizji wenezuelskiej mogę stwierdzić, iż przysłużyło się ono unieważnieniu procesu wyborczego, zawierało poważne oskarżenia przeciwko instytucjom demokratycznym w tym kraju i otarło się o wtrącanie się do wewnętrznej polityki suwerennego kraju.
<P>
Parlament nie powinien sprzyjać jakiemukolwiek rodzajowi konfrontacji z demokratycznymi instytucjami w Wenezueli. Jednakże od samego pana Herrero zależy, czy w tej Izbie złoży wyjaśnienia na temat działań, które dotyczą nas wszystkich.
<SPEAKER ID="203" NAME="Călin Cătălin Chiriţă" AFFILIATION="PPE-DE">
(RO) Obalam oskarżenia wysunięte przez moich kolegów Csaba Sógora i László Tőkésa pod adresem Rumunii.
<P>
Rumunia jest państwem członkowskim Unii Europejskiej, członkiem NATO, Rady Europy, Organizacji Bezpieczeństwa i Współpracy w Europie i zgodnie ze standardami europejskimi szanuje prawa człowieka i prawa osób należących do mniejszości narodowych. Rumunia stosuje się do litery i ducha wszystkich ważnych traktatów międzynarodowych w tym zakresie.
<P>
Język węgierski jest używany wedle prawa w administracji w każdym miejscu i okręgu, gdzie mniejszość węgierska stanowi ponad 20% ludności. Jest to sytuacja de facto i de iure. Rumunia oferuje cały wachlarz możliwości edukacyjnych dla Węgrów w ich języku ojczystym w przedszkolach, szkołach podstawowych, średnich, zawodowych, na wydziałach uniwersytetów aż do poziomu magisterium i doktoratu. W rejonach, gdzie przedstawiciele mniejszości węgierskiej żyją obok społeczności rumuńskiej przestrzega się zasady, że dla wszystkich dzieci pochodzenia węgierskiego szkoły otwierają oddziały z węgierskim jako językiem wykładowym. Na wypadek gdyby o tym nie pamiętali, Uniwersytet Babeşa i Bolyaia w Kluż-Napoce dysponuje trzema oddziałami odpowiednio z rumuńskim, węgierskim i niemieckim jako językami wykładowymi. Dodatkowo dynamicznie rozwijają się w tej instytucji studia judaistyczne, a Romowie mają zagwarantowane miejsca na uniwersytecie.
<SPEAKER ID="204" NAME="Csaba Sándor Tabajdi" AFFILIATION="PSE">
(HU) Panie przewodniczący! Chciałbym pogratulować twórcom oficjalnej strony internetowej Parlamentu Europejskiego, serwisu prasowego PE za poszanowanie wielojęzyczności i za używanie nazw miejscowych w językach narodowych na każdej ze stron. Pozwala to obywatelom Unii Europejskiej na zdobycie informacji o pozostałych 26 krajach w ich językach ojczystych. Czeska strona o Niemczech pokazuje Köln jako Kolín, tymczasem francuska - jako Cologne. Słowackie strony o Węgrzech używają nazw miast po słowacku tak jak powinny. Dla Węgrów mieszkających na Słowacji równie naturalne powinno być odwoływanie się do wioski czy miasta gdzie się urodzili w swoim ojczystym języku - węgierskim.
<P>
Dlatego też z radością przyjmuję fakt, że parlament słowacki przyjął ustawę o szkolnictwie publicznym gwarantując w podręcznikach wydawanych w języku mniejszości używanie nazw geograficznych w języku mniejszości. W ten sposób, jeśli ustawa zostanie przyjęta, poprzedni stan rzeczy może zostać przywrócony i Węgrzy będą mogli ponownie używać węgierskich nazw miejscowych.
<SPEAKER ID="205" NAME="James Nicholson" AFFILIATION="PPE-DE">
Panie przewodniczący! Chciałbym zwrócić państwa uwagę na sytuację, jaka zaistniała w moim okręgu wyborczym wczoraj rano, kiedy to rolnicy zostali zmuszeni do stania w kolejkach pod budynkami rządowymi, w niektórych przypadkach przez dwa dni, aby ubiegać się o dotacje w ramach funduszu unijnego na modernizację gospodarstwa rolnego.
<P>
Minister rolnictwa naszego rządu lokalnego zdecydowała przyznać te dotacje zgodnie z zasadą "kto pierwszy, ten lepszy”. Opisać to można jedynie jako nieodpowiedni sposób radzenia sobie z przyznawaniem pieniędzy unijnych na rozwój obszarów wiejskich. Z tego powodu z radością przyjąłem fakt, że wczoraj Komisja oficjalnie zakwestionowała ważność procedury przyznawania tych dotacji.
<P>
Zdajemy sobie sprawę z faktu, że nie każdy rolnik może skorzystać z tego konkretnego pakietu finansowego. Jednakże mam poczucie, że sytuacja ta obrazuje tragiczny stan sektora rolniczego, zwłaszcza w moim regionie, skoro rolnicy zmuszeni są do stania w kolejkach przez parę dni pod gołym niebem zimą, próbując zdobyć skromne sumy dotacji unijnych.
<SPEAKER ID="206" NAME="Silvia-Adriana Ţicău" AFFILIATION="PSE">
(RO) Wdrożenie pakietu w sprawie energii i zmian klimatycznych zakłada poważne inwestycje w działania mające na celu redukcję emisji gazów cieplarnianych.
<P>
Budynki odpowiadają w 40% za zużycie energii pierwotnej. Wzrost efektywności energetycznej budynków pomoże zredukować zużycie energii pierwotnej oraz poziom emisji dwutlenku węgla.
<P>
W przyszłym roku, w połowie okresu 2007-2013, Komisja wraz z państwami członkowskimi dokona oceny programów operacyjnych i stopnia absorpcji funduszy strukturalnych. Wzywam państwa członkowskie do rewizji sposobów wykorzystania funduszy strukturalnych i przyznania priorytetu efektywności energetycznej budynków oraz mobilności w miastach na lata 2010-2013.
<P>
Zachęcam Komisję Europejską i państwa członkowskie do podniesienia kwot przyznanych każdemu państwu członkowskiemu w ramach EFRR z 3% do 15% i przeznaczenia ich na zwiększenie efektywności energetycznej budynków i stopnia wykorzystania energii odnawialnej. Wzrost ten pozwoli państwom członkowskim na większą elastyczność w wykorzystaniu funduszy strukturalnych, przyspieszając przy tym ich absorpcję, zwłaszcza w dobie obecnego kryzysu gospodarczego.
<SPEAKER ID="207" NAME="Ryszard Czarnecki" AFFILIATION="UEN">
(PL) Panie przewodniczący! Z wielkim smutkiem i poruszeniem chciałem powiedzieć, że w ostatnich dniach zginął w Pakistanie nasz rodak, polski inżynier, ale jest to kolejny obywatel kraju członkowskiego Unii Europejskiej, który ginie właśnie w tamtym regionie. To kolejna śmierć, która pokazuje, że istnieje świat antywartości, świat ludzi, którzy nie uznają tego, co w innych cywilizacjach jest rzeczą świętą - ludzkiego życia.
<P>
Myślę, że ten dramatyczny fakt, kolejny zresztą, powinien być dla nas kolejnym, istotnym sygnałem i asumptem do tego, aby zjednoczyć się w walce ze światem antywartości, także w walce politycznej i w kontekście - trzeba to również powiedzieć wprost - wspólnego frontu antyterrorystycznego. Myślę, że ci politycy w Unii Europejskiej, którzy uważają, że można walczyć z terrorem bez przemocy, są w błędzie
<SPEAKER ID="208" NAME="Oldřich Vlasák" AFFILIATION="PPE-DE">
(CS) Narastający kryzys gospodarczy dotyka wszystkie kraje Unii Europejskiej. Jednak rosnące bezrobocie nie jest powodem do łamania podstawowych zasad wspólnego rynku. Tu, w tej Izbie, chciałbym zaprotestować przeciwko oświadczeniom składanym przez prezydenta Francji Nicolasa Sarkozy'ego, w których wzywa francuskiego producenta Peugeot do przeniesienia fabryki z czeskiego miasta Kolín z powrotem do Francji. Takie stwierdzenia wypowiadane przez polityków pragnących chronić firmy i wywierać na nie nacisk w dobie kryzysu są zupełnie nieuzasadnione. Próby protekcjonizmu i zamykania się krajów są niepożądane i podważają znaczenie Unii Europejskiej.
<P>
Dyrektor oddziału Banku Rezerw Federalnych w Dallas, Richard Fisher, powiedział: "Protekcjonizm jest dla gospodarki jak działka kokainy. Może cię pobudzić, ale uzależnia i prowadzi do śmierci gospodarczej”. Miejmy to na uwadze, oprzyjmy się naciskom populistycznym i nie traćmy zimnej krwi w konfrontacji z kryzysem. Skupmy się na konsekwentnej realizacji priorytetów prezydencji czeskiej i propagujmy ideę otwartej Europy bez barier.
<SPEAKER ID="209" NAME="Iuliu Winkler" AFFILIATION="PPE-DE">
Panie przewodniczący! Po wyborach w Rumunii w listopadzie ubiegłego roku utworzona została wielka koalicja obejmująca 73% miejsc w dwóch izbach parlamentu rumuńskiego.
<P>
Jednym z pierwszych działań podjętych przez tę koalicję było wypracowanie schematu podziału między sobą stanowisk kierowniczych w państwowych instytucjach publicznych i w administracji publicznej w Rumunii.
<P>
Jest to sytuacja nie do zaakceptowania z dwóch powodów. Po pierwsze prowadzi ponownie do stronniczości administracji państwowej, co narusza ustawę o statusie urzędnika służby publicznej. Po drugie w regionach, gdzie ludność węgierska stanowi znaczącą większość, podejmowane działania mają wydźwięk anty-mniejszościowy: urzędnicy publiczni pochodzenia węgierskiego są zastępowani osobami pochodzenia rumuńskiego. 8 lutego w Sfântu Gheorghe (Sepsiszentgyörgy) zgromadziło się ponad 3 tysiące osób protestujących przeciwko grom politycznym rumuńskich partii i domagających się respektowania praw społeczności węgierskich.
<SPEAKER ID="210" NAME="Nicodim Bulzesc" AFFILIATION="PPE-DE">
Panie przewodniczący! W odniesieniu do sprawozdania w sprawie przestrzegania praw pacjentów w transgranicznej opiece zdrowotnej chciałbym podkreślić kwestię prawa pacjentów do informacji o dostępnych lekach i możliwościach leczenia. Europejski pacjent powinien mieć prawo do wiarygodnej informacji zdrowotnej o najnowszych dostępnych lekach, możliwości leczenia w kraju i za granicą, skutkach prawnych i finansowych jakie pociąga za sobą leczenie za granicą, o zwrocie kosztów leczenia i wielu innych kwestiach. W chwili obecnej nie dysponujemy tego rodzaju wiarygodną informacją. W niektórych krajach istnieją pewne inicjatywy w tym względzie, jednak brak jest środków, które byłyby skuteczne na szczeblu europejskim.
<P>
Problemy, z którymi mamy do czynienia mają charakter ogólnoeuropejski. Dlatego też popieram pomysł stworzenia europejskiej sieci świadomości zdrowotnej. Sieć taka mogłaby składać się z organizacji pacjentów ze wszystkich państw członkowskich i ściśle współpracować ze służbą zdrowia i decydentami politycznymi. W nadziei na uświadomienie Komisji potrzeby lepszego informowania 150 milionów europejskich pacjentów, zainicjowałem pisemną deklarację w sprawie świadomości zdrowotnej. Wszyscy przecież bywamy pacjentami i nigdy nie wiadomo, kiedy znów nimi będziemy.
<SPEAKER ID="211" NAME="Maria Petre" AFFILIATION="PPE-DE">
(RO) Dziś i jutro w naszym budynku napotkają państwo młodych studentów z Republiki Mołdowy. Przybyli oni do Parlamentu Europejskiego, ponieważ w ich własnym kraju nie mogą głośno wypowiadać się, a jeśli to robią, muszą się liczyć z represjami.
<P>
Wszystkie sprawozdania Komisji Europejskiej, nasze przesłuchania w Komisji w sprawie praw człowieka i doniesienia od społeczeństwa obywatelskiego w Mołdowie wskazują na to, że swoboda wypowiedzi jest niejednokrotnie łamana, a media nie mogą być niezależne. W 2008 roku dziesiątki młodych ludzi wykorzystujących fora internetowe do wyrażania swoich poglądów było przesłuchiwanych i straszonych więzieniem.
<P>
Proszę o zainteresowanie się nimi. Zaproście ich do swoich biur, wysłuchajcie ich i podpiszcie pisemną deklarację nr 13/2009 stworzoną dla nich, aby dać im, temu pokoleniu zza wschodniej granicy naszej zjednoczonej Europy, możliwość swobody wypowiedzi.
<SPEAKER ID="212" NAME="Avril Doyle" AFFILIATION="PPE-DE">
Panie przewodniczący! Zgodnie z dyrektywą 2000/84/WE czas letni rozpoczyna się w ostatnią niedzielę marca, a kończy w ostatnią niedzielę października. Pragnę zaproponować, by okres ten przedłużyć celem zmaksymalizowania wielu korzyści ekonomicznych, a także korzyści związanych z bezpieczeństwem i ochroną środowiska, które wiążą się z okresem obowiązywania czasu letniego.
<P>
W 2005 roku Stany Zjednoczone wdrożyły program wydłużenia czasu letniego o cztery tygodnie - dodatkowe trzy tygodnie wiosną i dodatkowy tydzień jesienią. Zostało już jasno dowiedzione, że rozwiązanie to pomogło w redukcji zarówno zużycia energii, jak i emisji dwutlenku węgla. Jak się okazuje, w raporcie sporządzonym przez Amerykański Departament Energii wykazano, iż wydłużenie czasu letniego, w którym oszczędza się energię, o cztery tygodnie oszczędziło tyle energii, że wystarczyłoby jej na zasilanie około 100 tysięcy domów rocznie.Podobnie w ostatnich badaniach przeprowadzonych przez Uniwersytet w Cambridge sugeruje się również, że wydłużenie czasu letniego doprowadziłoby do zmniejszenia zużycia energii i emisji dwutlenku węgla, jako że w godzinach największego zapotrzebowania na energię tj. codziennie między 16:00 a 21:00 pracuje wiele dodatkowych elektrowni, które są kosztowne i emitują zwiększoną ilość dwutlenku węgla.
<P>
Jako sprawozdawczyni przeglądu unijnego systemu handlu uprawnieniami do emisji, który stanowi główny element unijnego pakietu przyjętego w grudniu przez tę Izbę w sprawie energii i zmian klimatycznych, zachęcam do rozważenia tej propozycji; byłby to wkład w wypełnienie celu dwóch °C. Zatem wnoszę o przegląd dyrektywy w sprawie ustaleń dotyczących czasu letniego.
<SPEAKER ID="213" NAME="Hans-Peter Martin" AFFILIATION="NI">
(DE) Panie przewodniczący! Chciałbym wystąpić z dwiema sugestiami. Traktat lizboński był dziś wielokrotnie wspominany. Od tej Izby oczekiwalibyśmy przynajmniej zdolności rozróżnienia oponenta traktatu lizbońskiego od oponenta UE. Ponadto jeśli Irlandczycy musieliby głosować ponownie, dobrze by było, gdyby byli traktowani uczciwie, a nie poddawani manipulacjom, podważającym stosowane dotąd zasady, wedle których głosy na "tak” i na "nie” miały równe szanse pojawić się publicznie, co zostało okrzyknięte triumfem demokracji - czy to aby naprawdę triumf demokracji?
<P>
Moja druga uwaga jest taka, że Izba ta - rzecz jasna - zauważalnie ekscytuje się nadchodzącymi wyborami. Proponowałbym dochodzenie w sprawie specyficznego podejścia tej Izby do problemów globalnego kryzysu finansowego na przestrzeni lat oraz zbadanie kto jak głosował, gdyż wówczas odkryjemy, że większość tych, którzy działają obecnie jako strażacy tak naprawdę pomagało wzniecić ten pożar.
<SPEAKER ID="214" NAME="DanutBudreikait" AFFILIATION="ALDE">
(LT) W styczniu tego roku Komisja Europejska przedłożyła pakiet dodatkowych propozycji w sprawie finansowania energii i projektów sieci szerokopasmowych wyszczególnionych w europejskim planie ożywienia gospodarczego. Proponuje się przeznaczenie na te projekty kwoty 5 miliardów euro, przy czym 3,5 miliardy euro zostanie wykorzystane z budżetu na rolnictwo z 2008 roku. Jednakże w ubiegłym tygodniu 6 krajów zablokowało propozycję Komisji. Najwyraźniej są to te same kraje, które tworzą obecną perspektywę finansową i domagają się zmniejszenia swojego udziału w budżecie unijnym do 1% PKB. Wracamy do nacjonalizmu i protekcjonizmu, które były konsekwentnie odrzucane przez 50 lat, od samego momentu powstania Wspólnoty. Drodzy koledzy! Tylko solidarność między krajami może nam pomóc w walce z wyzwaniami kryzysu gospodarczego i finansowego oraz zapewnić przyszłość UE.
<SPEAKER ID="215" NAME="Przewodniczący">
Tym samym zamykam ten punkt.
