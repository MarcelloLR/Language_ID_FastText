<CHAPTER ID="016">
Wpływ marketingu i reklamy na równość statusu kobiet i mężczyzn (debata) 
<SPEAKER ID="767" NAME="Przewodniczący">
Kolejnym punktem porządku obrad jest sprawozdanie (2008/2038 (INI)) sporządzone przez Evę-Britt Svensson w imieniu Komisji Praw Kobiet i Równouprawnienia w sprawie wpływu marketingu i reklamy na równość statusu kobiet i mężczyzn.
<SPEAKER ID="485" NAME="Eva-Britt Svensson">
sprawozdawczyni. - (SV) Panie przewodniczący! Chciałabym podziękować moim kolegom i koleżankom z Komisji Praw Kobiet i Równouprawnienia, a zwłaszcza sprawozdawcy pomocniczemu za doskonały i konstruktywny wkład w to sprawozdanie.
<P>
Prezydencja Rady podkreśliła znaczenie zwalczania stereotypów płciowych. Jest to jeden z sześciu obszarów priorytetowych prezydencji. Dlatego też uważam, że dla nas tu w Parlamencie ważne jest, aby przedstawić nasz poglądy na temat problemu stereotypów płciowych oraz sposobu, w jaki wpływają one na równość kobiet i mężczyzn.
<P>
W celu uniknięcia nieporozumień, chciałabym przede wszystkim oświadczyć i jasno stwierdzić, że w sprawozdaniu tym z pewnością nie zalecam przyjęcia żadnego nowego aktu prawnego w tym obszarze, ani na szczeblu UE, ani na szczeblu krajowym. Środki, jakie proponuję, dotyczą krajowych organów samorządowych, które już istnieją i które reprezentują producentów, reklamodawców i konsumentów. Organy te powinny działać na rzecz zwiększenia świadomości na temat znaczenia reklam prezentujących stereotypy płciowe. Państwa członkowskie powinny także zagwarantować istnienie organów, do których opinia publiczna może kierować skargi. Uważam także, że ustanawiany Europejski Instytut ds. Równości Kobiet i Mężczyzn powinien przeprowadzić badanie dotyczące sposobu, w jaki tego typu reklamy wpływają na równość. Musimy mieć więcej informacji.
<P>
A więc dlaczego jest to istotne? Jest to istotne, ponieważ reklamy są wszędzie, w naszych domach, w przestrzeni publicznej, w gazetach, w mediach itp. Bez wątpienia ma to na nas wpływ, czy sobie z tego zdajemy sprawę, czy nie. Przedsiębiorstwa nie inwestowałyby miliardów w reklamy, jeżeli nie przynosiłyby one żadnego rezultatu.
<P>
Obecnie reklamy i marketing stanowią nie tylko próbę sprzedania towarów, ale również próbę sprzedania całego stylu życia, kultury. Musimy zachowywać się w określony sposób i działać w określony sposób, aby spełniać oczekiwania różnych norm. Jest szczególnie ważne, aby zwalczać to zjawisko tam, gdzie ma ono wpływ na młodych ludzi, którzy szukają dorosłej tożsamości, przyszłych dróg edukacji itp. Chcę, aby każdy człowiek miał możliwość wyboru bez świadomego czy nieświadomego wpływu różnych norm opartych na stereotypach płciowych.
<P>
Obecnie reklamodawcy nie mają możliwości stworzenia reklamy produktu, który zwiększa problemy z zakresu ochrony środowiska naturalnego czy przyspiesza zmiany klimatu. Mam wizję, w której w przyszłości równie trudno będzie sprzedać produkty, które mają przesłanie bazujące na dyskryminacji płci lub stereotypie płciowym.
<P>
Jestem również przekonana, że dzięki zwiększonej świadomości w zakresie znaczenia reklam, konsumenci, zarówno mężczyźni, jak i kobiety, przestaną kupować produkty, wykorzystujące tego typu metody reklamy. Równie mocno jestem przekonana, że konsumenci będą faworyzować przedsiębiorstwa stosujące świadomą politykę reklamową, niedopuszczającą reklam opartych na stereotypach płciowych. Będzie to istotny czynnik sukcesu dla przedsiębiorstw i reklamodawców, którzy zaprezentują własną odpowiedzialność poprzez wpływ na i przyczynianie się do większej równości. W końcu jest to cel, który - jak twierdzimy - wszyscy podzielamy. Jest to tylko jeden z wielu czynników, ale jest on bardzo ważny.
<SPEAKER ID="487" NAME="Viviane Reding">
komisarz. - Panie przewodniczący! Chciałabym podziękować Parlamentowi Europejskiemu i sprawozdawczyni, pani poseł Svensson, za zajęcie się tą bardzo delikatną kwestią, dotyczącą tego, w jaki sposób marketing i reklamy wpływają na równość kobiet i mężczyzn.
<P>
Reklamy odgrywają istotną rolę w finansowaniu mediów. Ograniczają one cenę okładek magazynów i gazet oraz gwarantują, że czytelnikom nieodpłatnie udostępnia się wiele treści audiowizualnych. Ma to duże znaczenie dla swobody wyrażania opinii i różnorodności, czyli kwestii, która często jest poddawana pod debatę w tej Izbie.
<P>
Przez ostatnie lata mieliśmy do czynienia z gromadzeniem zakazów i środków kontroli nakładanych na reklamy - papierosy, alkohol, tłuste jedzenie - a niedługo wprowadzone zostaną nowe zasady dotyczące tego, jak producenci samochodów mają reklamować emisje CO2. Reklama jest łatwym celem, ponieważ o wiele łatwiej jest poddać ją regulacji niż rozwiązać wiążące się nią problemy, które często mają złożony charakter - chociaż w omawianym dzisiaj sprawozdaniu jest mowa o dodatkowych środkach kontroli reklamy, tym razem dotyczących subiektywnego obszaru polityki płci.
<P>
Jako komisarz ds. społeczeństwa informacyjnego i mediów, uznaję podstawowe obawy dotyczące polityki, ale również zastanawiam się, jaki będzie wpływ tych obaw, jeżeli przejdą ona na cały sektor i ogół społeczeństwa. Ponieważ coraz trudniej jest coś reklamować z powodu mniejszej ilości pieniędzy i tych wszystkich zakazów, reklamodawcy ograniczyli rolę reklam w swoich wydatkach na marketing. Istnieją inne sposoby sprzedawania produktów bez reklamowania ich w mediach: na przykład promocje produktów. Jest to bardzo szkodliwe dla pluralizmu mediów, ponieważ większość prasy papierowej - gazety i magazyny - nie uzyskuje wystarczającego przychodu, aby kontynuować publikację.
<P>
W przedmiotowym sprawozdaniu nie uwzględniono pozytywnych aspektów, które wspierają założenia tego sprawozdania w celu ochrony obywateli. Pragnę przytoczyć kilka przykładów. Art. 3 dyrektywy o usługach mediów audiowizualnych zawiera definicję godności ludzkiej i niedyskryminacji w odniesieniu do reklam audiowizualnych. Komisja, i mogę państwa o tym zapewnić, zagwarantuje, aby transpozycja tej dyrektywy przez państwa członkowskie odzwierciedlała założenia prawodawcy.
<P>
W sprawozdaniu tym nie podkreśla się także wartościowej roli, jaką odegrała samoregulacja. Tutaj też chcę przytoczyć kilka przykładów. Powinniście państwo być świadomi, że w bardzo dobry sposób zareagowano na, cytuję, "budzące zastrzeżenia wykorzystywanie stereotypów”, i podam państwu bardzo konkretny przykład. Branża odzieżowa zaprzestała realizowania swoich kampanii "porno lasek”, które prezentowały kobiety wyłącznie jako obiekty seksu. A więc istnieją środki legislacyjne mające na celu rozwiązywanie problemów.
<P>
W tym względzie powinniśmy mieć bardzo realistyczne podejście. Reklamy to skrócony środek masowego przekazu, pojawiający się na stronie w gazecie lub w trzydziestosekundowym spocie reklamowym. To, co w sprawozdaniu określa się jako "wykorzystywanie stereotypów” może być jedynie szybkim sposobem na połączenie danego produktu z określoną grupą konsumentów. Może również odzwierciedlać mało kreatywną pracę. Z drugiej strony, istnieją dobre i złe reklamy, i jako komisarz ds. społeczeństwa informacyjnego i mediów muszę przyjąć, że swoboda wyrażania opinii również obejmuje prawo do porażki - nawet znacznej - nawet, jeżeli nam się to nie podoba. Gdybym zwróciła się do tego forum o podjęcie w tej sprawie decyzji, myślę, że nikt nie negowałby prawa do jej niepodjęcia.
<P>
Jak uznaje się w przedmiotowym sprawozdaniu, nie istnieje żadna rozstrzygająca analiza, która wiązałaby wykorzystywanie stereotypów z nierównością płci. Tworzenie polityki wymaga znacznego oparcia na dowodach, a nie tylko na silnie utrzymywanych poglądach, a na tym właśnie opieramy nasze wnioski dotyczące polityki w zakresie tego, w jaki sposób Komisja popiera pozytywne zalecenia przedstawione w sprawozdaniu PE. Na przykład, wymiana najlepszych praktyk między regulatorami jest czymś, do czego zawsze zachęcamy. Edukacja, badania i dodatkowe debaty bez wątpienia powinny być kontynuowane.
<P>
Pragnę podkreślić, że obecnie już przez dziewięć lat na stanowisku komisarza ds. społeczeństwa informacyjnego i mediów, występowałam na rzecz szkolnych kursów z zakresu umiejętności korzystania z mediów. Uważam, że najważniejszą rzeczą byłoby, gdybyśmy byli w stanie wzbudzić krytyczną ocenę wśród młodzieży w celu zapoznawania się z reklamami, odrzucania złych reklam, czegoś, co jest zupełnie nieistotne dla naszego społeczeństwa. Chciałabym skoncentrować się na najlepszej praktyce, takiej jak mój ulubiony przykład hiszpańskich nagród za reklamy, które w odpowiedni sposób odnoszą się do kwestii płci. To jest droga, którą należy podążać, i dlatego też powinniśmy podkreślać elementy pozytywne i dążyć do osiągnięcia dalszego postępu, ponieważ warto o to walczyć.
<SPEAKER ID="489" NAME="Esther Herranz García">
w imieniu grupy PPE-DE. - (ES) Panie przewodniczący! Prawdziwa wolność kończy się tam, gdzie zaczyna się wolność innego człowieka, a im większa wolność mediów, tym większa wolność społeczeństwa; ograniczenie wolności zaczyna się właśnie od cenzury reklam i ma dalszy wpływ na treść redakcyjną.
<P>
Dlatego też Europejska Partia Ludowa przedłożyła poprawki do przedmiotowego sprawozdania, aby zmienić kilka totalitarnych aberracji, które są sprzeczne z zasadą wolnego społeczeństwa.
<P>
Marketing i przemysł reklamowy w Europie korzysta już z samoregulacji, a w państwach członkowskich istnieje wystarczające ustawodawstwo. Marketing i reklamy nie tylko leżą w sferze mediów, ale formują one część naszego życia i na całe szczęście w tych obszarach pracują doskonali profesjonaliści, którzy w większości są świadomi wpływu, jaki mają na równowagę społeczną. Dlatego też Europejska Partia Ludowa zagłosuje przeciw poprawkom i ustępom przedstawionym przez komunistów, ponieważ rzucają oni kalumnie rozpowszechnionego szowinizmu i seksizmu na pracowników w tym sektorze, a to jest błędne zachowanie.
<P>
W Europejskiej Partii Ludowej wierzymy w równość mężczyzn i kobiet, ale wierzymy również, że należy ją popierać bez oczerniania innych. Wierzymy, że należy chronić dzieciństwo i młodość oraz że dzieci i młodzież muszą być wychowywane przez własne rodziny i przez społeczeństwo jako całość. Wychowywane w zakresie wartości, które umożliwią im bycie dobrymi ludźmi.
<P>
Jestem przekonana, że sekciarskie wykorzystywanie równości, jakie jest celem przedmiotowego sprawozdania, jest poważnym błędem i PPE-DE oczywiście na to nie pozwoli. Głęboko wierzymy, że nasze poprawki zostaną przyjęte, abyśmy byli w stanie poprzeć to sprawozdanie. W przeciwnym razie wstrzymam się podczas końcowego głosowania z powodu poszanowania dla pomocniczości państw członkowskich oraz poszanowania dla profesjonalistów w sektorze marketingu i reklamy.
<P>
Nie sądzę, aby krytykowanie krajowych praw oraz przekraczanie uprawnień tego Parlamentu było dla nas dobre, ponieważ w przyszłości ograniczy to naszą wiarygodność.
<SPEAKER ID="491" NAME="Bernadette Vergnaud">
w imieniu grupy PSE. - (FR) Panie przewodniczący, pani komisarz, panie i panowie! Przedmiotowe sprawozdanie nie ma tak błahego charakteru, na jaki mogłaby wskazywać pora, jaką jest ono omawiane. Pragnę również podziękować pani poseł Svensson za pracę, jaką wykonała i za jej współpracę.
<P>
Marketing i reklamy są wszechobecne w naszym społeczeństwie i przyczyniają się do tworzenia społecznych konstruktów, które czasem mają niepożądany wpływ w postaci dyskryminacji lub uciekania się do uproszczonych stereotypów płciowych. Reklamy z pewnością stanowią źródło kreatywności i tego typu zwroty czasem są wykorzystywane na skalę międzynarodową w celach humorystycznych. Jednak reklamodawcy nie mogą zapominać, że mają do odegrania ważną rolę edukacyjną, że musimy rozwijać krytycyzm młodych ludzi w celu wyeliminowania wszelkich form dyskryminacji wynikającej z tego, co czasem jest poniżającym wizerunkiem opartym na płci, który mógłby narazić godność poszczególnych osób na szwank.
<P>
Celem przedmiotowego sprawozdania nie jest poddawanie w wątpliwość wolności publicystycznej czy kreatywności, ale zachęcanie podmiotów w tym sektorze do ulepszania istniejących systemów samoregulacji, do współpracy z właściwymi władzami w celu ulepszenia kodeksów najlepszych praktyk oraz do bycia świadomym własnych obowiązków w odniesieniu nie tylko do równości płci, ale również to zdrowia fizycznego i psychicznego, które często jest narażane przez naciski będące rezultatem kryteriów piękna, które są ustalane jako pożądane normy.
<P>
Dlatego też zwracam się do państwa o odrzucenie tych wszystkich poprawek, które mają na celu skreślenie fragmentów tego tekstu, ponieważ straciłby on na znaczeniu.
<SPEAKER ID="493" NAME="Sophia in 't Veld">
w imieniu grupy ALDE. - (NL) Panie przewodniczący! Jestem świadoma istnienia problemu opisanego przez spawozdawczynię. Wyobrażam sobie misję rozpoznawczą wysłaną z Marsa. Mają oni zamiar przybyć na Ziemię i w celach przygotowawczych zapoznają się jedynie z reklamami, aby uzyskać obraz mieszkańców tej planety. Potem przybywają tutaj i ku swojemu zaskoczeniu widzą, że kobiety nie są zainteresowane jedynie produktami czyszczącymi i nie siedzą przez cały dzień bezczynnie, czekając aż ich mąż wróci z pracy do domu. Kobiety są niezależne i inteligentne i zarabiają własne pieniądze, a więc również są konsumentami. Ponadto przybysze dowiadują się, że na Ziemi istnieją inne rodzaje rodzin, których nigdy nie widuje się w reklamach, takie jak rodziny z jednym rodzicem i pary gejów z dziećmi, rodziny imigrantów i, na przykład, ludzie na wózkach inwalidzkich czy z zaburzeniami mowy. Ich nigdy nie ma w reklamach. Oczywiście zgadzam się ze sprawozdawczynią w tym zakresie.
<P>
Mimo to zgadzam się z uwagami pani komisarz Reding i mojego kolegi z grupy PPE-DE. Wciąż istnieje coś takiego, jak swoboda wyrażania opinii. Dlatego też nie uważam, że powinniśmy w jakikolwiek sposób ingerować w treść reklam. Najlepsza praktyka jest lepszym pomysłem. Oczywiście nie mogę wymienić tu żadnych marek, ale chodzi mi o włoską firmę odzieżową, która od 20 lat łamie tabu, a także i o inne produkty.
<P>
Oprócz tego przedmiotowe sprawozdanie ma zbyt szeroki kontekst, ponieważ tytuł brzmi: "marketing i reklamy”, a dotyczy ono również podręczników szkolnych, telewizji, Internetu, gier wideo i wielu innych kwestii. Mówiąc szczerze, moim zdaniem UE nie powinna się w to mieszać.
<P>
Jest również mowa o problemie reklam usług seksualnych. To zupełnie mija się z celem. Smak i molarność mogą się różnić i nie uważam, że możemy narzucać je w sposób jednolity na szczeblu UE.
<P>
Wreszcie, przyglądając się wizerunkowi kobiet, jaki był tworzony w reklamach przez ostatnie 50 lat, zauważam z satysfakcją, że kobiety są o wiele bardziej sprytne, niż się uważa. Nie pozwalają one reklamom, aby uniemożliwiły im uzyskanie niezależności.
<P>
Wreszcie, jeżeli na prawdę chcemy coś osiągnąć, mam dwie propozycje. Po pierwsze, jeżeli nie podobają nam się reklamy, my, konsumenci, możemy zastrajkować, a po drugie, sugeruję, aby przynajmniej jedna kobieta została mianowana na jedno z najwyższych czterech stanowisk w Unii Europejskiej.
<SPEAKER ID="495" NAME="Ewa Tomaszewska">
w imieniu grupy UEN. - Panie Przewodniczący! Chciałabym zwrócić uwagę na fakt pojawiania się reklam, zarówno w telewizji, także publicznej, jak i na billboardach, których treść lub forma poniżają osoby pojawiające się w materiałach marketingowych. Najczęściej dotyczy to kobiet, ale nie wyłącznie. Odbieranie prawa do godności, uprzedmiotowianie osób, przedstawianie ich jako prezentujących niski poziom umysłowy, czy mogących stanowić przedmiot zainteresowań wyłącznie w sferze seksu, prowadzi do wytworzenia u nieprzygotowanego odbiorcy poczucia niedowartościowania. Obniża jego aktywność w realizacji planów życiowych, ogranicza ich zamierzenia. Dotyczy to przede wszystkim ludzi młodych, co oznacza, że skutki takich działań mogą być dotkliwsze. To jeden z licznych efektów wszechobecnego konsumpcjonizmu. Dla wielu ważniejszy jest zysk, osiągany choćby i niegodnymi metodami, niż traktowanie osoby ludzkiej jako podmiotu, jako szczególnej wartości, którą należy chronić. Dlatego ważne są ograniczenia prawne takiej działalności.
<SPEAKER ID="497" NAME="Hiltrud Breyer">
w imieniu grupy Verts/ALE - (DE) Panie przewodniczący! Równość kobiet i mężczyzn jest jedną z wartości i celów Unii Europejskiej. UE zamierza osiągnąć taką równość w każdym obszarze swojej działalności. Nie do pomyślenia jest, aby obszar reklam został wyłączony. W związku z tym z zadowoleniem przyjmują sprawozdanie sporządzone przez panią poseł Svensson, która zajęła się tą istotną kwestią i przedstawiła zrównoważone sprawozdanie. Szczerze pani za to dziękuję.
<P>
Reklamy wpływają na nas w sposób podświadomy. Jednym z głównych skutków jest sposób, w jaki tworzy to stereotypy płciowe. Dyskryminacja w reklamach jest sprzeczna z celem równości. UE nie robi wystarczająco dużo, aby wyeliminować seksizm i dyskryminację w mediach. W związku z tym musimy stwierdzić jasno, że Europa to Europa wartości. Nie chcemy żadnych mizoginistycznych reklam, żadnych reklam, które traktują kobiety przedmiotowo lub upajają się prymitywnymi stereotypami o kobietach. To samo oczywiście tyczy się reklam o mężczyznach.
<P>
Byłabym zachwycona, gdyby z drugiej strony reklamy mogły wstrząsnąć naszym zgnuśniałym postrzeganiem ról, naszymi wizerunkami mężczyzn i kobiet. Jednakże niestety sektor reklamy wytyczył linie frontu przeciw czemuś, co w rzeczywistości było pewnikiem, mianowicie przeciw szacunkowi, w zwłaszcza szacunkowi dla kobiet. Nie mogę zrozumieć, dlaczego sektor reklamy robi burzę w szklance wody. Celowo mówię o burzy, ponieważ to przykuwa uwagę, niestety tylko wielu pań posłanek w tej Izbie.
<P>
W odniesieniu do tego wszystkiego możemy z pewnością się zgodzić w kwestii następujących podstawowych zasad: musimy być bardziej świadomi dyskryminacji w mediach, a także konieczne są krajowe organy monitorujące, które będą rozpatrywać skargi. Tak na marginesie, podobne organy istnieją już w wielu państwach członkowskich. Dlatego też nie mogę zrozumieć o co to całe zamieszanie. Chciałam nawet, abyśmy posunęli się dalej w tym sprawozdaniu. Z tego powodu mam nadzieję, że faktycznie uda nam się uzgodnić wsparcie dla omawianej kwestii, ponieważ potrzebujemy tego sprawozdania jako podstawy i nie powinniśmy osłabiać go jeszcze bardziej.
<SPEAKER ID="499" NAME="Urszula Krupa">
w imieniu grupy IND/DEM. - Panie Przewodniczący! Pomimo wielu pozytywnych aspektów zawartych w sprawozdaniu - zauważania negatywnego wpływu mediów, marketingu i reklamy, które w karykaturalny i przedmiotowy sposób przedstawiają osoby, dyskryminując i uwłaczając godności - chciałabym jednak zaprotestować przeciwko niektórym tezom o cechach manipulacji, z kreowaniem nowoczesnego egalitarnego społeczeństwa bez wzorców moralnych. Co prawda przy pomocy różnych terapii hormonalnych i psychologicznych można eksperymentować na ludziach, jednak odbywa się to kosztem ciężkich urazów i powinno być zakazane, przynajmniej w takim zakresie, w jakim ograniczane są doświadczenia na zwierzętach.
<P>
Zarówno męskość, jak i kobiecość, jako dwoista postać konstytucji somatycznej człowieka, są osobowościowe, stanowiąc również pierwiastek osobotwórczy. Niemożliwa jest zamiana ról, ponieważ te wpisane są w naturę człowieka. Obok dostrzegania wpływu reklam, słuszniejszy byłby postulat kontroli etyczno-prawnej, po uprzednim przyjęciu uniwersalnego systemu wartości, najlepiej opartego na prawie bożym.
<SPEAKER ID="501" NAME="Edit Bauer" AFFILIATION="PPE-DE">
(SK) Czasami nawet nie zdajemy sobie sprawy z tego, że konsekwencje polityki reklamowej mają daleko idący wpływ na utrzymywanie stereotypów, co oznacza niemal przeszkodę nie do pokonania dla zmian, wymaganych do osiągnięcia określonych celów, w tym celów lizbońskich.
<P>
Jednakże pomimo tego możemy również stwierdzić, że reklamy jako takie mają wiele zalet. Powinniśmy zdać sobie sprawę z tego, że polityka reklamowa, zwłaszcza w odniesieniu do kobiet i mężczyzn, spowalnia proces harmonizacji życia prywatnego i zawodowego, ponieważ bardzo często przedstawia ona wizerunek kobiety, która z uśmiechem na ustach spełnia wszystkie swoje często sprzeczne ze sobą zadania, pełniąc różne role społeczne, często odgrywane pod znaczną presją czasową.
<P>
Problemem jest nie tylko utrzymywanie się przestarzałych stereotypów na temat ról mężczyzn i kobiet, ale także ich dalsze umacnianie, ponieważ eksperci ostrzegają, że reklamy nie tylko umacniają, ale i tworzą oczekiwania. Jedną z najbardziej zdumiewających oznak takiej sytuacji jest liczba dziewcząt cierpiących na anoreksję.
<P>
Ponieważ marketing i reklamy wykorzystują lub niewłaściwie wykorzystują istniejące stereotypy, przyjmowanie przez Radę Europejską rezolucji zwalczających stereotypy jest bezsensowne, ponieważ będą one zupełnie bezskuteczne.
<P>
Jednakże rozwiązaniem z pewnością nie będzie jakiś określony europejski kodeks postępowania. Problem z marketingiem i reklamami nie może zostać przypisany mediom jako takim. Szkoda, że w przedmiotowym sprawozdaniu, próbując rozwiązać ten problem, wybiera się drogę, która będzie niepraktyczna albo nie doprowadzi do celu.
<SPEAKER ID="503" NAME="Marusya Ivanova Lyubcheva" AFFILIATION="PSE">
(BG) Panie przewodniczący, pani komisarz, koledzy i koleżanki! Uważam przedmiotowe sprawozdanie za bardzo istotne i konieczne. Środowisko, jakie bezustannie nas otacza, ma wyjątkowe znaczenie dla kształtowania nastawienia, sposobu postępowania i podejście do problemów, w tym do równości. Marketing, reklamy, media, Internet i telewizja mogą prowadzić zarówno do bardzo pozytywnych, jak i bardzo negatywnych nastawień do idei równości płci.
<P>
Bez ograniczenia wolności w działalności mediów, organizacji i instytucji zajmujących się marketingiem i reklamą, bez narzucania cenzury, powinniśmy rozważyć negatywne konsekwencje, potępić prezentowanie kobiet w niekorzystnym świetle, jako obiekty prowokujące do przemocy, seksizmu, lub przedstawianie w formie zdjęć "napalonych” kobiet i jeszcze bardziej napalonych, kuszących napojów alkoholowych. Czyż to nie jest poniżające?
<P>
Skoro postrzegamy równość jako partnerstwo, uważamy, że tolerancja marketingu i reklam na te problemy w taki sam sposób odnosi się do mężczyzn. Reklamy i marketing powinny tworzyć nowy sposób rozumienia równości, powinny odzwierciedlać etyczne modele równości kobiet i mężczyzn, a nie niszczyć filozofię równości poprzez dążenie do osiągnięcia zysku. W związku z tym marketing i reklamy powinny tworzyć środowisko społecznego zrozumienia na rzecz perspektyw społecznych.
<P>
W przedmiotowym sprawozdaniu podkreśla się również konieczność szerzenia w mediach zasad równości płci poprzez programy i materiały przeznaczone dla różnych grup wiekowych, popularyzacji dobrych praktyk w zakresie poszanowania, doceniania różnic pomiędzy płciami, w zakresie niedyskryminacji. To uformuje kulturę równości i stworzy równość.
<SPEAKER ID="505" NAME="Zita Pleštinská" AFFILIATION="PPE-DE">
(SK) Reklamy stanowią nieodłączną część naszego życia i mają one niezaprzeczalny wpływ na zachowanie społeczeństwa i formowanie opinii publicznej.
<P>
W sprawozdaniu tym jego autorka, pani poseł Svensson, formułuje wnioski, z którymi się zgadzam. Są to głównie wnioski wskazujące na konieczność ochrony dzieci i młodzieży przed negatywnymi reklamami. Reklamowanie usług seksualnych i prostytucji ma szkodliwy wpływ na dzieci od najmłodszych lat.
<P>
Mam inny pogląd niż sprawozdawczyni w odniesieniu do sposobu, w jaki określony cel może zostać osiągnięty. Na szczeblu europejskim trudno jest nam ingerować w wolność mediów i nie przestrzegać zasady pomocniczości. Nie sądzę, aby udało nam się przyjąć europejski kodeks etyczny w zakresie marketingu i reklamy.
<P>
Nasza obawa o młode pokolenie musi zostać rozwiana głównie przez rodziców i nauczycieli. Jestem przekonana, że główna odpowiedzialność ciąży na rodzicach i nauczycielach, którzy mają możliwość nauczać dzieci jak korzystać z telewizji i nowych technologii w sposób rozsądny i odpowiedzialny.
<SPEAKER ID="507" NAME="Zbigniew Zaleski" AFFILIATION="PPE-DE">
Rezolucja przeakcentowuje sprawę nierówności mężczyzn i kobiet oraz stereotypów płciowych. Należy mówić o negatywnych stereotypach. Co prawda nierówność płci jest ważnym elementem złej reklamy, ale są też inne.
<P>
Po pierwsze, wiele eksperymentów psychologicznych pokazuje jak dzieci, szczególnie dzieci, ale też starsi, uczą się agresji, negatywnych postaw i zachowań z telewizji i z innych mediów. Co ważne, nawiązując do pani Reding, odnośnie do pomysłów szkolnych, to powiem jako psycholog, że badania pokazują, iż ludzie są przekonani o tym, że szczególnie telewizja i reklama nie mają na nich wpływu w takim stopniu, w jakim rzeczywiście mają. Marketing i reklama w mediach manewrują między informacją, promocją i manipulacją, problem jest w ich rozróżnianiu. Jeżeli wolna reklama nie czyni zadość zasadom moralnym, społecznym i psychologicznym, to szkodzi. I ten aspekt jest chyba najistotniejszy.
<SPEAKER ID="509" NAME="Monica Maria Iacob-Ridzi" AFFILIATION="PPE-DE">
(RO) Chciałabym przedstawiać pewne praktyczne środki, przy pomocy których moglibyśmy zająć się kwestią negatywnego wpływu materiałów reklamowych na równość płci w Europie.
<P>
Z punktu widzenia właściwego europejskiego prawodawstwa, kluczową kwestią jest zasada państwa pochodzenia. Ma to również zastosowanie do materiałów reklamowych, dzięki czemu materiał zaakceptowany przez krajową radę radiofonii i telewizji w jednym państwie członkowskim musi zostać zaakceptowany do nadawania we wszystkich innych państwach członkowskich.
<P>
Ostatnio mieliśmy do czynienia z oczywistymi przykładami dyskryminacji, promowanej przez tworzenie materiałów reklamowych, wstrzymanie nadawania których w państwach członkowskich nie mogło zostać zawieszone. W związku z tym jestem zdania, że należy wprowadzić odstępstwa od zasady kraju pochodzenia w sytuacji, gdy stwierdzone zostanie naruszenie europejskiego paktu na rzecz równości płci przez obraźliwe materiały w mediach. Skoro już dyskutujemy na temat obszaru wchodzącego w zakres kompetencji Wspólnoty, a mianowicie handlu usługami audiowizualnymi, jestem zdania, że należy wprowadzić kary dla producentów promujących dyskryminujące wizerunki poprzez materiały reklamowe, które byłyby egzekwowane przez Komisję Europejską.
<SPEAKER ID="511" NAME="Marie Panayotopoulos-Cassiotou" AFFILIATION="PPE-DE">
(EL) Panie przewodniczący! Popieramy zarówno gospodarkę rynkową, jak i konkurencyjność. W związku z tym na podstawie zdrowej konkurencji, domagamy się, aby przedstawiano prawdę; produkty muszą ze sobą konkurować na podstawie czystych faktów.
<P>
Wolność nie oznacza braku odpowiedzialności, a reklamy nie stanowią sposobu umożliwiającego każdemu przechwalanie się swoim produktem. Rozmawialiśmy dziś rano o walce z dyskryminacją i bardzo dziwne jest to, że ci, którzy popierają likwidację dyskryminacji nie chcą chronić ludzkiej godności poprzez przyjęcie samoregulacji w odniesieniu do reklam.
<P>
Gratuluję pani komisarz, ponieważ często za pośrednictwem swoich wniosków pokazywała ona, że podejmuje działania na rzecz ochrony nieletnich i wartości przy pomocy mediów, a zwłaszcza nowoczesnych technologii.
<SPEAKER ID="513" NAME="Agnes Schierhuber" AFFILIATION="PPE-DE">
(DE) Panie przewodniczący! Popieram pogląd, że rodzice i opiekunowie prawni ponoszą największą odpowiedzialność za sposób, w jaki postępują z dziećmi. Obecnie świat biznesu postrzega i traktuje dzieci jako ważnych konsumentów. Dlatego też istotne jest, aby uświadamiać je od jak najwcześniejszych lat w zakresie znaczenia reklam i ich potencjalnych niekorzystnych skutków. Jednakże nie wierzę w ideę, zgodnie z którą powinniśmy poddać tę kwestię regulacji w całej Europie.
<P>
Również, jak powiedziała pani komisarz, w ramach systemu edukacyjnego musimy starać się od jak najmłodszych lat pokazywać dzieciom odpowiednią drogę, uświadamiając im zarówno możliwości, jak i zagrożenia wiążące się z reklamami.
<SPEAKER ID="515" NAME="Eva-Britt Svensson">
sprawozdawczyni. - (SV) Dziękuję państwu ze tę debatę. Chciałabym wyjaśnić jedną sprawę - przedmiotowe sprawozdanie sporządziła Zjednoczona Lewica Europejska, tylko tyle. W odniesieniu do poprawek, chciałabym państwu przypomnieć, że 53 poprawki złożone przez różne grupy polityczne, w tym cztery poprawki złożone przez panią Herranz Garcíę, zostały przyjęte w komisji.
<P>
Zawarto odniesienie do swobody wyrażania opinii. Nie trzeba przypominać, że swoboda wyrażania opinii jest święta. W sprawozdaniu tym nie ma ani słowa o nowym prawodawstwie, ani na szczeblu UE, ani w państwach członkowskich. Jest to kwestia, którą kraje muszą zająć się indywidualnie. W sprawozdaniu koncentrujemy się na już istniejących organach, samoregulujących wspólnych organach, w ramach których producenci, reklamodawcy i konsumenci wspólnie określają najlepsze metody.
<P>
Komisja twierdzi, że konieczne jest przeprowadzenie bardziej rozstrzygającej analizy w kwestii tego, w jaki sposób ma to wpływ na równość. Zgadzam się z tym i dlatego też zostało to podkreślone w sprawozdaniu. Konieczne jest przeprowadzenie dodatkowych badań. Konieczne jest pobudzenie krytycyzmu! Właśnie o to chodzi w przedmiotowym sprawozdaniu! O zwiększanie świadomości, a tym samym o zwiększanie krytycyzmu!
<SPEAKER ID="516" NAME="Przewodniczący">
Debata została zamknięta.
<P>
Głosowanie odbędzie się w środę 3 września o godz. 11.30.
<P>
Oświadczenia pisemne (art. 142 Regulaminu)
<SPEAKER ID="766" NAME="Zita Gurmai  " AFFILIATION="PSE">
na piśmie. - (HU) Walka ze stereotypami stanowi jeden z obszarów priorytetowych mapy drogowej w sprawie równości na lata 2006-2010.
<P>
Jest to kwestia zasady, której praktyczny wpływ jest niezwykle głęboki, ponieważ stereotypy tworzą skandaliczną sytuację dla kobiet i formują znaczące bariery dla osiągnięcia przez nie sukcesu - bez względu na to, czy chodzi o szukanie pracy, miejsce pracy, rozwój kariery, udział w podejmowaniu decyzji czy równoważenie życia prywatnego i zawodowego. Stereotypy tworzą i utrzymują nierówności w każdym obszarze życia, tym samym wyrządzając nieopisaną szkodę całemu społeczeństwu i znacznie ograniczając skuteczność wysiłków na rzecz osiągnięcia równości.
<P>
Uważam, że konieczne są dobrze zaplanowane i skoordynowane działania i kampanie przeciwko stereotypom, których istotne elementy obejmowałyby świadomość społeczną, która zaczyna rozwijać się w dzieciństwie, edukację oraz stosowanie odpowiednich praktyk.
<P>
Marketing i reklamy pojawiające się w mediach odgrywają istotną rolę w kształtowaniu wizerunku kobiet - niekorzystny wizerunek w znacznym stopniu przyczynia się do utrzymywania tej skandalicznej sytuacji, a jednocześnie tendencja ta może zostać odwrócona poprzez przedstawianie rzeczywistości, możliwości i umiejętności w realistyczny sposób. Dlatego też musimy pracować nad przygotowaniem tych ewentualnych narzędzi i środków, przy pomocy których będziemy mogli promować zmianę na lepsze. Podobnie, obowiązujące prawodawstwo musi być stosowane w odpowiedni sposób.
<SPEAKER ID="765" NAME="Andrzej Tomasz Zapałowski  " AFFILIATION="UEN">
na piśmie. - Panie Przewodniczący!
<P>
Sprawozdanie pani Svensson w sprawie wpływu marketingu i reklamy na równość kobiet i mężczyzn jest jednym z tych dokumentów, które próbują ingerować w materię nie najważniejszą z punktu widzenia aktualnych problemów, które ma do rozwiązania UE. W niektórych zapisach sprawozdanie jest wręcz niepoważne.
<P>
Dla sprawozdawcy ważniejszym problemem są stereotypy płciowe od brutalizacji treści w mediach, zwłaszcza w odniesieniu do dzieci. Twierdzenia, iż reklamy podburzają do nienawiści ze względu na płeć przy istnieniu kodeksów reklamy w mediach jest nadinterpretacją faktów. Raport nie podejmuje rozszerzającego się problemu dyskryminacji ze względu na pleć wśród obywateli UE wyznania muzułmańskiego. Obawiam się, iż nie monitoruje się prasy muzułmańskiej w zakresie równości kobiet i mężczyzn.
<P>
Jest to bardzo ważny problem do rozwiązania dla państw UE. Poprawne stosunki panujące w zakresie równego traktowania mężczyzn i kobiet wśród tradycyjnego i historycznego społeczeństwa europejskiego nie wymagają obecnie interwencji. Jednostkowe przypadki wynaturzeń w tym zakresie można zwalczać istniejącymi środkami prawnymi.
