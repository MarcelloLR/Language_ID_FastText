<CHAPTER ID="003">
Roczne sprawozdanie EBI za rok 2006 (debata)
<SPEAKER ID="007" NAME="Przewodniczący">
Następny punkt dotyczy sprawozdania posła Jeana-Pierre'a Audy'ego w imieniu Komisji Kontroli Budżetowej w sprawie rocznego sprawozdania Europejskiego Banku Inwestycyjnego za rok 2006.
<SPEAKER ID="008" NAME="Jean-Pierre Audy">
sprawozdawca. - (FR) Panie przewodniczący, panie komisarzu, panie prezesie Europejskiego Banku Inwestycyjnego, panie i panowie! W moich pierwszych słowach pragnę podziękować panu, panie prezesie Maystadt, za doskonałe stosunki, jakie wypracował pan z posłami Komisji Kontroli Budżetowej, która wniosła znaczący wkład w powstanie sprawozdania, nad którym będziemy za chwilę debatować. Chciałbym przekazać moje podziękowania zespołowi pańskiego personelu, a w szczególności panu wiceprzewodniczącemu Philippe de Fontaine Vive, z którym mogłem w atmosferze całkowitej przejrzystości pracować w siedzibie głównej Banku w Luksemburgu.
<P>
Panie prezesie Maystadt! Swoją funkcję pełni pan niezwykle kompetentnie, z zaangażowaniem, determinacją i odwagą, ale też z mądrością i - dodam też - wytwornie.
<P>
EBI, który został powołany na mocy traktatu rzymskiego, obchodzi w 2008 r. swoją pięćdziesiątą rocznicę. Jego członkami są państwa członkowskie Unii Europejskiej, a jego zarząd tworzą ich ministrowie finansów. Jego misja polega na przyczynianiu się do rozwoju wspólnego rynku przy wykorzystaniu rynków kapitałowych i środków własnych. Jest on instrumentem wspólnoty, lecz jego uprawnienia wykonywane są na poziomie międzyrządowym.
<P>
To dobrze, że przedstawiciele obywateli mówią o tych sprawach wtedy, gdy sami obywatele wymagają od Unii Europejskiej wyników; a często korzystają oni z usług EBI nie zdając sobie z tego nawet sprawy. W pierwszym rzędzie chciałbym pogratulować EBI jego działalności, jego ambitnego planu działań i projektów; ze szczególnym zadowoleniem przyjmuję wysoką jakość nowej strategii na lata 2007-2009, w tym przejrzystość, wzmocnienie wartości dodanej i stopniowe podejmowanie coraz większego ryzyka, działania na korzyść MŚP i samorządów lokalnych, wykorzystywanie nowych instrumentów finansowych oraz rozwój współpracy z Komisją Europejską. Należy podkreślić również ważną rolę, jaką EBI pełni w polityce sąsiedztwa; sprawozdanie bardziej szczegółowo apeluje o dalszą rozbudowę Instrumentu Eurośródziemnomorskiego Partnerstwa i Inwestycji lub FEMIP w ramach polityki euro-śródziemnomorskiej.
<P>
Uważam jednak, że tym razem przyszedł czas, by pójść jeszcze dalej, szybciej i lepiej, pod względem zarówno kontroli, jak i wsparcia dla Unii Europejskiej w finansowaniu jej inwestycji. Jeśli chodzi o mechanizmy kontrolne, to myślę, że czas ustanowić prawdziwą kontrolę nad regulacją bankowości. Sugeruję, żeby sam EBI zwrócił się do Komitetu Europejskich Nadzorców Bankowych z siedzibą w Londynie o przyjrzenie się warunkom związanym z tym zadaniem regulacji i, w szczególności, o zadecydowanie, kto mógłby je wykonać wobec godnego pożałowania braku urzędowego europejskiego regulatora bankowości.
<P>
Jeśli chodzi o wsparcie dla Unii Europejskiej w finansowaniu inwestycji, gdzie tylko w odniesieniu do transeuropejskich sieci transportowych potrzeby ocenia się na 600 miliardów euro, sugeruję, aby zastanowić się nad rolą Unii Europejskiej w odniesieniu do rozwoju naszego terytorium. Środki przeznaczone przez państwa członkowskie i UE są dalece niewystarczające dla zaspokojenia tych potrzeb. Czyż nie jest zrozumiałe, panie komisarzu, że Unia Europejska może mieć trudności ze znalezieniem w takiej sytuacji 3,4 miliarda euro na sfinansowanie tak strategicznie ważnego z punktu widzenia przemysłu, nauki i wojskowości projektu, jak Galileo?
<P>
Sugeruję, aby z uwagi na jakość zasobów ludzkich EBI, jego bezstronność oraz doświadczenie w finansowaniu wielkich projektów infrastrukturalnych, Komisja powierzyła mu zadanie sporządzenia opracowania strategicznego dotyczącego finansowania inwestycji, z uwzględnieniem wszelkich możliwych scenariuszy: dotacji, płatności kwot zapisanych przez państwa członkowskie jako wkład w kapitał EBI, pożyczek (w tym pożyczek specjalnych od państw członkowskich, przewidzianych w art. 6 statutu EBI), takich innowacyjnych instrumentów, jak podział ryzyka, instrumentów gwarantowania pożyczek, inżynierii finansowej dostosowanej do długoterminowych projektów, które nie są, zgodnie z kryteriami rynkowymi, zyskowne od początku ich funkcjonowania, stworzenia sekcji inwestycji w budżecie Unii Europejskiej, konsorcjów finansowych złożonych z władz szczebla europejskiego, krajowego i lokalnego, partnerstw publiczno-prywatnych itp.
<P>
Panie przewodniczący, panie prezesie Maystadt, panie i panowie! To są pomysły przedstawione w niniejszym sprawozdaniu. Oczekuję rozpoczęcia debaty i dziękuję państwu za uwagę.
<SPEAKER ID="009" NAME="Joaquín Almunia">
komisarz. - (ES) Panie przewodniczący, panie i panowie! Chciałbym podziękować panu posłowi Audy'emu, który przygotował i właśnie przedstawił nam doskonałe sprawozdanie w sprawie rocznego sprawozdania Europejskiego Banku Inwestycyjnego za rok 2006. Myślę, że zgodnie ze sprawozdaniem owocny dialog nawiązany w ostatnich latach przez Europejski Bank Inwestycyjny z Parlamentem jest bardzo ważny, ponieważ jest korzystny dla demokratycznej jawności, ważnej zarówno dla Parlamentu, jak i dla tej instytucji finansowej.
<P>
EBI w znaczący sposób przyczynia się do inicjowania i rozwoju wielu europejskich polityk. Dlatego też powinniśmy z zadowoleniem przyjmować dialog, niewątpliwie umocniony przez dzierżącego stery tego banku pana Philippa Maystadta.
<P>
Działalność Europejskiego Banku Inwestycyjnego ulega wzmocnieniu również dzięki nowym ramom finansowym oraz nowym perspektywom finansowym Unii Europejskiej na lata 2007-2013. Oczywiście, omawiamy sprawozdanie za rok 2006. Postęp tych perspektyw w obecnym, wstępnym okresie 15-16 miesięcy nie został jeszcze opisany w sprawozdaniu, ale dzięki nowym instrumentom finansowania uruchomionym dzięki tym nowym perspektywom, współpraca ta będzie nadal miała miejsce, a w wielu dziedzinach stanie się bardziej ambitna i skuteczna. Chodzi mi o politykę w zakresie badań i rozwoju, rozwój regionalny, sieci transeuropejskie, wsparcie dla małych i średnich przedsiębiorstw itp.
<P>
Również w odniesieniu do działań zewnętrznych Europejskiego Banku Inwestycyjnego, na podstawie tych perspektyw finansowych, przyjęty został mandat zewnętrzny EBI. Współpraca z Europejskim Funduszem Inwestycyjnym uległa intensyfikacji nie tylko w odniesieniu do samego banku, ale też do całej grupy Europejskiego Banku Inwestycyjnego. Dowodzić może tego na przykład program Jeremy.
<P>
Ponadto jesteśmy usatysfakcjonowani trójstronnym porozumieniem, zawartym przez Europejski Bank Inwestycyjny, Europejski Bank Odbudowy i Rozwoju (EBOiR) oraz Komisję, dotyczącym działań każdej z tych instytucji w krajach graniczących z Unią Europejską od wschodu, jak również rozwoju nowego FEMIP, o którym mówił poseł Audy, który to instrument wykonuje ogromną pracę. Są to przykłady na istnienie coraz bliższych związków pomiędzy działalnością tego banku a działalnością zewnętrzną Unii Europejskiej.
<P>
Sprawozdanie posła Audy'ego zwraca uwagę, moim zdaniem słusznie, na potencjał Europejskiego Banku Inwestycyjnego w zakresie opracowywania innowacyjnych instrumentów finansowania, które mogą mieć ogromny wpływ na zwiększenie zasobów dostępnych w europejskim budżecie i przeznaczonych na realizację całego wachlarza polityk.
<P>
Komisja jest świadoma tego potencjału. Z Europejskim Bankiem Inwestycyjnym zawarliśmy nie tylko kilka porozumień, które zostały zaaprobowane przez Radę i Parlament, dzięki którym będzie można zrobić więcej dysponując takimi samymi środkami budżetowymi w takich obszarach, jak sieci transeuropejskie czy polityka badawczo-rozwojowa, ale też, w kontekście rewizji budżetu Wspólnoty, której projekt zostanie poddany debacie pod koniec 2008 lub na początku 2009 r., ale też staramy się o rozszerzenie tych nowych mechanizmów i oczekujemy związanego z tym wzrostu zdolności do działań przy dostępnych zasobach budżetowych także w odniesieniu do innych priorytetowych obszarów, jak energia czy zmiany klimatu.
<P>
Jeśli chodzi o mechanizmy współpracy z EBI, chciałbym również poinformować państwa, że zbliżamy się już do końca negocjacji z EBI w sprawie nowego protokołu ustaleń, który obejmie wszystkie nasze stosunki w ramach współpracy. Mamy nadzieję, że dzięki temu nasze stosunki będą jeszcze bardziej owocne.
<P>
Nie mogę udzielić odpowiedzi na sugestię sprawozdawcy, pana posła Audy'ego - którego obawy zresztą podzielam - dotyczącą tego, jakie jest właściwe rozwiązanie dotyczące nadzoru nad Europejskim Bankiem Inwestycyjnym, jako nad instytucją finansową. Nie mam rozwiązania, ale uważam to pytanie za bardzo istotne. Powinniśmy wszyscy współpracować, aby znaleźć właściwe rozwiązanie.
<P>
Panie przewodniczący! Na koniec chciałbym powtórzyć, że Komisja jest bardzo rada z wysokiego poziomu współpracy pomiędzy Parlamentem a Europejskim Bankiem Inwestycyjnym. Mam nadzieję, że w przyszłości umożliwi to nam - wszystkim instytucjom europejskim - wniesienie wkładu w skuteczniejszą realizację celów Unii.
<SPEAKER ID="010" NAME="Marusya Ivanova Lyubcheva">
w imieniu grupy PSE. -(BG) Omawiane sprawozdanie stanowi przykład dobrej współpracy pomiędzy Parlamentem Europejskim a instytucją finansową, której zadaniem jest przyczynianie się do zrównoważonego i rzetelnego rozwoju Wspólnoty poprzez wykorzystanie narzędzi rynku kapitałowego oraz środków własnych. Gratuluję sprawozdawcy dobrego przedstawienia Europejskiego Banku Inwestycyjnego i rozsądnych sugestii mających na celu poprawę współpracy oraz zwiększenie skuteczności i przejrzystości działań. Sprawozdanie dotyczące EBI zawiera listę przykładów osiągnięć, sformułowaną w odniesieniu do głównych celów i priorytetów Unii, takich jak rozmieszczenie geograficzne inwestycji, kierunek strategiczny i wnioski projektowe. Dalsze wysiłki powinny skupiać się na kilku obszarach, tak, aby zachęcać przedsiębiorstwa prywatne do: realizacji polityk inwestycyjnych, w tym projektów z zakresu odpowiedzialności społecznej zgodnie z polityką spójności społecznej i równowagi terytorialnej; do wskazywania mechanizmów audytu wewnętrznego i polityki kontroli wewnętrznej; do zakładania biur w nowych państwach członkowskich. Popieram te poprawki przyjęte w trakcie posiedzenia plenarnego, które dotyczą bardziej rygorystycznej kontroli nad kapitałem.
<SPEAKER ID="011" NAME="Bart Staes" LANGUAGE="NL">
Panie przewodniczący, panie komisarzu, panie prezesie Maystadt, panie i panowie! Parlament Europejski przedstawił cały szereg zaleceń. Zgadzam się z trzema z nich. Chciałbym również poprosić pana prezesa Maystadta o udzielenie w związku z tym odpowiedzi.
<P>
Cieszymy się, że Europejski Bank Inwestycyjny prowadzi politykę zerowej tolerancji w odniesieniu do nadużyć i korupcji. W istocie, Parlament Europejski chciałby dalej umacniać taką politykę. Zalecamy środki, dotyczące na przykład wprowadzenia w życie mechanizmu wykluczeń w stosunku do firm podejrzanych o korupcję, lub takich, którym ją udowodniono. Popieramy wzmocnienie polityki dotyczącej demaskatorów oraz rewizję obowiązujących procedur przetargowych. Co pan myśli o tym, panie prezesie Maystadt?
<P>
Druga sprawa: w sieci transeuropejskie inwestuje się wiele miliardów euro. Jako Parlament Europejski, powinniśmy mieć na celu wspieranie szczególnie tych projektów, które wpływają na zmniejszenie lub przynajmniej utrzymanie poziomów emisji CO2.
<P>
Na koniec, w odniesieniu do operacji kredytowych, chcielibyśmy, aby sprawowano nad nimi nadzór, który zapewni, że tego rodzaju działalność, w szczególności prowadzona w krajach Afryki, będzie zgodna z europejskim konsensusem, dotyczącym rozwoju, jak również celów milenijnych.
<P>
Jak zamierza pan, panie Maystadt, jako prezes Europejskiego Banku Inwestycyjnego, odpowiedzieć na zalecenia Parlamentu?
<SPEAKER ID="012" NAME="Koenraad Dillen" AFFILIATION="NI">
(NL) Panie przewodniczący! Cieszymy się, że to sprawozdanie zwraca uwagę na stosowaną przez EBI politykę zerowej tolerancji w odniesieniu do nadużyć i korupcji, jak również podkreśla, że OLAF prowadzi coraz większą liczbę dochodzeń. Jednakże doświadczenia z kontraktowaniem pożyczek pokazują, że EBI nie jest bez winy. Na przykład ostatnio ostro skrytykowana została ze względu na poważne nieprawidłowości, takie jak brak przejrzystości procesu negocjacji i ostatecznego przyznania kontraktu, pożyczka w wysokości 100 milionów euro na realizację zakrojonego na szeroką skalę projektu górniczego w Kongo. Wystąpił tam poważny konflikt interesów. Od 2000 r. Europejski Bank Inwestycyjny zainwestował już we wszelkiego rodzaju projekty górnicze w Afryce ponad 700 milionów euro.
<P>
Chciałbym tu podkreślić, że te liczne miliony pochodzą z kieszeni europejskich podatników i że w związku z tym polityka udzielania pożyczek i kontraktów prowadzona przez naszą instytucję musi podlegać możliwie najściślejszemu nadzorowi, zwłaszcza w przypadku finansowania projektów poza Europą.
<SPEAKER ID="013" NAME="Paul Rübig   -" AFFILIATION="PPE-DE">
(DE) Panie przewodniczący, panie prezesie Maystadt! Chciałbym pogratulować panu posłowi Audy'emu, ponieważ bardzo słusznie zwrócił tu uwagę, że sieci transeuropejskie mają dla nas szczególne znaczenie. Mogę sobie w tym kontekście wyobrazić, że EBI również zapewnia instrument zachęty dla rozdziału własności.
<P>
Dysponujemy teraz projektami Komisji, które dotyczą głębszego zainteresowania się rozdziałem własności w sektorach energetyki i telekomunikacji. Sugerowałbym, aby skoncentrować się raczej na tworzeniu zachęt, a nie na podejmowaniu przymusowych zobowiązań.
<P>
Druga sprawa: nasz eksport ma obecnie trudności w utrzymaniu funkcjonowania, tym bardziej, że szczególnie teraz euro jest mocne. Czy nie byłoby możliwe skoncentrowanie się na specjalnych programach, mających na celu zapewnienie europejskim firmom gwarantowanego wsparcia celem utrzymania eksportu?
<SPEAKER ID="014" NAME="Philippe Maystadt">
prezes Europejskiego Banku Inwestycyjnego. - (FR) Panie przewodniczący, panie komisarzu, panie i panowie! Chciałbym przede wszystkim podziękować wam wszystkim za to, że raz jeszcze daliście mi szansę kontynuowania naszego dialogu z Parlamentem Europejskim. Myślę, że jest to ważne, i że taka instytucja jak EBI powinna mieć obowiązek regularnego udzielania wyjaśnień dotyczących jej działań przedstawicielom obywateli UE.
<P>
W szczególności chciałbym podziękować panu posłowi Audy'emu za jego sprawozdanie. Mogę poświadczyć, że w sporządzenie tego sprawozdania włożył on mnóstwo własnego wysiłku. Wziął on udział w wielu spotkaniach zarówno w Brukseli, jak i w Luksemburgu, przejmując w ten sposób wątek konstruktywnego dialogu, jaki zapoczątkowaliśmy z jego poprzednikami. W przedstawionej dzisiejszego ranka prezentacji podkreślił on dwa punkty.
<P>
O pierwszej z tych spraw mówiliśmy już w poprzednich sprawozdaniach - mogę przypomnieć sprawozdania posłów Schmidta i Lipietza - chodzi o to, czy Europejski Bank Inwestycyjny powinien podlegać kontroli bankowej lub nadzorowi, ponieważ jest bankiem. Zgodnie z obecnym brzmieniem tekstów, nie jest to nigdzie przewidziane. Oczywiście, prowadzi się audyty Europejskiego Banku Inwestycyjnego: audyt Europejskiego Trybunału Audytorów, w takim zakresie, w jakim EBI wykorzystuje fundusze UE oraz audyt prowadzony przez komitet ds. audytu, złożony ze specjalistów wyznaczonych przez członków zarządu, odpowiedzialnych bezpośrednio przed członkami naszego zarządu. Prawdą jest jednak, że jeżeli chcielibyśmy zastosować do EBI najlepsze praktyki bankowe, to niewątpliwie pożądane byłoby, aby zespół specjalistów sprawdzał, czy praktyki te są właściwie stosowane w odniesieniu do EBI.
<P>
Teoretycznie, możemy myśleć o trzech możliwych drogach. Pierwsza z nich jest zapisana w art. 105 ust. 6 traktatu z Maastricht. Możliwość ta polega na sprawowaniu tej roli nadzorczej przez Europejski Bank Centralny. Traktat ten stanowi, że Rada, działając jednogłośnie, może przekazać wykonywanie nadzoru ostrożnościowego Europejskiemu Bankowi Centralnemu. Jest to możliwość, która istnieje w teorii, ale w rzeczywistości jest wątpliwe, czy państwa członkowskie, przynajmniej w chwili obecnej, przyznałyby jednomyślnie Europejskiemu Bankowi Centralnemu tę nową rolę.
<P>
Inna możliwość, to taka, z której skorzystaliśmy nieformalnie, mianowicie powołanie regulatora krajowego. Obecnie organem regulacyjnym jest Komisja Nadzoru Sektora Finansowego w Luksemburgu, która pełni taką rolę również w odniesieniu do Europejskiego Banku Inwestycyjnego, zwłaszcza w zakresie kontroli właściwego stosowania postanowień umowy Basel II.
<P>
Trzecia droga, którą należałoby zbadać, to wzmocnienie komitetu ds. audytu, przewidzianego w naszym statucie i przekształcenie go w nadzorcę quasi-bankowego. Zreformowany Traktat przewiduje powiększenie tego komitetu ds. audytu. Pierwszym krokiem mogłoby być wyznaczenie pewnej liczby specjalistów nadzoru bankowego, którzy wniosą niezbędne doświadczenie, co umożliwi sprawdzanie, czy EBI naprawdę stosuje najlepsze praktyki w tej dziedzinie.
<P>
Drugą sprawą, na którą zwrócił uwagę poseł Audy, jest szczególna rola, jaką mógłby odgrywać Europejski Bank Inwestycyjny w stosunku do infrastruktury, a w szczególności sieci transeuropejskich. Jak państwo wiecie, EBI już odgrywa na tym polu stosunkowo ważną rolę. W zeszłym roku finansowaliśmy sieci transeuropejskie kwotą niemal 9 miliardów euro. Wykorzystujemy różne instrumenty, w tym nasz ustrukturyzowany mechanizm finansowania, który pozwala nam na podejmowanie większego ryzyka, niż robi się to zazwyczaj. Na przykład, ostatnio zrobiliśmy tak w przypadku autostrady w Grecji. Jest to dobry namacalny przykład użycia danego instrumentu w celu zachęcenia sektora do podejmowania większego ryzyka w zakresie zarządzania autostradą.
<P>
Bardzo niedawno opracowaliśmy we współpracy z Komisją Europejską nowy mechanizm gwarancji, mający objąć szczególny rodzaj ryzyka - ryzyka w postaci niewystarczającego natężenia ruchu w ciągu pierwszych kilku lat funkcjonowania pewnego elementu infrastruktury. Doświadczenie pokazuje, że pierwsze cztery czy pięć lat często stanowi największe wyzwanie. Są to lata, w których przychody niekoniecznie osiągają oczekiwany poziom. Powoduje to trudności u prywatnych operatorów, więc aby zachęcić sektor prywatny do przejęcia finansowania takiej infrastruktury niezależnie od występującego problemu opracowaliśmy wspólnie z Komisją nowy mechanizm gwarancji.
<P>
Dodam, że Europejski Bank Inwestycyjny wystąpił z inicjatywą powołania europejskiego centrum eksperckiego do spraw partnerstwa publiczno-prywatnego, którego celem będzie dzielenie się naszym doświadczeniem w tym obszarze z przedstawicielami z poszczególnych krajów. Panie pośle Audy, jest to na pewno obszar, w którym EBI pragnie kontynuować swoje działanie.
<P>
Poseł Staes postawił pytanie dotyczące polityki walki z nadużyciami. Niedawno, w następstwie procedury konsultacji, która wymagała kilku rund rozmów, ujawniliśmy naszą politykę walki z nadużyciami. W odniesieniu do konkretnego pytania, jakie zadał, które dotyczyło systemu wykluczeń, który uniemożliwiałby firmom winnym nadużyć lub korupcji dalszy udział w finansowanych przez nas projektach, w ramach tej polityki ogłaszamy, że mamy nadzieję, że będziemy mogli wykorzystać ten sam system, który stara się ustanowić Komisja. Jeżeli to się nie uda - a powinniśmy to wiedzieć do końca tego roku - jeżeli, z przyczyn prawnych nie będziemy mogli użyć tego samego systemu, to wówczas ustanowimy nasz własny system wykluczeń.
<P>
Jeśli chodzi o finansowanie przez nas sektora energetyki, dokonaliśmy rewizji naszej polityki finansowania projektów z dziedziny energetyki w świetle europejskich wytycznych w sprawie zwalczania zmian klimatu. W rezultacie zdecydowaliśmy się na udzielenie pierwszeństwa takim inwestycjom, które doprowadzą do obniżenia poziomu emisji CO2. Jest to już widoczne w danych liczbowych dotyczących 2007 r., ponieważ finansowanie przez nas wytwarzania energii z paliw kopalnych kształtuje się na poziomie tylko 25% naszego całkowitego wkładu w sektor energetyczny. W 2007 r. kwota przeznaczona na przykład na finansowanie energii ze źródeł odnawialnych znacznie przekracza kwoty przeznaczone na bardziej tradycyjne sposoby wytwarzania energii.
<P>
Wreszcie, jeśli chodzi o milenijne cele rozwoju, próbujemy oczywiście, tak dalece jak to jest możliwe, zapewnić, że nasze projekty będą przyczyniać się do ich osiągnięcia. Zwrócę jednak państwa uwagę na fakt, że gdy dokonujemy interwencji poza Unią Europejską, działamy na podstawie szczegółowych mandatów, udzielanych nam przez Radę Europejską. Milenijne cele rozwoju jako takie nie pojawiają się w mandatach, jakie otrzymujemy od Rady Europejskiej. Dlatego też nie jest możliwe stworzenie tak bezpośredniego związku, jak by państwo tego chcieli.
<P>
Na koniec odpowiem posłowi Dillenowi, który, jak rozumiem, wspomniał o projekcie, który, jak powiedział, finansowaliśmy w Demokratycznej Republice Konga. Mogę powiedzieć, że od kilku lat nie udzielamy już w Demokratycznej Republice Kongo żadnego finansowania. Z zasady nasza rada dyrektorów zaaprobowała finansowanie dla projektu górniczego w Katandze, ale jak dotychczas projekt ten nie otrzymał żadnych środków. Umowa w sprawie pożyczki nie została jeszcze podpisana. Dlaczego tak jest? Dlatego, że nowy rząd Konga całkiem słusznie chciał renegocjować warunki udzielenia licencji tak, aby przyniosły one większy dochód kongijskiemu państwu. Zawiesiliśmy więc podpisanie tej umowy do czasu osiągnięcia zadowalającego porozumienia pomiędzy podmiotem realizującym projekt, a rządem Konga.
<P>
Panie przewodniczący, to było kilka odpowiedzi, jakich mogłem udzielić mówcom. Chciałbym jeszcze raz podziękować Parlamentowi, a szczególnie Komisji Kontroli Budżetowej, za naszą doskonałą współpracę.
<P>
(Oklaski)
<SPEAKER ID="015" NAME="Przewodniczący">
Bardzo panu dziękuję, panie prezesie Maystadt. Jesteśmy bardzo panu wdzięczni za to, że jest pan tu z nami tego rana, za pana sprawozdanie, a w szczególności za pracę, jaką wykonuje pan dla Unii Europejskiej jako prezes Europejskiego Banku Inwestycyjnego. Dziękuję raz jeszcze i życzę wszystkiego najlepszego!
<SPEAKER ID="016" NAME="Jean-Pierre Audy">
sprawozdawca. - (FR) Panie przewodniczący! Ja chciałbym z kolei podziękować panu komisarzowi Almunii i prezesowi Europejskiego Banku Inwestycyjnego, za te wypowiedzi. Chciałbym też podziękować sprawozdawcom z grup politycznych, którzy pomagali w przygotowaniu tego sprawozdania.
<P>
Chciałbym tylko podzielić się kilkoma myślami na temat debaty, którą właśnie odbyliśmy, po pierwsze na temat zadania regulacji. Uważam, że w interesie każdego leży ustanowienie tego rodzaju regulacji dla bankowości. Ja oczywiście nie mam rozwiązania. Pomysł, że to Europejski Bank Centralny powinien pełnić taką funkcję, wydaje mi się dobry. Krótkoterminowe rozwiązanie mogłoby polegać na tym, że zespół regulacyjny z Luksemburga uzyskał więcej niezależności, odgrywał bardziej znaczącą i prawdziwie regulacyjną rolę. Niemniej jednak uważam, że Parlament byłby bardzo zainteresowany opinią Komitetu Europejskich Nadzorców Bankowych, jeżeli EBI zwróci się do niego, zgodnie z zawartą w sprawozdaniu sugestią.
<P>
Na koniec, jeśli chodzi o finansowanie infrastruktury, chciałbym powiedzieć, że Unia Europejska wyraźnie znajduje się na rozdrożu i że finansowanie to jest obecnie niewystarczające, ale też, że finansowanie działalności w sposób oczywisty nie powinno odbywać się kosztem zadłużenia, co niestety ma miejsce w niektórych państwach członkowskich. Jednakże umiejętne wykorzystanie zadłużenia do inwestycji stanowi kluczowy element sprawności gospodarczego i społecznego funkcjonowania Europy, która konkuruje z wszystkimi innymi rozwiniętymi gospodarczo regionami świata. Uważam, że nadszedł czas dla wprowadzenia w życie zakrojonej na szeroką skalę polityki rozwoju naszego regionu, która będzie częściowo wspierana przez inwestycje. Potrzebne są inwestycje publiczne, dlatego że jeżeli ich nie będzie, to nie można w tym przypadku oczekiwać inwestycji prywatnych. Jest to kwestia kolektywnej ufności w przyszłość Unii Europejskiej i cieszę się niezmiernie, że Europejski Bank Inwestycyjny może zaoferować tu swoją wiedzę dzięki posiadanemu doświadczeniu oraz jakości jego zasobów ludzkich.
<SPEAKER ID="017" NAME="Przewodniczący">
Debata została zamknięta.
<P>
Głosowanie odbędzie się dziś.
<P>
Oświadczenia pisemne (art. 142 Regulaminu)
<SPEAKER ID="018" NAME="Jorgo Chatzimarkakis  " AFFILIATION="ALDE">
na piśmie. - (DE) Panie przewodniczący, panie prezesie Maystadt, panie i panowie! Po pierwsze chciałbym bardzo gorąco podziękować sprawozdawcy i pogratulować mu dobrej, wyważonej pracy. Gratuluję też EBI w związku ze skuteczną działalnością i ambitnym planem biznesowym. EBI pomaga UE w realizacji jej polityki w zakresie energetyki i innowacji. Bez EBI początki CIP nie byłyby tak pomyślne.
<P>
Strategia EBI na lata 2007-2009 przewiduje wzmocnienie wartości dodanej, stopniowe zwiększanie zakresu podejmowanego ryzyka, wykorzystywanie nowych instrumentów finansowych i rozwój współpracy z Komisją. Z całego serca popieram tę strategię.
<P>
Ocena działalności dokonana przez sprawozdawcę EBI i propozycje dotyczące następnych kroków są właściwe. Nie wolno nam jednak zapominać, że rola Parlamentu jest ograniczona. Mimo iż EBI jest jedną z instytucji Wspólnoty, jego uprawnienia są wykonywane wewnętrznie, zgodnie z zasadami międzyrządowymi, co oznacza, że państwa członkowskie są najbardziej wpływowymi akcjonariuszami. Parlament Europejski przedstawia uwagi dotyczące sprawozdań z działalności EBI od roku 1999. Praktyka ta zaowocowała bliskimi, pełną zaufania i sukcesów współpracą. W szczególności chciałbym tu pochwalić współpracę z panem prezesem Maystadtem, która może stanowić przykład dla stosunków z innymi instytucjami.
