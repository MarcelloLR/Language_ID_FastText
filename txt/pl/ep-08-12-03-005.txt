<CHAPTER ID="005">
Oświadczenia Przewodniczącego
<SPEAKER ID="009" NAME="Przewodniczący">
Tydzień temu, 26 listopada 2008 r., w Bombaju, w Indiach miała miejsce dramatyczna seria skoordynowanych ataków terrorystycznych. Ministerstwo Spraw Wewnętrznych Indii podaje, że w wyniku tych przerażających ataków zginęło prawie 190 osób, z czego 22 osoby to cudzoziemcy, a 200 osób zostało rannych i nadal nie wiadomo, jak wiele z nich przeżyje.
<P>
Chciałbym wyrazić w imieniu Parlamentu Europejskiego oburzenie tymi potwornymi atakami na niewinnych ludzi i nasze głębokie współczucie wobec rodzin, które straciły swoich bliskich.
<P>
Chciałbym również zapewnić wszystkie osoby, które zostały ranne w wyniku ataków oraz ich rodziny, że mogą liczyć na nasze wsparcie i szczere współczucie.
<P>
Parlament Europejski całkowicie potępia takie ataki terrorystyczne i chciałby, w czasach żałoby, zamanifestować swoją solidarność z Indiami, tamtejszą ludnością i władzami. Dziś wszyscy czujemy się Hindusami.
<P>
Terroryzm to bezpośredni atak na wolność, prawa człowieka i demokrację. Terroryzm to próba zniszczenia, przez zastosowanie masowej przemocy, naszych wartości - wartości, które jednoczą nas zarówno w Unii Europejskiej, jak i w naszych państwach członkowskich.
<P>
Panie i panowie! Wszyscy wiemy, że dokładnie w momencie ataków w Bombaju znajdowała się delegacja Komisji Handlu Międzynarodowego z Parlamentu Europejskiego.
<P>
Niemniej jednak, pomimo żałoby spowodowanej tymi tragicznymi wydarzeniami, chcielibyśmy wyrazić naszą radość i ulgę, ponieważ wszyscy uczestnicy delegacji parlamentarnej wrócili cali i zdrowi, chociaż niektórzy z nich przebywali w hotelach dokładnie w trakcie ataków i znajdowali się w bezpośrednim niebezpieczeństwie.
<P>
Witajcie z powrotem w Brukseli.
<P>
Panie i panowie! Chciałbym szczególnie powitać następujące osoby znajdujące się pośród nas: pana posła Ignasiego Guardansa, który dowodził delegacją, pana posła Daniela Casparego, pana posła Belę Glattfeldera, pana posła Syeda Kamalla, pana posła Sajjada Karima, panią poseł Erikę Mann, pana posła Jana Tadeusza Masiela i panią poseł Mię De Vits. Wspaniale, że znów wszyscy tu jesteście.
<P>
(Oklaski)
<P>
Cieszę się również, że następujący posłowie do Parlamentu Europejskiego są znów z nami i witam ich równie serdecznie: pan poseł Alberto Rodas, pan poseł Christopher Ford, pan poseł Levente Csaszi i pan poseł Vladymyr Dedobbeleer, a ponadto członkowie grup politycznych pani Arielle Rouby i pani Barbra Melis oraz tłumacz ustny Parlamentu Europejskiego pan Vincent Capet i dwaj niezależni tłumacze ustni: pani Karen Twidle i pan Michael Hill.
<P>
(Oklaski)
<P>
Czujemy ogromną ulgę, ponieważ wszyscy czujecie się dobrze i mamy nadzieję, że wkrótce wrócicie również do dobrej formy psychicznej po tak przeraźliwym doświadczeniu.
<P>
Chciałbym szczególnie serdecznie podziękować ludziom w Indiach, którzy pomimo niepewnej sytuacji lokalnej zaoferowali państwu ochronę i pomoc.
<P>
Dziękuję również konsulatom tych państw członkowskich Unii Europejskiej, które zgodnie z literą i duchem traktatu o Unii Europejskiej udowodniły swoją solidarność w nagłym wypadku i zaoferowały pomoc.
<P>
Pragnę wszystkim przypomnieć, że obywatele Unii Europejskiej pochodzący z kraju, który nie ma lokalnego przedstawicielstwa za granicą - w tym przypadku w Bombaju - mogą skontaktować się z konsulatem któregokolwiek innego państwa członkowskiego UE. Takie sytuacje stanowią prawdziwy przejaw realnej solidarności ludności Unii Europejskiej.
<P>
(Oklaski)
<P>
Szanowne koleżanki i szanowni koledzy! Dziś jednak myślimy przede wszystkim o ofiarach ataków w Indiach i ich rodzinach. W żadnym wypadku nie można akceptować zbrodni jaką była ich śmierć oraz okoliczności, które do niej doprowadziły.
<P>
Terroryzm - niezależnie gdzie i przez kogo stosowany - musi spotkać się ze zdecydowanym działaniem i solidarnym sprzeciwem. Unia Europejska musi razem ze społecznością międzynarodową zwalczać terroryzm w każdej postaci.
<P>
W tym względzie prowadzą nas nasze zasady praworządności. Walka z terroryzmem może być prowadzona jedynie zgodnie z wartościami, których bronimy.
<P>

<P>
Otrzymałem właśnie straszną wiadomość, że 70-letni przedsiębiorca, pan Ignacio Uria Medizabal został zamordowany niecałą godzinę temu - mówi się, że zabójstwa dokonała ETA, ale nie ma jeszcze potwierdzenia - w hiszpańskim mieście Azpeitia, w Kraju Basków.
<P>
Chciałbym potępić ten terrorystyczny atak i przekazać rodzinie oraz przyjaciołom pana Urii mój głęboki smutek oraz wyrazy współczucia. Pragnę również wyrazić solidarność z hiszpańską ludnością, tamtejszymi władzami i instytucjami demokratycznymi.
<P>
Proszę państwa o powstanie i uczczenie minutą ciszy pamięci ofiar ataków w Bombaju oraz zamordowanych w Hiszpanii obywateli Unii Europejskiej.
<P>
(Członkowie Izby powstali i uczcili minutą ciszy śmierć ofiar)
<P>

<P>
Panie i panowie! Wielu spośród państwa nosi obecnie małą czerwoną kokardkę. W ubiegły poniedziałek, 1 grudnia 2008 r., obchodziliśmy dwudziesty światowy dzień AIDS.
<P>
AIDS-HIV to straszliwa choroba, którą na świecie zaraża się, nie wiedząc o tym, około 7 tysięcy osób na dobę. Najciężej dotkniętym regionem jest Afryka, gdzie obecnie zarażonych wirusem HIV jest już 33 miliony osób.
<P>
Jednak również w Europie codziennie dochodzi do zakażeń wirusem. Z oficjalnych danych Światowej Organizacji Zdrowia (WHO) wynika, że w latach 1999-2006 potwierdzono ponad 800 tysięcy przypadków nowych zakażeń, z czego niecałe 270 tysięcy w państwach członkowskich Unii Europejskiej.
<P>
Ponadto co najmniej jedna z dziesięciu nowo zarażonych osób ma mniej niż 25 lat. Podkreśla to pilną potrzebę prowadzenia wzmocnionych kampanii informacyjnych i zapobiegawczych oraz zapewnienia dostępu do dobrowolnych - a także anonimowych - testów.
<P>
Musimy rozpocząć polityczną kampanię na rzecz zwiększenia zasobów przeznaczonych na walkę z tą chorobą i podjąć środki pozwalające na wczesne wykrywanie, a tym samym wcześniejszą opiekę i leczenie.
<P>
W imieniu Parlamentu Europejskiego chciałbym poprosić państwa członkowskie o podjęcie środków pozwalających zapobiegać wszelkim formom dyskryminowania i piętnowania osób zakażonych.
<P>
(Oklaski)
