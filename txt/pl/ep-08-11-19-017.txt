<CHAPTER ID="017">
Przyszłość systemów zabezpieczenia społecznego i emerytur (krótka prezentacja) 
<SPEAKER ID="377" NAME="Przewodnicząca">
Następnym punktem posiedzenia jest sprawozdanie w sprawie przyszłości systemów zabezpieczenia społecznego oraz emerytur i rent, ich finansowania oraz tendencji do indywidualizacji, opracowane przez panią poseł Gabriele Stauner w imieniu Komisji Zatrudnienia i Spraw Socjalnych.
<SPEAKER ID="378" NAME="Gabriele Stauner" LANGUAGE="DE">
Pani przewodnicząca, panie i panowie! Opracowanie sprawozdania z własnej inicjatywy w sprawie przyszłości systemów zabezpieczenia społecznego oraz rent i emerytur jest fascynującym zadaniem, ponieważ dotyczy bardzo aktualnej i złożonej dziedziny. Niemniej niesie z sobą duże ryzyko, że sprawozdanie przybierze postać długiej listy pobożnych życzeń i oczekiwań wszystkich słusznie rozumujących osób.
<P>
Nie ulegliśmy tej pokusie, czego już na pierwszy rzut oka dowodzi dość zwięzły i bardzo techniczny tekst, w którym konsekwentnie unikaliśmy barwnych sformułowań. Dlatego chcę podziękować wszystkim kolegom i koleżankom posłom, w szczególności zaś kontrsprawozdawcom i pani poseł Lulling jako sprawozdawczyni komisji opiniodawczej Komisji Praw Kobiet i Równouprawnienia, za wykazaną samodyscyplinę.
<P>
Starałam się przygotować takie sprawozdanie, które dostarczyłoby wszystkim zainteresowanym stronom i osobom odpowiedzialnym za wyznaczanie kierunków polityki nie tylko opis rozwoju sytuacji w ciągu najbliższych 30 do 40 lat, ale także materiał do przemyśleń oraz zalecenia dotyczące działań w poszczególnych obszarach polityki społecznej. Projektowanie, rozwijanie i finansowanie systemów zabezpieczenia społecznego oraz rent i emerytur w państwach członkowskich już od samego początku przebiegało w bardzo różny sposób, co sprawia, że jakiekolwiek zharmonizowanie ich na szczeblu UE nie będzie możliwe.
<P>
Mimo to wszystkie te systemy doświadczają obecnie trudności w związku z sytuacją demograficzną i zmianami na rynku pracy wynikającymi z procesu globalizacji. A to oznacza konieczność reform w każdym z tych przypadków. Badania naukowe wskazują, że kontynuowanie dotychczasowego sposobu postępowania nie będzie dobrym rozwiązaniem dla żadnego z istniejących systemów. To pierwsze ważne stwierdzenie.
<P>
Rodzaj reform, które należałoby wprowadzić w poszczególnych państwach członkowskich, w oczywisty sposób zależy od struktury danego systemu. Naszym zdaniem, wszystkie te systemy wymagają m.in. wprowadzenia większej liczby skuteczniejszych środków umożliwiających utrzymanie optymalnej równowagi między życiem zawodowym i osobistym, co z kolei pozwoliłoby zapobiegać spadkowi stopy zatrudnienia oraz chroniłoby społeczeństwo przez nasileniem problemów społecznych, które mogłoby wyniknąć z masowej imigracji pracowników.
<P>
Po drugie, mimo wprowadzenia tzw. nietypowego stosunku pracy musimy utrzymać tradycyjny model zatrudnienia w pełnym wymiarze czasu pracy na czas nieokreślony, gdyż jest to jedyny model, który gwarantuje stabilność warunków życia i systemów zabezpieczenia społecznego
<P>
Po trzecie, poza zapewnieniem finansowego zabezpieczenia wydatków socjalnych poprzez wykorzystanie wspólnych wkładów oraz rozwiązań mieszanych opartych na funduszach, musimy również skupić się na inwestycjach społecznych.
<P>
Po czwarte, musimy zwiększyć produktywność i innowacyjność, ponieważ w Europie jesteśmy w głównej mierze zdani na kapitał ludzki.
<P>
Po piąte, musimy zapewnić powszechną dostępność wysokiej jakości opieki zdrowotnej oraz sprawić, aby postęp w dziedzinie medycyny oraz malejące składki na ubezpieczenie zdrowotne gwarantowały każdemu obywatelowi podstawową opiekę zdrowotną.
<P>
Po szóste, należy wprowadzić specjalne środki w celu ochrony kobiet przed szczególnymi ryzykami, na jakie są narażone, szczególnie zaś przed ubóstwem w podeszłym wieku, poprzez uwzględnienie w ubezpieczeniu emerytalnym okresu sprawowania opieki nad dziećmi i rodziną.
<P>
Międzypokoleniowa solidarność, uwzględniająca różne grupy społeczne, powinna stanowić centralny punkt wszystkich naszych wysiłków, które będziemy podejmować w przyszłości. Zasada ta nabiera szczególnego znaczenia we współczesnym świecie, który za sprawą zmian wynikających z globalizacji staje się coraz bardziej zdepersonalizowany i anonimowy. Solidarność i pomocniczość stanowią podstawowe zasady europejskiego modelu społecznego. W tym kontekście musimy zadbać, aby globalizacja uwzględniała też aspekt socjalny, tak aby wykwalifikowani pracownicy o wysokich zdolnościach przystosowawczych mogli zapewnić sobie i swojej rodzinie godne utrzymanie oraz mieć zagwarantowaną wysokiej jakości opiekę zdrowotną w razie choroby oraz zabezpieczenie finansowe w starszym wieku.
<SPEAKER ID="379" NAME="Janez Potočnik">
komisarz. - Pani przewodnicząca! Mimo że projekt przedmiotowego sprawozdania powstał, zanim jeszcze nastało zamieszanie na naszych rynkach finansowych i dały się zauważyć oznaki kryzysu gospodarczego, to samo sprawozdanie pozostaje niezwykle aktualne i dobrze utrafione. Dlatego pragnę pogratulować pani poseł sprawozdawczyni rzetelnej pracy.
<P>
Sprawozdanie podkreśla długofalowe zmiany natury gospodarczej i społeczno-demograficznej, które stanowią motor modernizacji i reform naszych systemów ochrony socjalnej. Dokument ten zwraca szczególną uwagę na nasze wspólne wartości w dziedzinie ochrony socjalnej. Pokazuje też, w jaki sposób wartości te mogą przyczynić się do nadania naszym systemom emerytalnym i opieki zdrowotnej trwałego i zrównoważonego charakteru.
<P>
Kluczem do długofalowej adekwatności i stabilności ochrony socjalnej jest stworzenie sytuacji, w której wzrośnie liczba osób skłonnych więcej i dłużej pracować. Jest to również strategia, w której nie ma przegranych. Sprawozdanie wskazuje na powiązanie stabilnej, adekwatnej ochrony socjalnej ze strategią lizbońską i naszym zobowiązaniem do zagwarantowania stabilnych finansów publicznych. Odnowiona agenda społeczna, którą proponuje Komisja, wypełnia to powiązanie treścią, zalecając szeroko zakrojone, holistyczne podejście do przyszłych priorytetów i poszczególnych dziedzin polityki społecznej.
<P>
Toteż z zadowoleniem przyjmuję nacisk, jaki położono na promowanie pełnego włączenia kobiet do naszych rynków pracy oraz zwalczanie wszelkich form dyskryminacji, tak aby wszyscy obywatele mogli uzyskać odpowiednią ochronę socjalną, w tym zwłaszcza prawa emerytalne.
<P>
W sprawozdaniu podkreśla się konieczność połączenia emerytur i rent z funduszu ubezpieczeń społecznych, ku ktorym skłania się szereg państw członkowskich, z rzetelnymi krajowymi i unijnymi ramami regulacyjnymi, ktore gwarantowałyby skuteczny nadzór i staranne monitorowanie rezultatów, jakie te systemy przynoszą obywatelom.
<P>
Jest to niezwykle aktualne przesłanie. Dostęp do wysokiej jakości usług medycznych i opieki profilaktycznej stanowi fundament modeli społecznych w UE. Stanowi on zarówno cel sam w sobie, jak i konieczny warunek istnienia produktywnej siły roboczej w fazie szybkiego starzenia się społeczeństwa.
<P>
Komisja podziela państwa obawy dotyczące nierówności w sferze zdrowia, dostrzegając zarazem potrzebę zagwarantowania wysokiej jakości opieki zdrowotnej oraz solidarnego finansowania obejmującego całe społeczeństwo. Punkty te zostaną ujęte w komunikacie Komisji poświęconym nierównościom w sferze zdrowia, który zostanie wydany w nadchodzącym roku.
<P>
Przedmiotowe sprawozdanie stanowi zdecydowany apel pod adresem nas wszystkich - nie tylko o kontynuację działań zmierzających do realizacji naszych podstawowych celów, do których należy powszechna dostępność świadczeń, solidarność społeczna oraz zapewnienie świadczeń na odpowiednim i stałym poziomie, ale także o ich umocnienie i ugruntowanie poprzez działania modernizacyjne.
<P>
Komisja przedstawi pełną odpowiedź na kryzys finansowy oraz spadek realnej gospodarki w komunikacie, który zostanie opublikowany 26 listopada br.
<P>
Poruszy także, we wspólnym sprawozdaniu w sprawie ochrony socjalnej i integracji w roku 2009, kwestię konstruktywnej społeczno-ekonomicznej roli ochrony socjalnej.
<P>
Niech mi będzie wolno zapewnić państwa o gotowości Komisji do ponownego rozpatrzenia poszczególnych punktów przedmiotowego sprawozdania, w ścisłej współpracy z Parlamentem
<SPEAKER ID="380" NAME="Przewodnicząca">
Zamykam ten punkt porządku obrad.
<P>
Głosowanie odbędzie się w czwartek, 20 listopada 2008 r.
<P>
Oświadczenia pisemne (art. 142 regulaminu)
<SPEAKER ID="381" NAME="Bogusław Rogalski  " AFFILIATION="UEN">
na piśmie. - Starzenie się oraz spadek liczby ludności to niestety nieuchronna przyszłość Europy. Według demografów stopy urodzeń nie zapewnią zastępowalności pokoleń a średnia długość życia wzrośnie. Słaby wskaźnik urodzeń jest powiązany z trudnością godzenia pracy zawodowej z życiem rodzinnym - brak jest odpowiedniej ilości żłobków, przedszkoli, jak i ekonomicznego wsparcia dla rodzin. Do końca 2030 roku stosunek osób czynnych zawodowo do osób nieaktywnych będzie wynosił prawdopodobnie 2:1.
<P>
Złagodzenie skutków spadku liczby osób czynnych zawodowo przez imigrację jest tylko jedną z możliwości rozwiązania problemu. Spowoduje też zwiększenie różnorodności etnicznej, kulturowej oraz religijnej. Należy zatem zwiększyć stopę zatrudnienia (organizując szkolenia i przekwalifikowania) w odniesieniu do osób niepełnosprawnych oraz osób starszych. Uelastycznić również należy przejście na emeryturę, wprowadzając zasadę dobrowolności, zmianę organizacji oraz wykorzystując nowe technologie.
<P>
Państwa członkowskie powinny również prowadzić zrównoważoną politykę finansową, dokonując sprawiedliwego podziału obciążeń podatkowych pomiędzy pracowników, konsumentów i przedsiębiorstwa.
<P>
Zmiany demograficzne silnie wpłyną na wzrost wydatków publicznych z tytułu świadczeń emerytalno-rentowych, które mogą zostać złagodzone przez częściowe finansowanie ze środków prywatnych. Wrosną również wydatki na opiekę zdrowotną.
<P>
W związku z tym zapewnienie obywatelom państw członkowskich ochrony zdrowia, odpowiednich świadczeń na odpowiednim poziomie jest zadaniem wymagającym natychmiastowych działań na wielu szczeblach społecznych i rządowych.
