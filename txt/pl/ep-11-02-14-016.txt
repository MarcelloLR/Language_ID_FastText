<CHAPTER ID="016">
Praktyczne aspekty dotyczące przeglądu instrumentów UE z myślą o wsparciu finansowania MŚP w kolejnym okresie programowania (debata)
<SPEAKER ID="131" NAME="Przewodniczący">
Kolejnym punktem porządku dziennego jest oświadczenie Komisji w sprawie praktycznych aspektów dotyczących przeglądu instrumentów UE z myślą o wsparciu finansowania MŚP w kolejnym okresie programowania.
<SPEAKER ID="132" NAME="Antonio Tajani" LANGUAGE="IT">
Panie Przewodniczący, Szanowni Państwo! Pytanie, na które musimy sobie odpowiedzieć, brzmi: w jaki sposób Komisja zamierza pomóc małym przedsiębiorstwom w uzyskiwaniu środków finansowych potrzebnych im do rozwoju? W strategii Europa 2020 Komisja przyrzekła, że skoncentruje się na wzroście opartym na wiedzy i innowacjach. Przedsiębiorcy, którzy zakładają nowe firmy i wprowadzają w życie nowe pomysły, tworzą miejsca pracy i generują wzrost gospodarczy. Musimy odpowiednio ukierunkować nasze wysiłki, aby tego rodzaju przedsiębiorstwa mogły posiadać do swojej dyspozycji niezbędne zasoby - rzecz jasna, łącznie z finansowaniem - w szczególności środki na innowacje. Nie przestanę powtarzać: nie ma wzrostu, nie ma konkurencyjności, jeżeli nie ma innowacji.
<P>
Przede wszystkim, w swoich wnioskach Komisja zamierza położyć nacisk na badania naukowe i innowacje. Jak wynika z zielonej księgi w sprawie przyszłego finansowania badań i innowacji, przyjętej przez Komisję Europejską w zeszłym tygodniu, Komisja będzie się starała uprościć zarządzanie tymi programami, wykorzystując skoordynowane instrumenty. Te skoordynowane instrumenty uproszczą zarządzanie i relacje z naszymi partnerami i będą również stanowić gwarancję większej przejrzystości na rynku. Dlatego w przyszłości uproszczenie i elastyczność będą kluczowymi słowami w naszej pracy, w której skupimy się na stymulowaniu wzrostu gospodarczego oraz na wspieraniu małych i średnich przedsiębiorstw (MŚP).
<P>
Programy i wspólne finansowanie faktycznie muszą być łatwo dostępne dla wszystkich przedsiębiorców europejskich, przede wszystkim dla tych, którzy mają możliwości wzrostu. Jestem przekonany, że aby osiągnąć ten cel, programy dla MŚP należy przekształcić w jeden wspólny program na rzecz wzrostu i konkurencyjności, uwzględniając dotychczas zdobyte doświadczenia i mając zwłaszcza na uwadze zapewnienie pewnego stopnia elastyczności, który jest niezbędny w reagowaniu na zmiany zachodzące na rynkach i w naszych gospodarkach w kolejnym okresie programowania.
<P>
Po drugie, w swoich wnioskach Komisja zamierza położyć nacisk na instrumenty finansowe, czyli przejść od kultury opartej na dotacjach do rozwiązań bardziej zorientowanych na kredyty dla przedsiębiorstw. Oczywiście podejście to sprzyja podmiotom, które potrafią przygotować dobrze umotywowany biznesplan. Rozwiązaniem, które na pewno możemy przyjąć za punkt wyjścia, są gwarancje i inwestycje w kapitał wysokiego ryzyka przewidziane w programie ramowym na rzecz konkurencyjności i innowacji (CIP). Instrumenty te okazały się bardzo udane. Do tej pory pomogliśmy ponad 100 tysiącom MŚP, a do końca programu udzielimy wsparcia ponad 300 tysiącom MŚP.
<P>
Pragnę jednak podkreślić, że pierwsza generacja unijnych inwestycji w kapitał wysokiego ryzyka obejmuje 98 % inwestycji kapitałowych, co staje się tym istotniejsze, jeśli uwzględnić, że przy pomocy zaledwie 2 % finansowania byliśmy w stanie wspomóc wzrost wielu europejskich MŚP. Ponadto bardzo ważny jest jeszcze inny aspekt, a mianowicie fakt, iż nie jest to kwestia instrumentów biurokratycznych. Środki te są w rzeczywistości dostępne w postaci środków bankowych i funduszy kapitału wysokiego ryzyka. Krótko mówiąc, nie trzeba o nie występować do Brukseli. Wiemy, że MŚP doceniają elastyczność tych instrumentów i ich łatwą dostępność.
<P>
Pragnę również podkreślić, że kilka dni temu Rada Europejska poprosiła Komisję o wprowadzenie ogólnounijnego systemu kapitału wysokiego ryzyka. Komisja ma zamiar to uczynić. Rzeczywiście podzielamy obawy Rady co do luk występujących na rynkach kapitału wysokiego ryzyka. Ponadto doskonale zdajemy sobie sprawę z przydatności programów gwarancji kredytowych, które są pomocne dla wielu małych przedsiębiorstw. Mogę zapewnić, że Komisja jest przekonana, iż gwarancje kredytowe są konieczne, czy to na szczeblu europejskim, czy regionalnym. A zatem działania Komisji będą stanowiły spójny zestaw instrumentów przewidzianych dla MŚP. Dlatego prosimy państwa członkowskie, które uczestniczą w procedurze współdecyzji w sprawie stosowania funduszy strukturalnych, aby współpracowały z nami w realizacji tego zadania. Oto co uczyniono, jeżeli chodzi o przyszłe programowanie finansowe.
<P>
Pragnę jednak podkreślić fakt, iż w międzyczasie Komisja nie próżnowała. W dniu 28 października ubiegłego roku zainaugurowałem Forum Finansowe MŚP, którego celem jest monitorowanie postępu w zakresie finansowania MŚP, propagowanie najlepszych praktyk i stymulowanie nowych rozwiązań. To stałe forum stwarza okazję do systematycznych spotkań małych i średnich przedsiębiorstw z instytucjami kredytowymi. Sytuacja rynkowa oraz ramy prawne będące dla MŚP podstawą uzyskiwania dostępu do finansowania podlegają przeglądowi. Toczą się również dyskusje dotyczące sposobów rozwijania europejskiego rynku związanego z finansowaniem typu mezzanine, i z przyjemnością mogę Państwu zakomunikować, że czynimy postępy w tym zakresie.
<P>
I wreszcie, równie ważne jest inne spojrzenie na ramy regulacyjne. W tym miejscu pragnę skierować specjalne podziękowanie pod adresem mojego kolegi, pana Michela Barniera, który w swoim komunikacie "W kierunku aktu o jednolitym rynku” proponuje ważne inicjatywy podnoszące skuteczność naszego prawodawstwa, w tym prawodawstwa dotyczącego jednolitego rynku kapitału wysokiego ryzyka. Tak naprawdę naszym wspólnym celem jest właśnie to: zbudować jednolity rynek i doprowadzić do powstania jak najlepszych warunków dla wzrostu gospodarczego, konkurencyjności i przedsiębiorczości.
<P>
Jeżeli chodzi o wymogi kapitałowe dla banków - pakiet Bazylea III - który jest także w gestii pana komisarza Barniera, Komisja przedstawi wnioski ustawodawcze w czerwcu 2011 roku. We wniosku Komisji znajdzie sie dogłębna ocena mikro- i makreoekonomicznych skutków zastosowania tego rodzaju środków, która sprawi, że nasze wnioski będą dobrze przemyślane pod względem harmonogramu i oddziaływania, a także uwzględnią rozwój sytuacji w innych częściach świata.
<P>
Reasumując - obowiązkiem władzy budżetowej, Parlamentu Europejskiego i Rady jest podjęcie decyzji co do sposobu wykorzystania ograniczonych zasobów na szczeblu europejskim. W okresie, w którym środki finansowe są ograniczone, oczywiście tym ważniejsze staje się dysponowanie zasobami w sposób bardziej racjonalny. Jestem przekonany, że instrumenty finansowe przyczynią się do znalezienia większych zasobów Unii Europejskiej i uruchomienia inwestycji prywatnych.
<P>
Mogą Państwo być pewni, że Komisja będzie się nadal usilnie starać, aby nasze wnioski zawsze koncentrowały się na znaczeniu, jakie dla przyszłości Europy ma rozwój MŚP; mogą Państwo być pewni, tak jak my, że wszelkie prace - w tym w ramach restrukturyzacji głównych sektorów - które trzeba będzie wykonać w ciągu kilku najbliższych miesięcy po to, abyśmy wreszcie wyszli z tego kryzysu, będą uwzględniały rolę, jaką odgrywają małe i średnie przedsiębiorstwa. W mojej ocenie jedynie one będą w stanie tworzyć nowe miejsca pracy, a więc będą mogły zaradzić społecznym aspektom obecnego kryzysu finansowego i w naturalny sposób staną się ważną odskocznią umożliwiającą wejście w nowy etap po kryzysie gospodarczym.
<SPEAKER ID="133" NAME="Bendt Bendtsen" LANGUAGE="DA">
Panie Przewodniczący! Przede wszystkim chciałbym podziękować panu komisarzowi Tajaniemu za jego oświadczenie. Postanowiliśmy zająć się tą sprawą w dniu dzisiejszym, ponieważ obecnie - bardziej niż kiedykolwiek - ważniejsze jest, aby skupić się na zapewnieniu finansowania dla małych i średnich przedsiębiorstw w Europie. Nie ulega żadnej wątpliwości, że ograniczony dostęp małych i średnich przedsiębiorstw do finansowania stanowi poważną przeszkodę dla generowania wzrostu gospodarczego i rozpoczynania działalności przez nowe przedsiębiorstwa, przy czym ta sytuacja uległa pogorszeniu w czasie obecnego kryzysu gospodarczego. Uzyskanie odpowiedniego finansowania z banków europejskich stało się trudniejsze. Europejskie MŚP w znacznym stopniu są zależne od finansowania bankowego - w porównaniu np. z przedsiębiorstwami amerykańskimi.
<P>
Ponadto niebawem wejdą w życie przepisy pakietu Bazylea III; innymi słowy, będziemy mieli nową dyrektywę w sprawie wymogów kapitałowych. Istnieje niebezpieczeństwo, że spowoduje to jeszcze większe trudności, jeżeli chodzi o zapewnienie kapitału wysokiego ryzyka dla małych i średnich przedsiębiorstw. Niepokoi fakt, iż sektor bankowy, który w coraz większym stopniu staje się wrażliwy pod względem kapitału i ryzyka, coraz częściej żąda spełnienia wyższych wymogów dotyczących zabezpieczeń i premii z tytułu ryzyka. Oba te elementy skutkować będą niedofinansowaniem i straconymi szansami biznesowymi, co z kolei oznaczać będzie utratę miejsc pracy.
<P>
Europa musi stać się bardziej konkurencyjna. Dlatego musimy wzmocnić te instrumenty UE, które mogą pomóc w zwiększeniu inwestycji, innowacji i stymulowaniu rozwoju MŚP, w związku z czym chciałbym zaapelować o zwiększenie środków budżetowych na finansowanie innowacji oraz instrumentów, które już funkcjonują. Oczywiście Komisja musi zagwarantować, że w programach kolejnych generacji przywiązywana będzie większa waga do finansowania typu mezzanine i że powstanie większa spójność w zakresie istniejących już środków wspierających MŚP, to jest takich programów jak program ramowy na rzecz konkurencyjności i innowacji (CIP), fundusze strukturalne, siódmy program ramowy w zakresie badań itd. Dlatego mogę jedynie powiedzieć, że jest to kwestia, wokół której skupi się wiele uwagi tego Parlamentu w nadchodzących miesiącach.
<SPEAKER ID="134" NAME="Edit Herczog" LANGUAGE="HU">
Panie Przewodniczący, Panie Komisarzu! Dzisiaj wieczorem ja również chciałabym przemawiać w moim ojczystym języku, tak aby przedstawiciele małych i średnich przedsiębiorstw (MŚP) z mojego kraju mogły rozumieć moje uwagi. W pakiecie aktów prawnych dotyczących małych i średnich przedsiębiorstw określono trzy główne cele. Pierwszy to pomoc w uzyskiwaniu przez MŚP większych dochodów dzięki zapewnieniu dostępu do rynków europejskich oraz wprowadzaniu do obrotu innowacyjnych produktów. Drugi to obniżenie kosztów poprzez zmniejszenie biurokracji. Doskonałym tego przykładem jest dyrektywa o usługach. Naszym celem trzecim było uproszczenie i ułatwienie dostępu do instrumentów finansowania dla sektora MŚP.
<P>
W Unii Europejskiej małe i średnie przedsiębiorstwa wytwarzają jedną trzecią PKB. Idąc tym tokiem rozumowania, można stwierdzić, że sektor MŚP generuje jedną trzecią budżetu europejskiego. Jeżeli jednak spojrzymy na udział MŚP w budżecie Unii Europejskiej, nie ma powodów do zadowolenia. Widzimy, że do końca roku 2010 około 100 tysięcy MŚP otrzymało pewną formę gwarancji bankowej w ramach programu ramowego na rzecz konkurencyjności i innowacji (CIP), co jest liczbą ogromną, lecz w stosunku do 23 milionów przedsiębiorstw, jest to bardzo mało. Liczba ta prawdopodobnie wzrośnie do 200 tysięcy MŚP, ale nawet wówczas jest to niewiele w stosunku do tych 23 milionów. Zdołaliśmy uruchomić kapitał wysokiego ryzyka w wysokości 1,3 miliarda, lecz znów - jeżeli porównać to z liczbą 23 milionów przedsiębiorstw i ich wartością ekonomiczną, jest to bardzo, bardzo mało. Panie Komisarzu! Z jednej strony, musimy być skuteczni i wymyślić system procedur w Unii Europejskiej, który umożliwi wykorzystanie środków przekazywanych przez EBI w sposób znacznie łatwiejszy i skuteczniejszy niż obecnie. Z drugiej strony, musimy być skuteczni i sprawić - poprzez zachęcanie do sprawozdawczości rocznej - by same państwa członkowskie wspierały sektor małych i średnich przedsiębiorstw, nie tylko słowami, ale i czynem.
<P>
Panie Komisarzu! Apelujemy do Pana - za pomocą wniosku proponowanego przez pięć grup politycznych oraz za pośrednictwem naszego listu do Pana - aby nie zaniedbywał Pan sfery przedsiębiorczości, ponieważ to właśnie ona walczy o przetrwanie w obliczu najtrudniejszej sytuacji, w jakiej się znalazła po wprowadzeniu pakietów oszczędnościowych. Właśnie tam można oczekiwać ożywienia wzrostu gospodarczego i tam można spodziewać się zwiększenia zatrudnienia. Zapewnimy poparcie w tej sprawie w naszym Parlamencie.
<SPEAKER ID="135" NAME="Olle Schmidt" LANGUAGE="SV">
Panie Przewodniczący, Panie Komisarzu! Komisja ma wszelkie podstawy, by wytyczać ambitne cele, zważywszy na bardzo poważne wyzwanie, jakie stoi przed Państwem, a także przed nami. Mamy 20 milionów małych i średnich przedsiębiorstw, które łącznie stanowią 99 % europejskich przedsiębiorstw. Mówimy często, że małe europejskie przedsiębiorstwa to "serce” gospodarki europejskiej. To prawda, lecz nie musi to oznaczać, że małe przedsiębiorstwa nie mogą stać się większymi. Dlatego potrzebujemy mechanizmów finansowych, o których mówili moi koledzy i koleżanki posłowie i do których Pan, Panie Komisarzu Tajani, sam się odniósł. Powinniśmy wykorzystać, między innymi, już dostępne mechanizmy finansowania - ja na przykład byłbym zwolennikiem większego wykorzystania funduszy strukturalnych.
<P>
Jak wspomniał pan poseł Bendtsen, problemy, z jakimi borykają się europejskie małe i średnie przedsiębiorstwa, uległy nasileniu. Parlament stworzył wiele przepisów dotyczących rynku finansowego, z których większość była konieczna. Przepisy te jednak doprowadziły do wzrostu kosztów pożyczek uzyskiwanych przez małe przedsiębiorstwa. Musimy mieć to na uwadze i zachowywać ostrożność, gdy proponujemy rozmaite przepisy. W każdym razie należy zdawać sobie sprawę, ile to ostatecznie będzie kosztować.
<P>
Pan poseł Bendtsen wspomniał również o kryteriach bazylejskich, które wszyscy znamy. Panie Komisarzu Tajani! Mówił Pan o prostocie i elastyczności i uważa Pan, że te cechy powinny znaleźć odzwierciedlenie w programach i mechanizmach finansowania. Chce Pan, abyśmy odeszli od biurokracji i skomplikowanych procedur. Czy jednak pańskim zdaniem małe przedsiębiorstwa i ich pracownicy rzeczywiście myślą, że Unia Europejska faktycznie zmniejsza biurokrację? Czy nie jest raczej tak, że tworzymy więcej biurokracji i skomplikowanych procedur? W tym względzie uważam, że musimy całkowicie zmienić nasze nastawienie.
<P>
Jak powiedziałem, mamy w Europie 20 milionów małych przedsiębiorstw, ale mamy również w Europie ponad 20 milionów bezrobotnych. Wiemy, że rośnie wykluczenie społeczne i ubóstwo, a aby temu przeciwdziałać, zarówno my, jak i Komisja musimy być w stanie działać w sposób stanowczy w celu zapewnienia mechanizmów finansowania dla małych i średnich przedsiębiorstw, ponieważ tam właśnie powstają miejsca pracy w Europie.
<SPEAKER ID="136" NAME="Ryszard Czarnecki" LANGUAGE="PL">
Panie Przewodniczący! Mówimy o sektorze gospodarki, który ma absolutnie kluczowe znaczenie, bo tak naprawdę małe i średnie przedsiębiorstwa dostarczają najwięcej miejsc pracy w sumie w krajach Unii Europejskiej. Znacznie więcej niż te firmy największe. Co więcej, te małe i średnie przedsiębiorstwa, często firmy rodzinne, najbardziej odczuły skutki kryzysu gospodarczego. Powiem więcej - koszty społeczne osłabienia tego sektora mają znaczenie absolutnie fundamentalne. Oczywiście, może największe firmy i największe lobbies przemysłowe są bardziej skuteczne w upominaniu się o swoje racje, ale trzeba bronić małych i średnich przedsiębiorstw, ponieważ to jest tak naprawdę obrona obywateli i podatników krajów członkowskich Unii Europejskiej. Jedna uwaga - chciałbym bardzo mocno podkreślić, że kraje członkowskie Unii nie powinny wszystkiego zwalać na Unię Europejską, jako taką. Powinny same dbać o te małe i średnie firmy, a tego w dużym stopniu nie robią - zgadzam się z tym, co mówiła pani Herczog.
<SPEAKER ID="137" NAME="Claudio Morganti" LANGUAGE="IT">
Panie Przewodniczący, Panie i Panowie! W ciągu ostatnich kilku lat - światowy kryzys finansowy też odegrał w tym odpowiednią rolę - małe i średnie przedsiębiorstwa mają coraz większe trudności w uzyskiwaniu pożyczek oraz w łatwym dostępie do kredytu wówczas, gdy jest to niezbędne.
<P>
Zastosowane do tej pory przez Unię Europejską instrumenty przewidziane w ramach finansowych na lata 2007-2013 okazały się wyjątkowo ułomne - pod względem środków i zakresu ich stosowania, występowania poważnych ograniczeń administracyjnych - nie mówiąc o tym, że instrumenty te są rozproszone w licznych i różnych dziedzinach aktywności. W pracach nad nowymi ramami finansowymi musimy skupić się na upraszczaniu przepisów dotyczących małych i średnich przedsiębiorstw - przepisów, które stanowią poważne przeszkody zwłaszcza dla małych przedsiębiorstw - i na przykład pomyśleć o utworzeniu pojedynczego punktu kontaktowego zapewniającego dostęp do funduszy europejskich.
<P>
Konieczne będzie zachęcanie do korzystania z nowych instrumentów finansowania, które ułatwią dostęp do kredytu, zapewnią precyzyjne programy gwarancji pożyczkowych i dadzą pierwszeństwo realnej pomocy w trudnej początkowej fazie rozwoju, zwłaszcza w przypadku przedsiębiorstw innowacyjnych i technologicznych. Dlatego w sposób szczególny musimy starać się, aby droga ta była jak najłatwiejsza dla sektora, który zatrudnia ponad 100 milionów ludzi i który bez wątpienia jest najpotężniejszą siłą napędową wzrostu gospodarczego i rozwoju.
<SPEAKER ID="138" NAME="Dimitar Stoyanov" AFFILIATION="NI">
(BG) Panie Przewodniczący! Przychylam się do powszechnego zdania, które jak sądzę panuje w tym Parlamencie, jeżeli chodzi o małe i średnie przedsiębiorstwa; chciałbym też szczerze przychylić się do tego, co mówili przedmówcy, innymi słowy stwierdzić, że MŚP to przedsiębiorstwa najdotkliwiej doświadczone przez kryzys gospodarczy.
<P>
Zgadzam się również z panem posłem Czarneckim, który stwierdził, że chodzi tutaj najczęściej o małe firmy rodzinne stanowiące źródło większości dochodów osiąganych przez rodzinę. Gdy skutki kryzysu dotykają dużych korporacji - ponieważ one również ucierpiały podczas tego kryzysu - cierpią na tym jedynie zyski tych korporacji. Jeżeli jednak dotyczy to małego przedsiębiorstwa, rodzina, która od niego zależy, traci podstawowe źródło dochodu.
<P>
Dlatego chciałbym powiedzieć, że dokonując zmian powinniśmy postępować ostrożnie, ponieważ zarówno działania o zabarwieniu prawicowym, jak i te o lewicowym mogą mieć szkodliwy wpływ na MŚP, w zależności od tego, jak są ukierunkowane.
<P>
Pragnę powiedzieć, że samo rozdawanie gwarancji bankowych i finansowych nie wystarczy i że potrzebne są poważniejsze zmiany legislacyjne - mówiąc inaczej, większa regulacja sektora bankowego - aby zapewnić finansowanie małym przedsiębiorstwom i wreszcie skończyć z mówieniem o nieistniejących równych warunkach gry - bowiem małe firmy nigdy nie dorównają dużym firmom - lecz zamiast tego udzielić MŚP pomocy w uzyskaniu rzeczywistej konkurencyjności w starciu z dużymi korporacjami.
<SPEAKER ID="139" NAME="Paul Rübig" AFFILIATION="PPE">
(DE) Panie Przewodniczący, Panie Komisarzu! Po pierwsze chciałbym podziękować panu posłowi Bendtsenowi, ponieważ program CIP to jeden z kluczowych filarów dla przedsiębiorstw i dla finansowania w tym obszarze. Programy JEREMIE i JASMINE, jak również program Erasmus dla młodych przedsiębiorców, są wyjątkowo ważne jako pomoc w uzyskiwaniu wiedzy o rynkach. Chciałbym podziękować pani poseł Herczog za poparcie dla EBI i EFI, czyli Europejskiego Funduszu Inwestycyjnego, oraz za zgłoszone przez nią żądanie zwiększenia dostępnych środków finansowych. Chciałbym jednak zaapelować do pana komisarza Tajaniego, by zapewnił uwzględnienie obowiązkowego wymogu 20 % bazy kapitałowej dla MŚP w ramach celów strategii Europa 2020. Istnieje już taki wymóg wobec banków, a więc to samo powinno odnosić się do MŚP. To ważne dla obu sektorów.
<P>
Proponuję również, by podatek od zysków był nakładany jedynie w przypadku wyprowadzania wpływów z firmy. Innymi słowy, powinna istnieć możliwość reinwestowania zysków jako kapitału własnego. Jeżeli jednak przedsiębiorca lub pracownik wyprowadza pieniądze z firmy, wówczas powinno to podlegać opodatkowaniu według zasad ogólnych.
<P>
Ostatnia rzecz, która wydaje mi się szczególnie ważna, to możliwość odpisywania długu powyżej 5 tysięcy euro. Uważamy, że prawo do odpisu powinno być dozwolone do kwoty 5 tysięcy euro. Stanowiłoby to najlepszą podstawę zapewnienia równowagi pomiędzy kapitałem wysokiego ryzyka a kapitałem własnym, zapewniając prawidłowe finansowanie pożyczek.
<SPEAKER ID="140" NAME="George Sabin Cutaş" AFFILIATION="S&amp;D">
(RO) Panie Przewodniczący! Zasada "najpierw myśl na małą skalę”, która stanowi podstawę polityki Komisji Europejskiej w dziedzinie przedsiębiorczości, jest ważna. Nie wolno nam zapominać o tym, że MŚP zapewniają dwie trzecie miejsc pracy w Unii Europejskiej. Jednakże w okresie obecnego kryzysu MŚP mają trudności w dostępie do pożyczek, ponieważ banki uważają je za podmioty obciążone ryzykiem. Faktycznie, konieczne jest monitorowanie promowania systemów gwarancji publicznych oferowanych przez grupę Europejskiego Banku Inwestycyjnego w państwach członkowskich w celu złagodzenia ograniczeń w zakresie finansowania.
<P>
Obserwujemy również trudności w dziedzinie zapewniania informacji na temat warunków przydzielania funduszy, a w niektórych przypadkach nawet brak wymaganego na szczeblu lokalnym potencjału administracyjnego, jeżeli chodzi o pośredniczenie w dostępie do pożyczek.
<P>
W latach 2014-2020 Komisja Europejska musi skoncentrować się na zwiększeniu przejrzystości w relacjach pomiędzy finansistami i przedsiębiorcami oraz na zapewnieniu dostępu do usług doradczych w zakresie informowania o platformach i warunkach kredytowania dostępnych dla MŚP. Jednocześnie obowiązkiem Europejskiego Banku Inwestycyjnego, jako podmiotu popierającego politykę UE, jest oferowanie pomocy technicznej administracjom lokalnym i krajowym w celu uproszczenia procedur dostępu przedsiębiorców do finansowania.
<SPEAKER ID="141" NAME="Elisabetta Gardini" AFFILIATION="PPE">
(IT) Panie Przewodniczący, Panie Komisarzu, Panie i Panowie! Podstawowa kwestia to wzmocnienie ogólnoeuropejskiej woli wspierania małych i średnich przedsiębiorstw, ponieważ - jak już stwierdzono - mają one decydujące znaczenie dla społecznej tkanki Unii i są faktycznym źródłem ożywienia gospodarczego. W tym kontekście chciałabym przypomnieć, że w latach 2002-2008 w 27 krajach intensywnie się rozwijając MŚP stworzyły 9 400 000 nowych miejsc pracy i już wówczas stanowiły siłę zwiększającą zatrudnienie. Dzisiaj - w następstwie kryzysu - straciły one jedną trzecią utworzonych miejsc pracy.
<P>
Dlatego konieczne jest stworzenie konkretnych instrumentów, które przywrócą małym i średnim przedsiębiorstwom zdolność do organizowania i tworzenia nowych miejsc pracy, ponieważ korzystać z tego będzie całe społeczeństwo. Dostęp do kredytu jest oczywiście jedną z kluczowych kwestii, najbardziej docenianą przez przedsiębiorców. W pierwszej połowie roku 2010 banki odmówiły udzielenia kredytu aż 18 % małych i średnich przedsiębiorstw. W roku poprzednim - 12 %; dane pochodzą z badania przeprowadzonego przez Europejski Bank Centralny.
<P>
To właśnie dostęp do kredytu, a także uproszczenie obowiązków administracyjnych i dostęp do rynków, zaliczyć należy do kluczowych priorytetów określonych w Small Business Act, który pan komisarz Tajani przedstawi w Rzymie w przyszłym tygodniu i który przyjmujemy z dużym zadowoleniem. Pragnę wreszcie wspomnieć o tym, że pochodzę północno-wschodniej części Włoch, odnotowującej ogromny rozwój i znaczny wzrost gospodarczy właśnie dzięki inteligentnemu systemowi kredytowania, który idzie w parze ze wzrostem małych i średnich przedsiębiorstw. Pójdźmy za tym przykładem.
<SPEAKER ID="142" NAME="Zoran Thaler" AFFILIATION="S&amp;D">
(SL) Panie Przewodniczący! Chciałbym przyłączyć się do propozycji kolegów posłów, by w centrum działań polityków państw członkowskich i Unii Europejskiej na rzecz ożywienia gospodarczego znalazły się małe i średnie przedsiębiorstwa.
<P>
Dziewięćdziesiąt procent wszystkich przedsiębiorstw w Unii Europejskiej należy do kategorii MŚP i przedsiębiorstwa te tworzą ponad 100 milionów miejsc pracy. Co zatem niepokoi małe lub średnie przedsiębiorstwa w Unii Europejskiej? Nie zapomnijmy zadać tego pytania podczas dzisiejszej debaty.
<P>
Przede wszystkim przedsiębiorstwa te obawiają się braku płatności za faktury, czyli braku dyscypliny finansowej. Przedsiębiorstwa nie otrzymują zapłaty za swoje faktury przez 90 lub 120 dni, albo wręcz nigdy. Zjawisko to bardzo się nasiliło w wyniku kryzysu finansowego i gospodarczego i MŚP są całkowicie bezsilne wobec tych trudności.
<P>
Przyjęliśmy w Unii Europejskiej nowe przepisy, dlatego teraz nadszedł czas, aby państwa członkowskie zwiększyły dyscyplinę - dyscyplinę płatności. Tam właśnie wszystko się zaczyna, po czym wędruje w dół łańcucha.
<P>
Po drugie, MŚP boją się o finanse. Wiele z nich nie miałoby żadnych problemów finansowych, gdyby ich faktury były płacone. Banki zamknęły się w swojej skorupie i nie pomagają im w tym zakresie. Właśnie dlatego wzrost gospodarczy w Unii Europejskiej jest znacznie mniejszy niż mógłby być. Popieram środki rozważane przez Komisję i postulowane przez pana komisarza Tajaniego i apeluję do Komisji, by umieściła małe i średnie przedsiębiorstwa w samym centrum swoich działań. Nadeszła pora, byśmy wspólnie wdrożyli zalecenia zawarte w Small Business Act.
<SPEAKER ID="143" NAME="Seán Kelly" AFFILIATION="PPE">
Panie Przewodniczący! Pod względem omawianych tematów, to dobre popołudnie dla Parlamentu Europejskiego i Unii Europejskiej, gdyż tematy te mają realny wpływ na gospodarkę. Omówiliśmy dyrektywę o usługach, jednolity patent, a teraz nowe instrumenty wspierania MŚP. Mówi się, że MŚP mają decydujące znaczenie i że gdyby każde MŚP utworzyło jedno dodatkowe miejsce pracy, wówczas bezrobocie w Europie przestałoby istnieć. W przypadku wielu z tych przedsiębiorstw utworzenie jednego miejsca pracy nie byłoby zbyt trudne, zwłaszcza gdyby przedsiębiorstwa te dostały kredyt, lecz wszystko wskazuje na to, że kredytu nie są w stanie uzyskać.
<P>
W każdy weekend spotykam ludzi biznesu, którzy nie mogą dostać kredytu, szczególnie w moim kraju. W czasie ostatniego weekendu spotkałem osobę, która potrzebowała 4 tysiące euro dla MŚP i nie mogła ich otrzymać. Tak więc w moim kraju sytuacja jest beznadziejna. Pomimo dokapitalizowania banków przez EBC, pomoc ta nie jest przekazywana dalej. Należy się temu przyjrzeć. Coś jest nie tak.
<P>
Słyszymy mantrę o bankach, które są zbyt duże, by splajtować. Należy to zastąpić mantrą o MŚP, które są zbyt ważne, by splajtować. Jeżeli damy im kredyt i wsparcie, z pewnością każde z nich będzie w stanie stworzyć jedno dodatkowe miejsce pracy, a jedno dodatkowe miejsce pracy pozwoliłoby nam wydobyć się z recesji gospodarczej, w której tkwimy. Nie jest to zbyt wygórowane żądanie i omawiając dzisiaj nowe instrumenty dla MŚP, niewątpliwie możemy być bardzo pomocni w tej materii.
<SPEAKER ID="144" NAME="Elena Băsescu" AFFILIATION="PPE">
(RO) Panie Przewodniczący! Wspieranie MŚP i przedsiębiorców to sposób na wyjście z kryzysu finansowego. Zapewnienie dostępu do jednolitego rynku i usprawnienie procesu wdrażania Small Business Act muszą stanowić priorytety zarówno na szczeblu krajowym, jak i unijnym. Chcę powiedzieć, że obecne środki nie doprowadziły jeszcze do przezwyciężenia trudności uniemożliwiających rozwój MŚP. I rzeczywiście, 23 miliony europejskich MŚP oczekują konstruktywnego działania ze strony Komisji.
<P>
Inny ważny aspekt to rozwój alternatywnych źródeł finansowania. Należy uruchomić inicjatywy zmierzające w kierunku zwiększania dostępu do rynku kapitałowego i tworzenia lepszych zachęt podatkowych dla inwestorów. Należy zwrócić szczególną uwagę na wspieranie finansowania na dużą skalę dla firm innowacyjnych. Rząd rumuński ma przyjąć program zachęcający młodych przedsiębiorców do zakładania i rozwijania mikroprzedsiębiorstw. Jest to konkretny nowy środek w rządowym pakiecie inicjatyw na rzecz wzmocnienia sektora biznesu.
<SPEAKER ID="145" NAME="Zigmantas Balčytis" AFFILIATION="S&amp;D">
(LT) Panie Przewodniczący! Finansowanie małych i średnich przedsiębiorstw pozostaje nadal poważnym problemem. Pomimo przyjętych środków obecna sytuacja w tym ważnym sektorze jest nadal krytyczna.
<P>
Sądzę, że znane jest Państwu sprawozdanie analityczne przygotowane przez międzynarodową organizację Bankwatch, w którym poddano analizie działania kredytowe Europejskiego Banku Inwestycyjnego w czterech państwach członkowskich. Ze sprawozdania wynika, że pożyczki udzielane do tej pory przez Europejski Bank Inwestycyjny w zasadzie przyniosły korzyści jedynie samym bankom, którym przekazano 15 miliardów euro i którym wyznaczono termin na znalezienie firm wymagających tego wsparcia.
<P>
Obawy budzi to, że mimo otrzymania pieniędzy z Europejskiego Banku Inwestycyjnego, banki komercyjne zaostrzyły warunki udzielania kredytów bankowych dla małych przedsiębiorstw, a pieniądze wykorzystano przeważnie na finansowanie dużych i dobrze prosperujących firm.
<P>
Moim zdaniem świadczy to o tym, że w omawianej dziedzinie istnieje potrzeba daleko surowszego monitorowania i kontroli banków komercyjnych, i Komisja Europejska musi odegrać większą rolę, by zapobiec wykorzystywaniu tych środków w niewłaściwy sposób.
<SPEAKER ID="146" NAME="Pat the Cope Gallagher" AFFILIATION="ALDE">
Panie Przewodniczący! Z zadowoleniem przyjmuję oświadczenie Komisji w sprawie zmiany instrumentów UE w celu wspierania MŚP. To oczywiste, że największym wyzwaniem, z jakim borykają się MŚP w Europie, pozostają koszty i faktyczna dostępność kredytu - i jest tak również w moim kraju ojczystym, czyli w Irlandii.
<P>
Wiele prężnych przedsiębiorstw nadal ma trudności w uzyskaniu dostępu do kredytu bankowego na przystępnych warunkach. Jest to niedopuszczalne. Mogę wypowiadać się wyłącznie na temat własnego kraju, lecz zważywszy na poparcie, jakie otrzymał sektor MŚP ze strony podatników Irlandii, sektor ten jest motorem wzrostu gospodarczego. To właśnie sektor prywatny tworzy miejsca pracy. Wszystkie nasze działania w Komisji, Parlamencie i Radzie mają na celu tworzenie klimatu zachęcającego do inwestowania i musimy kontynuować te działania.
<P>
Cieszę się, że pan komisarz nawiązał do kwestii elastyczności i że wspomniał o odbiurokratyzowaniu dostępu do kapitału, ale jego słowa są tylko powtórzeniem deklaracji przewodniczącego Komisji zawartej w przemówieniu o stanie Unii. Musimy pilnie śledzić rozwój wydarzeń, ponieważ pan przewodniczący powiedział, że będziemy mieli oszczędności rzędu 38 miliardów euro z firm europejskich. Musimy zapewnić pomoc tym małym firmom, ponieważ pomogą one w tworzeniu miejsc pracy i zmniejszaniu bezrobocia.
<SPEAKER ID="147" NAME="Ilda Figueiredo" AFFILIATION="GUE/NGL">
(PT) Panie Przewodniczący! W wielu krajach Unii Europejskiej sytuacja mikro- i małych przedsiębiorstw jest krytyczna, ponieważ najdotkliwiej ucierpiały one wskutek kryzysu gospodarczego i neoliberalnej polityki. W Portugalii w wielu sektorach - w przemyśle, handlu, usługach i rolnictwie - zamykane są dziesiątki tysięcy małych przedsiębiorstw rodzinnych, to znaczy małych i średnich przedsiębiorstw (MŚP), co prowadzi do wzrostu bezrobocia i ubóstwa.
<P>
Problemy związane z kredytem bankowym, biurokracją i trudnościami w dostępie do pomocy UE, zwłaszcza doświadczanymi przez mikro- i małe przedsiębiorstwa, hamują rozwój gospodarczy ogromnych obszarów i utrudniają wzrost zatrudnienia. Dlatego konieczna jest całkowita zmiana polityki w tych obszarach, by wesprzeć MŚP w sposób skuteczny, jak też należy nakłonić system finansowy do zapewniania dostępnych kredytów dla MŚP, łącznie z odpowiednią pomocą UE.
<SPEAKER ID="148" NAME="Andreas Mölzer" AFFILIATION="NI">
(DE) Panie Przewodniczący! Unia Europejska zawsze nazbyt wylewnie wychwala małe i średnie przedsiębiorstwa jako siłę napędową gospodarki i jako główne źródło zatrudnienia, zwłaszcza wówczas, gdy pracodawcy nie dokonują natychmiastowych zwolnień pracowników, nawet w czasach recesji. Jednocześnie właśnie na te przedsiębiorstwa od dziesięcioleci nakładane są znaczne obciążenia biurokratyczne, dotykają je też różne negatywne zjawiska w związku z unijnymi dotacjami. Na papierze pojawia się jedna inicjatywa dotycząca MŚP za drugą. W praktyce jednak małe i średnie przedsiębiorstwa stwierdzają, że w związku z przepisami Bazylea II - a teraz Bazylea III - nie mogą uzyskać dostępu do kapitału.
<P>
Innowacje mają zasadnicze znaczenie dla przetrwania MŚP w przyszłości. Innowacje wymagają jednak pieniędzy i badań. Oczywiście godne uznania jest to, że w przyszłości, w ramach nowych przepisów dotyczących zamówień publicznych, MŚP będzie poświęcana większa uwaga i że łatwiej im będzie uzyskać dostęp do unijnego finansowania badań naukowych. Faktem jest jednak, że wiele MŚP może nie przetrwać wystarczająco długo, by ujrzeć owoce tych długo dyskutowanych środków, ponieważ brak środków finansowych zmusi je do zamknięcia działalności.
<SPEAKER ID="149" NAME="Petru Constantin Luhan" AFFILIATION="PPE">
(RO) Panie Przewodniczący! Jak wiadomo, w Rumunii MŚP borykają się mniej więcej z podobnymi problemami, jakie występują w innych państwach członkowskich w związku ze szczególnym i trudnym charakterem obecnego okresu. Istnieją jednak pewne rozwiązania zapewniające poprawę możliwości uzyskiwania przez MŚP wsparcia finansowego, przede wszystkim w związku z dostępem do pomocy technicznej, której celem jest zapewnienie dostępności instrumentów finansowych, szczególnie instrumentów przeznaczonych na zwiększenie badań naukowych i na rozbudowę potencjału rozwojowego.
<P>
Uważam, że konieczne jest zwiększenie dostępu do wysokiej jakości informacji i fachowych usług. Należy przypomnieć, że w ubiegłym roku podczas wrześniowego posiedzenia plenarnego przedstawiciel Komisji Europejskiej stwierdził, iż na rok 2011 zaplanowano utworzenie platformy e-learningu specjalnie dla MŚP i udostępnienie jej w Internecie. Ma to ułatwić MŚP dostęp do projektów badawczo-rozwojowych i stworzyć możliwość wykorzystania ich wyników dzięki zapewnieniu bezpłatnych szkoleń internetowych, zindywidualizowanych informacji i udostępnieniu forum komunikacyjnego. Szkolenie menedżerów MŚP w zakresie korzystania z instrumentów finansowych może - niezależnie od wspierania odpowiednich procedur i zmniejszenia biurokracji - zapewnić osiągnięcie znacznie lepszych rezultatów.
<SPEAKER ID="150" NAME="Giovanni Collino" AFFILIATION="PPE">
(IT) Panie Przewodniczący, Panie i Panowie! Z wielkim zadowoleniem przyjęliśmy wystąpienie pana komisarza Tajaniego. Ponownie podkreślił on czynnik o pierwszorzędnym znaczeniu, czyli postrzeganie i funkcjonowanie małych i średnich przedsiębiorstw jako modelu produkcji, a więc jako modelu społecznego, jako że przedsiębiorstwa te stanowią główny czynnik tworzenia miejsc pracy.
<P>
Kryzys gospodarczy, który przeżywamy, nie jest przejściowy, lecz ma charakter strukturalny i jest związany ze zmianami zachodzącymi na rynkach - jest jeszcze jednym skutkiem globalizacji. Małe i średnie przedsiębiorstwa stanowią 99 % całej struktury przemysłu europejskiego. W projekcie rezolucji zwrócono uwagę na niektóre nieuniknione potrzeby, a mianowicie na potrzebę ulepszenia informacji, ułatwienia dostępu do kredytu i zmniejszenia biurokracji, tak by łatwiej było przedsiębiorstwom korzystać z narzędzi umożliwiających dostęp do zasobów Unii Europejskiej.
<P>
Jak już pan komisarz sam potwierdził, zachodzi potrzeba dalszego upraszczania procedur i większej elastyczności, jak też większych środków na cele innowacji i badań naukowych; potrzeba opracowania przez Komisję Europejską nowych wytycznych, klarowniejszych i bardziej zrozumiałych, by małe i średnie przedsiębiorstwa miały łatwiejszy dostęp do przydatnych informacji; a także potrzeba nowego spojrzenia na udzielanie kredytów. To niesprawiedliwe, by w czasie kryzysu koszty ponosiły jedynie małe i średnie przedsiębiorstwa, podczas gdy system bankowy nadal osiąga i zwiększa zyski.
<P>
W nowych ramach prawnych Komisji Europejskiej należy zapewnić uwzględnienie omawianych wymogów, tak by strategia Europa 2020 była czymś więcej niż tylko wydmuszką i by faktycznie obejmowała instrumenty konieczne do osiągnięcia celów w niej przewidzianych.
<SPEAKER ID="151" NAME="Vasilica Viorica Dăncilă" AFFILIATION="S&amp;D">
(RO) Panie Przewodniczący! Chcę podkreślić, że przeszkody utrudniające rozwój MŚP, tworzenie miejsc pracy i innowacji nie zostały jeszcze w Europie usunięte. Dlatego sądzę, że należy udoskonalić konkretne strategie Komisji Europejskiej, środki i plany działania. Dwadzieścia trzy miliony MŚP czekają na konstruktywne działania w takich dziedzinach, jak zamówienia publiczne, zwalczanie opóźnień w płatnościach, dostęp do kształcenia zawodowego, wspieranie przedsiębiorczości oraz usprawnienia w zakresie systemu podatkowego i finansowania.
<P>
Wspieranie MŚP i przedsiębiorców to sposób na wyjście z kryzysu finansowego. Doskonalenie regulacji i usprawnienie dostępu MŚP do jednolitego rynku i finansowania, jak również zapewnienie lepszego wdrażania Small Business Act, muszą stanowić priorytety na szczeblu krajowym i UE.
<SPEAKER ID="152" NAME="Czesław Adam Siekierski" AFFILIATION="PPE">
(PL) Panie Przewodniczący! Głównym warunkiem sukcesu polityki wobec przedsiębiorstw, w tym małych i średnich, jest zapewnienie właściwego funkcjonowania rynku wewnętrznego. Swobodny przepływ towarów oznacza, że wszystkie przedsiębiorstwa mają dostęp do większej liczby potencjalnych konsumentów, choć jednocześnie muszą być przygotowane na większą konkurencję. Należy stale dostosowywać przepisy w dziedzinie jednolitego rynku, by zapewnić wszystkim firmom w Unii równe traktowanie. Konieczna jest kontrola zapędów państw członkowskich do chronienia swojego przemysłu krajowego.
<P>
Wszyscy powtarzamy, że średnie i małe przedsiębiorstwa stanowią podstawę współczesnych gospodarek europejskich, są nieodzownym elementem wzrostu gospodarczego, że sektor ten zatrudnia 2/3 osób pracujących w Unii i wytwarza 1/3 PKB. Pamiętajmy, że trudna sytuacja w małych i średnich przedsiębiorstwach przekłada się najpierw na poziom i warunki życia osób zatrudnionych w nich, gdyż są to w dużej mierze firmy rodzinne. Dopiero potem następuje ich upadek, stąd większość z nich powolniej reaguje na kryzys. To nie oznacza, że nie wpływa to na ich kondycję ekonomiczną.
<P>
Na koniec chciałbym powiedzieć, iż sektor ten wymaga specjalnego wsparcia w zakresie wdrażania innowacyjnych rozwiązań - i to powinno być przedmiotem wsparcia ze strony Unii Europejskiej.
<SPEAKER ID="153" NAME="Antonio Tajani" LANGUAGE="IT">
Panie Przewodniczący! Dyskusja, którą toczymy dziś wieczór, świadczy - podobnie jak tekst projektu rezolucji - o pełnym porozumieniu Parlamentu i Komisji co do ich woli umieszczenia kwestii realnej gospodarki w samym centrum polityki gospodarczej, tak by umożliwić wyjście z obecnego kryzysu i by zwrócić szczególną uwagę na małe i średnie przedsiębiorstwa, które stanowią fundament naszej gospodarki.
<P>
Komisja Europejska jest bezwzględnie zdecydowana na podjęcie starań zmierzających do przełożenia wyborów politycznych na konkretne działania i nie jest to czysty przypadek, że dzięki poparciu Parlamentu i Rady przyjęliśmy tekst dyrektywy w sprawie zwalczania opóźnień w płatnościach, który ma fundamentalne znaczenie dla małych i średnich przedsiębiorstw. Obecnie naszym obowiązkiem jest wezwanie państw członkowskich do przyśpieszenia tempa, w jakim dokonają one transpozycji tej dyrektywy do prawa wewnętrznego (mają na to 24 miesiące, licząc od października bieżącego roku), chociaż osobiście chciałbym, aby państwa członkowskie szybciej transponowały dyrektywę, która bezpośrednio wpływa na możliwości odzyskania zaległych wierzytelności, tak by można je było wykorzystać na potrzeby innowacji. W momencie wejścia omawianej dyrektywy w życie, do obiegu trafi około 180 miliardów euro.
<P>
To jednak nie wystarczy. Jeżeli chodzi o pomoc dla małych i średnich przedsiębiorstw, w dniu 23 lutego Komisja przyjmie zmieniony Small Business Act, przewidujący kilka ważnych środków, w tym pojedynczy punkt kontaktowy zapewniający dostęp do finansowania, który będzie jedną z propozycji, jakie przedstawimy państwom członkowskim. Ponadto poprosimy wszystkie państwa członkowskie i wszystkie władze lokalne o nominowanie "Mistera” czy "Miss” MŚP.
<P>
W dniu 16 lutego mianuję pana Daniela Calleję zastępcą dyrektora generalnego nowo utworzonego urzędu w Komisji Europejskiej. Urząd ten będzie odpowiedzialny za monitorowanie i kontrolowanie stosowania Small Business Act i będzie działał jako punkt kontaktowy dla europejskich MŚP w kwestiach polityki Komisji. W tekście Small Business Act, który - proszę zauważyć - przyjmiemy dwudziestego trzeciego, wzywa się wszystkie państwa członkowskie, aby postąpiły podobnie, czyli dokładnie tak, jak my, prosząc o analogiczne działanie społeczności lokalne posiadające kompetencje w zakresie stanowienia prawa.
<P>
Jeżeli chodzi o finansowanie, problem dostępu do zaległych wierzytelności, o którym już mówiliśmy w kontekście dyrektywy w sprawie zwalczania zaległości w płatnościach, jak również problem dostępu do pożyczek, o które wnioskują lub których potrzebują małe i średnie przedsiębiorstwa, można rozwiązać jedynie poprzez próbę aktywowania powiązań między instytucjami udzielającymi kredytu a biznesem, ale zarazem z uwzględnieniem Europejskiego Banku Inwestycyjnego. Dlatego zgadzam się z tymi, którzy przyznają, że konieczne jest rozwijanie tych relacji, jak również że należy usunąć wąskie gardła, które w przeszłości - zwłaszcza w okresie kryzysu - opóźniły wypłatę sławetnych 30 miliardów euro przewidzianych dla małych i średnich przedsiębiorstw i które z uwagi na trudności w dokonywaniu transferu na rzecz krajowych instytucji kredytowych doprowadziły do opóźnień w otrzymaniu środków przez MŚP.
<P>
Muszę powiedzieć, że podczas pierwszego posiedzenia w ramach Forum Finansowego MŚP zwrócono właśnie uwagę na wąskie gardło, które istnieje między Europejskim Bankiem Inwestycyjnym a krajowymi instytucjami kredytowymi. "Szerpowie” pracują i podczas następnego posiedzenia przedstawiony zostanie szereg propozycji mających ułatwić małym przedsiębiorstwom dostęp do kredytu.
<P>
Oczywiście pracujemy już nad uproszczeniem konkretnych spraw i podam teraz jeden taki przykład. Jeżeli chodzi o rozporządzenie REACH, zleciłem przetłumaczenie na wszystkie języki Unii Europejskiej przepisów wykonawczych do jednego z rozporządzeń, które ma raczej charakter techniczny. Jest to silny sygnał dla małych i średnich przedsiębiorstw, ponieważ nie muszą zatrudniać eksperta znającego techniczny język angielski czy też biegłego w technologii chemicznej. W rzeczywistości praktycznie znieśliśmy opłatę rejestracyjną: udało się nam doprowadzić do zmniejszenia o 90 % kosztów rejestracji REACH dla mikroprzedsiębiorstw i o 60 % dla małych przedsiębiorstw. Jest to tylko część konkretnych rzeczy, które są również związane z uproszczeniem.
<P>
Oczywiście nadal prowadzona jest ocena małych i średnich przedsiębiorstw, które powstały w związku ze Small Business Act. Będziemy ją kontynuować w sposób uważny. Bezsprzecznie małym i średnim przedsiębiorstwom pomoże również ocena konkurencyjności, zwana "badaniem kondycji” (ang. fitness check), którą wprowadziliśmy w dokumencie dotyczącym polityki przemysłowej, również rzutującym na konkurencyjność i istniejące prawodawstwo. Muszę tutaj pogratulować panu posłowi Rübigowi i cieszę się z poparcia Parlamentu i wezwania, by poświęcić się zwiększeniu finansowania na rzecz następnego CIP II.
<P>
Na koniec pozostaje mi tylko zapewnić Państwa o swoim zaangażowaniu, ponieważ zgadzam się ze wszystkim, co zostało tu powiedziane. Jak już wielokrotnie oświadczałem w swoich wypowiedziach na temat polityki dotyczącej MŚP, tak i teraz mogę Państwa zapewnić, że dołożę wszelkich możliwych starań, by przeszkody biurokratyczne, dostęp do kredytu oraz polityka wspierania małych i średnich przedsiębiorstw trafiły na listę priorytetów komisarza ds. przemysłu i przedsiębiorczości na najbliższe kilka lat, tj. do końca obecnej kadencji Parlamentu. Poparcie Parlamentu Europejskiego ma dla mnie zasadnicze znaczenie także dlatego, że jak powiedziałem na początku swojej odpowiedzi, istnieje między mną a Państwem całkowite porozumienie.
<SPEAKER ID="154" NAME="Przewodniczący">
Wpłynął jeden wniosek w sprawie rezolucji złożony zgodnie z art. 110 ust. 2 Regulaminu.
<P>
Zamykam debatę.
<P>
Głosowanie odbędzie się w południe, w środę dnia 16 lutego 2011 r.
<P>
Oświadczenia pisemne (art. 149)
<SPEAKER ID="156" NAME="Ioan Enciu" AFFILIATION="S&amp;D">
na piśmie - W Unii Europejskiej panuje powszechne przekonanie, że MŚP potrzeba lepszego, bardziej bezpośredniego dostępu do finansowania. Jak podkreślono w komunikacie dotyczącym roku 2020, kryzys finansowy zmniejszył o połowę możliwości wzrostu gospodarczego w Europie. Można byłoby uznać, że jego wpływ na realną działalność gospodarczą był bardziej widoczny w Europie ze względu na wysokie uzależnienie MŚP od pożyczek bankowych. W przypadku MŚP wyjściem z tego kryzysu byłoby dalsze wspieranie i rozwijanie rynków kapitałowych oraz małych przedsiębiorstw innowacyjnych. Utworzenie w maju ubiegłego roku Forum Finansowego MŚP było zapowiedzią pozytywnych posunięć w kierunku poprawy perspektyw finansowych dla MŚP i ich przyszłej efektywności gospodarczej w Europie. Sądzę, że w roku 2009 ponad 1,8 miliona MŚP skorzystało z gwarancji pożyczkowych. Nie zapominajmy, że MŚP to podstawa gospodarki europejskiej. Istotne jest, aby możliwie szybko działalność kredytowa banków powróciła do normalnego poziomu. Priorytetem w działaniach Europy musi być stworzenie dobrze funkcjonującego rynku kapitału wysokiego ryzyka.
<SPEAKER ID="155" NAME="Małgorzata Handzlik" LANGUAGE="PL">
Na skutek kryzysu na rynkach finansowych, ucierpiał dostęp do finansowania małych i średnich przedsiębiorstw. Szczególnie trudne jest uzyskanie wsparcia finansowego dla przedsiębiorstw nowotworzonych czy innowacyjnych, których działalność oceniana jest, jako ryzykowna. Ożywienie gospodarcze będzie w dużej mierze zależało od możliwości rozwoju małych i średnich przedsiębiorstw, które stanowią przecież prawie 99% wszystkich podmiotów gospodarczych. Dlatego też z zadowoleniem przyjmuje dzisiejszą inicjatywę dotyczącą dostosowania instrumentów Unii Europejskiej wspierających finansowanie małych i średnich przedsiębiorstwa w następnym okresie programowania. W szczególności przedsiębiorstwa pracujące nad rozwiązaniami innowacyjnymi powinny uzyskać dostęp do nowych form finansowania. Wierzę także, iż uproszczenie procedur administracyjnych i istniejących regulacji będzie przyczyniało się do zwiększania efektywności zarządzania europejskimi programami tworzonych z myślą MŚP, a także do znacznych oszczędności dla samych MŚP, które mniej czasu będą spędzały nad sprawami administracyjnymi z korzyścią dla realizowanych przez MŚP projektów.
<SPEAKER ID="157" NAME="Filip Kaczmarek" LANGUAGE="PL">
Bardzo cieszy mnie projekt rezolucji i debata w sprawie przeglądu instrumentów Unii Europejskiej wspierających finansowo małe i średnie przedsiębiorstwa. Wspieranie małych i średnich przedsiębiorstw jest ważne, dlatego że firmy te są ważne dla teraźniejszości i przyszłości Europy. MŚP mają kluczowe znaczenie dla utrzymania naszej konkurencyjności, dla wychodzenia z kryzysu, dla kreowania nowych miejsc pracy, dla zwiększenia innowacyjności europejskiej gospodarki. Wspieranie finansowe MŚP jest potrzebne, ale Unia Europejska może i powinna podjąć również inne działania wspierające ten sektor. Chodzi mi o obniżenie obciążeń administracyjnych i biurokratycznych. MŚP muszą mieć możliwość bardziej swobodnego i szybszego działania. W Stanach Zjednoczonych są miejsca, gdzie założenie firmy trwa 10 minut. Jeżeli chcemy wykorzystać potencjał przedsiębiorczości Europejczyków, to musimy ułatwić im prowadzenie działalności gospodarczej oraz uwolnić europejski rynek z ograniczeń, które powodują, że dziś nie wykorzystujemy wszystkich szans rozwoju. MŚP tworzą model gospodarczy, który jest bardzo skuteczny i korzystny dla rozwoju społecznego. Większość krajów biednych i rozwijających nie ma tego sektora albo jest on tam bardzo słaby. To pośredni dowód na to jak wielkie znaczenie ma ten sektor dla całej gospodarki i jakości życia w poszczególnych państwach. Dziękuję bardzo.
<SPEAKER ID="157" NAME="Vilja Savisaar-Toomast" LANGUAGE="ET">
Dobrze wiedzieć, że Komisja Europejska pracuje nad przeglądem zasobów UE na rzecz wspierania małych i średnich przedsiębiorstw (MŚP), zwłaszcza w kontekście kolejnego okresu programowania. Należy jednak stwierdzić, że zwłaszcza w ciągu ostatnich dwóch i pół roku MŚP wymagały dodatkowej pomocy, ponieważ z powodu recesji wiele z nich miało problemy z płynnością finansową. Mówiąc krótko, banki odmawiały udzielania pożyczek MŚP lub udzielały ich, stosując wyjątkowo wysokie stopy procentowe, co dodatkowo pogarszało sytuację tych przedsiębiorstw. Zarówno w Estonii, jak i w całej Unii Europejskiej MŚP stanowią 99 % wszystkich przedsiębiorstw, a mikroprzedsiębiorstwa stanowią 83 % wszystkich przedsiębiorstw w Estonii i około 92 % ogółu przedsiębiorstw w UE. Z tego względu ważne jest zapewnienie środków finansowych dla tej szczególnej większości, szczególnie w trudnych latach kryzysu. Mam szczerą nadzieję, że zarówno Unia Europejska, jak i MŚP wprowadzą wkrótce gospodarkę na ścieżkę wzrostu i że będziemy lepiej przygotowani na wszelkie kryzysy w przyszłości. Obecny kryzys gospodarczy, poprzedzony kryzysem finansowym, nasilił się w dużej mierze wskutek zmniejszenia się płynności finansowej MŚP w związku z sytuacją banków w okresie kryzysu gospodarczego. Ponad dwie trzecie przedsiębiorców pracuje w MŚP, dwie trzecie dodatkowego dochodu tworzą właśnie te przedsiębiorstwa. Nie wolno o tym zapominać, dlatego musimy walczyć o pomyślność tych przedsiębiorstw.
<SPEAKER ID="157" NAME="Olga Sehnalová" LANGUAGE="CS">
Unijne instrumenty wsparcia dla małych i średnich przedsiębiorstw (MŚP) muszą być przede wszystkim elastyczne i jak najbardziej odbiurokratyzowane. Banki nadal niechętnie finansują bardziej ryzykowne projekty biznesowe, w tym nowo założonych przedsiębiorstw i produkty innowacyjne. Dlatego dostęp do finansowania jest jedną z największych przeszkód, z jakimi dzisiaj zderzają się MŚP. Stąd konieczne jest wzmocnienie różnych metod wspierania mikrofinansowania dla firm oraz zapewnienie lepszej koordynacji i wewnętrznych powiązań między poszczególnymi programami, które już funkcjonują. Jednak poważnymi utrudnieniami dostępności są również złożoność procedur, czasochłonność i konieczność poniesienia kosztów oraz nadmierne wymagania administracyjne w odniesieniu do stosunkowo niewielkich kwot, które wchodzą w grę. Sądzę również, że należy podnieść ogólny poziom wiedzy na temat istniejących możliwości i instrumentów wspierania MŚP w UE.
