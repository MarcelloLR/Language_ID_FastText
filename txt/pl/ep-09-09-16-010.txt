<CHAPTER ID="010">
Usługi finansowe (podpisanie aktów prawnych) 
<SPEAKER ID="149" NAME="Przewodniczący">
Akty prawne w procedurze współdecyzji są podpisywane przez przewodniczącego Parlamentu Europejskiego oraz prezydencję, reprezentującą aktualnie Radę. Zanim wznowimy posiedzenie podpisany zostanie pakiet legislacyjny, tym samym stanie się on prawomocny. Z ramienia Rady podpis złoży pani Cecilia Malmström, minister ds. europejskich. Bardzo się cieszę, że jest z nami również obecna pani komisarz Benita Ferrero-Waldner.
<P>
Może powiem parę słów o aktach legislacyjnych, które będziemy dzisiaj podpisywać. Dzisiaj, na dzień przed nadzwyczajnym szczytem Unii Europejskiej, przygotowującym spotkanie G-20 w Pittsburgu, jest dobra okazja, byśmy podkreślili rolę Parlamentu Europejskiego jako współlegislatora. Zostałem zaproszony, aby reprezentować PE podczas kolacji głów państw i szefów rządów. Będziemy przygotowywać się, my - Unia Europejska, do uczestniczenia w szczycie G-20 w Pittsburgu.
<P>
Dzisiaj ważny pakiet czterech różnych aktów prawnych w procedurze współdecyzji uchwalonych przez nas jako odpowiedź na kryzys finansowy. Co zawiera ten pakiet? Dyrektywę w sprawie wymogów kapitałowych, rozporządzenie o agencjach ocen kredytowych, nowe rozporządzenie o wewnątrzwspółnotowych płatnościach transgranicznych i decyzję ustanawiającą program wsparcia określonych działań na polu usług finansowych, sprawozdawczości finansowej i audytu.
<P>
Dyrektywa i rozporządzenia mają na celu ochronę unijnych inwestorów i systemu finansowego w Unii Europejskiej, a także zwiększenie zabezpieczenia praw konsumentów i lepszy nadzór. Akty te mają się przyczynić do stabilizacji rynków finansowych. Realizujemy w ten sposób zapowiedzi, ale akty prawne, które podpisujemy, zostały przygotowane przez Parlament w poprzedniej kadencji. Czy pani minister Malmström chciałaby zabrać głos przed podpisaniem aktów prawnych?
<SPEAKER ID="150" NAME="Cecilia Malmström" LANGUAGE="SV">
Panie przewodniczący! Przystępujemy teraz do podpisania szeregu aktów prawnych o niezwykle istotnym znaczeniu dla zapewnienia reakcji UE na kryzys gospodarczy i finansowy, który tak mocno dotknął Europę i który nadal będzie mieć na nią wpływ. Chciałabym skorzystać z tej okazji, by podziękować prezydencji czeskiej, która bardzo ciężko pracowała, aby w krótkim czasie przygotować te akty. To właśnie dzięki prezydencji czeskiej udało nam się szybko nawiązać skuteczną współpracę pomiędzy Radą a Parlamentem i osiągnąć szybkie i skuteczne porozumienia.
<P>
Jak już wspominałam, jesteśmy ostrożnymi optymistami, jeśli chodzi o sytuację gospodarczą, ale też wiemy, że w nadchodzącym czasie wiele krajów zostanie silnie dotkniętych bezrobociem. Dlatego też wciąż są powody, aby Parlament, Rada i Komisja ściśle ze sobą współpracowały. Oczekuję udanej współpracy i jestem dumna, że mogę podpisać te akty razem z panem, panie przewodniczący.
<SPEAKER ID="151" NAME="Przewodniczący">
Chciałbym zwrócić uwagę, że to, co robimy jest wyrazem ciągłości pełnienia funkcji przez Radę, przez Parlament i przez Komisję. W międzyczasie odbyły się wybory do Parlamentu Europejskiego, które w niczym nie hamują naszych działań, naszych prac.
<P>
Chciałbym teraz zaprosić panią minister Malmström do złożenia wspólnych podpisów (podpisu dokonamy przy tym stole). Zapraszam też panią komisarz Ferrero-Waldner, poprzednią i obecną przewodniczącą Komisji Spraw Gospodarczych i Monetarnych tj. panią Berès i panią Bowles - bardzo proszę obydwie panie tutaj na środek, oraz sprawozdawców - jest wśród nas pan Karas i pan Gauzès. Wszyscy Państwo będą obecni przy podpisach, a podpisywał będę ja z panią minister.
<P>
Chciałbym również zaznaczyć, że posłowie pani Starkevičiūti pan Hoppenstedt to byli sprawozdawcy, ale nie ma ich już obecnie w Parlamencie Europejskim, byli posłami poprzedniej kadencji.
<P>
Teraz przejdziemy do podpisów.
