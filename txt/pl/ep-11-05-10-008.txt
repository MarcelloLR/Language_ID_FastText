<CHAPTER ID="008">
Absolutorium 2009 (ciąg dalszy debaty) 
<SPEAKER ID="071" NAME="Przewodniczący">
Kontynuujemy teraz debatę na temat absolutorium za rok 2009 (39 sprawozdań).
<SPEAKER ID="072" NAME="Ville Itälä">
sprawozdawca - (FI) Panie Przewodniczący! Gdy podczas mojego pierwszego wystąpienia mówiłem o bezpieczeństwie Parlamentu, pan przewodniczący Buzek powiedział natychmiast, że Prezydium omawiało tę kwestię. To doskonale, a zagadnienie jest ważne, dziękuję zatem sekretarzowi generalnemu, który sprawnie podjął działania. Pragnę też podziękować mu za wiele innych kroków, które poskutkowały usprawnieniem działania Parlamentu. Rok 2009 był rokiem wyborczym, po którym ustanowiono nowe statuty asystentów i posłów. Spowodowało to wiele problemów, w związku z czym sekretarz generalny wraz z grupą roboczą pod przewodnictwem wiceprzewodniczącej Roth-Behrendt wprowadzili zmiany, z czego bardzo się cieszę.
<P>
Wielu posłów pyta, dlaczego poruszam kwestię podróży między Strasburgiem a Brukselą. Powodem jest to, że podatnicy nie rozumieją, dlaczego marnotrawimy pieniądze płacone przez nich w podatkach. Co dzieje się, gdy ludzie czegoś nie rozumieją? W Finlandii odbyły się niedawno wybory. Jako jedyni triumf odnieśli w nich eurosceptycy, którzy z łatwością wygrali. Jeżeli ten trend rozprzestrzeni się w Europie, czekają nas poważne problemy w istotnych obszarach. Finlandia nie zamierza teraz poprzeć pakietu pomocy dla Portugalii. Te kwestie mają na siebie wzajemny wpływ, dlatego też próbuję tutaj wyjaśnić, że jeżeli nie będziemy gotowi wprowadzić teraz zmian, społeczeństwo nas nie poprze, i przegramy w bardzo ważnych, wielkich sprawach. Z tego powodu musimy się zająć sprawami drobniejszymi.
<SPEAKER ID="073" NAME="Tamás Deutsch">
sprawozdawca - (HU) Panie Przewodniczący, Panie i Panowie! Pragnę podziękować wszystkim, którzy wnieśli do dzisiejszej debaty wartościowe uwagi. Jak wskazałem już jako sprawozdawca, a dokładniej zastępca pana posła Rivelliniego, Parlamentowi Europejskiemu przedstawiono siedem wniosków dotyczących absolutorium. Odnoszą się one do siedmiu bardzo ważnych instytucji europejskich.
<P>
W swoim sprawozdaniu w sprawie absolutorium pan poseł Rivellini wnosi, aby Parlament Europejski udzielił absolutorium Europejskiemu Komitetowi Ekonomiczno-Społecznemu, Komitetowi Regionów, Europejskiemu Trybunałowi Sprawiedliwości, Europejskiemu Trybunałowi Obrachunkowemu, Europejskiemu Rzecznikowi Praw Obywatelskich oraz Europejskiemu Inspektorowi Ochrony Danych i ich urzędom. Dzisiejsza debata potwierdza, że w Parlamencie Europejskim panuje zgoda w tej kwestii.
<P>
Jeden z wniosków pana posła Rivelliniego dotyczy absolutorium dla Rady Europejskiej. Posłowie do Parlamentu Europejskiego i grupy są zgodni też w tym przypadku - absolutorium należy odroczyć.
<P>
Z zadowoleniem przyjmuję uczynione podczas dzisiejszej debaty spostrzeżenie ministra stanu Becseya. Kroki odnoszące się do prac prezydencji węgierskiej są moim zdaniem ważne. Jeżeli będą one kontynuowane, gdy Parlament ponownie włączy do porządku obrad kwestię absolutorium dla Rady, Parlament Europejski będzie wreszcie w stanie udzielić absolutorium Radzie Europejskiej dzięki długoterminowemu porozumieniu między obydwiema instytucjami w sprawie procedury absolutorium dla Rady.
<P>
W świetle tych przemyśleń pragnę ponownie podziękować wszystkim, którzy przyczynili się swoją pracą do podjęcia dziś przez Parlament decyzji w sprawie przedmiotowych siedmiu wniosków.
<SPEAKER ID="074" NAME="Bart Staes">
sprawozdawca - (NL) Panie Przewodniczący, Panie Komisarzu, Panie Ministrze Deutsch, Panie i Panowie! Na zakończenie tej debaty pragnę bezpośrednio podziękować Europejskiemu Trybunałowi Rozrachunkowemu. Jest z nami pan przewodniczący Caldeira. Nie miał on sposobności zabrać dzisiaj głosu, ale wypowiadał się kilka miesięcy temu, w listopadzie, gdy cała procedura udzielania absolutorium rozpoczynała się. Pragnę gorąco podziękować jemu samemu oraz jego zespołowi i współpracownikom, gdyż bez pracy Trybunału Obrachunkowego nie moglibyśmy śledzić tak uważnie budżetu europejskiego oraz budżetów wszystkich podległych instytucji. Moim zdaniem wykonał on niezwykle ważne zadanie nie tylko, jeżeli chodzi o sprawozdanie roczne, ale też liczne sprawozdania śródroczne - sprawozdania specjalne - które otrzymaliśmy od Trybunału.
<P>
Pod tym względem powinniśmy wyciągnąć jeszcze jeden wniosek. Moim zdaniem Parlament nie zwraca wystarczającej uwagi na sprawozdania specjalne. Sądzę, że powinniśmy je wykorzystywać lepiej, że powinniśmy nie tylko debatować nad nimi w Komisji Kontroli Budżetowej, ale także w licznych komisjach zajmujących się konkretnymi kwestiami, na przykład w Komisji Rozwoju, jeżeli właśnie jego dotyczy sprawozdanie, lub w Komisji Środowiska, jeżeli traktuje ono o kwestiach środowiskowych. W ten sposób praca Pańska, Pańskich kolegów i współpracowników zostanie należycie doceniona, a obywatele europejscy przekonają się, że należycie kontrolujemy sposób wydawania pieniędzy podatników europejskich.
<P>
Dziękuję bardzo za całą Pańską pracę.
<SPEAKER ID="075" NAME="Przewodniczący">
Zamykam debatę.
<P>
Głosowanie odbędzie się dzisiaj o godz. 12.00.
<P>
Oświadczenia pisemne (art. 149 Regulaminu)
<SPEAKER ID="077" NAME="Lidia Joanna Geringer de Oedenberg" LANGUAGE="PL">
Rzadko zdarza się, by posłowie do Parlamentu Europejskiego, na co dzień podzieleni na osiem frakcji, byli jednomyślni. W dzisiejszych głosowaniach nad 39 budżetowymi absolutoriami za rok 2009 dla poszczególnych instytucji odłożyliśmy decyzję o udzieleniu absolutorium Radzie Unii Europejskiej stosunkiem głosów: 637 za, 4 przeciw i przy 13 posłach wstrzymujących się od głosu.
<P>
Dzisiejsza decyzja posłów stanowi naturalną konsekwencję wydarzeń ostatnich miesięcy. Przedstawiciele Rady, w tym Sekretarz Generalny, nie przyjęli od posłów z Komisji Kontroli Budżetowej żadnego zaproszenia do rozmów o wydatkach Rady w 2009 r. Co więcej, nie udzielono nam odpowiedzi na żadne z kilkudziesięciu konkretnych pytań, m.in. o sposób finansowania Europejskiej Służby Działań Zewnętrznych, która powstała pod koniec 2009 r. (pełna lista pytań w sprawozdaniu posła Rivelliniego). Jeśli przypomnieć trudności towarzyszące rozmowom o wydatkach Rady w 2007 oraz 2008 r. i daleko idące ustępstwa ze strony Parlamentu, tegoroczne stanowisko tego ostatniego jest zrozumiałe. Po wejściu w życie Traktatu z Lizbony obie instytucje potrzebują formalnego porozumienia dotyczącego przeglądu wydatków, które zastąpi "dżentelmeńską umowę” sprzed 30 lat. Obywatele mają prawo wymagać przejrzystości w finansach Rady i Parlamentu. Na razie muszą poczekać do 15 czerwca br., kiedy Rada ma udzielić odpowiedzi na pytania europosłów.
<SPEAKER ID="078" NAME="Iliana Ivanova" LANGUAGE="BG">
Poprawa jakości wydatków oraz kontrola nad zgodnym z prawem wydatkowaniem środków i przestrzeganiem reguł nie są działaniem jednorazowym - to nieustanny proces, który stanowi nasze główne zadanie wobec obywateli Europy. Ludzie nie rozumieją, dlaczego wciąż zajmujemy się budżetem na rok 2009 w połowie roku 2011. Dlatego też w oparciu o wstępne rozmowy w ramach dyskusji międzyinstytucjonalnej uzgodniono, że procedurę tę da się skrócić bez poświęcania jej jakości. Kontrola nad wydatkami funduszy europejskich byłaby znacznie sprawniejsza, gdyby istniały konkretne dane oraz metody oceny systemów zarządzania i kontroli stosowanych w państwach członkowskich, gdyż wskaźniki błędów na poziomie 0 % są wątpliwe. Co najmniej 30% błędów można było wykryć i skorygować na szczeblu agencji krajowych przed poświadczeniem Komisji Europejskiej. Państwa członkowskie i Komisja muszą podjąć niezbędne działania na rzecz zgodności z zasadami oraz przyjąć właściwe metody niezwłocznego usuwania wykrytych niedociągnięć.
<SPEAKER ID="078" NAME="Vladimír Maňka" LANGUAGE="SK">
Sprawozdanie w sprawie udzielenia absolutorium z wykonania budżetu ogólnego Unii Europejskiej za rok budżetowy 2009, sekcja 1 - Parlament Europejski.
<P>
Mamy nieustannie do czynienia z licznymi niedociągnięciami, które uniemożliwiają nam w pełni efektywne wykorzystanie zasobów. Pracując w 2010 roku jako główny sprawozdawca budżetu UE w odniesieniu do pozostałych działów natrafiłem na konkretne przykłady złego zarządzania. Dotyczy to służb bezpieczeństwa, gdzie koszty jego zapewnienia nieustannie rosną, tłumaczeń i efektywnego wykorzystania zasobów tłumaczeniowych, jak też innych obszarów. Biurokracja odnotowuje znaczący wzrost obciążenia pracą, co skutkuje presją na dodatkowe zasoby. Potrzebujemy zatem kompleksowej oceny struktur zatrudnienia i zapotrzebowania na zasoby. W dziedzinie polityki bezpieczeństwa, ale też informatyki i budynków musimy znaleźć równowagę między własnymi pracownikami a zewnętrznymi dostawcami. Wewnętrzne problemy poszczególnych instytucji odwracają uwagę ludzi od usprawniania współpracy międzyinstytucjonalnej.
<P>
Większość narastających problemów ma wspólny mianownik: w niewystarczającym stopniu posługujemy się niezależnymi badaniami dotyczącymi wykorzystania zasobów i organizacji pracy. W związku z tym trzeba w bieżącym roku przeprowadzić takie badania w wybranych obszarach.
<SPEAKER ID="076" NAME="Marc Tarabella" LANGUAGE="FR">
W pełni popieram decyzję Komisji Kontroli Budżetowej o odroczeniu absolutorium dla Europejskiej Agencji Leków w obliczu bardzo moim zdaniem poważnych problemów. Pragnę podkreślić w szczególności brak gwarancji dotyczących niezależności ekspertów i menedżerów oraz wiążące się z tym potencjalne konflikty interesów. Ta kwestia staje się jeszcze istotniejsza w obliczu ustaleń, że niektóre niebezpieczne leki, które spowodowały śmierć wielu ludzi w Europie, zostały wycofane z rynku z opóźnieniem.
<P>
(Posiedzenie zostało zawieszone o godz. 11.30 i wznowione o godz. 12.00)
