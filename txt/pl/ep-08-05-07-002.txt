<CHAPTER ID="002">
Oświadczenie Przewodniczącego
<SPEAKER ID="006" NAME="Przewodniczący">
Panie i panowie! Wszyscy wiemy o przerażającym cyklonie tropikalnym Nargis, który w ostatnią sobotę spustoszył Birmę/Myanmar. W czasie tej tragedii zginęły dziesiątki tysięcy osób, setki tysięcy utraciło swoje domy, a infrastruktura w najbardziej zaludnionych obszarach kraju została zniszczona. To największy kataklizm, jaki kiedykolwiek dotknął ten kraj, nie znana jest jeszcze całkowita liczba ofiar ani zakres zniszczeń.
<P>
Junta wojskowa, która rządzi krajem najwyraźniej nie poradziła sobie we właściwy sposób z tą sytuacją. Nie podjęto żadnych działań zapobiegawczych ani nie udzielono społeczeństwu odpowiedniego wsparcia.
<P>
Choć z zadowoleniem przyjęto wiadomość o przełożeniu referendum konstytucyjnego na 24 maja w regionach najbardziej dotkniętych cyklonem (Rangun i delta Irrawaddy), odłożenie terminu referendum powinno być rozszerzone na cały kraj, jeśli troska rządu o własną ludność ma być wyrażona koncentracją na pilnym wsparciu humanitarnym oraz natychmiastowymi działaniami.
<P>
Władze wskazały, że z zadowoleniem przyjęłyby wsparcie międzynarodowe. Powinno być to postrzegane jako gest pozytywny. Oczekujemy, że rząd ułatwi wdrożenie międzynarodowych środków pomocy.
<P>
Unia Europejska uruchomiła już nagłe środki pomocy. Podczas naszej następnej sesji plenarnej w Strasburgu wysłuchamy sprawozdania Komisji Europejskiej w sprawie dostarczonej pomocy humanitarnej oraz warunków niesienia pomocy w tamtych obszarach.
<P>
Ludność Birmy/Myanmaru zasługuje na naszą głęboką solidarność. Dlatego pragnę ją wyrazić z całkowitą szczerością w imieniu Parlamentu Europejskiego i dodać, że myślimy w tym momencie o laureatce nagrody im. Sacharowa Aung San Suu Kyi. Wyrażamy naszą solidarność z nią i domagamy się jej uwolnienia, tak by mogła pracować na rzecz wolności swojego narodu oraz demokracji w swojej ojczyźnie.
