<CHAPTER ID="009">
Wyjaśnienia dotyczące sposobu głosowania
<P>
- Ustne wyjaśnienia dotyczące sposobu głosowania:
<SPEAKER ID="095" NAME="Nikolaos Chountis" AFFILIATION="GUE/NGL">
(EL) Panie przewodniczący! Winien jestem wyjaśnienie dotyczące sposobu, w jaki głosowałem w sprawie wiz dla obywateli Bałkanów Zachodnich. Niezachwiana opinia lewicy jest taka, że każdy ma prawo do swobodnego przemieszczania się i podróżowania, a zatem każdy obywatel powinien mieć prawo wjazdu do Unii Europejskiej i podróżowania po jej terytorium.
<P>
Zgadzam się w związku z tym, że należy znieść obowiązek wizowy dla obywateli Bałkanów Zachodnich, ale zagłosowałem przeciwko przyjęciu rezolucji ze względu na sposób, w jaki potraktowano w niej sprawę i nawiązano do Kosowa, w rzeczywistości jest on bowiem w zasadzie równoważny z jednostronnym uznaniem jego niepodległości.
<P>
Uważam, że narusza to postanowienia Karty Narodów Zjednoczonych oraz rezolucji Rady w sprawie bezpieczeństwa nr 1244 (z 1999 roku). Jest to praktyka zmierzająca w kierunku, który nie sprzyja pokojowemu rozwiązaniu problemu różnic, bezpieczeństwa czy stabilności w tym regionie.
<SPEAKER ID="096" NAME="Francisco José Millán Mon" AFFILIATION="PPE">
(ES) Panie przewodniczący! W kwestii sprawozdania pani poseł Fajon, w imieniu hiszpańskiej delegacji Grupy Europejskiej Partii Ludowej (Chrześcijańscy Demokraci) chciałbym zaznaczyć, że chociaż w głosowaniu opowiedzieliśmy się za przyjęciem sprawozdania, to nie zgadzamy się z treścią motywu 2a, który dodano poprzez wniesienie poprawki 4 i w którym stwierdza się, że Komisja "powinna rozpocząć z Kosowem dialog w sprawie wiz w celu ustalenia planu działań ukierunkowanego na złagodzenie i liberalizację wymogów wizowych w podobny sposób jak to ma miejsce w przypadku krajów Bałkanów Zachodnich”.
<P>
Zdaniem mojej delegacji Kosowa nie można stawiać w jednym szeregu z krajami Bałkanów Zachodnich. Chciałbym zaznaczyć, że władze hiszpańskie i władze innych państw członkowskich nie uznały Kosowa.
<P>
Mając na uwadze, że wspomniana poprawka została poddana pod głosowanie wraz z wieloma innymi poprawkami, nie mogliśmy zagłosować przeciwko niej, ale chcemy prosić o odnotowanie, że nie zgadzamy się z jej treścią.
<SPEAKER ID="097" NAME="Anna Maria Corazza Bildt" AFFILIATION="PPE">
Panie przewodniczący! Chciałam tylko powiedzieć, że powinniśmy podkreślić wielki sukces, jakim jest wspólna deklaracja. To właśnie w tej wspólnej deklaracji wyrażamy zdecydowane przesłanie polityczne będące poparciem dla przyspieszenia działań zmierzających do szybszego wydawania bezpłatnych wiz wszystkim obywatelom Zachodnich Bałkanów. Taki polityczny sukces zawdzięczamy odpowiedzialnemu stanowisku grupy PPE, która skierowała cały proces z powrotem na właściwą drogę w oparciu o solidną podstawę prawną zgodną z traktatami. Nadawanie mocy prawnej oświadczeniu politycznemu w formie załącznika było posunięciem zwodniczym, gdyż skutkowało wysłaniem nieprawidłowej komunikatu, który wywoływał złudne nadzieje u obywateli tego regionu.
<P>
Chciałabym tylko powiedzieć, że spędziłam tam półtora roku i przeżyłam oblężenie i ostrzał Sarajewa. Będę oddana sprawie przyspieszenia działań na rzecz przyznania wiz moim przyjaciołom i żyjącym tam ludziom do czasu osiągnięcia tego celu latem przyszłego roku.
<SPEAKER ID="098" NAME="Jörg Leichtfried" AFFILIATION="S&amp;D">
(DE) Panie przewodniczący! Chciałbym się wypowiedzieć na temat sprawozdania pani poseł Paliadeli, zwłaszcza dlatego, że jestem przekonany, iż Europejski Rzecznik Praw Obywatelskich ma w istocie obowiązek reprezentować obywateli Unii Europejskiej. W ostatnim roku Europejski Rzecznik Praw Obywatelskich dopuścił się czegoś, co całkowicie pozostaje w sprzeczności z tym obowiązkiem, gdyż ugiął się w obliczu interesów gospodarczych i pozwolił się wykorzystać na rzecz tych interesów. Zwrócił się do Komisji ze skargą na kilka państw członkowskich, które zadeklarowały wprowadzenie zakazu trzymania dzikich zwierząt w cyrku. Według mnie to nie jest sprawa Europejskiego Rzecznika Spraw Obywatelskich. Jego praca nie polega na ochronie nielicznej grupy właścicieli cyrków, którzy nadal pracują z dzikimi zwierzętami, ani na sprzeciwianiu się ogromnej większości obywateli, którzy prawdopodobnie popierają ten zakaz i są całkiem zadowoleni, że w cyrkach nie będzie dzikich zwierząt.
<P>
W związku z tym nie oceniam pozytywnie jego działalności w tym przypadku i dlatego głosowałem przeciwko temu sprawozdaniu.
