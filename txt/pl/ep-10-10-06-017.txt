<CHAPTER ID="017">
Jednominutowe wypowiedzi w znaczących kwestiach politycznych 
<SPEAKER ID="234" NAME="Przewodnicząca">
Kolejnym punktem porządku dziennego są jednominutowe wypowiedzi w znaczących kwestiach politycznych.
<SPEAKER ID="235" NAME="Artur Zasada" AFFILIATION="PPE">
(PL) Pani przewodnicząca! Chciałbym odnieść się do problemów, jakie napotykają matki z małymi dziećmi oraz osoby starsze na europejskich lotniskach. Na podstawie rozporządzenia nr 1107 z 2006 roku te dwie grupy powinny mieć zapewnioną pomoc ze strony portu lotniczego. Niestety, w większości przypadków zapisy rozporządzenia nie są respektowane. Nawet w zrealizowanym z rozmachem spocie telewizyjnym, który powstał w tym roku na zlecenie Komisji Europejskiej, nie ma ani słowa o matkach lub ojcach samotnie podróżujących z małymi dziećmi.
<P>
Rozwiązanie problemu jest proste - należy skutecznie poinformować obywateli o ich prawach. Po pierwsze, należy zmienić tytuł rozporządzenia, dodając do niego informację, że dotyczy ono również matek lub ojców samotnie podróżujących z małymi dziećmi. Po drugie należy zaproponować nowy piktogram dla tej grupy pasażerów, obowiązujący na wszystkich lotniskach państw członkowskich Unii Europejskiej.
<SPEAKER ID="236" NAME="Teresa Jiménez-Becerril Barrio" AFFILIATION="PPE">
(ES) Pani przewodnicząca! Jako członkini Komisji Praw Człowieka, obywatelka Hiszpanii i Europy oraz ofiara terroryzmu, gdyż terrorystyczna organizacja ETA zamordowała w Sewilli mojego brata i jego żonę, chcę dzisiaj potępić fakt, że rząd Wenezueli i prezydent tego państwa pozwolił terrorystom z ETA na szkolenia na terytorium Wenezueli prowadzone pod wodzą domniemanego terrorysty - Arturo Cubillasa, który pracuje dla rządu Hugo Cháveza, pomimo że wydano na niego międzynarodowy nakaz aresztowania; jest to poważny przypadek łamania podstawowego prawa wszystkich obywateli europejskich, a mianowicie prawa do bezpieczeństwa.
<P>
Domagam się od rządu hiszpańskiego podjęcia zdecydowanych działań w odpowiedzi na tak poważne upokorzenie wszystkich obywateli Hiszpanii. Pan Zapatero nie może dłużej milczeć, skoro ambasador Wenezueli określa mianem katów członków naszej Gwardii Cywilnej, którzy byli i będą stawiani za wzór odwagi w walce przeciwko ETA. Nie może się też przyglądać, jak w Wenezueli rozwija się współpraca ETA i Rewolucyjnych Sił Zbrojnych Kolumbii, którą potępił już sędzia Eloy Velasco. Pan Zapatero nie może podawać ręki takiemu przywódcy jak pan Chávez, który sprawia, że Wenezuela staje się rajem dla terrorystów.
<P>
Premier takiego państwa jak Hiszpania, w którym terroryzm spowodował tak wiele cierpień, nie może dłużej lekceważyć tego problemu i powinien zareagować w sposób, na jaki zasługuje dana sytuacja, co uczyniłby każdy zwykły obywatel, gdyby tylko miał taką możliwość.
<SPEAKER ID="237" NAME="Catherine Stihler" AFFILIATION="S&amp;D">
Pani przewodnicząca! Sprawa, którą chciałabym dzisiaj podnieść to fakt uhonorowania dnia 18 września 36 posłów do tej Izby przez Europejskie Towarzystwo Chorób Płuc za prace w ramach kampanii antynikotynowej.
<P>
Mamy Europejski Rok Płuca i koledzy, którzy są zainteresowani naszymi pracami skierowanymi przeciwko przemysłowi tytoniowemu oraz mającymi na celu kontrolę tytoniową, nadal mogą podpisać się pod petycją.
<P>
Na chwilę obecną tylko 10 spośród 27 państw członkowskich wprowadziło wszechstronny zakaz palenia w miejscach publicznych, aby uwolnić je od dymu tytoniowego. Jestem dumna, że Szkocja była jednym z pierwszych krajów, które wprowadziły zakaz palenia w miejscach publicznych. Ostatnie dowody wskazują, że liczba dzieci przyjmowanych do szpitali z powodu astmy zmalała za sprawą zakazu palenia w miejscach publicznych o 18 %. Jest to krok godny naśladowania w całej Unii Europejskiej.
<P>
Chcę prosić Izbę, aby pogratulowała 36 koleżankom i kolegom, którzy 18 września zostali wyróżnieni przez Europejskie Towarzystwo Chorób Płuc.
<SPEAKER ID="238" NAME="Nessa Childers" AFFILIATION="S&amp;D">
Pani przewodnicząca! Chcę wyrazić zadowolenie z ubiegłotygodniowego głosowania Komisji Budżetowej w sprawie zamrożenia wynagrodzeń i diet komisarzom europejskim do czasu wprowadzenia zmian w ich Kodeksie postępowania. Głosowaniem tym Parlament dowiódł, że nie będzie tolerował więcej takich przypadków jak sprawa Charliego McCreevy, byłego komisarza do spraw rynku wewnętrznego, którego dyrektorskie stanowisko jest przedmiotem prowadzonego przez Komisję dochodzenia w sprawie możliwego konfliktu interesów.
<P>
Osoby z Komisji złożyły 201 wniosków o udzielenie zezwolenia na podjęcie pracy po wygaśnięciu ich mandatu w Komisji. Tylko w jednym przypadku nie udzielono zezwolenia. Trzeba dokonać przeglądu Kodeksu, który nie może być jedynie zbiorem dowolnie interpretowanych wytycznych.
<SPEAKER ID="239" NAME="Sergej Kozlík" AFFILIATION="ALDE">
(SK) Obecny rząd Słowacji przedstawił szereg projektów ustaw, które podważają niezawisłość sądów i sędziów.
<P>
Parlamentowi przedstawia się projekt ustawy zmieniającej konstytucję mający na celu ograniczenie niezawisłości sędziów, nie prosząc przedtem o wyrażenie uwag, ani nie przeprowadzając specjalistycznej debaty. Tendencji do zniekształcenia demokracji i państwa prawa w Słowacji dowodzi również fakt, że Prezesowi Sądu Najwyższego oraz Przewodniczącemu Rady Sądownictwa dwukrotnie uniemożliwiono wystąpienia na plenarnym posiedzeniu Rady Krajowej w trakcie debat poświęconych przepisom dotyczącym wymiaru sprawiedliwości, w tym ustawie o Radzie Sądownictwa. Zmiana ustawy o Radzie Sądownictwa ma na celu zmianę składu Rady nawet przed końcem kadencji. Wskutek zmiany ustawy o sędziach zwiększy się z jednego do trzech liczba członków z nominacji politycznych w komisjach wybierających i awansujących sędziów. To tylko część historii, która wyraźnie dowodzi dążeń władz wykonawczych i rządowych Słowacji do ingerowania w kompetencje sądów.
<SPEAKER ID="240" NAME="Csaba Sógor" AFFILIATION="PPE">
(HU) Dzisiejszy dzień, 6 października, to ważna data w historii Węgrzech. Ponad 150 lat temu węgierscy rewolucjoniści złapali za broń, by wystąpić przeciwko dwóm najsilniejszym armiom europejskim w imię podstawowych wartości, jakimi są wolność, równość i braterstwo, wyłaniających się w ówczesnej Europie. Tego dnia w mieście Arad, które aktualnie położone jest na terytorium Rumunii, stracono trzynastu generałów po przegranej walce w imię wolności. Dążenie do wolności obywatele węgierscy okazali równie mocno w walce z komunizmem, w czasach przytłaczającego reżimu, czego wystarczającym dowodem są wydarzenia z 1956 roku. Tylko czterech z trzynastu męczenników w Aradzie w 1848 roku było Węgrami, co wskazuje na powszechny charakter wartości wykraczających poza narodowe różnice. Dla nas Węgrów symbolizuje to wieczne dążenie do wolności oraz jedności narodu węgierskiego, jak też pojednania i solidarności między narodami.
<SPEAKER ID="241" NAME="Agustín Díaz de Mera García Consuegra" AFFILIATION="PPE">
(ES) Pani przewodnicząca! Chciałbym skorzystać z okazji i potępić poniżający i antydemokratyczny sposób traktowania obrońców wolności i praw człowieka przez rząd Hugo Cháveza.
<P>
Nie można przeoczyć zatrzymania mojego kolegi -pana Iturgaiza na lotnisku w Caracas. Nie po raz pierwszy reżim przypuścił atak na posła z Grupy Europejskiej Partii Ludowej (Chrześcijańskich Demokratów). Nasza misja, jako posłów do tej Izby, nie ogranicza się do terytorium UE. Obejmuje ona również promowanie wartości stanowiących podwaliny Unii, takich jak wolność, demokracja i przestrzeganie praw człowieka.
<P>
To oczywiste, że działalność taka nie jest dobrze odbierana przez tych, którzy usiłują narzucić swoim obywatelom totalitarne poglądy.
<P>
Wyniki wyborów parlamentarnych z 27 września napawają nadzieją, chociaż wszystkich nas niepokoi reakcja na postęp ze strony wenezuelskiej opozycji.
<P>
Czego możemy oczekiwać od rządu, który zapewnia bezpieczną przystań terrorystom z komórki terrorystycznej Oker, od organu wykonawczego, w którego skład wchodzi domniemany zabójca z ETA, pełniąc funkcję szefa bezpieczeństwa w wenezuelskim Krajowym Instytucie Gruntów, czy od rządu lekceważącego wnioski o ekstradycję licznych terrorystów, którzy uciekli wymiarowi sprawiedliwości?
<P>
To oczywiste, że nic nie możemy od niego oczekiwać.
<P>
Pani przewodnicząca! Takie godne pogardy postawy zasługują na zdecydowaną reakcję i jak najbardziej stanowcze potępienie ze strony Parlamentu.
<SPEAKER ID="242" NAME="Csaba Sándor Tabajdi" AFFILIATION="S&amp;D">
(HU) Podzielone na dwie części Niemcy stanowiły najbardziej namacalny symbol absurdu i bestialstwa w dwubiegunowym świecie. Bez zjednoczenia Niemiec niemożliwe byłoby również ponowne zjednoczenie Europy i jej rozszerzenie w 2004 i 2007 roku. Nikt w Europie nie utożsamiał się uczuciowo ze sztucznym i absurdalnym podziałem Niemiec bardziej niż obywatele Węgier. Europa zaczęła się na nowo jednoczyć wraz ze zjednoczeniem narodu Niemieckiego. Upadek muru berlińskiego to również upadek muru, który podzielił Europę wskutek zimniej wojny. Jako Węgier jestem szczególnie dumny, że przywódcy mojego kraju podjęli wówczas odważną i stanowczą decyzję, żeby pozwolić kilkudziesięciu tysiącom obywateli Niemieckiej Republiki Demokratycznej, którzy uciekli na Węgry, przekroczyć żelazną kurtynę i dostać się do Austrii. Unieważnili porozumienie między Węgrami a NRD, wyrzucając tym samym pierwszą cegłę z muru berlińskiego. Gyula Horn - ówczesny Minister Spraw Zagranicznych Węgier oraz premier - Miklós Németh dokonali historycznego czynu, którego nie mogliby dokonać bez reformatorskich dążeń Michaiła Gorbaczowa.
<SPEAKER ID="243" NAME="Pat the Cope Gallagher" AFFILIATION="ALDE">
Pani przewodnicząca! Właśnie wróciłem z Islandii, gdzie uczestniczyłem w pierwszym posiedzeniu wspólnej komisji parlamentarnej UE - Islandia. W trakcie dwudniowego spotkania naszej delegacji z członkami rządu Islandii oraz posłami do islandzkiego parlamentu miała miejsce niezmiernie pouczająca wymiana poglądów na temat aspiracji Islandii do członkostwa.
<P>
Podczas spotkania delegacji z Ministrem Rybołówstwa Islandii skorzystałem z okazji, by podnieść sprawę znacznego wzrostu całkowitego dopuszczalnego połowu makreli. Wszyscy mamy obowiązek utrzymania tych zasobów rybnych, a w rzeczywistości wszystkich zasobów rybnych, ale chodziło mi w szczególności o makrelę. Miło mi poinformować, że 12 października w Londynie Islandia zapoczątkuje negocjacje z państwami przybrzeżnymi i jestem pełen nadziei na wypracowanie rozwiązania.
<P>
W Islandii nadal są bardzo widoczne przykre następstwa kryzysu finansowego. Spór o Icesave powinien zatem pozostać wzajemną sprawą Islandii, Zjednoczonego Królestwa i Niderlandów. To bardzo ważne, aby zaangażowane w ten spór strony kontynuowały negocjacje w celu zadowalającego rozwiązania tego problemu.
<SPEAKER ID="244" NAME="Georgios Koumoutsakos" AFFILIATION="PPE">
(EL) Pani przewodnicząca! Jestem bardzo zadowolony z dzisiejszej obecności pana komisarza Barniera, ponieważ zamierzam podnieść sprawę, która powinna go szczególnie interesować. Kosztów klęsk żywiołowych nie da się policzyć w kategoriach ludzkiego życia i infrastruktury gospodarczej. Postępowanie na wypadek takich klęsk to wspólne wyzwanie, wymagające wspólnych działań. Unia Europejska musi zatem być zdolna do skutecznej reakcji w takich nagłych przypadkach. Aby to zapewnić, Europa powinna lepiej wykorzystywać swój potencjał, pobudzając do działania europejskich obywateli.
<P>
Solidną podstawę dla realizacji tego celu mogą zapewnić długa europejska tradycja wolontariatu oraz zasada solidarności. Dlatego nadszedł czas, aby stworzyć europejskie korpusy wolontariuszy, zgodnie z postanowieniami art. 214 ust. 5 traktatu z Lizbony. Chcę państwu przypomnieć, że 2011 rok będzie Europejskim Rokiem Wolontariatu. Europejskie korpusy wolontariuszy umocniłyby rolę i wizerunek Europy, zyskując sobie serca i wdzięczność obywateli Europy i całego świata.
<P>
Parlament Europejski ma obowiązek podjąć pilne działania na rzecz utworzenia europejskich korpusów wolontariuszy.
<SPEAKER ID="245" NAME="Zbigniew Ziobro" AFFILIATION="ECR">
(PL) Pani przewodnicząca! W Unii Europejskiej od 2013 roku obowiązywać będą określone limity emisji CO2. Ostatnie plany Komisji Europejskiej wprowadzenia limitu na niższym pułapie, niż wcześniej planowano, mianowicie na poziomie 0,688 tony CO2 na każdą tonę wytworzonego produktu, mogą doprowadzić do katastrofalnej sytuacji dla producentów cementu w wielu krajach europejskich, w tym w Polsce.
<P>
Jak donoszą niektóre media, np. w Polsce dziennik Gazeta Prawna, oblicza się, że ceny cementu wzrosną o co najmniej 30 %, co uderzy z jednej strony w detalicznego klienta, który chce zbudować dom czy mieszkanie, ale też zahamuje to rozwój gospodarczy wszędzie tam, gdzie cement należy do podstawowych środków produkcji. Sytuacja ta jest szczególnie groźna dla nowych państw europejskich, które mają do nadrobienia duży dystans do krajów bogatych, takich jak np. choćby Francja czy Niemcy, które już dawno wybudowały większość infrastruktury, np. autostrady, gdy nie obowiązywały żadne ograniczenia w tym zakresie. Ta sytuacji powoduje również i ten negatywny efekt, że część produkcji będzie przenoszona za naszą wschodnią granicę i CO2 będzie produkowane, a tracić będzie nasza gospodarka.
<SPEAKER ID="246" NAME="Georgios Toussas" AFFILIATION="GUE/NGL">
(EL) Pani przewodnicząca! Zatwierdzona wczoraj, 5 października, przez Zgromadzenie Parlamentarne Rady Europy antydemokratyczna rezolucja utożsamia klasę pracującą z obywatelską walką z ekstremizmem, jak też w imię zwalczania ekstremizmu proponuje ograniczenie i zniesienie podstawowych praw demokratycznych, takich jak prawo do swobody wyrażania poglądów, prawo do zgromadzania się i stowarzyszania, wprowadzając nawet zakaz działań ze strony partii politycznych.
<P>
Ta godna pogardy rezolucja to szczególne odniesienie do Grecji oraz prowadzonej ostatnio przez klasę pracującą i obywateli szeroko zakrojonej walki przeciwko barbarzyńskiej i skierowanej przeciwko obywatelom polityce Unii Europejskiej oraz rządu naszego kraju i rządów innych państw członkowskich Unii Europejskiej. Walki klasowej nie zatrzymają żadne reakcyjne rezolucje ani przepisy. To dźwignia historii, nieunikniony produkt systemu, zaistniały wskutek barbarzyństwa i wyzysku człowieka przez człowieka. Walka klasy pracującej, odbudowa oraz kontratak ze strony klasy pracującej i obywatelski ruch w całej Europie mogą skierować te rezolucje we właściwe im miejsce: do kosza z historycznymi odpadami.
<P>
Komunistyczna Partia Grecji wzywa klasę pracującą i obywatelską do potępienia tej reakcyjnej rezolucji w praktyce, przez zaostrzenie walki z antyobywatelskim atakiem ze strony kapitału w Unii Europejskiej oraz burżuazyjnych rządów, co pozwoli wzmóc wysiłki na rzecz budowania społeczno-politycznego sojuszu klas pracujących i osób pracujących na własny rachunek, które żądają zmian na korzyść obywateli.
<SPEAKER ID="247" NAME="Laima Liucija Andrikien" AFFILIATION="PPE">
(LT) Dzisiaj w Brukseli odbywa się szczyt UE - Chiny. Oprócz zmian klimatu i spraw handlowych, tematy rozmów obejmują sytuację obrońców praw człowieka w Chinach, karę śmierci oraz obozy pracy przymusowej Laogai. Są to bez wątpienia bardzo ważne tematy, ale chciałabym przypomnieć państwu o innym dotkliwym problemie Chin, a mianowicie o Tybecie. Szkoda, że dialog między przedstawicielami Dalai Lamay i rządu Chińskiej Republiki Ludowej, który napawał jakąś nadzieją, postępuje tak bardzo wolno. W listopadzie odbyła się dziewiąta runda tego dialogu. Spotkania odbywają się nieregularnie i panuje na nich atmosfera nieufności. Dzieje się tak pomimo faktu, że Dalai Lama już dawno temu zrezygnował z realizacji nie tylko takiego celu jak niepodległość Tybetu, ale też jego suwerenność.
<P>
Chciałabym jeszcze raz wezwać przywódców Chin, aby dążyli do rozwiązania sprawy Tybetu, nie używając przy tym siły i nie lekceważąc Dalai Lamy. Unia Europejska bez wątpienia poparłaby taki dialog i jest gotowa wnieść swój wkład, służyć rolą mediatora oraz zapewnić wszelką możliwą pomoc.
<SPEAKER ID="248" NAME="Corneliu Vadim Tudor" AFFILIATION="NI">
(RO) Niestety, w Rumunii działa system drakońskiej cenzury, jakiego nie ma w żadnym innym państwie członkowskim Unii Europejskiej. Mam na myśli absurdalną instytucję zwaną Krajową Radą Audiowizualną.
<P>
Jest to stalinowskie monstrum, które z różnych powodów objęłoby zakazem dzieła nawet tak wybitnych pisarzy jak Cervantes, Goethe, Byron, Balzac, Cesar Pavese i Adam Mickiewicz, gdyby ci tylko żyli w dzisiejszych czasach. Ten motłoch skutecznie terroryzuje niezależne stacje telewizyjne. Porównałbym tę radę do cmentarza słoni, z którego wyłania się kilka "żywych trupów”, pozostającego pod zdalną kontrolą polityczną ze strony upadającej dyktatury, nakładającego niszczące kary finansowe za programy, w których pozwala się opozycyjnym partiom głosić niektóre prawdy.
<P>
Prosimy pomóc nam pozbyć się tych despotycznych mandarynów z Krajowej Rady Audiowizualnej i przywrócić największe w historii Rumunii zwycięstwo z rewolucji 1989 roku, czyli wolność prasy.
<SPEAKER ID="249" NAME="Marian Harkin" AFFILIATION="ALDE">
Pani przewodnicząca! Wcześniej dzisiejszego wieczoru debatowaliśmy nad przepisami socjalnymi i traktatem z Lizbony, który zobowiązuje Unię do rozważenia społecznych konsekwencji decyzji podejmowanych w ramach formułowania polityki. Czy UE - a raczej Komisja - rozważa społeczne, a w rzeczywistości gospodarcze konsekwencje wywieranej na Irlandię presji w kwestii dostosowania się do paktu stabilności i wzrostu do 2014 roku?
<P>
Konsolidacja fiskalna jest oczywiście bardzo ważna, ale w rzeczywistości tylko to się liczy. "Osiągnąć do 2014 roku 3 % lub więcej”: tak brzmi bardzo wyraźne wskazanie ze strony UE. Wcześniej dzisiejszego wieczoru prezydencja belgijska powiedziała, że bezmyślna srogość wcale nie jest nieuchronna, a tymczasem zjawisko, z którym mamy do czynienia, to właśnie bezmyślna srogość, korekta budżetowa wszelkim kosztem. Co z koniecznością odbudowy naszej gospodarki? Tak, musimy wrócić do poziomu 3 %, ale potrzebujemy więcej czasu.
<P>
Całkowicie się zgadzam, że wiele problemów wygenerowaliśmy sami i nie oczekuję współczucia, ale chcę powiedzieć, że bezmyślna srogość zniszczy naszą małą, otwartą gospodarkę, która od dwóch lat doświadcza kryzysu, a codziennie zamyka się u nas cztery przedsiębiorstwa.
<SPEAKER ID="250" NAME="Joanna Katarzyna Skrzydlewska" AFFILIATION="PPE">
(PL) Pani przewodnicząca! Ostatnie dni pełne są doniesień o zabójczych skutkach zażycia substancji psychoaktywnych, tzw. dopalaczy. Problem ten ze względu na nasilającą się falę zatruć, a nawet zgonów, szczególnie wśród młodych ludzi, bardzo widoczny jest także w Polsce.
<P>
Pomysłowość producentów i sprzedawców dopalaczy wygrywa z prawodawstwem państw członkowskich. Wprowadzają oni na rynek zabójcze specyfiki o wiele wcześniej niż państwa prawem krajowym zdążą zakazać ich obrotu, a wśród osób je kupujących powstaje przeświadczenie, że dopalacze jako coś, co nie jest zakazane, jednocześnie nie jest szkodliwe. Nic bardziej mylnego. Dopalacze szkodzą tak samo jak zakazane narkotyki, są nawet od nich groźniejsze, bo szybciej uzależniają.
<P>
Wobec bardzo poważnego i z każdym dniem nasilającego się społecznego problemu, jakim są dopalacze, musimy jak najszybciej podjąć zdecydowane i skuteczne działania. Komisja Europejska w trosce o zdrowie tysięcy młodych ludzi w trybie pilnym powinna podjąć zakrojoną na szeroką skalę akcję informacyjną o szkodliwości dopalaczy i zagrożeniach, jakie niesie ze sobą ich zażywanie, a także przygotować nowe rozwiązania prawne.
<SPEAKER ID="251" NAME="Seán Kelly" AFFILIATION="PPE">
Pani przewodnicząca! Dnia 6 października Financial Times doniósł, że komisarz do spraw badań naukowych, pani Geoghegan-Quinn przestrzegała przed krytyczną sytuacją w obszarze innowacji w Europie.
<P>
Musimy stymulować finansowanie badań naukowych w sektorze prywatnym za sprawą rozmaitych środków, takich jak inicjatywy w zakresie finansowania kapitałem wysokiego ryzyka. Propozycje Unii Europejskiej mające zapobiegać ponownemu kryzysowi gospodarczemu i finansowemu stawiają jednak kapitał wysokiego ryzyka - podstawowy czynnik stymulujący powstawanie małych innowacyjnych przedsiębiorstw w UE - w jednym szeregu z tak spekulacyjnymi zjawiskami jak fundusze hedgingowe.
<P>
Kapitał wysokiego ryzyka to wśród funduszy alternatywnych pszczoła dająca miód, z uwagi na jego zdolność do "zapylenia” powstających przedsiębiorstw i stymulowania wzrostu w światowej gospodarce, czego przykładem są Google, Facebook i Skype. Fundusze wysokiego ryzyka dają dostęp do kapitału, specjalistycznej wiedzy w dziedzinie przedsiębiorczości i często do samego rynku innowacyjnym nowym przedsiębiorstwom prywatnym oraz MŚP. Zapewniają trwałe wsparcie oraz inwestycje na okres obejmujący w przybliżeniu od trzech do siedmiu lat.
<P>
Musimy również wypełnić lukę, jaka oddziela nas od USA i Japonii. Uważam, że powinniśmy wziąć sobie do serca słowa pani komisarz Geoghegan-Quinn.
<SPEAKER ID="252" NAME="Sonia Alfano" AFFILIATION="ALDE">
(IT) Pani przewodnicząca! Chciałabym poinformować Parlament, że w ostatnią niedzielę, podczas wizyty papieża w Palermo, zawieszono obowiązywanie włoskiej konstytucji oraz Karty praw podstawowych Unii Europejskiej. Stłamszono wolność słowa i myśli oraz nietykalność prywatnych domów.
<P>
Z tej okazji policja nalegała na usunięcie transparentu zawierającego frazę z Ewangelii: "Mój dom ma być domem modlitwy dla wszystkich narodów, lecz wy uczyniliście z niego jaskinię zbójców”, jak też ta sama policja umieściła jednocześnie plakaty o treściach homofobicznych oraz skierowanych przeciwko konkubinatom. W księgarni Altro quando właściciel umieścił transparent z napisem "Kocham Milingo”. Policja wkroczyła na prywatny teren i skonfiskowała transparent bez nakazu sądowego, stosując przy tym żenujące metody.
<P>
To paradoks, że coś takiego dzieje się w świeckim i demokratycznym państwie, jakim są Włochy, gdzie władze tłumią wolność do wyrażania opinii, aby nie urazić papieża, natomiast premier Berlusconi może publicznie przeklinać i to nie stanowi żadnego problemu dla Kościoła. Przy tej okazji świeckie i religijne instytucje ponownie sponiewierały demokrację we Włoszech, zwiększając niemożliwą do sforsowania przepaść, jaka w obecnych czasach oddziela instytucje od całego społeczeństwa.
<SPEAKER ID="253" NAME="Claudiu Ciprian Tănăsescu" AFFILIATION="NI">
(RO) Pomimo środków naprawczych przyjętych przez rządy europejskich krajów, ostatnie demonstracje i strajki wskazują, że nadal jeszcze wiele brakuje do poprawy sytuacji.
<P>
Niestety, to właśnie te środki naprawcze rządy chcą wykorzystywać do zatkania dziur budżetowych i spłacenia drogich pożyczek zaciągniętych w bankach, wywołując tym samym nowy kryzys, który znajduje odzwierciedlenie w formie natychmiastowego spadku dochodów oraz jakości życia obywateli Europy.
<P>
Czas najwyższy, aby rządy państw członkowskich Unii Europejskiej zmieniły swoje podejście, przedkładając interesy obywateli z pustoszejącymi portfelami nad interesy banków, którym jakimś cudem nadal udaje się generować duże zyski. Przede wszystkim należy mieć na uwadze, że jeżeli ktoś musi przegrać ten mecz, to nie może to być zawsze zwykły obywatel.
<SPEAKER ID="254" NAME="Gabriel Mato Adrover" AFFILIATION="PPE">
(ES) Pani przewodnicząca! Ja też zamierzam mówić o Wenezueli, ponieważ są tam ludzie, którzy nie rozumieją, że demokracja to nie tylko decydujące głosy. Demokracja to również bezpieczeństwo, wolność i równość, a w demokracji trzeba również szanować cały system wolności oraz prywatną własność.
<P>
Niestety, obecnie w Wenezueli społeczeństwo i jego przedsiębiorstwa są zagrożone. W tym miejscu chciałbym wymienić jedno przedsiębiorstwo o nazwie Agroisleña, które założyli obywatele z Wysp Kanaryjskich i od którego zależy los ponad tysiąca rodzin. Zostało ono w nieuczciwy sposób zawłaszczone i tak jak dużo innych przedsiębiorstw, po wielu latach ciężkiej pracy upada wskutek kapryśnych decyzji tych, którzy uważają, że nic się nie dzieje. Najpierw konfiskowano grunty, teraz konfiskuje się przedsiębiorstwa i kto wie, co będzie następne?
<P>
Czas najwyższy, aby obywatele Wenezueli poczuli się wolni, a ludzie biznesu nie czuli się bezbronni i wiecznie zagrożeni. Jak już powiedziano, czas najwyższy, aby w Wenezueli zapanowała prawdziwa demokracja, w której bez wątpienia terroryści nie znajdą swojego zacisza.
<SPEAKER ID="255" NAME="Evelyn Regner" AFFILIATION="S&amp;D">
(DE) Pani przewodnicząca! Chciałabym zwrócić uwagę na tydzień akcji Międzynarodowej Federacji Pracowników Transportu, która organizuje w ten weekend manifestację w Stambule. U podłoża międzynarodowego dnia solidarności leży agresywne zachowanie światowego przedsiębiorstwa zajmującego się dostawami przesyłek wobec jego pracowników, którzy chcą założyć związek zawodowy. Niestety, tureckie prawo pracy nie jest jeszcze dostosowane do standardów europejskich, a pracodawcy często wykorzystują ten fakt. Na podstawie tureckiego kodeksu pracy, związek zawodowy może działać wyłącznie w przedsiębiorstwie, w którym wskaźnik uzwiązkowienia wynosi ponad 50 %. Proszę pozwolić, że powtórzę: ponad 50 %.
<P>
UPS, amerykańskie przedsiębiorstwo zajmujące się dostawami przesyłek, stosowało grubiańskie metody, aby unicestwić kampanię na rzecz uzwiązkowienia. Przedsiębiorstwo zwolniło 157 pracowników bez uprzedniego wymówienia po tym, jak założyli oni związek pracowników transportu TÜMTIS i dążyli do uznania go przez UPS. Tysiące pracowników UPS od maja prowadzi batalię na rzecz przywrócenia do pracy ich kolegów oraz zapewnienia lepszych warunków pracy. Takie profirmowe prawo pracy i brutalne metody, na które ono zezwala, oznacza że Turcja jest strefą wolną od związków zawodowych.
<SPEAKER ID="256" NAME="Izaskun Bilbao Barandica" AFFILIATION="ALDE">
(ES) Pani przewodnicząca! 18 października w tureckim mieście Diyarbakir rozpocznie się proces 28 liderów Partii Demokratycznego Społeczeństwa (DTP).
<P>
Wśród nich jest 14 przedstawicieli wybranych przez społeczeństwo: 12 burmistrzów oraz dwóch członków rady gminnej. Popełnione przez nich przestępstwo polega na pokojowej obronie swoich poglądów politycznych, które mogą ich kosztować od 15 lat więzienia do kary dożywocia.
<P>
Zakaz działalności DTP i aresztowanie, o którym wspomniałam, to jeszcze jeden przykład prześladowań mniejszości kurdyjskiej w Turcji. Wydarzenia te wyraźnie potępiono w przyjętej przez nas 10 lutego rezolucji poświęconej analizie postępów Turcji w 2009 roku na rzecz przybliżenia się do Unii, ale uważamy, że Turcja nie poczyniła wystarczających postępów.
<P>
Jeżeli mamy być konsekwentni i chcemy pomóc ofiarom oraz pomóc Turcji obrać właściwy kierunek, to możemy to uczynić. Wspierajmy ruch solidarności na rzecz sprawy kurdyjskiej.
<P>
W związku z tym chciałabym wezwać Komisję i Parlament do wysłania oficjalnego przedstawiciela na proces w Diyarbakir.
<SPEAKER ID="257" NAME="Corina Creţu" AFFILIATION="S&amp;D">
(RO) Najgorsze co może się zdarzyć w kryzysie gospodarczym, to sytuacja, w której górę nad tym kryzysem bierze kryzys polityczny. Taka sytuacja ma miejsce w Rumunii, która doświadcza największego spadku gospodarczego w Europie wskutek kryzysu.
<P>
Rząd wdraża bezprecedensowo zaostrzone środki na rzecz oszczędnego gospodarowania, służące oszczędnemu gospodarowaniu, zachowując obojętność wobec problemów, z jakimi borykają się miliony Rumunów skazanych w rzeczywistości na cierpienia wskutek głodu, zimna i braku możliwości zakupu leków. Obserwowane ostatnio protesty społeczne odzwierciedlają nastroje panujące w społeczeństwie, które przeraża perspektywa konieczności przetrwania ciężkiej zimy przy tak dramatycznie ograniczonych dochodach. Jednocześnie mamy do czynienia ze wstrząsającymi przypadkami łamania prawa do wyrażania poglądów, o czym już wspominano dzisiejszego wieczoru podczas debaty na posiedzeniu plenarnym tej Izby.
<P>
W wyniku nieuczciwego przeforsowania ustawy o emeryturach dotykającej najbiedniejszą część ludności jestem zmuszona zwrócić się do europejskich instytucji z apelem, aby zwróciły uwagę na bezwzględny kryzys, jaki dotknął Rumunię, potępiając również antydemokratyczne przypadki nadużyć mające miejsce w tym kraju.
<SPEAKER ID="258" NAME="Maria Da Graça Carvalho" AFFILIATION="PPE">
(PT) Chciałabym zwrócić uwagę na wydarzenie, które miało miejsce wczoraj w Portugalii, a które ma niezwykle wysokie znaczenie zarówno dla kraju, jak i dla Europy oraz przyszłości całej ludzkości.
<P>
Fundacja Champalimauda zainaugurowała prace centrum badań nad rakiem i nauki o układzie nerwowym. Pan Champalimaud był przedsiębiorcą, który jedną trzecią swojego osobistego majątku - 500 milionów euro - przeznaczył na badania naukowe w tych dziedzinach. Oddaję cześć pani prezes Fundacji Champalimauda, dr Leonorze Beleza, która wprowadziła rygorystyczne kryteria, aby połączyć doskonałość w badaniach naukowych z kliniczną praktyką. Jestem pewna pomyślnej realizacji celu, jakim jest czołowa pozycja Portugalii i Europy, jeśli chodzi o doskonałość w tej dziedzinie badań naukowych.
<P>
Fundacja Champalimauda przyciągnie do Portugalii i Europy światowe sławy nauki. U ujścia Tagu zacznie się nowy rozdział portugalskich i europejskich badań naukowych, o którym dowie się cały świat.
<SPEAKER ID="259" NAME="Miroslav Mikolášik" AFFILIATION="PPE">
(SK) Na jutrzejszym Zgromadzeniu Parlamentarnym Rady Europy odbędzie się głosowanie nad sprawozdaniem brytyjskiej socjalistki - Christine McCafferty, zatytułowanym "Dostęp kobiet do legalnej opieki zdrowotnej: problem nieuregulowanej odmowy ze względu na przekonania”.
<P>
Musimy całkowicie potępić to sprawozdanie, które stanowi bezprecedensową i poważną ingerencję w suwerenność państw członkowskich, zagrażając jej oraz naruszając zasadę pomocniczości i podstawowe prawo do wolności myśli, sumienia i wyznania. Sprawozdanie koncentruje się szczególnie na tak zwanym zdrowiu reprodukcyjnym kobiet, na aborcjach, sterylizacji i tym podobnych sprawach i pozwolą państwo, że zacytuję: "na środkach uśmierzania bólu przez skrócenie życia śmiertelnie chorym pacjentom”, czyli na eutanazji. W tym dokumencie Rady Europy wymaga się nawet od państw członkowskich, aby zobowiązały podmioty świadczące usługi opieki zdrowotnej do zastosowania wymaganego leczenia, do którego pacjent jest uprawniony, bez względu na zastrzeżenia podyktowane ich sumieniem. Ponadto wzywa się w nim do utworzenia czegoś na wzór rejestru obywateli dopuszczających się odmowy, proponując tym samym pewnego rodzaju prześladowanie takich osób. To niedopuszczalne, aby w ten sposób regulować sprawy sumienia w Europie.
<SPEAKER ID="260" NAME="María Muñiz De Urquiza" AFFILIATION="S&amp;D">
(ES) Pani przewodnicząca! To nieodpowiedzialne, żeby kwestionować stanowczość hiszpańskiej polityki zagranicznej, jeśli chodzi o walkę z terroryzmem, tak jak nie można oskarżać rządu Wenezueli o zmowę w kwestii szkoleń terrorystów z ETA na terytorium tego kraju, ponieważ nie ma żadnych dowodów, które by taką zmowę potwierdzały.
<P>
Prowadzony jest międzynarodowy dialog oraz współpraca, jeśli chodzi o odważną walkę z terroryzmem, którą Hiszpania realizuje zarówno w swoich granicach, jak i poza nimi, tak jak mają miejsce dialog i współpraca z Wenezuelą, do której zwrócono się o podjęcie konkretnych działań w tej sprawie.
<P>
Zamiast żądać zerwania więzi oraz zaostrzenia konfliktów, pozwólmy organom policyjnym, sądowym i dyplomatycznym wywiązywać się z ich obowiązków, co w Hiszpanii zaowocowało bezprecedensowym sukcesem i rezultatami w walce z terroryzmem.
<SPEAKER ID="261" NAME="Przewodnicząca">
Zamykam ten punkt porządku dziennego.
