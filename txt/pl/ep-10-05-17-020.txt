<CHAPTER ID="020">
Sankcje za poważne naruszenia przepisów socjalnych w transporcie drogowym (krótka prezentacja) 
<SPEAKER ID="193" NAME="Przewodniczący">
Następnym punktem posiedzenia jest krótka prezentacja sprawozdania sporządzonego przez Helli Ranner w imieniu Komisji Transportu i Turystyki w sprawie sankcji za poważne naruszenia przepisów socjalnych w transporcie drogowym.
<SPEAKER ID="194" NAME="Hella Ranner" LANGUAGE="DE">
Panie przewodniczący, panie komisarzu, panie i panowie! Po pierwsze chciałabym podziękować wszystkim członkom komisji za ich konstruktywną współpracę. Przedmiotowe sprawozdanie dotyczy ważnej sprawy. Dotyczy wszystkich, którzy podróżują po drogach Europy. Sprawozdanie dotyczy kwestii przestrzegania czasu pracy i odpoczynku kierowców w transporcie towarów, która wymaga znacznej poprawy.
<P>
Nasze dyskusje w komisji - podobnie jak liczne rozmowy przeprowadzone z szerokim kręgiem zainteresowanych podmiotów reprezentujących wszystkie punkty widzenia, jak również rozmowy z przedstawicielami państw członkowskich - wykazały, że konieczna jest pilna poprawa w zakresie wdrożenia przepisów dotyczących czasu pracy i odpoczynku kierowców.
<P>
Należy udoskonalić także zasady stosowania tachografów. W maju 2009 r. Komisja przedłożyła sprawozdanie zawierające analizę wdrożenia przepisów socjalnych odnoszących się do działalności w transporcie drogowym w państwach członkowskich. Trzeba stwierdzić, że jej rezultaty były niepokojące. Kary za to samo naruszenie przepisów w różnych państwach członkowskich wahają się od 500 euro do 5 tysięcy euro. W efekcie kierowcy, w miarę możliwości - czyli głównie na obszarach przygranicznych - oczywiście uciekają do krajów, gdzie kary są niższe. Nie można pozwolić, aby ta sytuacja dalej trwała. Także różnice w częstotliwości kontroli są źródłem ogromnej niepewności wśród kierowców i przedsiębiorców.
<P>
Różnice występują nie tylko w wysokości grzywien, ale bardzo zróżnicowane są także rodzaje przewidzianych sankcji, a także podział poszczególnych naruszeń na kategorie. Taka sytuacja nie może trwać dalej, ponieważ przepisy te mają na celu nie tylko zapewnienie bezpieczeństwa na drogach i ochronę pracowników, ale również - o czym nie należy zapominać - zapewnienie uczciwej konkurencji. W dobie kryzysów przedsiębiorcy znajdują się pod narastającą presją. Występują naciski na obniżkę cen. Bezwzględnie konieczne jest zatem zapewnienie bezpieczeństwa wszystkich użytkowników dróg, w tym rzecz jasna w dużej mierze bezpieczeństwo bezpośrednio zainteresowanych kierowców.
<P>
Jak wszyscy wiemy, można to osiągnąć jedynie wtedy, gdy będziemy mieli skuteczny system sankcji. Sankcje muszą być jasne, przejrzyste, a przede wszystkim porównywalne. Jeżeli chcemy regulować z powodzeniem czas pracy i okresy odpoczynku, wówczas odpowiednie przepisy muszą być także rozsądnie przetransponowane w państwach członkowskich - i taki jest najważniejszy wniosek omawianego sprawozdania. W każdym razie potrzebne są częstsze i usprawnione kontrole, jak również zapewnienie informacji o przepisach nie tylko kierowcom z naszych państw członkowskich, ale także kierowcom z krajów trzecich. Ci ostatni nie zawsze znają oczywiście nasze reżimy prawne.
<P>
Konieczne jest zatem doprowadzenie do wymiany informacji, która powinna być oparta na strukturach Komisji. Odpowiedzialna za te działania mogłaby być agencja z ogólnymi uprawnieniami w zakresie transportu drogowego. W tym kontekście uważam za nieistotne, która komórka będzie koordynować kontrole i zbierać ich wyniki. Jedno jest jednak pewne: taka komórka musi powstać. Na mocy art. 83 ust. 2 traktatu lizbońskiego możemy ingerować w regulacje prawne poszczególnych państw członkowskich w celu sprawdzenia, czy przepisy te są odpowiednio zharmonizowane. W komisji nie kwestionowano - nie było to w ogóle przedmiotem sporu - że skorzystanie z tej możliwości jest zgodne z wszystkimi naszymi interesami oraz leży w interesie naszego bezpieczeństwa.
<P>
Zanim skończę, chciałabym wspomnieć o jeszcze jednym istotnym czynniku. Jeżeli chcemy, by kierowcy przestrzegali czasu odpoczynku, to musimy zapewnić im niezbędną infrastrukturę. W wielu państwach członkowskich tak na prawdę brakuje bezpiecznych parkingów. To do państw członkowskich należy zapewnienie takich parkingów, bo tylko wtedy przepisy przyniosą pożądany skutek.
<P>
Bardzo liczę na to, że Komisja będzie w dalszym ciągu traktować ten problem poważnie. Jestem przekonana, że Parlament musi poprzeć i faktycznie poprze te działania. Omawiane sprawozdanie nie może oznaczać końca prac w tym obszarze. Być może to dopiero początek. Chodzi o autentyczne połączenie sił dla osiągnięcia większej kontroli i harmonizacji; oczekuję, że Komisja przedłoży w trakcie nadchodzącego roku sprawozdanie w sprawie możliwych środków harmonizacji, w tym środków przewidzianych na mocy nowego reżimu traktatu lizbońskiego.
<SPEAKER ID="195" NAME="Georgios Papanikolaou" AFFILIATION="PPE">
(EL) Panie przewodniczący! Doprawdy muszę pogratulować sprawozdawczyni jej znakomitego sprawozdania. Ogromne różnice między państwami członkowskimi jeśli chodzi o sankcje, rodzaje sankcji, grzywien, a także - co chcę podkreślić - sposób ich klasyfikowania - są faktem. Właśnie dlatego sprawozdanie kładzie duży nacisk na potrzebę właściwych środków harmonizujących ze strony Komisji, a sprawozdawczyni całkiem słusznie podkreśla tę potrzebę na końcu sprawozdania.
<P>
W Grecji zdarza się wiele wypadków i często dochodzi do naruszeń przepisów. I niewątpliwie nie zdołamy ograniczyć tego poważnego problemu, jeśli nie uda się nam skoordynować ustawodawstwa na szczeblu europejskim, jeśli nie uda się nam zharmonizować praktyki i zapewnić w ostatecznym rozrachunku, że kontrole przeprowadzane są w bardziej dokładny i skoordynowany sposób.
<P>
Jest to delikatna kwestia, w szczególności dla Grecji, i dlatego uważamy to sprawozdanie za świetny punkt wyjścia do dalszych działań.
<SPEAKER ID="196" NAME="Antonio Tajani" LANGUAGE="FR">
Panie przewodniczący, panie i panowie! Chciałbym po pierwsze podziękować pani poseł Ranner - zarówno osobiście, jak i w imieniu mojego kolegi pana Kallasa, którego zastępuję - za jej sprawozdanie dotyczące szczególnie istotnego aspektu przepisów socjalnych w transporcie drogowym.
<P>
We wstępnym sprawozdaniu Komisji podkreślono bardzo znaczące różnice pomiędzy sankcjami stosowanymi w państwach członkowskich za poważne naruszenia przepisów socjalnych w transporcie drogowym. Sankcje różnią się pod względem rodzaju i wagi przypisanej uchybieniom oraz w odniesieniu do wysokości grzywien. Przykładowo, grzywna, którą może być ukarany kierowca przekraczający maksymalny dzienny czas prowadzenia pojazdu bez przerwy, jest dziesięciokrotnie wyższa w Hiszpanii niż w Grecji.
<P>
Komisja z zadowoleniem wita decyzję Parlamentu o podjęciu dalszych działania w związku z przygotowanym sprawozdaniem. Parlament podkreśla, jak bardzo niezadowalająca jest obecna sytuacja, jako że kierowcy lub przedsiębiorstwa transportu towarów mogą błędnie sądzić, że popełnione naruszenie ma różną wagę w poszczególnych państwach członkowskich. Dzieje się to rzecz jasna ze szkodą dla bezpieczeństwa drogowego i dla konkurencji. Sprawozdanie Parlamentu stanowi zatem cenny wkład w wysiłki Komisji na rzecz koordynacji zharmonizowanego wdrożenia obowiązujących przepisów.
<P>
Sprawozdanie Parlamentu proponuje między innymi określenie minimalnych i maksymalnych sankcji za każde naruszenie przepisów socjalnych, a także wskazuje, jak to powiedziała sprawozdawczyni, że art. 83 traktatu lizbońskiego przewiduje możliwość ustanowienia minimalnych reguł w odniesieniu do sankcji. Komisja wkrótce zbada, w jakim zakresie i w jaki sposób te nowe postanowienia traktatu można wykorzystać do udoskonalenia wykonania przepisów socjalnych w transporcie drogowym.
<P>
Jestem państwu wdzięczny za to wyjątkowo konstruktywne sprawozdanie i pragnę zapewnić, że poruszone w nim problemy i propozycje zgłoszone przez Parlament Europejski będą przedmiotem analizy Komisji.
<SPEAKER ID="197" NAME="Przewodniczący">
Zamykam debatę.
<P>
Głosowanie odbędzie się jutro (wtorek, 18 maja 2010 r.).
<P>
Oświadczenia pisemne (art. 149 Regulaminu)
<SPEAKER ID="993" NAME="Artur Zasada  " LANGUAGE="PL">
Dzisiejsza dyskusja uświadamia nam jak różne są sankcje z tytułu poważnego naruszenia przepisów socjalnych w transporcie drogowym przewidzianych w ustawodawstwach 27 państw członkowskich Wspólnoty. Szczególnie cenny wydaje się być zatem pomysł opracowania wielojęzycznej broszury, która w przejrzysty sposób informowałaby kierowców i przedsiębiorstwa o przepisach socjalnych w poszczególnych państwach członkowskich. Broszura taka powinna zawierać szacunkowy taryfikator kar nakładanych na kierowcę za naruszenie danego przepisu. Interesujące wydaje się być również wykorzystanie technologii nie tyle GPS, co RDS-TMS do informowania kierowców w czasie rzeczywistym o sankcjach obowiązujących w państwie, w którym aktualnie znajduje się kierowca.
