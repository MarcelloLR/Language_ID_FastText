<CHAPTER ID="024">
Strategia dotycząca przyszłego porozumienia w sprawie instytucjonalnych aspektów agencji regulacyjnych (krótka prezentacja) 
<SPEAKER ID="257" NAME="Przewodniczący">
Kolejnym punktem porządku dziennego jest krótka prezentacja sprawozdania sporządzonego przez Georgiosa Papastamkosa w imieniu Komisji Spraw Konstytucyjnych w sprawie strategii przyszłego rozwiązywania kwestii instytucjonalnych dotyczących agencji regulacyjnych.
<SPEAKER ID="258" NAME="Georgios Papastamkos">
sprawozdawca. - (EL) Panie przewodniczący! 29 europejskich agencji regulacyjnych stanowi system, który na pierwszy rzut oka składa się z instytucji w skali mikro, ale który w rzeczywistości ma oczywisty wpływ w skali makro, i który już stał się akceptowanym, parainstytucjonalnym składnikiem Unii Europejskiej.
<P>
Nadmierny wzrost liczby agencji regulacyjnych niewątpliwie spowodował zwiększoną liczbę europejskich interwencji regulacyjnych, rozdrobnienie i brak przejrzystości polityki europejskiej, a co za tym idzie - utrudnił koordynację operacyjną.
<P>
W odniesieniu do wszystkich agencji europejskich pojawia się pilne pytanie o potrzebę doraźnego przeglądu ich pracy i wyników. Potrzebny jest minimalny zestaw wspólnych zasad i przepisów, odnoszących się do struktury, działania i kontroli agencji regulacyjnych, aby zintegrować je w sposób harmonijny z ramami podstawowych zasad, wynikających z traktatów.
<P>
Wobec odmowy zaakceptowania przez Radę instrumentu prawnie wiążącego oraz odrzucenia propozycji, dotyczącej zawarcia międzyinstytucjonalnego porozumienia, Komisja podjęła decyzję, aby zaproponować utworzenie międzyinstytucjonalnej grupy roboczej, której zadaniem będzie stworzenie wspólnych ram dla instytucji regulacyjnych oraz określenie kompetencji każdej instytucji europejskiej względem tych agencji.
<P>
Uważam, że ta propozycja nie spełnia oczekiwań Parlamentu Europejskiego, związanych z zawarciem porozumienia międzyinstytucjonalnego. Wspólne podejście faktycznie stanowi pośredni krok do przyjęcia tekstu prawnie wiążącego. Oczywiście doceniam wolę Komisji, aby znaleźć wyjście z sytuacji przedłużającej się inercji międzyinstytucjonalnej. Z zadowoleniem należy przyjąć utworzenie międzyinstytucjonalnej grupy roboczej, która dokona zbiorczego przeglądu polityki w zakresie doświadczeń uzyskanych dzięki działalności agencji regulacyjnych, i której zadaniem będzie wyjaśnienie ich pozycji w wielopoziomowym systemie zarządzania europejskiego.
<P>
Proponowane podejście - możliwie jak najbardziej wspólne podejście - do struktury i funkcjonowania przedmiotowych agencji ma służyć ograniczeniu biurokratycznego braku elastyczności, aby mogły one we właściwy i skuteczny sposób odgrywać swoją rolę regulacyjną, oraz aby mogły być nadzorowane, tak by możliwe było przynajmniej częściowe spełnienie obecnych wymogów dotyczących audytu i odpowiedzialności. Priorytet w zakresie poszukiwania wspólnych ram porozumienia i podejścia międzyinstytucjonalnego polega na ogólnej maksymalizacji wartości dodanej agencji regulacyjnych w europejskich strukturach zarządzania, poprzez zapewnienie większej przejrzystości, widocznej kontroli demokratycznej i zwiększonej skuteczności.
<P>
Na koniec chciałbym zwrócić uwagę, że ustanowienie parlamentarnej kontroli nad strukturą i funkcjonowaniem agencji regulacyjnych jest zgodne z klasyczną zasadą demokracji, wymagającą odpowiedzialności politycznej każdego organu dysponującego uprawnieniami wykonawczymi. Możliwość, aby Parlament Europejski przekazał odpowiedzialność polityczną przedmiotowym agencjom odnosi się do fundamentalnej zasady demokracji przedstawicielskiej, polegającej na badaniu legalności i zasadności decyzji, podejmowanych przez władze wykonawcze.
<SPEAKER ID="259" NAME="Joe Borg">
komisarz. - Panie przewodniczący! Komisja z zadowoleniem przyjmuje pozytywne stanowisko, przyjęte przez sprawozdawcę, pana Papastamkosa, oraz komisję odpowiedzialną i komisje współpracujące, wobec kluczowych elementów, przedłożonych w opublikowanym w marcu komunikacie "Przyszłość agencji europejskich”. Należą do nich: moratorium na tworzenie nowych agencji, zbliżająca się ocena systemu agencji oraz utworzenie międzyinstytucjonalnej grupy roboczej.
<P>
Jak państwo wiecie, przywiązujemy duże znaczenie do ponownego rozpoczęcia międzyinstytucjonalnego dialogu w sprawie roli i miejsca agencji w zarządzaniu europejskim, którego celem jest wypracowanie spójnej wizji i wspólnego podejścia do agencji regulacyjnych.
<P>
Komisja ma nadzieję, że obecnie Parlament będzie w stanie szybko wskazać swoich przedstawicieli do międzyinstytucjonalnej grupy roboczej.
<P>
Liczymy również na przychylną reakcję ze strony Rady w celu zapewnienia terminowego postępu działań, wynikających z komunikatu Komisji.
<P>
Jesteśmy przekonani, że międzyinstytucjonalna grupa robocza zostanie utworzona przed końcem roku. Będzie ona ściśle powiązana z procesem oceny, który ma zostać zainicjowany przez Komisję.
<P>
Zanim zakończę, chciałbym powiedzieć, że Komisja pozostawiła otwartą kwestię formy, która zostanie nadana ostatecznym rezultatom dialogu międzyinstytucjonalnego, aby nie uprzedzać dyskusji. To od międzyinstytucjonalnej grupy roboczej zależy decyzja, jaką formę zechce nadać swoim wnioskom. Z drugiej strony wnioski mogą być realizowane w różny sposób - czasami promowanie najlepszych praktyk może być wystarczające, czasami konieczna może się okazać zmiana podstawowych aktów prawnych dotyczących agencji.
<P>
Współpraca między Parlamentem a Komisją w tej dziedzinie jest godna naśladowania i jestem przekonany, że będziemy nadal w taki sposób pracować.
<SPEAKER ID="260" NAME="Przewodniczący">
To podsumowuje punkt obrad.
<P>
Głosowanie odbędzie się we wtorek, 21 października 2008 r.
