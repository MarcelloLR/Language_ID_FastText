<CHAPTER ID="002">
Oświadczenia Przewodniczącego
<SPEAKER ID="006" NAME="Przewodniczący">
Z wielką przykrością muszę poinformować państwa o tragicznej śmierci pani Pilar Juarez Boal, wicedyrektor Przedstawicielstwa Unii Europejskiej w Haiti. Pani Juarez Boal pracowała także wcześniej w Parlamencie Europejskim, do roku 2002. Zginęła wskutek tragicznego trzęsienia ziemi, które 12 stycznia nawiedziło ten kraj. Ogólna liczba ofiar w tym trzęsieniu ziemi może sięgnąć nawet 200 tysięcy osób. Jak państwo pamiętają, w czasie ostatniej sesji miesiąc temu uczciliśmy minutą ciszy pamięć wszystkich osób, które poległy w tym trzęsieniu ziemi. Nie wiedzieliśmy wtedy jeszcze, nie byliśmy tego pewni, że wśród nich jest osoba tak blisko związana z Parlamentem Europejskim i z działalnością Unii Europejskiej - pani Juarez Boal.
<P>
Wczoraj odbyła się druga tura wyborów prezydenckich na Ukrainie. Oczekując oficjalnego potwierdzenia wyników głosowania, pragnę pogratulować obywatelom Ukrainy przeprowadzenia wolnych i uczciwych wyborów. O tym mówią meldunki z Ukrainy. Ja jeszcze nie miałem oficjalnego komunikatu, ale oświadczenia naszych koleżanek i kolegów z Parlamentu Europejskiego, którzy obserwowali wybory, mówią o tym, że oprócz pewnej liczby skarg i zapewne naruszeń zasad wyborczych, absolutna większość działań wszystkich osób związanych z wyborami była zgodna z procedurą i odpowiadała demokratycznym wyborom. To jest bardzo wielkie osiągnięcie Ukrainy. Pamiętamy, że pięć lat temu było całkiem inaczej. Dzisiaj życzymy Ukrainie, aby demokratycznie i pokojowo wybrany prezydent działał dla dobra tego kraju. Chcemy także nawiązać jak najlepsze relacje z tym krajem. Pomimo dużej politycznej niestabilności w ostatnich latach okazało się, że demokracja na Ukrainie ma solidne fundamenty.
<P>
Chciałbym również wezwać przy tej okazji wszystkie siły polityczne Ukrainy do przezwyciężenia podziałów i rozpoczęcia współpracy nad reformami społeczno-gospodarczymi, ale także sądowniczymi, konstytucyjnymi oraz do kontynuacji agendy europejskiej. Powtarzam jeszcze raz: Unii Europejskiej bardzo zależy na dobrych, przyjaznych relacjach z Ukrainą. Dotyczy to zarówno przyszłego rządu, jak i opozycji. Chcemy i oczekujemy, że będą wspólne działania po stronie ukraińskiej. To nasze wspólne wyzwanie i wspólna odpowiedzialność. W środę odbędzie się debata na temat sytuacji na Ukrainie po wyborach. Wysłuchamy relacji kolegów. Przewodniczącym naszej delegacji obserwującej wybory był kolega Paweł Kowal. Oni byli na miejscu, obserwowali niedzielne głosowanie i podzielą się z nami tymi informacjami.
<P>
Już jutro zdecydujemy o wyborze nowej Komisji Europejskiej. Będzie to jeden z najważniejszych momentów w tej kadencji Parlamentu Europejskiego. W imieniu naszych obywateli damy wyraz naszej woli w demokratycznym głosowaniu, a więc jutro bardzo ważny dzień.
<P>
Podczas tej sesji będziemy także głosować nad rezolucją w sprawie nowego porozumienia o współpracy między Parlamentem a Komisją Europejską. To porozumienie zostało państwu udostępnione. Jest to bardzo ważny akt, który będzie decydował o współpracy obydwu instytucji w następnej kadencji.
<P>
W środę czeka nas kolejna ważna debata w sprawie przetwarzania i przekazywania danych finansowych Stanom Zjednoczonym dla celów śledzenia środków finansowych terrorystów. Poprowadzę tę debatę osobiście. Parlament Europejski przywiązuje nadzwyczajną wagę do zapewnienia właściwej ochrony danych osobowych. Zostaliśmy wybrani bezpośrednio przez naszych obywateli i to jest odpowiedzialność przed obywatelami, ale z drugiej strony zdajemy sobie sprawę z wagi porozumienia SWIFT. Powyższe priorytety powinny być wzięte pod uwagę przez wszystkich członków tej izby przy podejmowaniu tej ważnej i odpowiedzialnej decyzji. Głosowanie odbędzie się w czwartek. Nie będę mógł być na nim obecny, ponieważ w tym czasie będę uczestniczył w Radzie Europejskiej w Brukseli.
<P>
Chciałbym państwa jeszcze poinformować o jednej sprawie.
