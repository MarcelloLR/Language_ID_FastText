<CHAPTER ID="021">
Jednominutowe wystąpienia w znaczących kwestiach politycznych
<SPEAKER ID="161" NAME="Przewodniczący">
Kolejnym punktem posiedzenia są jednominutowe wystąpienia w znaczących kwestiach politycznych.
<SPEAKER ID="162" NAME="Georgios Papastamkos" AFFILIATION="PPE-DE">
(EL) Panie przewodniczący! Będąc członkiem Komisji Handlu Międzynarodowego, poświęcam sporo uwagi relacjom między UE i Chinami. W tym kontekście zauważyłem, że według danych za 2007 rok deficyt handlowy UE zwiększył się do około 160 miliardów euro.
<P>
Deficyt ten jest wynikiem poważnych barier, które uniemożliwiają dostęp do chińskiego rynku. Oczywiście jest on spowodowany także przewagą konkurencyjną chińskich produktów, a ta opiera się gospodarczych, społecznych i ekologicznych praktykach dumpingowych.
<P>
Jednak wspomniane nierówne stosunki handlowe nie są jedynym powodem do zmartwień; kolejna kwestia to pochodzące z Chin niebezpieczne produkty. Dlatego też powinniśmy - i zwracam się teraz głównie do Komisji - dopilnować, aby produkty pochodzące z Chin podlegały dokładnej i skutecznej kontroli w imię zdrowia publicznego i ochrony europejskiego konsumenta oraz w celu zachowania konkurencyjności europejskich produktów.
<SPEAKER ID="164" NAME="Neena Gill" AFFILIATION="PSE">
Pani przewodnicząca! Zawirowania na rynkach finansowych, które miały miejsce w ostatnich dniach, zmieniły świat. Od jakiegoś czasu jesteśmy wszyscy zaniepokojeni potencjalnymi problemami związanymi ze światowym systemem finansowym, jednak sytuacja, w której w krótkim czasie upada jeden po drugim kilka dużych banków, jest zdumiewająca.
<P>
Dlatego też z zadowoleniem przyjmuję podjęte dziś przez rząd brytyjski kroki na rzecz zwiększenia stabilności. Choć działania podjęte przez Wielką Brytanię nie mają zastosowania do strefy euro, to wpisują się one w decyzje, jakie zapadły wczoraj w trakcie posiedzenia Rady ECOFIN. Szkoda tylko, że inne kraje należące do strefy euro nie podjęły takich samych kroków. Jeżeli chcemy stawić czoła pojawiającym się wyzwaniom, Unia Europejska musi niezwłocznie zapewnić przywództwo i koordynować strategię wraz z rządami krajowymi UE. Europa musi odgrywać kluczową rolę, a nie przyglądać się sytuacji z tylnego siedzenia, w szczególności jeżeli UE chce znaleźć wspólny język z europejskimi obywatelami.
<P>
Musimy jednak także przyznać, że kryzys ten został wywołany przez złe funkcjonowanie rynku, brak odpowiednich przepisów oraz decyzje podjęte przez kilku otrzymujących sowite bonusy egoistów, które będą mieć wpływ na życie milionów lub nawet miliardów ludzi na całym świecie. Musimy dopilnować, aby do tego typu karalnych zaniedbań nie doszło już nigdy więcej w przyszłości i upewnić się, że osoby odpowiedzialne za tę sytuację odpowiedzą za wszystkie swoje działania.
<SPEAKER ID="165" NAME="Cristian Silviu Buşoi" AFFILIATION="ALDE">
(RO) Panie i panowie! Wykorzystując tę okazję, chciałbym jeszcze raz zaapelować o większe zaangażowanie Unii Europejskiej w poprawę jakości usług zdrowotnych w państwach członkowskich UE.
<P>
Prawdą jest, że za organizację systemu opieki zdrowotnej odpowiedzialne są państwa członkowskie, jednak Wspólnota Europejska ma także określone kompetencje w tym zakresie, a znacząca rola, jaką odgrywa ona na tym polu, została potwierdzona w traktacie lizbońskim.
<P>
Społeczeństwa Unii Europejskiej starzeją się i narażone są na nowe zagrożenia: pandemie, poważne wypadki i katastrofy biologiczne oraz bioterroryzm. Musimy wspólnie dążyć do rozwiązania tych problemów.
<P>
Powinniśmy także opracować mechanizm umożliwiający zorganizowaną współpracę między państwami członkowskimi oraz wymianę informacji i dobrych praktyk w celu zapobiegania, zwalczania i leczenia chorób w krajach Unii Europejskiej.
<P>
Bardzo dobrą inicjatywą była dyrektywa w sprawie transgranicznych usług medycznych. Uważam jednak, że w ślad za tą inicjatywą powinny pójść inne równie odważne działania, gdyż ważną rolą instytucji europejskich powinno być zmniejszanie nierówności w zakresie ochrony zdrowia.
<SPEAKER ID="166" NAME="László Tőkés" AFFILIATION="Verts/ALE">
(HU) Pani przewodnicząca! Będąc chrześcijaninem, Węgrem i posłem do Parlamentu Europejskiego, chciałbym wystąpić w obronie liczącej pół miliona osób społeczności pochodzenia węgierskiego mieszkającej na Słowacji, która jest członkiem Unii Europejskiej. Innymi słowy, staję w obronie obowiązujących w Europie demokratycznych wartości. Gratulując Słowacji świetnych wyników gospodarczych, muszę z przykrością stwierdzić, że w słowackich Węgrów wymierzona jest propaganda skrajnych nacjonalistów, której wynikiem jest atmosfera zastraszenia. Chciałbym prosić przewodniczącego Hansa-Gerta Pötteringa, Parlament Europejski oraz Komisję Europejską o podjęcie kroków mających na celu walkę z brutalnym naruszaniem praw człowieka i praw mniejszości oraz nietolerancją etniczną, agresją werbalną i dyskryminacją obserwowaną na Słowacji. Jako poseł do PE jestem gotów wziąć na siebie obowiązki mediatora w interesie zapewnienia harmonii w stosunkach węgiersko-słowackich.
<SPEAKER ID="167" NAME="Mieczysław Edmund Janowski" AFFILIATION="UEN">
(PL) Pani przewodnicząca! Chciałbym zwrócić uwagę Parlamentu na sytuację, w jakiej znajdują się chrześcijanie w Wietnamie. Od pięćdziesięciu lat są zmuszani do wyrzekania się swej wiary, pozbawiani majątków i przesiedlani do innych regionów. Ostatnio to prześladowanie szczególnie jaskrawo przejawiło się w Hanoi, gdzie władze brutalnie interweniują wobec katolików ze wspólnoty Thai Ha protestujących wobec bezprawnego zagrabienia terenów należących do tej wspólnoty, którą prowadzą ojcowie Redemptoryści.
<P>
Przykładowo 31 sierpnia miało miejsce brutalne pobicie uczestników procesji. Ponad 20 osób doznało ciężkich obrażeń i znalazło się w szpitalu. Pobito także dziennikarzy, m.in. Bena Stockinga z Associated Press. Zróbmy wszystko, aby Wietnam, który jest obecnie członkiem Rady Bezpieczeństwa ONZ, przestrzegał praw człowieka.
<SPEAKER ID="168" NAME="Gabriele Zimmer" AFFILIATION="GUE/NGL">
(DE) Pani przewodnicząca! Ostatnim punktem dzisiejszego posiedzenia jest przygotowane przeze mnie sprawozdanie w sprawie promocji włączenia społecznego oraz walki z ubóstwem, w tym ubóstwem dzieci. Jest to sprawozdanie z własnej inicjatywy, rozpatrywane zgodnie z art. 131 lit a) oraz art. 45 naszego Regulaminu, które dotyczą krótkich prezentacji na posiedzeniu plenarnym, tj. w ramach prezentacji bez otwartej debaty, w której uczestniczą posłowie, oraz bez możliwości proponowania poprawek.
<P>
Sprzeciwiam się temu samoograniczeniu praw posłów do Parlamentu Europejskiego i wzywam nas jako Parlament Europejski do zmiany tych zasad. Brak otwartej dyskusji w tej Izbie nad tak istotnymi kwestiami, jak walka z ubóstwem oraz wykluczeniem społecznym, jest złym rozwiązaniem. Tymczasem komisje debatowały nad tymi kwestiami bardzo intensywnie i wprowadziły 200 poprawek oraz 40 poprawek kompromisowych.
<P>
Debata taka jest w interesie publicznym, a rezygnując z niej na posiedzeniu plenarnym odbieramy sobie cześć przysługujących nam praw.
<SPEAKER ID="169" NAME="Urszula Krupa" AFFILIATION="IND/DEM">
(PL) Pani przewodnicząca! W Indiach nadal rośnie liczba chrześcijańskich męczenników, w okrutny sposób mordowanych przez hinduistycznych oprawców. Kościół katolicki, do tej pory bezskutecznie, w różnych częściach świata apeluje do rządów i instytucji międzynarodowych o pomoc chrześcijanom w Indiach, Iraku i Wietnamie. Niestety prześladowaniom chrześcijan nadal towarzyszy bierność, nie tylko przedstawicieli tamtejszego rządu i instytucji prawnych, ale także innych demokratycznych rządów oraz instytucji międzynarodowych angażujących się aktywnie w innych przypadkach łamania praw człowieka, co dotyczy także Unii Europejskiej.
<P>
Dlatego chciałabym w Parlamencie Europejskim zaprotestować przeciwko ignorowaniu także przez Komisję Europejską faktu łamania praw człowieka w Indiach, Iraku i Wietnamie oraz zaapelować o dyplomatyczną interwencję i sprzeciw wobec tych aktów barbarzyństwa. Bierność wobec prześladowań może być dowodem swoistej dyskryminacji katolików.
<SPEAKER ID="170" NAME="Sergej Kozlík" AFFILIATION="NI">
(SK) Przez ostatnie 50 lat silna słowacka mniejszość narodowa na Węgrzech, która liczyła ponad 200 tysięcy osób, została praktycznie unicestwiona. Z drugiej strony, węgierskie mniejszości narodowe w krajach ościennych, w tym na Słowacji, rosną w siłę. Paradoksalnie, przez wiele lat Węgrom udawało się utrzymywać resztę Europy w przekonaniu, że to właśnie ich mniejszość jest uciskana.
<P>
Wielu działających obecnie węgierskich liderów politycznych mówi otwarcie o idei Wielkich Węgier. Niestety najważniejsi europejscy politycy tego nie dostrzegają. Węgierski parlament organizuje w swoich izbach transgraniczne forum Węgierskich Parlamentarzystów dla Regionu Karpat. Przedstawiciele narodowych partii węgierskich na Słowacji i w Rumunii spotykają się otwarcie, aby dyskutować nad autonomią. W dzisiejszej Europie działania takie nie mogą być akceptowane, gdyż są one niebezpieczne.
<SPEAKER ID="171" NAME="Marian Zlotea" AFFILIATION="PPE-DE">
(RO) Pani przewodnicząca! Rumunia staje niestety w obliczu poważnego problemu, który stanowi zagrożenie dla bezpieczeństwa i zdrowia obywateli Europy; mam tu na myśli stosowanie w szpitalach niewyjałowionych nici chirurgicznych importowanych z Chin.
<P>
Rumuńskie Ministerstwo Zdrowia wie o tym problemie od sierpnia, jednak pomimo ostrzeżeń, że nici te mogą powodować infekcje lub prowadzić nawet do śmierci pacjentów, nie udało mu się go na czas wyeliminować.
<P>
Alarm wszczęto po tym, jak jeden z pacjentów zmarł w szpitalu z powodu infekcji, a kilku innym grozi podobny los. Uważam, że jest to sygnał ostrzegawczy nie tylko dla Rumunii, ale dla całej Europy.
<P>
Fakt, że coraz więcej produktów sprowadzanych z Chin budzi wątpliwości i zagraża zdrowiu i bezpieczeństwu obywateli europejskich, jest bardzo poważnym problemem.
<P>
Jakiś czas temu mieliśmy problem ze słodyczami skażonymi mlekiem w proszku zawierającym melaninę, które też było importowane z Chin. Chińskie produkty importujemy dlatego, że są one tańsze, jednak uważam, że Europa powinna na pierwszym miejscu stawiać bezpieczeństwo swoich obywateli.
<P>
Zwracam się z prośbą do komisarz Vassiliou o wszczęcie dochodzenia mającego na celu przeciwdziałanie tego typu incydentom w innych państwach członkowskich. Konieczne jest podjęcie natychmiastowych działań umożliwiających skontrolowanie tych produktów, co pozwoli w stosownym momencie wstrzymać ich import na rynek wewnętrzny.
<SPEAKER ID="172" NAME="Pierre Pribetich" AFFILIATION="PSE">
(FR) Pani przewodnicząca! Potwierdzeniem nikłego popytu na nowe samochody jest zapaść na europejskim rynku motoryzacyjnym. Jeden z czołowych francuskich producentów ogłosił właśnie redukcję 4 tysięcy miejsc pracy w samej Francji oraz 2 tysięcy miejsc pracy w innych krajach europejskich.
<P>
Równocześnie, pomimo 37% wzrostu dochodów w pierwszym półroczu, producent ten jest wciąż zdeterminowany, aby przeprowadzić zwolnienia do końca. Pod pretekstem racjonalizacji zbyt wielki nacisk kładzie się na rentowność, a nie uwzględnia się ambitnej polityki przemysłowej oraz, co ważniejsze, nie myśli się o pracownikach.
<P>
Chciałbym być rzecznikiem pracowników, którzy są przez te działania najbardziej poszkodowani, którzy są ofiarami tej sytuacji, i zachęcić wspomnianego producenta do zastanowienia się raz jeszcze nad swoją strategią i tym samym zachowania miejsc pracy.
<P>
W dobie kryzysu na rynku pracy kwestia ta powinna być traktowana priorytetowo. W tym kontekście decyzja odnośnie do wniosku dotyczącego rozporządzenia w sprawie emisji CO2 przez nowe pojazdy powinna godzić dwa różne aspekty: zrównoważony rozwój oraz ochronę miejsc pracy dzięki innowacyjnej polityce przemysłowej na wszystkich obszarach, w szczególności na obszarze społecznym.
<SPEAKER ID="173" NAME="Marco Cappato" AFFILIATION="ALDE">
(IT) Panie przewodnicząca, panie i panowie! We Włoszech ma miejsce naruszenie zasad demokracji, na które chciałbym zwrócić państwa uwagę: przez ostatnie 18 miesięcy parlament włoski nie chce wybrać sędziego do Trybunału Konstytucyjnego, do czego zobowiązuje go włoska konstytucja, zaś przez ostatnie sześć miesięcy odmawia powołania parlamentarnej komisji nadzoru systemu informacyjnego.
<P>
Mam zbyt mało czasu, by zagłębiać się w szczegóły. Przesłaliśmy posłom pakiet zawierający szczegółowe informacje. Od północy w ubiegłą sobotę mój kolega Marco Pannella nie przyjmuje pokarmów i płynów, protestując przeciwko bezprawnym działaniom prezydenta Republiki Włoskiej. Otrzymaliśmy votum zaufania od 25 posłów do PE, którzy podpisali rezolucję zgodnie z art. 7 Traktatów. Mój czas dobiega końca, zatem chciałbym państwa jedynie poprosić o zapoznanie się z tymi informacjami i udzielenie poparcia.
<SPEAKER ID="174" NAME="Milan Horáček" AFFILIATION="Verts/ALE">
(DE) Pani przewodnicząca! W tym roku obchodzimy 60. rocznicę uchwalenia Powszechnej Deklaracji Praw Człowieka ONZ. Przez ostatnie 60 lat niezliczone grupy i organizacje zajmujące się ochroną praw człowieka na świecie wykorzystywały tę deklarację jako podstawę swoich działań, na przykład Karta 77 w Czechosłowacji, Solidarność w Polsce czy ruch na rzecz praw człowieka w Ameryce Łacińskiej.
<P>
Polityka w zakresie praw człowieka jest równie ważna w dniu dzisiejszym. Wciąż nie stanowi ona integralnego elementu innych obszarów polityki. Nie możemy pozwolić na to, aby prawa człowieka zostały zdegradowane do poziomu specjalnej kwestii obok innych obszarów prowadzonej przez nas polityki, ale musimy starać się o nie walczyć, choć pociąga to za sobą określone niedogodności. Będąc wartością podstawową, prawa człowieka są jednym z najważniejszych filarów wspierających nasz europejski dom, zatem musimy także poświęcać im więcej uwagi wykonując naszą pracę.
<P>
Dlatego też w świetle wagi praw człowieka popieram ideę przekształcenia Podkomisji Praw Człowieka w komisję stałą.
<SPEAKER ID="175" NAME="Zdzisław Zbigniew Podkański" AFFILIATION="UEN">
(PL) Pani przewodnicząca! Przegląd wspólnej polityki rolnej wyraźnie wskazuje na zagrożenia w różnych branżach rolnictwa. Mówi się sporo o potrzebie reformy rynku cukru, rynku tytoniu, owoców, warzyw. Mówi się o konieczności zwiększenia kwot, m.in. kwot mlecznych, o uwolnieniu odłogów pod zasiew zbóż, a w cieniu pozostają inne problemy, jak chociażby problem europejskiego pszczelarstwa.
<P>
Pszczoły masowo giną z powodu różnych chorób, z których najbardziej znane to waroza i nozema. Pszczoły to także kwestie związane z zapylaniem, to gwarancja bioróżnorodności naszej egzystencji i trwania w świecie przyrody. Dlatego już dziś chciałem zwrócić na ten temat uwagę, bo zazwyczaj postrzegamy pszczoły poprzez miód, propolis czy wosk. Gdyby nie rezolucja Pani poseł Lulling, z pewnością w Parlamencie Europejskim przechodzilibyśmy obojętnie obok problemów związanych z pszczelarstwem. Potrzebny jest pilny program dla ratowania pszczół i pszczelarstwa w Unii Europejskiej.
<SPEAKER ID="176" NAME="Ilda Figueiredo" AFFILIATION="GUE/NGL">
(PT) Ostatnio byliśmy w Portugalii świadkami likwidacji firm, w szczególności tych z branży tekstylnej i odzieżowej, zwłaszcza na północy kraju. Przykładem może być firma tekstylna Oliveira Ferreira w Riba de Ave oraz szereg innych firm w rejonie Barcelos, Santo Tirso i Fafe. Ich los podzieliła ostatnio fabryka międzynarodowego koncernu Lee w Evorze. Nie wspominam tu nawet o zagrożeniu, jakie wisi nad pracownikami wielu innych fabryk, na przykład w Vila Nova de Gaia oraz Lousadzie.
<P>
W kontekście tych zwolnień setki innych firm nie stosują się do przepisów prawa pracy, strasząc wizją bezrobocia wypłacają wynagrodzenie niższe od ustawowego minimum oraz dyskryminują osoby młode i kobiety, co zostało ostatnio ujawnione w badaniu przeprowadzonym przez Związek Zawodowy Pracowników Sektora Tekstylnego, Odzieżowego, Obuwniczego i Skórzanego Regionu Porto w podregionach Tâmega i Sousa.
<P>
Dlatego też bardzo ważne jest, abyśmy wiedzieli, co Komisja Europejska, pamiętając o konieczności ochrony prawnej produkcji i miejsc pracy w naszych państwach, zamierza zrobić w sprawie wygasającego pod koniec roku systemu podwójnej kontroli mającego zastosowanie do handlu z Chinami.
<SPEAKER ID="177" NAME="Witold Tomczak" AFFILIATION="IND/DEM">
(PL) Pani przewodnicząca! W Indiach nie ustają represje wobec chrześcijan. Wciąż mordowani są ludzie z powodu swej religii - tylko dlatego, że są chrześcijanami. Niszczone są katolickie świątynie. Przemoc stosowana jest nawet wobec bezbronnych sióstr zakonnych, które posługują ludziom ubogim. Rząd Indii nie podejmuje skutecznych działań dla zagwarantowania praw człowieka w tym kraju, w szczególności prawa do życia i prawa do wolności wyznania.
<P>
Unia Europejska, która swoją frazeologię polityczną i swoje instytucje zbudowała na odniesieniach do praw człowieka, dotąd nie zareagowała poważnie w obronie praw chrześcijan mordowanych w Indiach. Na szczycie Unia-Indie nie stworzono żadnego nacisku wobec Indii, aby przerwać męczeństwo wyznawców Chrystusa. W Parlamencie Europejskim z okazji 60-lecia uchwalenia deklaracji praw człowieka celebrowana jest okolicznościowa konferencja poświęcona prawom człowieka. Czy zacni prelegenci upomnieli się o prawa prześladowanych dziś chrześcijan, nie tylko w Indiach? Stajemy zatem wobec pytania - czy Unia i jej liderzy poważnie traktują doktrynę praw człowieka? Czy odnoszą ją do wszystkich ludzi? Czy może są stosowane podwójne standardy? Czy głoszenie praw człowieka służyć ma do ochrony wszelkich mniejszości, w tym seksualnych, ale nie do obrony praw ludzi mordowanych z powodu swojej chrześcijańskiej wiary? Europo, obudź się!
<SPEAKER ID="178" NAME="Irena Belohorská" AFFILIATION="NI">
(SK) Słowacja od samego początku stara się stworzyć takie same warunki dla wszystkich swoich obywateli. Bez wątpienia Słowacja jest obecnie doskonałym przykładem tego, jak należy traktować mniejszości narodowe. Nie można tego powiedzieć o Węgrzech, gdzie mniejszość słowacka została brutalnie zasymilowana.
<P>
Spośród wszystkich mniejszości narodowych żyjących na Słowacji szczególne miejsce zajmuje mniejszość węgierska. Ma ona na Słowacji partię polityczną, która reprezentuje ją w parlamencie. System edukacyjny pozwala na naukę w języku węgierskim począwszy od przedszkola a skończywszy na uniwersytecie, dlatego też wielu studentów kończy szkoły wyższe bez jakiejkolwiek znajomości języka słowackiego. W tym kontekście stworzenie Forum Regionu Karpat, w skład którego wchodzą węgierscy parlamentarzyści z suwerennych państw będących członkami Unii Europejskiej, a którego celem jest dążenie do autonomii, uznaję za niestosowną w XXI wieku prowokację i absurd.
<SPEAKER ID="179" NAME="Mairead McGuinness" AFFILIATION="PPE-DE">
Pani przewodnicząca! Być może oprócz niepokoju i obaw związanych z sytuacją sektora bankowego pojawia się jednak jakaś nadzieja. Cieszę się, że słucha mnie teraz komisarz ds. rolnictwa, ponieważ być może właśnie w dobie kryzysu Europa będzie w stanie sprostać temu wyzwaniu.
<P>
Przypomnijmy sobie kryzys wywołany chorobą wściekłych krów: kiedy upadał cały sektor zajmujący się przetwórstwem wołowiny i sektor spożywczy, a konsumenci stracili do nich zaufanie, reakcją Europy było wprowadzenie surowych przepisów, które miały zastosowanie do całego procesu produkcji mięsa (od pola do stołu) i jego identyfikacji, przewidując kary.
<P>
Powiedzmy sektorowi bankowemu, że obecny kryzys to jego choroba wściekłych krów, że powstanie on z popiołów, jednak konieczne są lepsze regulacje. Sektor ten będzie musiał być dokładniej nadzorowany - będzie to dotyczyć zarówno ludzi, jak i pieniędzy - natomiast osoby, które były zamieszane w złe praktyki, będą musiały ponieść karę.
<P>
Jednak pojawia się nadzieja. Mamy już doświadczenie i wierzę, że dzięki temu kryzysowi Europa będzie lepsza, ponieważ wprowadzimy skuteczniejsze regulacje.
<SPEAKER ID="180" NAME="Yannick Vaugrenard" AFFILIATION="PSE">
(FR) Pani przewodnicząca! Chciałbym powrócić do dość niekonwencjonalnej wypowiedzi pana przewodniczącego Barroso. Sugeruje on, że byłby skłonny zapomnieć o nienaruszalnych zasadach konkurencji; że przywiązywałby mniejszą wagę do pomocy państwa.
<P>
Gdyby była to kwestia ratowania danego sektora europejskiej gospodarki, kwestia umożliwienia państwom członkowskim inwestowania w badania lub nawet kwestia stworzenia ambitnej europejskiej pożyczki, przyjąłbym ten zwrot z zadowoleniem. Jednak w tym przypadku chodzi o ogromny odkup toksycznych produktów finansowych będących w posiadaniu podmiotów finansowych. Zasadniczo sprowadza się to do ratowania chuliganów finansowych, którzy lekceważą wysiłki instytucji zajmujących się regulacją rynku.
<P>
Jeżeli Komisja dokona przeglądu swojej doktryny, tym lepiej. Jednak należy tego dokonać w odpowiedni sposób: wykazując się większą elastycznością w kwestii pomocy państwa dla strategicznych sektorów w Europie, które są zagrożone, oraz opracowując działania, które będą mieć zastosowanie do agencji ratingowych, walki ze spekulacją wykorzystującą ceny żywności oraz regulacji spekulacyjnych funduszy. Postulujemy to od lat, a teraz mamy dowód: credo wolnej konkurencji i wolnego rynku w sposób oczywisty zaprowadziło nas w ślepą uliczkę.
<SPEAKER ID="181" NAME="Marco Pannella" AFFILIATION="ALDE">
(FR) Pani przewodnicząca! W końcu mamy jakiś powód do uśmiechu. W obecnej atmosferze, kiedy to Europa, ojczyzna tego co należy do przeszłości, po raz kolejny uczestniczy w procesie niszczenia naszego europejskiego prawa pierworództwa, nie wiadomo, co powiedzieć.
<P>
Proszę bardzo, oto niespodzianka. Wczoraj francuski dziennik "Le Monde” - i chciałbym podziękować za to jego szefowi działu informacji, Ericowi Fottorino - opublikował fantastyczny wstępniak z karykaturą Plantu, która przedstawia wymyśloną przez nas właśnie nieinstytucjonalną grupę G4 w następujący sposób: mamy tu szkopów, makaroniarzy, podstępny Albion i Francuzów, którzy jednoczą się, aby zniszczyć Europę, a każda grupa myśli wyłącznie o swoich partykularnych interesach, mając przed sobą Parlament, samozwańczy Parlament, który wciąż nie potrafi wyjaśnić swoich działań. Dziękuję ci, "Le Monde”, dziękuję ci, Plantu! Plantu na prezydenta!
<P>
(Przewodnicząca wyłączyła mikrofon)
<SPEAKER ID="182" NAME="Andrzej Tomasz Zapałowski" AFFILIATION="UEN">
(PL) Pani przewodnicząca! Unia Europejska w swoich deklaracjach dba o wzrost zatrudnienia oraz o wysoki poziom zabezpieczenia socjalnego. Jednakże podejście Komisji do kwestii polskich stoczni zaprzecza tym deklaracjom. W Unii Europejskiej można dotować pomocą publiczną upadające banki, można ją stosować bez przeszkód na terenach byłych komunistycznych Niemiec. Gdzie jest równe traktowanie podmiotów gospodarczych? Stocznie w tzw. "starej Unii” otrzymywały pomoc przez wiele lat i wszystko było w porządku. Nowe kraje członkowskie, które powinny mieć szansę dogonić gospodarczo pozostałą część Wspólnoty, są przez Komisję traktowane jak terytorium zdobyczne.
<P>
Jestem przekonany, iż polscy wyborcy w zbliżających się wyborach do Parlamentu Europejskiego poprzez głosowanie sprzeciwią się takiej solidarności europejskiej.
<SPEAKER ID="183" NAME="Gerard Batten" AFFILIATION="IND/DEM">
Pani przewodnicząca! Od lat ostrzegam, że europejski nakaz aresztowania może zostać wykorzystany do ograniczania wolności wypowiedzi w Internecie. Właśnie do tego doszło. Pierwszego października dr Frederick Toben został aresztowany na lotnisku Heathrow na mocy europejskiego nakazu aresztowania wystawionego w Niemczech za rzekome popełnienie w Internecie przestępstwa ksenofobii.
<P>
Dr Toben jest kłamcą oświęcimskim. Jego poglądy są odrażające dla wszystkich rozsądnie myślących ludzi. Jednak tu chodzi o coś innego. Został on aresztowany w Wielkiej Brytanii za opublikowanie swoich poglądów w Internecie w Australii. Choć kłamstwo oświęcimskie budzi odrazę, to nie jest ono zakazane ani w Wielkiej Brytanii, ani w Australii. Jeżeli ten europejski nakaz aresztowania zostanie wykonany, jego wykorzystanie potwierdzi, że osoba, która legalnie wyraża swoje poglądy w Internecie w swoim kraju, może zostać wydalona do innego państwa UE, w którym wyrażanie takich poglądów jest nielegalne. Miałoby to bardzo poważne konsekwencje dla wolności wypowiedzi w państwach narodowych.
<SPEAKER ID="184" NAME="Péter Olajos" AFFILIATION="PPE-DE">
(HU) Dziękuję, pani przewodnicząca! Niestety, po sporze dotyczącym zanieczyszczenia rzeki Raby mamy w Parlamencie Europejskim kolejną austriacko-węgierską debatę na temat ochrony środowiska naturalnego. Austriacka korporacja BEGAS planuje budowę w Heiligenkreuz, zaledwie kilkaset metrów od granicy z Węgrami, spalarni śmieci pozwalającej przetworzyć 325 tysięcy ton odpadów. Ten nowy zakład będzie mógł przyjmować śmieci nie tylko ze źródeł lokalnych, ale także z innych obszarów. Projekt ten ma wyjątkowo niskie poparcie społeczności lokalnych tak w Austrii, jak i na Węgrzech. Szczególnym powodem do niepokoju jest to, że planowana spalarnia byłaby zlokalizowana niecały kilometr od węgierskiego miasta Szentgotthárd, w stronę którego wieją zwykle wiatry, oraz Parku Narodowego Őrség, który jest obszarem chronionym w ramach sieci Natura 2000 i w którym znajduje się Őrség, niedawny zdobywca nagrody EDEN. Konsekwencje tej budowy dla regionu Węgier, którego funkcjonowanie opiera się na pięknym krajobrazie, parkach narodowych i ekoturystyce, byłyby nieprzewidziane.
<P>
Na koniec, pani przewodnicząca, chciałbym zapytać, dlaczego poseł słowacki, który wygłosił pełną nienawiści diatrybę przeciwko Węgrom, mógł przemawiać dwukrotnie. Jest to kwestia proceduralna. Dziękuję.
<SPEAKER ID="185" NAME="Monika Beňová" AFFILIATION="PSE">
(SK) Chciałabym z całą mocą zaprotestować przeciwko wygłoszonym tutaj komentarzom, w których oskarżono rząd słowacki o rozsiewanie nienawiści oraz naruszanie praw mniejszości narodowych w Republice Słowacji.
<P>
Panie i panowie, panie pośle Tőkés! Deklaracja polityczna słowackiego rządu zawiera oświadczenie w sprawie praw mniejszości, a rząd konsekwentnie praw tych przestrzega. Jest mi niezmiernie przykro, że posłowie węgierscy na każdej sesji Parlamentu Europejskiego wykorzystują jednominutowe wystąpienia do atakowania rządu słowackiego, a co za tym idzie, także obywateli Słowacji.
<P>
Pani przewodnicząca! Rząd słowacki ceni sobie dobre stosunki ze swoimi sąsiadami i chce takie stosunki z nimi zachować. Jednak do dwustronnych stosunków potrzebnych jest dwóch partnerów. Dotychczas przyjazną dłoń wyciągnął jedynie rząd słowacki.
<SPEAKER ID="186" NAME="Milan Gaľa" AFFILIATION="PPE-DE">
(SK) Wyniki prowadzonego przez trzy lata przez Światową Organizację Zdrowia badania dotyczącego nierówności w sferze zdrowia w różnych społeczeństwach na świecie są alarmujące. Sytuacja ta nie jest spowodowana czynnikami biologicznymi, ale społeczno-ekonomicznymi. Na przykład przewidywana długość życia dla przeciętnej japońskiej dziewczynki wynosi 83 lata, podczas gdy w Lesotho wyniosłaby 42 lata. Ryzyko śmierci kobiety w trakcie porodu w Szwecji wynosi 1:17 000, podczas gdy w Afganistanie 1:8.
<P>
Osoby mieszkające w biednych dzielnicach dużych europejskich miast żyją przeciętnie o 28 lat krócej od tych, które mieszkają w dzielnicach bardziej zamożnych. Powodem, dla którego większość ludzi jest mniej zdrowa niż pozwalałyby im na to czynniki biologiczne, jest połączenie nieefektywnej polityki, niezadowalających warunków socjalnych, niskiego poziomu wykształcenia, substandardowych warunków mieszkalnych, ograniczonego dostępu do zdrowej żywności itp. Komisja WHO ds. Społecznych Czynników Warunkujących jest zdania, że dzięki proaktywnemu podejściu nierówności te można by zmniejszyć w stosunkowo krótkim czasie.
<SPEAKER ID="187" NAME="Avril Doyle" AFFILIATION="PPE-DE">
Pani przewodnicząca! Opublikowane ostatnio badanie Eurobarometru, w którym po raz pierwszy zapytano naszych obywateli o ich opinie na temat zmian klimatycznych, potwierdza, że problem ten przestał być niszową kwestią dotyczącą środowiska naturalnego, a stał się centralnym elementem europejskiej polityki.
<P>
W kontekście zawirowań gospodarczych i finansowych, jakie mają miejsce ostatnio, w pełni rozumiem niepokój moich kolegów, kiedy jako politycy stajemy przed niewątpliwie największym moralnym, środowiskowym, społecznym i gospodarczym wyzwaniem dla całej ludzkości, jakim jest globalne ocieplenie spowodowane emitowanymi przez nas gazami cieplarnianymi lub zmiany klimatyczne.
<P>
Jednak problem ten nie będzie czekać; nie będzie czekać Kopenhaga i my też nie możemy czekać. Jako sprawozdawczyni zajmująca się jednym z czterech pakietów dokumentów strategii dotyczącej zmian klimatycznych po 2012 roku - mianowicie przeglądu systemu handlu uprawnieniami do emisji - ufam całkowicie, że nasze rządy szybko poradzą sobie z poważnymi problemami dotyczącymi gospodarki i finansów, z którymi mamy dziś do czynienia, i rozwiążą je dużo wcześniej niż w 2013 roku. Dlatego też choć naturą polityki jest to, że dziś koncentruje się ona na bieżących problemach, nie możemy sobie pozwolić na to, aby odwrócono naszą uwagę od tworzenia w zakresie tych bardzo ważnych kwestii przepisów uwzględniających dalszą perspektywę czasową, tj. okres po 2012 roku; w innym przypadku historia nie oceni nas łaskawie.
<SPEAKER ID="188" NAME="Miloš Koterec" AFFILIATION="PSE">
(SK) Jest rzeczą zdumiewającą, jak Izba ta jest wykorzystywana do uprawiania politykierstwa skierowanego przeciwko słowackiej scenie politycznej. Przysłuchiwałem się uważnie temu, co powiedział pan poseł Tőkés z Węgier, i jestem zmuszony zaprotestować przeciwko jednostronnemu przedstawieniu aktualnych wydarzeń oraz sposobowi, w jaki zostały one zaprezentowane, gdyż jest to bezpardonowy atak na działania Republiki Słowackiej na tym obszarze.
<P>
Chciałbym podkreślić, że pomimo tego, iż stosowana przez rząd słowacki polityka regulująca kwestie mniejszości spełnia wszystkie europejskie standardy, rząd pragnie udoskonalać ją jeszcze bardziej.
<P>
Chcę potępić próby wykorzystywania kilku trudnych momentów i przedstawiania ich zasadniczo jako złą wolę rządu, w szczególności tutaj, w Parlamencie Europejskim. Doszukując się aktywnie kwestii powodujących tarcia oraz przedstawiając wypaczony obraz sytuacji, będziemy jedynie inicjować i podsycać sztuczne konflikty, co jest bezcelowe i niepotrzebne oraz komplikuje i uprzykrza życie słowackiego społeczeństwa.
<SPEAKER ID="189" NAME="Przewodnicząca">
Na tym kończymy ten punkt porządku dziennego.
