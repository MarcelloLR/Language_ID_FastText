<CHAPTER ID="003">
Skutki huraganu Xynthia w Europie (debata) 
<SPEAKER ID="054" NAME="Przewodnicząca">
Kolejnym punktem porządku dziennego jest oświadczenie Komisji w sprawie skutków huraganu Xynthia w Europie.
<SPEAKER ID="055" NAME="Janez Potočnik">
komisarz. - Pani przewodnicząca! Zaledwie dwa tygodnie po straszliwej klęsce na Maderze Komisję znowu poraziła i zasmuciła informacja o śmiertelnych ofiarach i zniszczeniach spowodowanych przez huragan Xynthia we Francji i innych europejskich krajach.
<P>
Chcę wyrazić współczucie dla wszystkich cierpiących z powodu konsekwencji tej klęski. Komisja kieruje wyrazy współczucia zwłaszcza do rodzin i przyjaciół tych, którzy ponieśli śmierć.
<P>
Komisja bacznie monitorowała wydarzenia związane z nawałnicą Xynthia za pośrednictwem centrum monitorowania i informacji na rzecz ochrony ludności oraz zaproponowała utworzenie mechanizmu na potrzeby pomocy UE w działaniach. Na szczęście francuskie służby ratownicze były w stanie zareagować na klęskę przy pomocy własnych środków i nie wnioskowały o uruchomienie tego mechanizmu.
<P>
We współpracy z właściwymi organami państw członkowskich Komisja obecnie analizuje wszystkie możliwości oraz instrumenty, które byłyby dostępne na szczeblu UE w celu zapewnienia pomocy finansowej na opanowanie skutków klęski i możliwie najszybszego przywrócenia normalnych warunków życia.
<P>
Dwa dni temu Przewodniczący Komisji pan Barroso spotkał się z francuskim prezydentem panem Sarkozy, by omówić sytuację. Wczoraj spotkał się również z wieloma posłami do tej Izby z różnych krajów. Tydzień temu mój kolega - pan Hahn, komisarz odpowiedzialny za politykę regionalną i Fundusz Solidarności, odwiedził najbardziej dotknięte regiony we Francji - La Rochelle i l'Aiguillon-sur-Mer - oraz spotkał się tam z władzami krajowymi i regionalnymi.
<P>
Na Maderze, którą kataklizm dotknął dwa tygodnie wcześniej, władze i służby ratunkowe zdołały osiągnąć ogromny postęp w walce ze skutkami klęski powodziowej. Komisrz Hahn odwiedził Maderę w zeszły weekend, aby wysłuchać opinii z pierwszej ręki oraz omówić z lokalnymi władzami dalsze postępowanie.
<P>
Fundusz Solidarności Unii Europejskiej utworzono specjalnie w 2002 roku jako instrument na szczeblu UE służący zapewnianiu pomocy państwom członkowskim dotkniętym rozległymi klęskami żywiołowymi, z zastrzeżeniem spełnienia określonych warunków. Francja zadeklarowała już zamiar wnioskowania o pomoc z Funduszu Solidarności. Powinienem zaznaczyć, że na podstawie rozporządzenia regulującego Fundusz Solidarności, środki z niego można zazwyczaj uruchomić tylko w przypadku "poważnych klęsk”, kiedy szkody na szczeblu krajowym ocenia się powyżej progu w wysokości 0,6 % dochodu narodowego brutto lub 3 miliardów euro w cenach z 2002 roku. W przypadku Francji oznacza to, że szkody musiałyby zostać ocenione na około 3,4747 miliardów euro w cenach obecnie obowiązujących.
<P>
Jednak w wyjątkowych okolicznościach oraz pod warunkiem spełnienia określonych kryteriów, fundusz można wykorzystać na potrzeby mniejszych "nadzwyczajnych klęsk o wymiarze regionalnym”, zwłaszcza w przypadku, gdy dotyczą one najbardziej oddalonych regionów takich jak Madera.
<P>
Władze francuskie dokonują właśnie oceny strat i ich konsekwencji dla gospodarki oraz warunków życia ludności.
<P>
Są to zasadnicze elementy uwzględniane we wniosku, który Komisja musi otrzymać w ciągu 10 tygodni od wystąpienia klęski, czyli przed 9 maja. Następnie Komisja podda go możliwie najszybciej ocenie. Służby Komisji, zwłaszcza DG ds. Polityki Regionalnej, przyznają wszelką możliwą pomoc, udzielając wskazówek na potrzeby sporządzenia wniosku. Utrzymuje się dobry kontakt z władzami francuskimi na poziomie eksperckim, umożliwiając tym samym skuteczny postęp.
<P>
Proszę mieć jednak świadomość, że pomocy z Funduszu Solidarności nie można udzielać w trybie natychmiastowym. Funduszu Solidarności nie można mylić z instrumentem awaryjnym. Jest to instrument finansowy, który ma pomóc sprostać finansowym obciążeniom działań prowadzonych w sytuacjach kryzysowych. W tej formie ewentualną dotację można wykorzystać wstecznie na działania prowadzone w trybie nagłym od pierwszego dnia klęski.
<P>
Kwotę Funduszu Solidarności zwiększa się przez dodatkowy wkład państw członkowskich niezależnie od normalnego budżetu Unii Europejskiej. Musi ją zatwierdzić Parlament i Rada w drodze procedury zmiany budżetu.
<P>
Jak państwu wiadomo, cała procedura - od chwili złożenia wniosku do wypłacenia dotacji - nieuchronnie trwa kilka miesięcy. Komisja podejmuje jednak wszelkie działania, aby ten czas skrócić do minimum.
<P>
Jeśli chodzi o fundusze strukturalne, zwłaszcza Europejski Funduszu Rozwoju Regionalnego, to oczywiście nie można ich wykorzystać na bezpośrednie działania prowadzone w trybie nagłym. Francja i Komisja zaczęły jednak omawiać opcje oraz możliwe konieczne zmiany programu, które mogą przyczynić się do długoterminowej odbudowy i inwestycji w przedsiębiorstwa dotknięte powodzią.
<P>
Na koniec jeszcze jedna sprawa, o której posłowie do tej Izby już wspominali dwa tygodnie temu przy okazji debaty na temat Madery. Komisja wykorzysta aktualny impet polityczny i będzie dążyła do odblokowania w Radzie wniosku dotyczącego rozporządzenia w sprawie zmiany Funduszu Solidarności. Wniosek ten zyskał szerokie poparcie Parlamentu i uważam, że to odpowiedni moment, by ponownie podjąć wspólne działania wobec Rady.
<SPEAKER ID="056" NAME="Elisabeth Morin-Chartier" LANGUAGE="FR">
Pani przewodnicząca, panie komisarzu! W nocy z 27 na 28 lutego huragan Xynthia uderzył ze szczególną mocą w wybrzeża Charente-Maritime i Vendée w moim regionie. Pięćdziesiąt trzy osoby straciły życie, los dwunastu osób jest nieznany, a setki ludzi straciło domy.
<P>
To znaczne straty, potęgowane poważnymi problemami z infrastrukturą. Mam tu na myśli przede wszystkim zapory, linie kolejowe, sieci kanalizacyjne, telekomunikacyjne oraz cały system małych i średnich przedsiębiorstw, zwłaszcza w sektorze morskim, akwakultury oraz w rolnym, w którym 45 tysięcy hektarów znalazło się pod słoną wodą, gdyż powódź miała swoje źródło w morzu.
<P>
To straty na ogromną skalę. Straty, których konsekwencje będą długo odczuwalne, gdyż niektóre grunty nie będą się teraz nadawały pod uprawy przez kilka lat.
<P>
W związku z tym apeluję do Unii Europejskiej o solidarność, wzywając oczywiście do udostępnienia Funduszu Solidarności na możliwie najlepszych warunkach i jak najszybciej, ponieważ nie możemy powiedzieć naszym obywatelom, że muszą poczekać na fundusze i nie ma możliwości rozwiązania problemów tu i teraz. Po wizycie pana komisarza, któremu bardzo dziękuję, że się wybrał, aby osobiście zobaczyć skalę klęski, i wiem, że również był nią bardzo poruszony, musimy razem zjednoczyć wysiłki i dążyć do lepszego wykorzystania tego funduszu, aby zapewnić szybszy postęp. Wiecznie narzekamy, że Europa jest zbyt oddalona od swoich obywateli; pokażmy im dzisiaj, że możemy reagować szybko. Żałuję, że nie ma tu Rady, by pomóc nam dokonać tej regulacyjnej zmiany. W każdym razie pozostańmy przekonani, że potrzebujemy tej zmiany, a nasi obywatele na nią czekają.
<SPEAKER ID="058" NAME="Edite Estrela" LANGUAGE="PT">
Panie przewodniczący! W imieniu Grupy Postępowego Sojuszu Socjalistów i Demokratów w Parlamencie Europejskim chciałabym przekazać nasze szczere wyrazy współczucia rodzinom ofiar klęsk żywiołowych, które dotknęły Portugalię, Maderę, Francję i Hiszpanię.
<P>
W ubiegłym tygodniu delegacja mojej grupy wybrała się na Maderę, aby odwiedzić obszary najbardziej dotknięte katastrofą oraz spotkać się z władzami regionalnymi i lokalnymi, stowarzyszeniami przedsiębiorstw, podmiotów przemysłowych, handlowymi i rolników.
<P>
Cały czas jesteśmy poruszeni obrazami i informacjami, które mieliśmy okazję tam zobaczyć i usłyszeć. Dowiedzieliśmy się o całych rodzinach, które zginęły we własnych domach; wysłuchaliśmy dramatycznych opowieści o ludziach, którzy zostali porwani przez wodę i nigdy się już nie wynurzyli. Huragan poprzerzucał z jednej strony ulicy na drugą całe domy, a samochody z pasażerami w środku były zmywane z ulic do morza.
<P>
Równie poruszająca była jednak odwaga obywateli Madery w przezwyciężaniu tego nieszczęścia. Nigdy nie zapomnę determinacji, z jaką nie poddawali się oni losowi, mimo że potracili swoje przedsiębiorstwa, domy i majątek. Wręcz przeciwnie, wzięli się natychmiast do pracy, gotowi zaczynać od zera. Tony kamieni, ziemi i gruzu zniknęły z centrum Funchal zaledwie w kilka dni.
<P>
Władze krajowe, regionalne i lokalne połączyły siły, aby przywrócić do normalności życie na wyspie. Dlatego bardzo ważne jest, aby zapowiedzieć możliwość powrotu turystów na Maderę. Jej naturalne piękno i życzliwość ludzi czekają tam na nas.
<P>
Obywatele Madery oczekują teraz również solidarności ze strony europejskich instytucji, aby móc odbudować zniszczone drogi, mosty i obiekty użyteczności publicznej. Handlowcy, przemysłowcy i rolnicy również potrzebują naszego wsparcia w odbudowie własnego życia, aby mogli zapewnić wkład w gospodarczy rozwój regionu.
<P>
Panie komisarzu! Ogromnie cieszy mnie, że zgodnie z nową propozycją przyjętą już przez Parlament, Komisja, Parlament i Rada są zdecydowane odblokować Fundusz Spójności, aby można było wdrożyć nowe przepisy, lepiej dostosowane do faktycznych potrzeb ogółu społeczeństwa.
<P>
Panie komisarzu! Jak panu wiadomo, konieczna jest również restrukturyzacja innych funduszy strukturalnych, które trzeba przeznaczyć dla najbardziej dotkniętych obszarów, ponieważ szczególne sytuacje wymagają szczególnych rozwiązań.
<SPEAKER ID="059" NAME="Giommaria Uggias" LANGUAGE="IT">
Panie przewodniczący, panie i panowie! Grupa Porozumienia Liberałów i Demokratów na rzecz Europy chciałaby się przyłączyć do wyrazów współczucia dla ofiar nawałnicy Xynthia, która dotknęła kilka obszarów Europy. Musimy podjąć działania i doceniam dzisiejsze poważne deklaracje komisarza Potočnika, którego cenię za fachową wiedzę i którego zaangażowanie muszę potwierdzić. W tym miejscu wzywam go do wprowadzenia koniecznych zmian do Funduszu Solidarności, przypominając panu komisarzowi, że Parlament przyjął już dany środek większością głosów w 2006 roku. Mając na uwadze te sytuacje oraz ofiary śmiertelne, możemy jedynie ponownie potwierdzić decydujące znaczenie przyjęcia środków takich jak ten.
<P>
Panie przewodniczący! Musimy jednak działać jednocześnie na kilku frontach, dokonując najpierw przeglądu wszystkich programów rozwoju i planowania w wymiarze regionalnym oraz aktualizując je w związku z ich oddziaływaniem na środowisko, dokonując też u podstaw oceny skutków. Musimy również zainwestować znaczne kwoty w ustanowienie długoterminowych działań ukierunkowanych na wdrożenie strategii zapobiegania klęskom. To nie jest żaden wybór ani kaprys, lecz konieczność, jeżeli chcemy uniknąć tak tragicznych skutków klęsk jak ta, o której dzisiaj rozmawiamy.
<P>
Jeżeli jednak chcielibyśmy się ograniczyć tylko do tego aspektu, to są jeszcze powody gospodarcze, które zobowiązywałyby instytucje do podjęcia działań zapobiegawczych. Chociaż w rezolucji uwydatniamy konieczność przeznaczenia znacznych kwot na naprawę szkód, to musimy zwrócić uwagę i ukierunkować nasze działania na inwestycje oraz inicjatywy mające na celu ochronę środowiska, ponowne zalesianie i ochronę wegetacji, gdyż zmniejszy to koszty naprawy szkód wyrządzonych na środowisku.
<P>
Z takich klęsk jak ta musimy wyciągnąć wnioski, które musi wyciągnąć każdy nowoczesny człowiek, a mianowicie, że nie wszystko da się kontrolować, ale wszystko można ograniczyć, podejmując odpowiednie środki ostrożności. Panie przewodniczący! Musimy to zrobić również ku czci tych, którzy w ostatnich dniach i tygodniach padli nieszczęśliwie ofiarami rzeczywistości w regionach całej Europy.
<SPEAKER ID="060" NAME="Raül Romeva i Rueda" LANGUAGE="IT">
Panie przewodniczący! Ja również chcę wyrazić najgłębsze wyrazy współczucia zarówno w moim własnym imieniu, jak i w imieniu mojej grupy, deklarując solidarność z dotkniętymi regionami, ubolewając z powodu poważnych konsekwencji gospodarczych tych klęsk oraz składając szczególne kondolencje rodzinom ofiar. Koniecznie należy podkreślić, że krajowe, regionalne i lokalne władze powinny teraz skoncentrować się na skutecznej polityce prewencyjnej, przywiązując większą uwagę do odpowiednich praktyk i prawodawstwa w odniesieniu do użytkowania gruntów.
<P>
Dokładnie dlatego nasza grupa złożyła dwie poprawki, gdyż naszym zdaniem brakowało takich zapisów we wspólnej rezolucji. Pierwszy z nich brzmi: mając na uwadze, że we Francji zezwolono na budowę na obszarach powodziowych i podmokłych; mając na uwadze, że spekulacje w budownictwie zachęcały do wznoszenia budynków na obszarach zagrożonych. Naszym zdaniem ten zapis ma decydujące znaczenie dla zapewnienia postępu.
<P>
Druga poprawka zawiera zapis wzywający do współfinansowania realizacji tych planów z funduszy Wspólnoty, zwłaszcza z funduszy strukturalnych, EFRROW, Funduszu Spójności oraz z Funduszu Solidarności Unii Europejskiej, aby plany te można było objąć środkami na rzecz zrównoważonego rozwoju. Bardzo ważne jest, abyśmy ostatecznie zdecydowali, czy mamy głosować za przyjęciem rezolucji czy za jej odrzuceniem.
<SPEAKER ID="061" NAME="João Ferreira" LANGUAGE="PT">
Panie przewodniczący! W pierwszych słowach możemy jedynie złożyć wyrazy współczucia i wyrazić solidarność z rodzinami ofiar tej katastrofy. Przyłączamy się do wyrazów solidarności z dotkniętymi regionami i miastami ze strony Unii Europejskiej. Teraz bardzo ważne jest, aby tę solidarność urzeczywistnić, uruchamiając szybko konieczne środki i zasoby na rzecz wyeliminowania szkód spowodowanych złymi warunkami pogodowymi.
<P>
W ubiegłych latach państwa członkowskie dotknęło bardzo wiele katastrof, czego dowodzą 62 wnioski o uruchomienie Funduszu Solidarności, złożone w sumie przez 21 krajów już w pierwszych sześciu latach istnienia tego funduszu.
<P>
Ciężko jest ocenić straty powodowane przez te katastrofy, zwłaszcza w obliczu śmierci. W każdym razie jednak, koszty gospodarcze i społeczne są prawie zawsze bardzo znaczne.
<P>
To w tym kontekście prewencja będzie musiała odegrać bardziej istotną rolę społeczną, stanowiąc coraz ważniejszy etap w procesie zarządzania na wypadek katastrof. Koniecznie należy rozwijać w tym obszarze współpracę i budować solidarność w Unii Europejskiej. Przede wszystkim należy stworzyć ramy finansowe sprzyjające działaniom zapobiegawczym i wspierające wdrażanie środków ochrony ogółu obywateli, środowiska oraz klimatu przez państwa członkowskie.
<P>
Specjalną pomoc trzeba kierować między innymi na takie działania jak wyeliminowanie potencjalnie niebezpiecznych sytuacji, ochrona obszarów najbardziej podatnych na zagrożenia, wzmocnienie systemów wczesnego ostrzegania w państwach członkowskich oraz utworzenie i wzmocnienie istniejących połączeń między różnymi systemami wczesnego ostrzegania.
<P>
Jak już tu dzisiaj powiedziano, rozsądne użytkowanie gruntów, rozwój gospodarczy i społeczny harmonizujący z przyrodą oraz większa spójność w Unii Europejskiej to również ważne czynniki zapobiegania katastrofom.
<SPEAKER ID="062" NAME="Bruno Gollnisch" AFFILIATION="NI">
(FR) Panie przewodniczący, panie i panowie! Kilka europejskich regionów dotknęły wyjątkowe zjawiska meteorologiczne, które doprowadziły do ogromnych strat materialnych, gospodarczych, strat w rolnictwie oraz środowisku, niestety, pochłaniając również wiele ludzkich istnień.
<P>
Panie komisarzu! Ośmielam się mieć nadzieję, że oprócz należnych wyrazów współczucia z pańskiej strony, będzie istniała również możliwość szybkiego i elastycznego uruchomienia na rzecz Francji i Madery tak przydatnego w tym przypadku europejskiego instrumentu, jakim jest Fundusz Solidarności Unii Europejskiej, w ten sam sposób jak to zrobiono w innych krajach europejskich, o czym już ktoś wspomniał, zapewniając tym samym pomoc moim rodakom z Vendée i Charente-Maritime w odbudowaniu najważniejszej infrastruktury i przywróceniu usług.
<P>
Z pańskich słów wnioskuję, że rząd francuski nie skierował jeszcze do pana tej sprawy, co mnie bardzo dziwi. Muszę jednak przyznać, że pod niektórymi względami niektórzy ludzie wykorzystują te wydarzenia w sposób dla mnie nie do przyjęcia.
<P>
Po pierwsze to nagminna potrzeba łączenia klęsk żywiołowych, których doświadczamy, z tak zwanym globalnym ociepleniem. Żadne polityczne czy pseudonaukowe opinie, które się nam przekazuje, nie będą miały wpływu na pogodę czy przypływy, tak jak nie zapobiegną trzęsieniom ziemi.
<P>
Druga sprawa to systematyczne poszukiwanie winnych i kozłów ofiarnych. Klęska żywiołowa w postaci nawałnicy Xynthia na zachodzie Francji to wynik bardzo rzadkiego połączenia dwóch zjawisk: samego huraganu, co jest oczywiste, oraz niezwykle wysokich przypływów, które doprowadziły do runięcia zapór.
<P>
Wybuchły spory wokół zezwoleń na budowę wydawanych przez burmistrzów, których się osobiście obwinia za śmierć ludzi w ich gminach. Nikt jednak - w departamencie, w regionie czy w służbach publicznych ani nikt spośród planistów czy architektów miejskich nie zakwestionował postawy jednostek, które wnioskowały o te zezwolenia.
<P>
Wybrani przedstawiciele z regionu, zwłaszcza z małych gmin, całkiem słusznie cieszą się wysokim uznaniem wśród swoich obywateli. Biorą na swoje barki jedynie pozorną odpowiedzialność, mają nadzwyczajne poczucie ogólnego interesu, radzą sobie z jeszcze bardziej złożonymi zadaniami niż te, za które Europa częściowo odpowiada i zostali całkowicie porzuceni przez władze publiczne, co szczególnie chcę zaznaczyć w tym miejscu.
<SPEAKER ID="063" NAME="Lambert van Nistelrooij" AFFILIATION="PPE">
- (NL) Panie przewodniczący! Grupa Europejskiej Partii Ludowej (Chrześcijańscy Demokraci) popiera przedmiotową rezolucję i wyraża współczucie oraz solidarność, opowiadając się za podjęciem właściwych działań. Do tego chciałbym dodać kilka punktów. Przede wszystkim uważam, że to bardzo dobrze, iż Komisja przejmuje pałeczkę, a pan Hahn rozważa również możliwe sposoby zmiany swoich programów operacyjnych. To dobre oznaki na najbliższy czas.
<P>
Prawdziwy problem jednak tkwi w Funduszu Solidarności. W jaki sposób Rada zdołała przez lata dystansować się od wniosków Parlamentu, aby uelastycznić Fundusz Solidarności? Sądzę, że to bardzo dobrze, iż komisarz Potočnik tak jednoznacznie ustosunkował się do przejęcia inicjatywy przez Komisję. Prezydencja hiszpańska naprawdę powinna tu dzisiaj być, aby to potwierdzić. Najwyższy czas, aby działać, a Parlament jest bardzo niezadowolony ze wstrzymywania tej sprawy.
<P>
Sprawa ma jednak jeszcze inny wymiar. Pochodzę z Holandii. Większa część tego kraju położona jest poniżej poziomu morza. Mając na uwadze wciąż żywe wspomnienie wiosennej powodzi z 1953 roku, wiemy, jak bardzo ważne jest, by patrzeć w przyszłość. Wiemy, że środki bezpieczeństwa i zapobiegawcze muszą iść ręka w rękę z rozwojem w tych regionach, z rozwojem wszelkich form działalności mającej wpływ na przybrzeżne obszary. Cel ten jest zdecydowanie możliwy do realizacji. Obecnie w Holandii stworzyliśmy plan "delta” mający umocnić naszą przybrzeżną ochronę, jak również analizujemy inne sprawy, w których zachodzi konieczność połączenia bezpieczeństwa z rozwojem gospodarczym.
<P>
Na koniec chciałbym dodać, że w 2008 roku francuskie przybrzeżne miasto Saint Malo podjęło inicjatywę zgromadzenia wszystkich przybrzeżnych regionów pod auspicjami Organizacji Narodów Zjednoczonych przy współpracy z OECD. Organizacja Narodów Zjednoczonych posiada obecnie plan zapobiegania klęskom w regionach przybrzeżnych, który jest tak bardzo ważny w ujęciu ogólnoświatowym. Parlament Europejski ma projekt pilotażowy na okres 2009-2010 i poparliśmy udział naszych regionów w tym projekcie, zapewniając między innymi finansowanie. Wymiar ogólnoświatowy to coś, co powinniśmy wprowadzić do naszej strategii na nadchodzące lata.
<SPEAKER ID="064" NAME="Bernadette Vergnaud" AFFILIATION="S&amp;D">
(FR) Panie przewodniczący, panie komisarzu, panie i panowie! Na wstępie chciałabym wyrazić moje najgłębsze wyrazy współczucia i solidarność z ofiarami powodzi na Maderze oraz nawałnicy Xynthia.
<P>
Koniecznie należy zadać pytania o niepokojące nasilenie się tych niszczących zjawisk meteorologicznych, o rolę zmiany klimatu oraz pilną potrzebę wypracowania rozwiązań. W tej chwili należy pilnie znaleźć rozwiązania dla ludności dotkniętej omawianymi klęskami. Publiczni i prywatni ubezpieczyciele muszą oczywiście zareagować, ale zniszczona infrastruktura i odbudowa tych obszarów wymagają europejskiej solidarności.
<P>
Dlatego właśnie rząd francuski wystąpił o przyznanie pomocy z Funduszu Solidarności UE utworzonego w 2002 roku, który - mam nadzieję - zostanie uruchomiony szybko i w znacznej kwocie. To siła dwóch pism, które wysłałam Komisji od dnia 1 marca w ramach moich kompetencji jako wybranego przedstawiciela zachodniego regionu Francji i które miałam okazję omówić w ostatni czwartek w La Rochelle z komisarzem Hahnem, któremu bardzo dziękuję za tak żywą reakcję.
<P>
Komisarz Hahn przyznał, że mechanizm był złożony i trudny do wdrożenia. Dobrze, ale musimy powiedzieć, że mógłby on być bardziej elastyczny, jeżeli Rada nie blokowałaby w niezrozumiały sposób przeglądu funkcjonowania tego funduszu, co posłowie do PE uchwalili większością głosów w maju 2006 roku. W związku z tym mam nadzieję, że hiszpańska prezydencja przełamie impas, jeśli chodzi o ten tekst, umożliwiając tym samym większą skuteczność całego systemu.
<P>
Jeśli chodzi o szybsze działania, to wzywam Komisję do jednorazowego zwiększenia współfinansowania projektów w dotkniętych regionach z regionalnych funduszy EFRR i EFS, w terminie umożliwiającym ożywienie gospodarek w tych regionach do lata.
<P>
Na koniec chcę powiedzieć, że tej pomocy na odbudowę nie można wykorzystać, popełniając ponownie równie tragiczne błędy w planowaniu środowiska i urbanistyce; błędy te trzeba raczej przemyśleć, aby w możliwie największym stopniu zapobiec kolejnym takim tragediom.
<SPEAKER ID="065" NAME="François Alfonsi" AFFILIATION="Verts/ALE">
(FR) Panie przewodniczący! Po klęsce, która dotknęła wybrzeże Francji zaledwie kilka tygodni po wydarzeniach na Maderze, moja grupa złożyła poprawki mające na celu potępienie przez nasz Parlament winnych w ramach okazywanej solidarności. Europejczycy, którzy nie zginęli lub nie stracili wszystkiego w tych kataklizmach, zawdzięczają to tylko temu, że nie zaniedbano pewnych elementów. Skutki kataklizmu to także wynik bardzo poważnych błędów wskutek zezwolenia na zabudowę linii brzegowej mórz i rzek. Błędy te popełniły państwa członkowskie, stanowiąc bardzo nieodpowiednie prawo, dając zbyt dużą swobodę organom oraz nie obarczając odpowiedzialnością rządów.
<P>
Zezwalanie na budowę na obszarach powodziowych jest tak samo niepoważne jak zezwalanie i zachęcanie do używania tytoniu czy azbestu przez całe lata, nawet jeżeli ludzie od tego umierają i powszechnie wiadomo, z jakiego powodu. Przed Xynthią była Madera, a przed Maderą Sycylia; jutro będą miały miejsce kolejne klęski. Jeżeli Parlament Europejski nie podniesie głosu, to spocznie na nim odpowiedzialność za przyszłe klęski żywiołowe. Unia Europejska musi okazać solidarność, wykazując się jednak przy tym odpowiedzialnością.
<SPEAKER ID="066" NAME="Patrick Le Hyaric" AFFILIATION="GUE/NGL">
(FR) Panie przewodniczący, panie komisarzu! Tak samo jak wszyscy tu zebrani, myślami jesteśmy przede wszystkim z ludnością, z pogrążonymi w żałobie rodzinami oraz z tymi, którym nawałnica Xynthia odebrała wszystko.
<P>
Jednym z doświadczeń wyniesionych z tej klęski będzie ponownie użyteczność służb państw członkowskich, gmin, departamentów i regionów, w tym służb publicznych i służb odpowiedzialnych za ochronę ludności, które wykazały się skutecznością. Wszyscy się zgadzamy, że teraz musimy pilnie pomóc rodzinom w naprawach szkód i odbudowie, w której trzeba jednak uwzględnić przyrodę i istoty ludzkie. Aby to uczynić, musimy zachęcić pławiące się w zyskach towarzystwa ubezpieczeniowe, aby wypłaciły obywatelom odszkodowania za poniesione straty.
<P>
Z drugiej strony, mając na uwadze wyjątkowy charakter klęski, która dotknęła te regiony, Unia Europejska we współpracy z państwami członkowskimi musi szybciej i na większą skalę podjąć działania, wykorzystując ponadto Fundusz Solidarności Unii Europejskiej i postępując przy tym w bardziej elastyczny sposób niż pan to przed chwilą przedstawił, panie komisarzu. Prawdopodobnie nie ma możliwości ilościowego oszacowania zniszczonych domów i przedsiębiorstw oraz wyjałowionych gruntów uprawnych przy pomocy tradycyjnych kryteriów.
<P>
Z drugiej strony będziemy musieli również połączyć fundusze regionalne i EFS, aby pomóc regionom ponownie stanąć na nogi. Poza tym należy koniecznie wyciągnąć wnioski z tego, co właśnie miało miejsce, podejmując działania mające na celu zapobieganie takim klęskom lub ograniczenie szkód powodowanych takimi zjawiskami klimatycznymi. Należy dokładnie przeanalizować sprawę zezwoleń na budowę na obszarach powodziowych i zwalczania spekulacji w odniesieniu do nieruchomości wzdłuż linii brzegowej, uwzględniając przy tym równowagę w przyrodzie, gospodarkę rolną, akwakulturę, hodowlę ostryg i rybołówstwo, które są często niszczone wskutek realizowanej polityki europejskiej.
<P>
W związku z tym proponuję, aby Unia Europejska we współpracy z państwami członkowskimi i regionami stworzyła spójny zrównoważony plan odbudowy i rozwoju, uwzględniając uwarunkowania geograficzne, środowiskowe, różnorodność biologiczną oraz działalność wzdłuż linii brzegowej.
<P>
Na koniec chcę powiedzieć, że musi być możliwość stworzenia wspólnego systemu zapobiegania, monitorowania i ostrzegania, umożliwiającego udzielanie ludności szybkiej i solidarnej pomocy.
<SPEAKER ID="067" NAME="Maurice Ponga" AFFILIATION="PPE">
(FR) Panie przewodniczący, panie komisarzu, panie i panowie! Jak powiedziała moja koleżanka - pani Morin-Chartier oraz inni posłowie, w dniach 27 i 28 lutego gwałtowna nawałnica Xynthia uderzyła w kilka francuskich regionów, odbierając życie 53 osobom i powodując ogromne straty materialne.
<P>
Nawałnica była wyjątkowo silna; spowodowała niszczące powodzie wzdłuż wybrzeża Francji. Po Maderze, Europę znowu dotknęło nieszczęście. Poważnie ucierpiała Bretania, region mojego kolegi i przyjaciela - pana posła Cadeca. Stan klęski żywiołowej ogłoszono w trzech francuskich regionach: w Bretanii, Poitou-Charentes i w Kraju Loary.
<P>
W obliczu tych klęsk Unia Europejska musi zareagować, wyrażając też solidarność. Samymi słowami i rezolucją nie pomożemy ofiarom tych klęsk; przede wszystkim musimy zapewnić pomoc finansową.
<P>
W związku z tym apeluję do Komisji Europejskiej - i tu mam poparcie mojego kolegi, pana Béchu - aby szybko uruchomiła Fundusz Solidarności UE w celu zapewnienia obszarom dotkniętym klęską pomocy w eliminowaniu szkód.
<P>
Ta klęska dowodzi słuszności propozycji pana Barniera, dotyczącej utworzenia europejskich sił ochrony ludności. Europejczycy muszą wspólnie podejmować działania z uwagi na coraz liczniejsze klęski żywiołowe, które dotykają terytorium Europy, zwłaszcza regiony najbardziej odizolowane i podatne na zagrożenia, takie jak wyspy na Oceanie Indyjskim i Karaiby.
<SPEAKER ID="068" NAME="Ricardo Cortés Lastra" AFFILIATION="S&amp;D">
(ES) Panie przewodniczący, panie i panowie! Przede wszystkim chcę wyrazić moją solidarność z rodzinami ofiar nawałnicy Xynthia.
<P>
W ubiegłym tygodniu miałem sposobność odwiedzić Maderę wraz z delegacją Komisji Rozwoju Regionalnego, w skład której wchodzili posłowie z Grupy Postępowego Sojuszu Socjalistów i Demokratów w Parlamencie Europejskim. Po raz pierwszy delegacja europejska miała możliwość odwiedzić dotknięte tereny i spotkać się z władzami oraz obywatelami wyspy.
<P>
Huragany na Maderze zabiły 40 osób, a kilkaset więcej zraniły lub pozbawiły domostw. Straty gospodarcze, które szacuje się na około 100 milionów euro, dotknęły bezpośrednio 900 przedsiębiorstw i 3 500 pracowników.
<P>
Pierwszorzędne znaczenie ma teraz odbudowa infrastruktury, przywrócenie normalności i przede wszystkim odbudowanie wizerunku Madery za granicą oraz odzyskanie zaufania turystów, co z kolei będzie stymulowało gospodarkę i rozwój.
<P>
Wiele niekorzystnych zjawisk pogodowych, zwłaszcza nawałnica Xynthia, dotknęło również Hiszpanię, zwłaszcza w Andaluzji i na Wyspach Kanaryjskich, jak również zachodnią Francję i inne kraje.
<P>
Te poważne klęski żywiołowe spowodowały ogromne straty gospodarcze i wymagają pilnej, szybkiej oraz skutecznej reakcji ze strony Unii Europejskiej; dlatego musimy uruchomić niezbędne narzędzia, aby móc stawić czoło tego rodzaju klęsce.
<P>
Panie komisarzu! To wyjątkowa sytuacja, która wymaga wyjątkowych środków.
<SPEAKER ID="069" NAME="Marian-Jean Marinescu" AFFILIATION="PPE">
(RO) Zasięg i rozmiar nieszczęść i klęsk żywiołowych, których aktualnie doświadczamy, jest alarmujący. Przyszedł czas, aby urzeczywistnić propozycję, którą w 2006 roku złożył Michel Barnier, dotyczącą utworzenia europejskich sił ochrony ludności.
<P>
Zachodzi również pilna potrzeba, aby znaleźć rozwiązanie umożliwiające zapoczątkowanie przeglądu rozporządzenia w sprawie Funduszu Solidarności Unii Europejskiej. Na podstawie swojego stanowiska z 2006 roku, Parlament Europejski zatwierdził zmianę rozporządzenia w celu umożliwienia szybkiej i skutecznej reakcji na wnioski składane przez państwa członkowskie. Obniżenie progu dla uruchomienia Funduszu Solidarności oraz szybka wypłata na podstawie wstępnej oceny to niezwykle ważne środki, które uwzględniono w zmienionym rozporządzeniu.
<P>
W związku z tym wzywam Komisję do odblokowania dokumentacji dotyczącej przeglądu rozporządzenia w sprawie Funduszu Solidarności Unii Europejskiej, do wystąpienia z wnioskiem o jego bezzwłoczny przegląd oraz do nieodrzucania nowego rozporządzenia.
<P>
Dziękuję państwu.
<SPEAKER ID="070" NAME="Karin Kadenbach" AFFILIATION="S&amp;D">
(DE) Panie przewodniczący, panie komisarzu! W październiku ubiegłego roku miałam sposobność, by w ramach delegacji Komisji Rozwoju Regionalnego zobaczyć wspaniałe efekty spożytkowania funduszy UE na Maderze, w związku z czym ja także czuję się osobiście bardzo poruszona tą klęską. Chcę złożyć wyrazy współczucia rodzinom ofiar oraz wszystkim tym, którzy w kilka godzin stracili dorobek całego swojego życia.
<P>
W tym konkretnym czasie Unia Europejska jest pod obserwacją, natomiast Fundusz Solidarności utworzono dokładnie na potrzeby tego rodzaju trudnych sytuacji, a obywatele Madery i Francji potrzebują teraz nie tylko naszego współczucia, ale przede wszystkim naszej pomocy finansowej.
<P>
Klęski we Francji i na Maderze spotęgowały prawdopodobnie wygórowane ambicje ludzi, którzy usiłowali kontrolować świat natury i starali się wieść życie, lekceważąc prawa natury. W bardzo bolesny sposób okazało się, że nie ma takiej możliwości w perspektywie długoterminowej.
<P>
Oznacza to, że wszystkie fundusze trzeba wykorzystać w sposób gwarantujący bezpieczeństwo, zapobieganie i zrównoważony rozwój, przywiązując do tego szczególną uwagę.
<SPEAKER ID="071" NAME="Agustín Díaz de Mera García Consuegra" AFFILIATION="PPE">
(ES) Panie przewodniczący! Po pierwsze chciałbym wyrazić moją solidarność i wyrazy współczucia dla Francji i Portugalii, zwłaszcza dla La Rochelle i Madery; po drugie chcę wyrazić solidarność z moją ojczyzną, zwłaszcza z Andaluzją i Wyspami Kanaryjskimi, które ucierpiały wskutek tych wielkich nawałnic. Muszę jednak poważnie skrytykować Fundusz Solidarności Unii Europejskiej.
<P>
Fundusz Solidarności jest przestarzały i nie uwzględniono w nim rezolucji przyjętej przez ten Parlament w 2006 roku. Nie ma on już żadnej wartości. Podane wartości liczbowe - 0,6 % PKB i 3 miliardy euro nie zaspokajają potrzeb w tej sytuacji, w której konieczna jest nie tylko pomoc awaryjna, ale też działania mające na celu odbudowę. Mamy zaufanie do hiszpańskiej prezydencji i dlatego wzywamy ją do nadania koniecznego impetu reformie Funduszu Solidarności.
<SPEAKER ID="072" NAME="Nuno Teixeira" AFFILIATION="PPE">
(PT) Panie przewodniczący! Na wstępie chcę przekazać szczere wyrazy współczucia wszystkim rodzinom ofiar nawałnicy Xynthia, zwłaszcza we Francji i Hiszpanii. Nikt by się nie spodziewał, że zaledwie tydzień po wydarzeniach na Maderze, nawałnica uderzy z taką siłą w wybrzeże Francji, Hiszpanii, a zwłaszcza w Wyspy Kanaryjskie.
<P>
W ostatnią sobotę miałem okazję towarzyszyć panu komisarzowi Hahnowi, który odwiedził najbardziej dotknięte obszary na Maderze i mógł osobiście przekonać się o rozmiarze zniszczeń na miejscu. Jutro Przewodniczący Komisji - pan Barroso uczyni to samo. Fakt, że to robią, osobiście sprawdzając rozmiar zniszczeń, daje im przywilej naocznego przekonania się o tym, co tam zaszło, jak również koncentruje uwagę ludzi na tym, co teraz najważniejsze, czyli na pilnej pomocy.
<P>
Bardzo ważne jest, by Parlament mógł zobowiązać się do szybkiego przeglądu struktury Funduszu Solidarności, upraszczając go i szybciej wysyłając pomoc, abyśmy mogli przynieść ulgę ludziom, od których nie możemy wymagać dłuższego oczekiwania.
<SPEAKER ID="073" NAME="Petru Constantin Luhan" AFFILIATION="PPE">
(RO) Popieram inicjatywę poparcia rezolucji Parlamentu Europejskiego w sprawie poważnej klęski żywiołowej w autonomicznym regionie Madery i skutków nawałnicy Xynthia w Europie. Proszę pozwolić, że przekażę wyrazy współczucia wszystkim dotkniętym tragedią oraz uznanie dla wszystkich, którzy pomagali prowadzić działania po tych klęskach.
<P>
Uważam, że regionom europejskim należy koniecznie zapewnić większe wsparcie finansowe, aby pomóc im wdrożyć środki mające na celu zapobieganie tym klęskom. Unia Europejska może zapewnić poprawę oraz opracować złożone systemy analizowania przyczyn klęsk w celu wynalezienia najskuteczniejszych środków zapobiegania tym klęskom. Sądzę, że tak specjalnie ukierunkowane środki można uwzględnić w odniesieniu do każdego makroregionu w Europie. Chociaż w rezolucji nie ma szczególnego odniesienia, to myślę w tej chwili o strategii UE na rzecz Dunaju, gdyż rzeka ta była w przeszłości źródłem klęsk żywiołowych, o czym mogliśmy się przekonać w 2002 i 2004 roku.
<P>
Ponadto dodatkowe wykorzystanie wszystkich dostępnych zasobów w możliwie najłatwiejszy sposób ułatwi urzeczywistnienie spójności gospodarczej, społecznej i terytorialnej, zapewniając tym samym platformę dla aktów solidarności na wypadek takich klęsk żywiołowych.
<P>
Dziękuję państwu.
<SPEAKER ID="074" NAME="Janez Potočnik">
komisarz. - Panie przewodniczący! Pochodzę z małego miasteczka, liczącego około 500 mieszkańców, które zaledwie dwa lata temu doświadczyło ciężkich powodzi. To był prawdziwy cud, czy jak państwo sobie życzą - szczęście, że nie było ofiar w ludziach. Skorzystaliśmy wówczas w dużej mierze z tego samego Funduszu Solidarności, o którym teraz rozmawiamy. W pełni rozumiem odczucia ludzi dotkniętych kataklizmem. Oni także oczekują solidarności ze wszystkich stron Unii Europejskiej - solidarności szybkiej i skutecznej.
<P>
Dlatego sądzę, że to sprawa najwyższej wagi, abyśmy skoncentrowali się na rozporządzeniu w sprawie Funduszu Solidarności. Jak państwu wiadomo, wniosek Komisji dotyczący zmiany rozporządzenia w sprawie Funduszu Solidarności Unii Europejskiej powstał w 2005 roku. Dotyczy on przede wszystkim rozszerzenia funduszu na klęski inne niż żywiołowe. Obejmuje on jednak również elementy, które mogą mieć znaczenie w przypadku nawałnicy Xynthia - propozycję obniżenia progów oraz możliwość wypłaty zaliczek na poczet planowanej pomocy.
<P>
Ostatnio z niektórych państw członkowskich - w tym z Francji - dochodziły sygnały, że mogą rozważyć przyjęcie negatywnego stanowiska w tej kwestii. Wraz z Parlamentem Komisja zamierza podjąć na dniach nową inicjatywę skierowaną do Rady i prezydencji Hiszpańskiej, mającą na celu odblokowanie przedmiotowej dokumentacji.
<P>
Zgadzam się również z uwagą, że powinniśmy uczynić wszystko, aby zwiększyć naszą gotowość. Częstotliwość i natężenie katastrofalnych wydarzeń wyraźnie rosną i jest to bardzo niepokojące. Uważam zatem, że zwiększenie gotowości to sprawa najwyższej wagi. W tym kontekście swoją rolę powinny odegrać też Fundusz Spójności oraz fundusze strukturalne. Można przeanalizować również inne możliwości. Wspomniałem już o Funduszu Spójności i funduszach strukturalnych. Można też zmienić kierunek Funduszu na rzecz Rozwoju Obszarów Wiejskich, ale oczywiście wyłącznie na wniosek państwa członkowskiego.
<P>
Chciałbym podziękować państwu za wsparcie, również w imieniu mojego kolegi - Johannesa Hahna, który odpowiada za ten obszar.
<SPEAKER ID="075" NAME="Przewodniczący">
Zamykam debatę.
<P>
Oświadczenia pisemne (art. 149 Regulaminu)
<SPEAKER ID="076" NAME="Alain Cadec  " LANGUAGE="FR">
W dniach 27 i 28 lutego w kilka regionów Francji uderzyła z gwałtowną siłą nawałnica Xynthia. Pozbawiła życia 53 osoby i spowodowała ogromne straty materialne, w szczególności skutkując poważną powodzią. Po klęsce żywiołowej na Maderze, Europa ponownie doświadczyła kataklizmu. Szczególnie ciężko został doświadczony mój region - Bretania, natomiast w trzech departamentach ogłoszono stan klęski żywiołowej, tak samo jak w regionie Poitou-Charentes i w Kraju Loary. Chciałbym wyrazić całkowitą solidarność z dotkniętymi rodzinami oraz z ofiarami klęski. Cała Unia Europejska musi wykazać się reakcją oraz okazać solidarność w postaci pakietu pomocy finansowej oraz środków wsparcia na rzecz odbudowy. Do mojego wniosku o przyznanie pomocy na sytuację kryzysową przyłącza się pan Béchu. Okazuje się się, że trudno jest dzisiaj uruchomić środki z Funduszu Solidarności. Trzeba przyznać, że Parlament wzywa do skuteczniejszego i szybszego wykorzystania Funduszu Solidarności UE od 2005 roku. Komisja i Rada muszą ułatwić szybkie uruchomienie tego funduszu na rzecz regionów dotkniętych klęską. Klęska ta idealnie potwierdza sens sprawozdania Barniera w sprawie utworzenia europejskich sił ochrony ludności cywilnej - EuropeAid, co umożliwiłoby nam wypracowanie skuteczniejszej reakcji na klęski.
<SPEAKER ID="077" NAME="Diogo Feio  " LANGUAGE="PT">
W ostatnich tygodniach Europę i państwa członkowskie dotknęły dwie klęski żywiołowe o tragicznych rozmiarach, pozostawiając po sobie śmierć, zniszczenia i straty warte dziesiątek tysięcy euro.
<P>
Nie zapomnimy dramatycznych wydarzeń, które miały miejsce pod koniec lutego na Maderze - obserwowałem je ze szczególnym smutkiem, ponieważ tragedia ta dotknęła wyspy, którą dobrze znam - czy równie dramatycznych doniesień o nawałnicy Xynthia, która przeszła przez kilka obszarów w Europie.
<P>
Korzystając z okazji, chciałbym nie tylko przekazać szczere wyrazy współczucia wszystkim doświadczonym przez tę tragedię, ale też chciałbym wezwać Komisję do szybkiego działania na rzecz zapewnienia pomocy regionom najbardziej dotkniętym tą klęską. Dotyczy to nie tylko możliwie najszybszego i elastycznego uruchomienia środków z Funduszu Solidarności Unii Europejskiej, ale też wykorzystania wszystkich instrumentów oraz mechanizmów udostępnionych przez Fundusz Spójności, aby pomóc dotkniętym regionom przezwyciężyć skutki tej potwornej tragedii.
<P>
Chciałbym skorzystać z okazji i wyrazić poparcie dla wszystkich działań podejmowanych przez lokalne władze i obywateli Madery.
<SPEAKER ID="078" NAME="Veronica Lope Fontagné  " LANGUAGE="ES">
Panie przewodniczący, panie i panowie! Niestety, ale ponownie musimy uporać się z tą smutną i już zwyczajową sprawą. Chciałabym złożyć wyrazy szacunku i wdzięczności dla wszystkich fachowców i ochotników, którzy brali udział w akcji ratunkowej oraz w odbudowie na dotkniętych obszarach, jak również chcę przekazać szczególne wyrazy współczucia rodzinom ofiar. Musimy udzielić pomocy ofiarom oraz utorować drogę do szybkiej odbudowy na obszarach dotkniętych klęską. Musimy też nadal prowadzić wzmożone prace w obszarze zapobiegania. Na koniec, co najważniejsze, chciałabym wezwać hiszpański rząd, by wykorzystał fakt przewodniczenia Unii Europejskiej w danej chwili i nadał impetu koniecznego do zmiany aktualnego rozporządzenia w sprawie Funduszu Solidarności Unii Europejskiej, zgodnie z wielokrotnie wyrażanym życzeniem Parlamentu Europejskiego, by w ten sposób zapewnić szybszy, elastyczniejszy i skuteczniejszy dostęp do środków z tego funduszu.
<SPEAKER ID="079" NAME="Iosif Matula  " AFFILIATION="PPE">
na piśmie. - (RO) Częstotliwość i zakres klęsk żywiołowych na świecie są alarmujące. Dzisiaj możemy obserwować konsekwencje naszego nieodpowiedzialnego postępowania w przeszłości, stojąc w obliczu nowego wyzwania, jakim jest walka ze skutkami zmiany klimatu.
<P>
Nie ulega wątpliwości, że koszty działań związanych z odbudową na obszarach dotkniętych klęskami żywiołowymi są nieporównywalnie wyższe niż koszty wymaganych działań prewencyjnych. Na szczeblu UE dysponujemy instrumentami na wypadek takich sytuacji, uzupełniającymi projekty realizowane przez regiony. Przykładowo w Regionie Zachodnim Rumunii, który reprezentuję, propaguje się projekt mający na celu zwiększenie potencjału i jakości systemu interwencji stosowanego w sytuacjach kryzysowych. Trzeba dokonać przeglądu dostępnych instrumentów finansowych, w tym funduszy strukturalnych i Funduszu Spójności oraz Funduszu na rzecz Rozwoju Obszarów Wiejskich, aby zagwarantować ich większą elastyczność w sytuacjach kryzysowych.
<P>
Jeśli chodzi o Fundusz Solidarności, to obniżenie progu dla uruchomienia środków z tego funduszu oraz możliwość wypłaty zaliczek w odpowiednich kwotach przyspieszyłyby działania interwencyjne i odbudowę, zwiększając również ich skuteczność.
<P>
Na koniec chcę dodać, że będziemy musieli zwrócić należytą uwagę na starszą inicjatywę, a mianowicie na siły szybkiego reagowania dla terytorium całej Unii Europejskiej, ponieważ sąsiednie regiony też doświadczają klęsk żywiołowych, a to stwarza warunki dla solidarności i działań w wymiarze transgranicznym.
<SPEAKER ID="998" NAME="Maria do Céu Patrão Neves" AFFILIATION="PPE">
na piśmie. - (PT) Chcę przyłączyć się do wyrazów współczucia dla ofiar gwałtownej nawałnicy, która 20 lutego uderzyła w Maderę, oraz dla tych, którzy są w żałobie po swoich bliskich i przyjaciołach, jak również dla wszystkich, którzy stracili swój dobytek. Chciałabym też podkreślić nieustającą potrzebę konsolidacji potencjału całej Unii Europejskiej na rzecz zapewnienia pomocy ludności poszkodowanej wskutek klęsk żywiołowych. Tracąc osobisty dobytek, taki jak domy, źródła utrzymania i pracę, ludność ta może znaleźć się w rozpaczliwej sytuacji. W takich przypadkach jedyną drogą do społecznej sprawiedliwości jest solidarność, w której nie można zapominać, że godne warunki życia każdego obywatela przynoszą korzyść całemu społeczeństwu. Dlatego nie jest przesadą naleganie na zwiększenie Funduszu Solidarności Unii Europejskiej i jego uelastycznienie. W tym kontekście chciałabym zadeklarować moje całkowite poparcie dla rezolucji w sprawie Madery, którą Parlament Europejski dzisiaj przyjął.
<SPEAKER ID="080" NAME="Richard Seeber  " AFFILIATION="PPE">
na piśmie. - (DE) Ostatnie nawałnice na Maderze, w części Hiszpanii i Francji przyniosły 40 ofiar śmiertelnych na Maderze, 60 we Francji, wielu zaginionych oraz ogromne straty materialne. Europa może dowieść swojej wartości dodanej, zarządzając w sytuacjach klęsk żywiołowych. Przeciwstawienie się konsekwencjom nawałnicy Xynthia i niszczących gwałtownych ulew wymaga szybkiej i nieskomplikowanej współpracy europejskich partnerów. Fundusz Solidarności i inne instrumenty finansowe UE mogą przynajmniej umożliwić szybsze wyeliminowanie poniesionych w wyniku klęski strat gospodarczych. Organizacją działań prewencyjnych muszą się jednak zajmować państwa członkowskie, które są najlepiej zorientowane w uwarunkowaniach krajowych, w związku z czym mogą szybciej reagować w sytuacjach kryzysowych. Aby zapobiec przyszłym szkodom wskutek huraganów, Komisja powinna wspierać państwa członkowskie w opracowaniu skutecznych planów na wypadek sytuacji kryzysowych i sporządzaniu wykazów zagrożeń. Wraz ze zmianą klimatu i przemieszczaniem się cyklów wodnych nie będzie możliwości całkowicie wyeliminować nawet gwałtowniejszych nawałnic w przyszłości. Za sprawą uprzedniego lepszego planowania można jednak niewątpliwie ograniczyć szkody powodowane przez te nawałnice.
<SPEAKER ID="997" NAME="Dominique Vlasto  " LANGUAGE="FR">
Nawałnica Xynthia to kolejna tragiczna i bolesna demonstracja zaburzeń klimatycznych, które potęgują siłę i częstotliwość czegoś, co mimo wszystko jest zjawiskiem naturalnym. W dzisiejszych czasach Unia Europejska zbyt często staje w obliczu takich klęsk żywiołowych, aby poradzić sobie z nimi przy pomocy realizowanej polityki, zatem uważam, że w celu zapewnienia swoim obywatelom lepszej ochrony powinna wzmocnić trzy obszary interwencji: prewencję, o której mowa w białej księdze z 2009 roku w sprawie dostosowania do zmiany klimatu, w odniesieniu do której byłam sprawozdawcą i w której uwydatnia się podatność obszarów przybrzeżnych i górskich na zagrożenia; szybką interwencję w drodze ostatecznego stworzenia europejskich sił ochrony ludności cywilnej, o których jedynie rozmawiamy, a jest to propozycja wymagająca urzeczywistnienia; oraz naprawę, przez umożliwienie awaryjnego uruchomienia funduszy strukturalnych - w razie konieczności poza regionalnymi ramami planowanych obszarów interwencji - oraz Funduszu Solidarności, w przypadku którego trzeba zmienić rozporządzenie w taki sposób, aby przyspieszyć i uprościć jego uruchomienie. W tej sytuacji oczywiście popieram przedmiotową rezolucję, ale żałuję, że nasza Izba jest ponownie zmuszona apelować o środki, które należało zaproponować po jednej ze zbyt licznych klęsk żywiołowych, które w ostatnich latach pogrążyły Europę w żałobie.
