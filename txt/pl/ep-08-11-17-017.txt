<CHAPTER ID="017">
Porządek dzienny
<SPEAKER ID="022" NAME="Przewodniczący">
Ostateczna wersja porządku obrad tej sesji miesięcznej opracowana przez Konferencję Przewodniczących na jej posiedzeniu w dniu 13 listopada 2008 r. na podstawie art. 130 i 131 Regulaminu została rozdana. Zażądano wprowadzenia następujących zmian w projekcie.
<P>
Środa:
<P>
Grupa Socjalistów w Parlamencie zwróciła się o wprowadzenie do jutrzejszego porządku obrad oświadczeń Rady i Komisji na temat sytuacji w przemyśle samochodowym. Należy zaznaczyć, że jeśli punkt ten zostanie umieszczony w porządku obrad, pytanie ustne w sprawie przeglądu zalecenia przewidującego minimalne kryteria kontroli w zakresie ochrony środowiska w państwach członkowskich trzeba będzie przesunąć na czwartek.
<SPEAKER ID="023" NAME="Hannes Swoboda">
w imieniu grupy PSE. - (DE) Panie przewodniczący! Jestem pewien, że wszyscy w tej Izbie są świadomi tego, iż przemysł samochodowy w Unii Europejskiej znajduje się obecnie w bardzo trudnej sytuacji, po części z powodu kryzysu w przemyśle samochodowym w Stanach Zjednoczonych. Dlatego uważam, że całkowicie uzasadnione byłoby wydanie przez Komisję oświadczenia, w którym przedstawiłaby ona swoją opinię na temat kryzysu i możliwe jej zdaniem rozwiązania, takie jak np. pomoc publiczna, zasady prawa konkurencji, które powinny być przestrzegane itd. Jest to moim zdaniem ważna kwestia.
<P>
Chciałbym jednak dodać, że naszą intencją nie jest umniejszenie wagi spraw środowiska ani przesunięcie ich podjęcia na późniejszy termin na rzecz problemów dotyczących przemysłu samochodowego. W dalszym ciągu będziemy nalegać na wdrażanie i realizowanie kwestii związanych ze środowiskiem, zarazem jednak powinniśmy mieć tutaj możliwość omówienia z przedstawicielem Komisji trudności gospodarczych w przemyśle samochodowym. Jest to jeden z tematów, którymi jesteśmy zaniepokojeni i mam nadzieję, że zyskamy dla niego pełne poparcie.
<SPEAKER ID="025" NAME="Koenraad Dillen" AFFILIATION="NI">
(NL) Panie przewodniczący! W kwestii formalnej, na podstawie art. 7 Regulaminu, pragnę wyrazić ubolewanie nad tym, że sprawozdanie posła Lehne'a, które w normalnych okolicznościach powinno być dziś wieczorem przedmiotem debaty, a które dotyczy immunitetu mojego kolegi Franka Vanhecke'a, zostało zdjęte z dzisiejszego porządku obrad. A zatem, wbrew temu, co mówił pierwotny porządek obrad, nie mamy debaty.
<P>
Po drugie, chciałbym ponownie wyrazić protest wobec faktu, że poseł Lehne po dyskusji nad sprawozdaniem na forum komisji odmówił przesłania go osobie zainteresowanej, twierdząc, że sprawozdanie zostanie jej udostępnione po debacie na posiedzeniu plenarnym. Temuż samemu tematowi kanał VRT belgijskiej telewizji poświęcił owego wieczoru wiele czasu. Wydaje się więc, że mamy tu do czynienia z przeciekiem. Dlatego zwracam się o ustalenie, w jaki sposób poufne sprawozdanie, którego nie udostępniono osobie zainteresowanej, mogło być tego samego wieczoru omawiane w belgijskiej telewizji, nie wyglądając na tajne.
<SPEAKER ID="026" NAME="Przewodniczący">
Weźmiemy to pod uwagę. Nie mogę rozproszyć pańskich obaw i nie będę próbować, mogę tylko powiedzieć, że zdarza się, że nawet moje własne dokumenty, którymi zajmują się moi pracownicy, zobowiązani do zachowania tajemnicy służbowej, przedostają się do wiadomości publicznej. Nie tylko pan znajduje się w takiej sytuacji, która we wszystkich przypadkach jest godna ubolewania. Odnotowaliśmy ją i przyjrzymy się jej.
