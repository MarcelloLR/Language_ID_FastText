<CHAPTER ID="009">
Oświadczenie przewodniczącego delegacji Parlamentu Europejskiego do komitetu pojednawczego - Nowe artykuły żywnościowe (debata) 
<SPEAKER ID="480" NAME="Przewodnicząca">
Kolejnym punktem porządku obrad jest debata nad oświadczeniem przewodniczącego delegacji Parlamentu Europejskiego do komitetu pojednawczego - nowe artykuły żywnościowe.
<P>
Procedura pojednawcza dotycząca zmiany rozporządzenia (WE) nr 1331/2008 oraz uchylenia rozporządzenia (WE) nr 258/97 oraz rozporządzenia Komisji (WE) nr 1852/2001 w sprawie nowych artykułów żywnościowych.
<SPEAKER ID="481" NAME="Gianni Pittella" LANGUAGE="IT">
Pani Przewodnicząca, Panie Komisarzu, Panie i Panowie! Jesteśmy rozczarowani tym, że nie udało się osiągnąć porozumienia dotyczącego rozporządzenia w sprawie nowych artykułów żywnościowych, a tym samym nie można zagwarantować konsumentom odpowiednich informacji dotyczących artykułów żywnościowych, jakie spożywamy, ani też zapewnić, by Europa posiadała jasne i rygorystyczne przepisy dotyczące artykułów żywnościowych z klonowanych zwierząt.
<P>
To, o czym mówię, nie ma na celu budzenia kontrowersji: to nie wina Parlamentu. Jeżeli nie udało nam się uregulować klonowania - stanowiącego główną kość niezgody w tych negocjacjach - to dlatego, że rządy nie wykazały wystarczającej woli. Mimo to - kieruję te słowa do rządów oraz do Komisji - bezpieczeństwo żywności oraz informacje na temat produktów docierających na nasze stoły to podstawowe zasady Unii Europejskiej. Każdy tak mówi, lecz musimy podjąć stosowne działania, albo słowa te staną się tylko sloganem, w który konsumenci nie wierzą.
<P>
Kiedy omawiane są te sprawy, Parlament nie ma zamiaru odwracać wzroku i zadowolić się ogólnymi zapewnieniami, jakie przedstawiła Rada podczas negocjacji. W tak drażliwej i poważnej kwestii, jaką jest bezpieczeństwo żywności, nie można po prostu zatuszować sprawy, aby dobrze wyglądać w oczach konsumentów. Parlament wzywał do wiarygodnego rozwiązania: etykietowania wszystkich artykułów żywnościowych pochodzących od klonowanych zwierząt i ich potomstwa. To byłby naprawdę krok we właściwym kierunku.
<P>
Pragnę przedstawić inną uwagę ogólniejszego charakteru: rządy wciąż uważają, że ich prerogatywą jest podejmowanie wszystkich decyzji. Nadal nie jest dla nich jasne, że istnieje pewna instytucja - Parlament Europejski - który współdecyduje. Jesteśmy wybierani bezpośrednio przez obywateli i jesteśmy zdecydowani egzekwować nasze prawa. Zachęcam rządy do uważnego przeczytania traktatu lizbońskiego, gdyż jestem przekonany, że nie zwrócili uwagi na wszystkie jego części.
<P>
Chciałbym teraz zaapelować do Komisji oraz do Pana Komisarza Dalli'ego, którego zachowanie podczas negocjacji było godne podziwu, pomimo że prawdopodobnie Komisja nie wyjaśniła mu jego roli w procesie pojednawczym. Panie Komisarzu! Zachęcam Pana do złożenia możliwie szybko projektu w sprawie klonowania, aby skutecznie i trwale uregulować ten sektor . Do tego właśnie wzywają obywatele Europy i do tego również nawołuje Parlament.
<P>
Pragnę też wyrazić podziękowania dla prezydencji węgierskiej - która odziedziczyła ten drażliwy problem dopiero na końcowym etapie procedury - za podjęcie wszelkich możliwych wysiłków w celu nadrobienia straconego czasu. Dziękuję za to wszystkim przedstawicielom prezydencji węgierskiej. Wiem, że absolutnie nie należy ich winić, winić za to należy impas w Radzie, która nie mogła uzgodnić różnych stanowisk poszczególnych rządów.
<P>
Wreszcie, pragnę podziękować sprawozdawczyni, która była wspaniała, wykazując pasję, entuzjazm i kompetencje. Zajęła się tą sprawą z wyjątkowym zaangażowaniem, za co moim zdaniem naprawdę należą jej się od nas wszystkich podziękowania, podobnie jak powinniśmy podziękować całej delegacji Parlamentu, wszystkim naszym koleżankom i kolegom posłom, przewodniczącemu Komisji Ochrony Środowiska Naturalnego, Zdrowia Publicznego i Bezpieczeństwa Żywności oraz wszystkim innym osobom.
<P>
Wszyscy pracowaliśmy razem dzień i noc, żeby osiągnąć cel. Nie udało nam się, lecz podniesiono pewne kwestie, więc jestem pewien, że o ile pan komisarz Dalli dotrzyma słowa, uda nam się znów znaleźć rozwiązanie, opracowując dobre przepisy w sprawie klonowania oraz nowych artykułów żywnościowych.
<SPEAKER ID="482" NAME="Przewodnicząca">
Dziękuję, Panie Pośle Pittella, również za entuzjazm, z jakim wygłosił Pan swoje oświadczenie.
<P>
Teraz oddam głos pani przewodniczącej Győri, która odpowie w imieniu Rady, chociaż, jak rozumiem, straciła Pani głos, stąd w Pani imieniu przemówi przedstawiciel.
<P>
Zapraszam do zabrania głosu w imieniu Rady.
<SPEAKER ID="483" NAME="Enikő Győri" LANGUAGE="HU">
Pani Przewodnicząca, Panie Komisarzu, Szanowni Posłowie! Dzisiejsza debata stanowi dla mnie dobrą okazję do przedstawienia uwag prezydencji na temat niedawnego postępowania pojednawczego dotyczącego projektu rozporządzenia w sprawie nowych artykułów żywnościowych. Jest to również doskonała okazja dla prezydencji, by usłyszeć opinię Parlamentu dotyczącą tak ważnej kwestii.
<P>
Nasze instytucje europejskie poniosły wspólnie poważną klęskę. Nie ma innej drogi niż wyciągnięcie konstruktywnych wniosków z tych doświadczeń w oparciu o profesjonalne kryteria. W tym właśnie duchu zwracam się dzisiaj do Państwa. Nie przyszłam tu wyłącznie, by mówić, lecz również, by Państwa wysłuchać.
<P>
Pragnę rozpocząć od podkreślenia, że prezydencja naprawdę żałuje, iż Państwa instytucji i naszej - Radzie - nie udało się osiągnąć porozumienia. Tym bardziej, że zarówno prezydencja, jak i Rada przykładały wielką wagę do tego projektu rozporządzenia. Była to wyjątkowa okazja, abyśmy zaktualizowali rozporządzenie Unii Europejskiej w obszarze, który bezpośrednio dotyczy nas wszystkich: artykułów żywnościowych. Była to prawdziwa szansa dla Unii Europejskiej, by wykazać, jak wymiernie przyczynia się do poprawy życia obywateli Europy. Proponowane rozporządzenie stanowiłoby szczególnie dobry sposób odpowiedzi na rozważane zagadnienia dotyczące żywności pochodzącej z klonowanych zwierząt poprzez zaostrzenie postanowień rozporządzenia z 1997 roku. Rozporządzenie z 1997 roku stanowi, iż takie produkty żywnościowe mogą być wprowadzane do obrotu wyłącznie po przejściu procedury oceny. W przeciwieństwie do powyższego, w wyniku niedawnego postępowania pojednawczego uzgodniono wyraźne, choć tymczasowe porozumienie. Wszystkie strony zgodziły się, że należy całkowicie zakazać wprowadzania do obrotu artykułów żywnościowych pochodzących od klonowanych zwierząt. Ponadto zakaz ten miałby wejść w życie niezwłocznie po wejściu w życie rozporządzenia. Gdyby postępowanie pojednawcze zakończyło się powodzeniem cieszylibyśmy się obecnie razem z zakazu wprowadzania do obrotu artykułów żywnościowych pochodzących od klonowanych zwierząt. Zakaz ten mógłby wejść w życie już pod koniec bieżącego miesiąca. Niestety, nie miało tak się stać. W świetle nieudanych negocjacji możemy być skłonni do obarczania się nawzajem winą. Jednocześnie w naszym wspólnym interesie leży, a także naszym obowiązkiem jest, by nie poddawać się tym skłonnościom, lecz wspólnie poszukiwać rozwiązania. Chociaż postępowanie pojednawcze się zakończyło, potrzeby i oczekiwania konsumentów europejskich absolutnie się nie zmieniły, z przyjemnością zauważam więc, że mamy kolejną szansę na postęp w sprawie. Od nas zależy wznowienie tego procesu możliwie szybko i skutecznie. Musimy zrobić, co w naszej mocy, szczególnie by zapewnić utrzymanie tego, co uzgodniliśmy podczas negocjacji.
<P>
Przy trzecim czytaniu osiągnęliśmy punkt, w którym zasadniczo zgodziliśmy się na natychmiastowy zakaz artykułów żywnościowych pochodzących od klonowanych zwierząt. Nie możemy pozwolić, by utracić to zasadnicze porozumienie. Podobnie musimy chronić poważny postęp osiągnięty w sprawie nanomateriałów technicznych oraz tradycyjnych artykułów żywnościowych pochodzących z krajów trzecich, jak w i innych podobnych ważnych kwestiach. Jestem przekonana, że to co jemy jest dla nas wszystkich ważne, a sposób żywienia naszych dzieci i wnuków jest jeszcze ważniejszy. Pragnę skorzystać z tej okazji, by podziękować Panu Komisarzowi oraz jego jednostkom organizacyjnym za ciężką pracę w ciągu ostatnich kilku miesięcy. Cieszy mnie również to, że Komisja - jak nas nieoficjalnie poinformowała - pracuje nad sporządzeniem nowego projektu rozporządzenia w trybie przyspieszonym, starając się zachować możliwie dużo elementów tymczasowego porozumienia osiągniętego podczas niedawnych negocjacji w nowym wniosku ustawodawczym. Prezydencja gwarantuje swoje poparcie zarówno dla Komisji, jak i dla Parlamentu, a także ma nadzieję, że przyjęcie tego nowego projektu rozporządzenia nastąpi jak najszybciej.
<P>
Pani Przewodnicząca, Szanowni Państwo Posłowie! Jesteśmy świadomi, że Komisja ma małe pole manewru. To w sumie zadanie Rady i Parlamentu jako dwóch współprawodawców, by wspólnymi siłami znalazły rozwiązanie spełniające potrzeby i oczekiwania obywateli Europy. W świetle powyższego, ze szczerym zainteresowaniem czekam na Państwa opinie.
