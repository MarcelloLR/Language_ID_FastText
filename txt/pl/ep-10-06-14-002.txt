<CHAPTER ID="002">
Oświadczenia Przewodniczącego
<SPEAKER ID="006" NAME="Przewodniczący">
Chciałbym Państwa poinformować, że podczas tej sesji na sali obecni są dodatkowi kamerzyści ze specjalnym wyposażeniem. Podobnie jak w czasie sesji w Brukseli, ci technicy będą filmować nasze debaty i głosowania, aby przygotować panoramiczny film o działaniu Parlamentu dla nowej Wszechnicy w Brukseli. Będzie informacja na ten temat w Brukseli. Uzyskałem zdecydowane zapewnienie, że technicy będą się zachowywać bardzo dyskretnie w żadnej mierze nie zakłócając przebiegu posiedzenia. Dziękuję Państwu za zrozumienie tego faktu. Chcielibyśmy, aby sposób działania Parlamentu był znany jak największej liczbie Europejczyków.
<P>
70 lat temu, dnia17 czerwca 1940 r., Litwa, Łotwa i Estonia zostały zaatakowane przez Armię Czerwoną i nielegalnie włączone do Związku Sowieckiego. Była to bezpośrednia konsekwencja paktu Hitler-Stalin z sierpnia 1939 r. oddającego we władanie ZSRR także Finlandię oraz część terytoriów Polski i Rumunii. Parlament Europejski, nasz Parlament, jako pierwsza organizacja międzynarodowa potępił w swej rezolucji ze stycznia 1983 r., czyli 27 lat temu, fakt okupacji krajów bałtyckich, i przypomniał, że nie została ona uznana przez większość krajów Europy oraz przez USA.
<P>
Pamiętajmy także o pierwszej rocznicy wyborów w Iranie, szczególnie, że panują tam ogromne represje. W ciągu minionego roku władze doprowadziły do 488 egzekucji i uwięzienia tysięcy ludzi. Wielu więźniów politycznych czeka kara śmierci, bo przypisano im role w zeszłorocznych demonstracjach. Parlament Europejski wyraża swoje najwyższe zaniepokojenie tą sytuacją, szczególnie w kontekście braku wolności słowa i prawa do gromadzenia się. Unia Europejska, szczególnie Parlament, stale sprzeciwia się karze śmierci, bez względu na okoliczności.
<P>
Dziś w Mediolanie odbywa się pogrzeb zamordowanego w Turcji przewodniczącego Konferencji Episkopatu tego kraju, biskupa Luigiego Padovese. Niestety jest to kolejne zabójstwo duchownego chrześcijańskiego w rejonie Środkowego Wschodu.
<P>
Podczas ostatniego weekendu w Lizbonie i w Madrycie reprezentowałem Parlament Europejski podczas obchodów 25-lecia akcesji Portugalii i Hiszpanii do Unii Europejskiej. Obydwa te kraje odniosły w Unii duży sukces i nie możemy o tym zapominać, mimo że dzisiaj obydwa te kraje są w przededniu trudnych reform gospodarczych. O tym rozmawialiśmy w czasie uroczystości.
<P>
Wczoraj byłem także w Luksemburgu, gdzie obchodziliśmy ćwierćwiecze podpisania porozumienia z Schengen. Można powiedzieć, że jest to jedno z najbardziej obywatelskich porozumień. Nasi obywatele doskonale to rozumieją. To porozumienie było wielkim bodźcem w kierunku budowy Unii Europejskiej obywateli.
<P>
W ostatnich dwóch tygodniach odbyłem oficjalne wizyty w Grecji i w Rumunii. Narodom tych krajów przekazałem wyrazy wsparcia i zapewniłem, że mogą liczyć na europejską solidarność. Mówiliśmy także o tym, że z solidarnością powinna się zawsze wiązać odpowiedzialność.
<P>
I wreszcie ostatnia informacja. W mijających dniach, w trzech krajach Unii Europejskiej: w Belgii, Holandii i w Słowacji odbyły się wolne wybory parlamentarne. Życzymy naszym koleżankom i kolegom z tych trzech krajów szybkiego wyboru rządów i liczymy także na owocną współpracę nowo wybranych koleżanek i kolegów z parlamentów narodowych z nami - z Parlamentem Europejskim. Jest to bardzo ważne dla realizacji naszej wspólnej idei - idei wspólnej Europy.
