<CHAPTER ID="005-02">
2. Wdrażanie w Unii Europejskiej dyrektywy 2003/9/WE dotyczącej warunków przyjmowania osób ubiegających się o azyl i uchodźców: wizyty Komisji Wolności Obywatelskich w latach 2005-2008 (
<P>
- Przed głosowaniem:
<SPEAKER ID="068" NAME="Martine Roure" LANGUAGE="FR">
Panie przewodniczący! Nie mogliśmy nad wymienionym sprawozdaniem przeprowadzić debaty na posiedzeniu plenarnym i dlatego uważam za konieczne zabranie dzisiaj głosu w imieniu Komisji.
<P>
Pracowaliśmy wszyscy razem i wyrażam uznanie sprawozdawcom pomocniczym za ich znakomitą pracę. Odwiedziliśmy aż 26 ośrodków zatrzymań w 10 państwach członkowskich UE i zauważyliśmy kilka kluczowych elementów. W niektórych ośrodkach stwierdziliśmy ewidentny stan zniszczenia i brak higieny oraz ujawniliśmy nierespektowanie ludzkiej godności. Stwierdziliśmy też, że dostęp do opieki zdrowotnej nie zawsze był możliwy oraz że nie wszędzie respektowano prawo dzieci do nauki.
<P>
Wzywamy do poszanowania jasnych, sprawiedliwych, skutecznych i proporcjonalnych procedur azylowych oraz wzywamy do wdrożenia stałego systemu wizyt i inspekcji w ośrodkach zatrzymań. Musimy poznać rzeczywiste warunki na miejscu i bronić prawa kontrolowania tych ośrodków - na co pozwalają podobne wizyty - oraz musimy tak czynić w celu podejmowania działań na rzecz zmiany opisanego stanu rzeczy.
<P>
Dziennikarze pytali mnie, dlaczego w swoim sprawozdaniu podsumowującym nie wymieniłam nazwy żadnego kraju. Odpowiedziałam im, że był to mój wybór, ponieważ ponosimy zbiorową odpowiedzialność za to, co dzieje się w ośrodkach zatrzymań w Europie, a celem omawianego sprawozdania nie jest ustalanie rankingu państw członkowskich.
<P>
Nie można zaprzestać wołania o solidarność europejską w zakresie azylu. Nie możemy pozostawić państw członkowskich w granicach Europy samym sobie w obliczu ogromnego napływu migracji. Powtarzam raz jeszcze: ponosimy odpowiedzialność zbiorową.
<P>
(Oklaski)
<SPEAKER ID="069" NAME="Przewodniczący">
Pani poseł Roure! Bardzo dziękuję. Jak widać, nawet obecni tutaj na posiedzeniu plenarnym najlepsi prawnicy lub ci, którzy siebie za takich uważają, nie wiedzą, że sprawozdawca ma prawo do dwuminutowego wystąpienia w przypadku, gdy sprawozdanie nie było omawiane podczas posiedzenia plenarnego. Dlatego pani poseł Roure takie prawo posiada, z niego skorzystała i każdy powinien to zaakceptować, ponieważ jest to określone w naszym regulaminie.
<P>
(Oklaski)
