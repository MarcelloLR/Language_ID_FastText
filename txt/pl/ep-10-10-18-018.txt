<CHAPTER ID="018">
Przyszłość europejskiej normalizacji (krótka prezentacja) 
<SPEAKER ID="210" NAME="Przewodniczący">
Kolejnym punktem porządku obrad jest sprawozdanie sporządzone przez Edvarda Kožušníka, w imieniu Komisji Rynku Wewnętrznego i Ochrony Konsumentów, w sprawie przyszłości europejskiej normalizacji.
<SPEAKER ID="211" NAME="Edvard Kožušník" LANGUAGE="CS">
Sprawozdanie, którym dzisiaj się zajmujemy, zostało przedstawione jako wstęp do pakietu normalizacyjnego będącego przedmiotem bieżących prac Komisji. Pakiet ten powinien zapewnić zmianę legislacyjną obowiązujących ram prawnych europejskiej normalizacji, których będziemy używać do celów określania zmian w obszarze normalizacji w nadchodzących dziesięcioleciach. W interesie Parlamentu leży zatem wykorzystanie przedmiotowego sprawozdania w celu przekazania Komisji i odpowiednim specjalistom naszej koncepcji dalszego rozwoju w obszarze normalizacji.
<P>
Forma europejskiego systemu normalizacyjnego stanowi klucz do pełnego wykorzystania możliwości rynku wewnętrznego, zwiększenia konkurencyjności europejskiej gospodarki oraz realizacji strategii Europa 2020. Poświęciliśmy zatem maksymalnie dużo uwagi temu tematowi w Komisji Rynku Wewnętrznego. Przeprowadziliśmy szeroko zakrojone rozmowy ze wszystkimi zainteresowanymi stronami, zarówno na szczeblu międzynarodowym, jak i europejskim oraz na szczeblu organizacji w poszczególnych państwach członkowskich. Poszukując najlepszej formy europejskiej normalizacji, uczyniliśmy, co w naszej mocy za pośrednictwem przedstawicieli małych i średnich przedsiębiorstw, konsumentów, osób niepełnosprawnych, podmiotów działających na rzecz ochrony środowiska oraz innych organizacji reprezentujących interesy różnych społeczności.
<P>
W trakcie rozmów nad przyszłą formą europejskiej normalizacji doszliśmy do wniosku, że projekt należy zweryfikować pod kątem mocnych stron obecnego systemu, stanowiących solidną podstawę do opracowywania dalszych planów. Nie możemy wprowadzać żadnych radykalnych zmian, które mogłyby osłabić podstawowe zalety obecnego systemu. Aby zapewnić efektywnie funkcjonujący europejski system normalizacyjny, należy koniecznie pomniejszyć rolę krajowych organizacji normalizacyjnych w obecnym procesie normalizacji, umacniając organizacje krajowe. Silne krajowe organizacje normalizacyjne, mogące skutecznie porozumiewać się nie tylko między sobą, ale też z innymi zainteresowanymi stronami, to podstawa zapewnienia stabilności europejskiego systemu normalizacyjnego.
<P>
W przyszłości musimy się też skoncentrować na większym zaangażowaniu zainteresowanych stron w sam proces normalizacji. Należy tak uczynić, aby mieć pewność, że pojawiające się normy są wynikiem szeroko pojętej zgody i dlatego w ostatecznym rozrachunku są bardziej reprezentatywne. Innym tematem poruszanym w trakcie tych długotrwałych dyskusji był łatwiejszy dostęp do norm. W szczególności chciałbym tu wspomnieć o procesie ustalania norm. Powinien on odpowiadać charakterowi odbiorców i użytkowników norm. Aby łatwiej można było egzekwować przestrzeganie norm, muszą one być bardziej zrozumiałe i łatwiejsze do zastosowania.
<P>
Przy coraz większej liberalizacji usług trzeba pomyśleć bardziej intensywnie o normalizacji w obszarze usług. Uważamy, że jest to obszar o zasadniczym znaczeniu dla urzeczywistnienia większej konkurencji w zakresie usług o wymiarze transgranicznym. Ustanowienie europejskich norm dla usług to sposób na delikatne zniesienie barier dla tych usług na rynku wewnętrznym. Zniesienie tych barier i zwiększenie konkurencji to z kolei sposób na zwiększenie przejrzystości i poprawę jakości europejskich usług oraz stymulowanie konkurencji, co idzie w parze z innowacjami. To właśnie innowacje i nowe technologie napędzają wzrost gospodarczy w okresie pokryzysowym. Wyzwaniem w obszarze europejskiej normalizacji jest zapewnienie ścisłej współpracy między twórcami norm, innowatorami, naukowcami i badaczami. Bez silnego zaangażowania tych wszystkich czterech grup w proces ustanawiania norm Europa będzie miała trudności z normalizacją swojej wiedzy w zakresie gospodarki niskoemisyjnej, samochodów elektrycznych, nanotechnologii oraz TIK. Możliwość przetworzenia wyników badań naukowych i rozwoju w proces ustanawiania norm ostatecznie zdecyduje, czy europejski system normalizacji będzie nadal odgrywał kluczową rolę w zglobalizowanym świecie.
<P>
W tym momencie chciałbym podziękować wszystkim moim kolegom i koleżankom z komisji oraz z partnerskiej Komisji Przemysłu, Badań Naukowych i Energii, którzy czynnie zaangażowali się w sporządzenie tego sprawozdania. Szczególnie chciałbym podkreślić, że zdołaliśmy uzyskać wspólną zgodę wszystkich grup politycznych co do ostatecznej wersji tego sprawozdania.
<SPEAKER ID="212" NAME="Lara Comi" AFFILIATION="PPE">
(IT) Panie przewodniczący, szanowni państwo! Przede wszystkim chcę wyrazić zadowolenie z pracy wykonanej przez sprawozdawcę i kontrsprawozdawców, z którymi zdołaliśmy wypracować dobrą równowagę wśród różnych stanowisk politycznych. Przedmiotowe sprawozdanie zawiera głośne i wyraźne przesłanie dla Komisji Europejskiej oraz ważne wytyczne dla przeglądu, którego ma ona niebawem dokonać.
<P>
Ustaliliśmy, że obecny system funkcjonuje dobrze i nie wymaga radykalnych zmian. Proponowane przez nas udoskonalenia nie szkodzą obecnym zasadom, na których oparty jest system, czy raczej zasadzie delegacji krajowej oraz jej prywatnemu i dobrowolnemu charakterowi. Abstrahując od tego, aktywniejsze zaangażowanie opinii publicznej i jej wkład w tworzenie nowych norm ma zasadnicze znaczenie w kategoriach interesu publicznego. Uważam, że małe i średnie przedsiębiorstwa odgrywają ważną i odpowiednią rolę w procesie normalizacji.
<P>
Przedmiotowe sprawozdanie to zaledwie początek; w nadchodzących miesiącach będziemy kontynuowali prace mające na celu zapewnienie, aby europejska normalizacja zaspokajała gospodarcze i społeczne potrzeby Europy.
<SPEAKER ID="213" NAME="Zigmantas Balčytis" AFFILIATION="S&amp;D">
(LT) Chciałbym pogratulować mojemu koledze przygotowania tego ważnego sprawozdania. Normalizacja ma szczególnie duże znaczenie dla urzeczywistnienia wspólnego rynku wewnętrznego, zapewnienia konkurencji przedsiębiorstw na szczeblu Unii Europejskiej i poszczególnych państw członkowskich oraz dla wyeliminowania przeszkód w handlu. Popieram inicjatywę Komisji w zakresie przygotowania pakietu normalizacyjnego i miejmy nadzieję, że będzie on dostatecznie wszechstronny oraz ułatwi wyeliminowanie obecnych rozbieżności, które uniemożliwiają nam zapewnienie bezpieczeństwa produktów i skutkują różnymi poziomami ochrony konsumentów w poszczególnych państwach członkowskich. Ustanowienie jednolitych norm na szczeblu europejskim jest szczególnie ważne w dziedzinie szybko rozwijających się technologii i innowacji. Aby zapewnić nie tylko konkurencyjność Unii Europejskiej, ale też właściwą ochronę zdrowia naszych obywateli i bezpieczeństwo produktów sprzedawanych na rynku, jednolite normy muszą być ważne i stosowane we wszystkich państwach członkowskich.
<SPEAKER ID="214" NAME="Jaroslav Paška" AFFILIATION="EFD">
(SK) Europejski system normalizacji wchodzi w zakres systemu międzynarodowego, który obejmuje jednolite i powszechnie stosowane regulacje oraz normy stosowane w sektorze produkcji na całym świecie.
<P>
Mając na uwadze, że postęp społeczny skutkuje większą wiedzą, zmianą technologii, organizacji oraz sposobu życia, normalizacja jako szczególna dziedzina określania powszechnie stosowanych regulacji musi również być przedsięwzięciem aktywnym i otwartym na postęp. Jeżeli Unia Europejska chce posiadać prawdziwie rozwiniętą gospodarkę, nie może unikać znacznego zintensyfikowania działalności w dziedzinie opracowywania nowych norm, które ułatwią wprowadzanie na rynek nowych naukowych oraz technologicznych wynalazków. Z tego punktu widzenia uważam, że nadszedł najwyższy czas, aby uaktualnić mechanizmy europejskiej normalizacji, oparte obecnie w większości na krajowych tradycjach i miejscach pracy. Takie dzisiejsze mechanizmy muszą być jednak bardziej uproszczone i skuteczniejsze.
<SPEAKER ID="215" NAME="Csanád Szegedi" AFFILIATION="NI">
(HU) Panie i panowie! Jako przedstawicieli partii Jobbik często określa się nas mianem eurosceptyków, z czym faktycznie się zgadzamy. Jesteśmy eurosceptykami, ale to nie oznacza, że nie opowiadamy się za współpracą państw członkowskich UE. To oczywiste, że sprzeciwiamy się zasadzie "zjednoczonych państw europejskich” i jesteśmy zwolennikami Europy narodów, jednak normalizacja to temat, co do którego zazwyczaj się zgadzamy i możemy ją poprzeć. Przylgnęła wszakże do nas opinia, że zawsze protestujemy i jesteśmy wszystkiemu przeciwni. Normalizacja to jednak dziedzina, w której my również chcielibyśmy udoskonaleń i którą popieramy. Chciałbym zwrócić się też do wszystkich państw członkowskich o poparcie normalizacji, a do koleżanek i kolegów posłów apeluję o poparcie przedmiotowego sprawozdania pana posła Kožušníka. Jest to coś, z czym możemy na obecną chwilę się zgodzić.
<SPEAKER ID="216" NAME="Elena Băsescu" AFFILIATION="PPE">
(RO) Przyjęcie europejskich norm może stanowić znaczny wkład w ułatwienie MŚP dostępu do jednolitego rynku oraz umocnienie ich pozycji na tym rynku. Mając to na uwadze, MŚP potrzebują prostych, znormalizowanych produktów kredytowych, które ułatwią szybkie zaciąganie pożyczek przy minimalnej ilości dokumentów i uproszczonej analizie finansowej. Europejski system normalizacji musi stymulować i wspierać innowacje oraz zapewniać wspólną podstawę bardziej złożonego podejścia do normalizacji. Uważam też, że przydałoby się regularnie stosować na szczeblu europejskim zasadę pomocniczości i proporcjonalności. Pomogłoby to ugruntować podstawową zasadę "najpierw myśl na małą skalę” w ramach porządku publicznego na rzecz MŚP. W tym kontekście chciałabym wspomnieć, że ostatnio w Rumunii wydano rozporządzenie w sprawie środków wykonawczych na rzecz jednolitego egzekwowania prawodawstwa UE, harmonizujące warunki wprowadzania produktów do obrotu.
<SPEAKER ID="217" NAME="Zuzana Roithová" AFFILIATION="PPE">
(CS) Przedmiotowe sprawozdanie jeszcze bardziej zachęci Komisję do uważnej kontynuacji prac nad harmonizacją norm na rynku wewnętrznym. W czasach coraz większej liberalizacji globalnego handlu jest to dla nas sposób na zapewnienie obywatelom europejskim ochrony przed produktami niskiej jakości i niebezpiecznymi, zwłaszcza tymi sprowadzanymi z krajów azjatyckich. Dziękuję koleżankom i kolegom z Komisji za poparcie mojego projektu, który daje zielone światło dla ustanowienia norm zapewniających bezpieczeństwo dziecięcego obuwia. Czas najwyższy przystąpić do działania, ponieważ dzisiejsze pokolenie dzieci ma wady ortopedyczne za sprawą tanich, ale niebezpiecznych dla zdrowia chińskich butów.
<P>
To bardzo frapujące, że mamy europejskie prawodawstwo na rzecz bezpiecznych zabawek, z którymi dziecko styka się na krótko, a nie mamy odpowiednich norm dla butów i kapci, które dzieci noszą przez cały dzień. Mam nadzieję, że Komisja zareaguje na ten apel, który nie jest pierwszy, i podejmie właściwe działania. W moim odczuciu to wstyd, że przemysłowe lobby z Niemiec i Francji odniosło zwycięstwo i że w komisjach do spraw międzynarodowych norm Unia Europejska nie przemówi jednym głosem, ale będzie się wypowiadała w dwudziestu siedmiu językach.
<SPEAKER ID="218" NAME="Mitro Repo" AFFILIATION="S&amp;D">
(FI) Panie przewodniczący! Gratuluję wspaniałego sprawozdania. Stanowi ono dobrą podstawę dalszych prac. Przejrzystość i demokracja to najważniejsze zasady w procesie ustalania norm, tak jak ważne jest też większe uczestnictwo słabszych zainteresowanych stron, konsumentów oraz organizacji działających na rzecz ochrony środowiska. Nie można pozwolić, aby normalizacja stała się zwykłym polem bitwy dla wielkich przedsiębiorstw.
<P>
Cieszę się, że w sprawozdaniu wskazano zasadę właściwej reprezentacji, która nakazuje odpowiednie uwzględnienie stanowisk wszystkich zainteresowanych stron. Ważna jest również silniejsza reprezentacja podmiotów społecznych. Uważam, że można by ją zapewnić, dając im prawo do głosowania w komisjach technicznych. Trzeba też stworzyć drugą linię produkcyjną. Mam nadzieję, że Komisja zwróci najwyższą uwagę na te fakty.
<SPEAKER ID="219" NAME="Maria Damanaki">
komisarz. - Panie przewodniczący! Pragnę pogratulować sprawozdawcy tego wszechstronnego sprawozdania, które zyskało ogólne poparcie. Chciałabym również podziękować posłankom i posłom, którzy zostali tu tak długo, aby pomóc przewodniczącemu wywiązać się z jego obowiązków oraz przedstawić w drodze debaty bardzo konstruktywne uwagi i pomysły.
<P>
Przedmiotowe sprawozdanie stanowi wartościowy wkład w debatę zapoczątkowaną jakiś czas temu przez Komisję Europejską. Zwraca się w nim uwagę na przyszłość systemu normalizacji w Europie: podstawowego elementu w procesie urzeczywistniania rynku wewnętrznego i zwiększania konkurencyjności europejskich przedsiębiorstw, jak też ważnego narzędzia służącego stymulowaniu innowacji.
<P>
Jak już państwo wspomnieli, w kolejnym dziesięcioleciu trzeba będzie dostosować europejską normalizację do nowych wyzwań energetycznych, środowiskowych i społecznych. Do wyzwań tych należy pojawianie się nowych potęg gospodarczych, rozwój technologii, zmiana klimatu, zarządzanie emisjami dwutlenku węgla oraz energie odnawialne. To niektóre z nowych czynników, z którymi musimy się zmierzyć.
<P>
Podzielamy pogląd sprawozdawcy, że możemy się oprzeć na obecnym systemie. Stanowi on solidną podstawę dalszego rozwoju. Są jednak obszary, które należy udoskonalić. W sprawozdaniu przedstawiono szereg propozycji mających na celu udoskonalenie systemu z zachowaniem jego obecnych granic. Komisja z zadowoleniem przyjmuje uwydatnienie znaczenia zasady delegacji krajowej. Jednocześnie w sprawozdaniu zwraca się uwagę na negatywne konsekwencje tej zasady, a mianowicie na brak udziału podmiotów społecznych reprezentujących w procesie ustalania norm interesy ogółu w zakresie zdrowia i bezpieczeństwa, ochrony konsumentów i środowiska. Udział podmiotów społecznych ma ogromne znaczenie, gdyż przydaje całemu systemowi znacznej mocy prawnej i wiarygodności oraz poprawia jakość konsensusu. Komisja zbada praktyczne sposoby zapewnienia efektywnego udziału europejskich organizacji normalizacyjnych na rzecz organizacji reprezentujących podmioty społeczne oraz bardziej wyważonego uczestnictwa zainteresowanych stron w procesie ustalania norm.
<P>
Komisja podziela opinię, że co się tyczy podstawowej roli zasady delegacji krajowej w odniesieniu do CENELEC, krajowe organy normalizacyjne są głównymi graczami w europejskim modelu normalizacyjnym. Wszystkie krajowe organy normalizacyjne muszą zatem mieć możliwość zapewnienia mocnej platformy na rzecz budowania konsensusu. W sprawozdaniu zwrócono uwagę na znaczne różnice między tymi organami w kategoriach zasobów, technicznej wiedzy fachowej oraz zaangażowania zainteresowanych stron w proces normalizacyjny. Aspekty te wymagają udoskonalenia na szczeblu państw członkowskich.
<P>
Chociaż problemu dostępu do norm nie należy ograniczać do ceny tych norm, Komisja popiera jednak wezwanie krajowych organów normalizacyjnych do obniżenia kosztów za sprawą specjalnych stawek, w drodze oferowania pakietów norm po obniżonych cenach, jak też do zbadania sposobów poprawy dostępu do nich, zwłaszcza dla MŚP.
<P>
Europejska normalizacja ma ogromny potencjał do wspierania prawodawstwa w obszarze porządku publicznego. Doceniamy, że w sprawozdaniu doceniono ten potencjał i uwydatniono konieczność ukierunkowania się na opracowanie norm w nowych dziedzinach, takich jak usługi. Jak zaznaczono w sprawozdaniu, nowy europejski model musi mieć wkład w europejskie innowacje i zrównoważony rozwój.
<P>
Na koniec chciałabym podziękować wszystkim, którzy zaangażowali się w prace nad tym bardzo przydatnym i inspirującym sprawozdaniem.
<SPEAKER ID="220" NAME="Przewodniczący">
Zamykam debatę.
<P>
Głosowanie odbędzie się w czwartek, 21 października 2010 r. o godz. 12:00.
