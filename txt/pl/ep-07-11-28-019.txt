<CHAPTER ID="019">
Koordynacja niektórych przepisów państw członkowskich dotyczących telewizyjnej działalności transmisyjnej (debata)
<SPEAKER ID="164" NAME="Przewodniczący">
Następnym punktem porządku obrad jest zalecenie do drugiego czytania, w imieniu Komisji Kultury i Edukacji, w sprawie koordynacji niektórych przepisów ustawowych, wykonawczych i administracyjnych państw członkowskich, dotyczących wykonywania telewizyjnej działalności transmisyjnej (10076/6/2007 - C6-0352/2007 - (sprawozdawczyni: pani poseł Hieronymi).
<SPEAKER ID="165" NAME="Ruth Hieronymi">
sprawozdawczyni. - (DE) Panie przewodniczący, pani komisarz, panie i panowie! W dniu dzisiejszym debatujemy nad wcześniej wynegocjowanym wspólnym stanowiskiem Parlamentu i Rady dotyczącym zmiany dyrektywy w sprawie wykonywania telewizyjnej działalności transmisyjnej. Możemy uznać to za wielki, wspólny sukces Parlamentu, Rady i Komisji, dlatego rozpocznę od gorącego podziękowania moim parlamentarnym kolegom i koleżankom ze wszystkich grup politycznych i wszystkich komisji w to zaangażowanych, szczególnie sprawozdawcom pomocniczym z Komisji Kultury i Edukacji, Henriemu Weberowi, Ignasiemu Guardansowi Cambó i Heldze Trüpel. Włożyli oni wiele pracy, abyśmy mogli osiągnąć sukces i przedstawić dziś wspólny rezultat.
<P>
Moje podziękowania kieruję również do pani komisarz Reding - Komisarz roku 2007, gratulacje! - który zgłosił wniosek dotyczący zmiany dyrektywy z ogromną stanowczością i gotowością do współpracy, a następnie pracował z nami nad tą zmianą.
<P>
Chciałabym także podziękować Radzie, szczególnie prezydencji niemieckiej, pod której przewodnictwem osiągnięcie wspólnego stanowiska okazało się możliwe oraz obecnej prezydencji portugalskiej, która tego stanowiska niezłomnie broniła, umożliwiając dzisiejszą debatę i jutrzejsze głosowanie.
<P>
"Telewizja bez granic” jest elementem niezbędnym dla zapewnienia wolności informacji i pluralizmu mediów w Europie. W związku z powyższym, z ogromnym zadowoleniem przyjmujemy fakt, że byliśmy w stanie na czas uaktualnić przedmiotową dyrektywę. Kierując się zasadą kraju pochodzenia, osiągnęliśmy wspólne cele dotyczące tradycyjnych i nowych form transmisji telewizyjnej, niezależnie od platformy. W przypadku telewizji tradycyjnej, chodzi głównie o krótkie relacje informacyjne, zapewnienie lepszego dostępu do usług audiowizualnych osobom niepełnosprawnym, większą kontrolę reklamy adresowanej do dzieci oraz niezależny, krajowy organ regulacyjny.
<P>
Jednakże poprawiliśmy także finansowe podstawy handlowych przekazów audiowizualnych, nie poprzez zwiększenie czasu reklamowego, który stale wynosi maksymalnie 12 minut na godzinę, ale poprzez wprowadzenie bardziej elastycznych przepisów. Podjęliśmy się trudnego zadania dopuszczenia lokowania produktu, aby prywatni nadawcy programów telewizyjnych, konkurując z witryną internetową Google i innymi rywalami, mogły oferować w przyszłości swoje usługi na zasadzie swobodnej transmisji. To właśnie Parlament Europejski swoją pracą doprowadził do osiągnięcia stosownych dyrektyw dotyczących przejrzystości w tej dziedzinie.
<P>
W przypadku nowoczesnej telewizji internetowej, po jutrzejszym podjęciu decyzji, a następnie jej wdrożeniu na poziomie krajowym, będzie obowiązywać zasada, zgodnie z którą telewizja pozostanie produktem ekonomicznym i kulturalnym, niezależnie od wykorzystanej technologii. To jest model europejski, którego wprowadzenie zabezpieczyliśmy przedmiotową dyrektywą w sprawie medialnych usług audiowizualnych, bo tak będzie się ona nazywała w przyszłości. Telewizja internetowa i telewizja mobilna także powinny mieć przyszłość w Europie, nie tylko jako produkt ekonomiczny, ale także jako podstawowa gwarancja wolności informacji i pluralizmu mediów.
<P>
Dlatego tak ważne jest wprowadzenie tej zmodernizowanej dyrektywy we właściwym czasie. "We właściwym czasie” oznacza, że negocjacje w sprawie pakietu usług telekomunikacyjnych, które właśnie się rozpoczęły, jak również obrady na temat treści internetowych, mogą mieć miejsce na tle jasno określonych ram prawnych dotyczących tradycyjnych i nowoczesnych medialnych usług audiowizualnych.
<P>
Dlatego proszę państwa o poparcie podczas jutrzejszego głosowania, abyśmy zapewnili sobie przeważającą większość, która opowie się za postępem w naszej europejskiej polityce medialnej.
<SPEAKER ID="166" NAME="Viviane Reding">
komisarz. - (FR) Panie przewodniczący! Zawsze powodem ogromnej satysfakcji dla matki jest, gdy widzi, że dziecko, które wydała na świat, wyrosło na inteligentnego, pełnego życia nastolatka. Tak właśnie ja czuję się dziś, jeśli chodzi o naszą dyrektywę w sprawie medialnych usług audiowizualnych "bez granic”, mam poczucie satysfakcji i dumy, którym chcę podzielić się z matką chrzestną mojego dziecka, naszą znakomitą sprawozdawczynią, panią poseł Ruth Hieronymi.
<P>
Jest wiele sposobów na wypróbowanie inteligencji dziecka. Pani poseł Hieronymi wymieniła je: dostosowanie zakresu do przyszłych środków audiowizualnych na żądanie, jak np. VOD (wideo na żądanie); ugruntowanie zasady kraju pochodzenia, a tym samym utrwalenie swobody przepływu nadawania programów telewizyjnych, ponadto inteligentna współpraca i procedura zapobiegania potencjalnym konfliktom lub ich rozstrzygania w drodze dialogu; równowaga pomiędzy poszanowaniem klienta a większą swobodą w naszej działalności; rozszerzenie prawa do informacji o nowe przepisy dotyczące dostępu do krótkich relacji informujących o najważniejszych wydarzeniach. Sądzę, że te wszystkie nowe cechy, a będzie ich jeszcze więcej, udowodnią, że w dyrektywie w inteligentny sposób zachowano równowagę pomiędzy odnową a poszanowaniem wartości.
<P>
Na dowód przydatności przedmiotowej dyrektywy pragnę wymienić upowszechnianie różnorodności kulturowej w dziedzinie transmisji cyfrowej, przyjęcie nowych technik reklamy, wreszcie ustanowione ramy prawnej dla lokowania produktu, potraktowanie z należytą uwagą kwestii zapewnienia dostępu do środków audiowizualnych osobom niedosłyszącym lub niedowidzącym; oraz zaufanie pokładane w branży, którego dowodem są ustalenia o stosowaniu dyrektywy na zasadzie samoregulacji lub współregulacji.
<P>
Parlament odegrał bardzo ważną rolę w doprowadzeniu tego dziecka do dojrzałości, za co pragnę wyrazić głęboką wdzięczność. Jest to kolejny przykład wspaniałej współpracy między trzema naszymi instytucjami. Doprowadziły one do skutecznego ukończenia prac nad prawodawstwem, które będzie stanowić podstawę dla kultury i funkcjonowania branży audiowizualnej w przyszłości.
<P>
Nadszedł czas, by pisklę wyfrunęło z gniazda i rozpostarło swoje skrzydła jako dorosły ptak. W przypadku dyrektywy wspólnotowej, oznacza to jej transpozycję przez państwa członkowskie. Przy zachowaniu zgodności z polityką UE mam nadzieję, że na tym etapie dziecko nie stanie się zbyt otyłe. Byłoby to nad wyraz paradoksalne, gdyż w nowej dyrektywie wzywamy branżę do opracowania kodeksu dobrego postępowania w zakresie reklamy adresowanej do dzieci, która prowadzi do otyłości. W związku z powyższym mam nadzieję, że, o ile to możliwe, państwa członkowskie powstrzymają się od dodawania zobowiązań krajowych ze szkodą dla branży audiowizualnej.
<P>
Jestem absolutnie pewna, że tekst, który zostanie państwu przedstawiony do zatwierdzenia w dniu jutrzejszym, zapewni autentyczną pewność prawną w branży, kultywując jednocześnie nasze wartości społeczne i kulturowe. Mając takie ramy prawne, UE wyprzedza inne kontynenty pod względem legislacyjnym. Myślę, że możemy być z tego dumni. Ponadto pomagamy naszym branżom pod względem rozwoju twórczości. Wnosimy swój wkład w tworzenie jak najlepszego systemu finansowania produkcji naszych filmów i pomagamy w uzyskaniu przez Europejczyków dostępu do ofert bezpłatnego korzystania z pakietu premium w ramach bezpłatnych sieci telewizyjnych: dlatego dzisiejszego wieczora, wraz z państwem i dzięki państwu, mam poczucie, że nasza misja została spełniona.
<SPEAKER ID="167" NAME="Gunnar Hökmark">
w imieniu grupy PPE-DE. - (SV) Panie przewodniczący! Przede wszystkim pragnę pogratulować i podziękować naszemu sprawozdawcy, jak również pani komisarz, za pracę nad tym tematem. Jest wiele różnych i zdecydowanych poglądów w tej kwestii, mimo to udało nam się stworzyć wniosek, nad którym dyskutujemy tu dzisiejszego wieczora. Wniosek ten wskazuje drogę ku telewizji europejskiej.
<P>
Jest kilka spraw, które moim zdaniem należy podkreślić. Między innymi, ustanowiliśmy zasadę legislacji kraju pochodzenia, która oznacza lepszą i silniejszą podstawę dla różnorodności, ale także dla wspólnej telewizji europejskiej oraz - co jest ważne - lepszych warunków dla europejskiej branży filmowej, które ściśle się z tym wiążą. Oznacza to także szerszy zakres dla funkcjonowania bezpłatnych mediów.
<P>
Oczywiście, pewne elementy można by jeszcze bardziej udoskonalić. Osobiście uważam, że byłoby dobrze, gdybyśmy byli bardziej otwarci w kwestii czasu reklamowego, ale dyrektywa zapewnia w tym zakresie większą elastyczność. Myślę, że na jedno wychodzi, gdyż wniosek w sprawie lokowania produktu także przyczynia się w tym zakresie do poprawy. Dlatego też mamy powód, aby cieszyć się z poczynionych postępów.
<P>
Chcę powiedzieć jeszcze coś na temat przyszłości, gdyż ta legislacja jest oparta w bardzo dużej mierze na istnieniu różnicy pomiędzy tym, co nazywamy linearnymi i nielinearnymi usługami medialnymi. Myślę, że w przyszłości ta różnica będzie odgrywać coraz mniejszą rolę. Już teraz wyraźnie widać, że nie jest ona aż tak wielka lub tak istotna. Moim zdaniem należy śledzić trendy w tym zakresie, abyśmy nie stanęli w obliczu sytuacji, w której media świadczące usługi telewizji tradycyjnej znajdą się na mniej korzystnej pozycji niż te, które nadają w sposób nielinearny, drogą internetową lub innymi środkami, gdyż długoterminowo może to zniweczyć nasze szanse w kontekście globalnym. Jeszcze raz pragnę podziękować sprawozdawcy i podkreślić, że zrobiliśmy krok naprzód.
<SPEAKER ID="168" NAME="Catherine Trautmann">
w imieniu grupy PSE. - (FR) Panie przewodniczący, pani komisarz, panie i panowie! Pragnę rozpocząć od zacytowania mojego kolegi, pana posła Henriego Webera. Dla Grupy Socjalistycznej ten tekst jest możliwym do przyjęcia kompromisem. Podczas negocjacji udało nam się dodać pewne wartościowe postanowienia, których celem jest zachowanie europejskiego modelu usług audiowizualnych. Chciałabym podziękować naszej sprawozdawczyni, pani poseł Hieronymi, za jej determinację, cierpliwość, a także szczególnie otwartego i pozytywnego ducha kompromisu.
<P>
Niektóre kwestie dotyczące rewolucji cyfrowej w kontekście gospodarki opartej na wiedzy sprawiły, że przegląd tej dyrektywy okazał się konieczny. Przepisy zostały rozszerzone, w odpowiedni sposób, na nowe usługi audiowizualne. Zagwarantowano ochronę małoletnich oraz ochronę obywateli UE przed wszelkimi formami dyskryminacji. Te nowe usługi pomogą w finansowaniu filmów i europejskich usług audiowizualnych. Pewien procent od obrotu zostanie przekazany na rachunki pomocnicze. Poza tym europejskie produkcje filmowe będą wyeksponowane w katalogach on-line. Pluralizm w mediach stał się obecnie oficjalnym wymogiem. Zwiększono rolę organów regulacyjnych. Zaleca się usilnie, aby państwa członkowskie przyjęły przepisy dotyczące dostępności usług dla wszystkich obywateli.
<P>
Jeśli chodzi o reklamę, Grupa Socjalistyczna chciała utrzymać zasady przewidziane w obecnej dyrektywie. Przy reklamie ograniczonej do 20% na godzinę, przerwa między dwoma spotami reklamowymi wynosi obecnie 30 minut, podczas gdy my chcieliśmy utrzymać 45 minut w przypadku spotów europejskich. Mimo to jesteśmy zadowoleni z zakazu przerywania przez reklamę filmów dokumentalnych, programów informacyjnych i programów dla dzieci. Niemniej jednak, państwa członkowskie mają prawo dopuścić ten rodzaj reklamy w filmach i serialach telewizyjnych, lekkich programach rozrywkowych i programach sportowych. W tym przypadku obowiązują ścisłe ograniczenia dotyczące lokowania produktu, aby zapobiec nadawaniu treści o charakterze obelżywym lub perwersyjnym.
<P>
A zatem, znaleźliśmy równowagę pomiędzy wolnością słowa, przepływem informacji, publicznym dostępem do nowych usług, takich jak VOD (wideo na życzenie) i treściami o wartości kulturowej i ekonomicznej. Nacisk na jakość pozwoli produkcji europejskiej na wzmocnienie swojej pozycji. Jest to jeden z najważniejszych efektów przedmiotowej dyrektywy.
<SPEAKER ID="169" NAME="Ignasi Guardans Cambó" LANGUAGE="FR">
Panie przewodniczący! Czuję, że osiągnęliśmy kres bardzo długiej podróży. Zajęło nam to wiele czasu i wymagało wysiłku wielu osób, wielu posłów i ekspertów, nawet osób, które z zainteresowaniem śledziły tę debatę na zewnątrz Izby, gdyż była ona dla nich tak bardzo ważna. Wszyscy powinniśmy mieć duże poczucie zadowolenia z samych siebie, ponieważ jutro, o ile nic nieprzewidzianego nie stanie na przeszkodzie, tekst będący rezultatem tych wszystkich negocjacji i debat zostanie jednomyślnie przyjęty, być może nawet bez głosowania, co będzie prawdziwym sprawdzianem tego, że taki tekst może zostać przyjęty przez aklamację.
<P>
W związku z tym nadszedł czas, by pogratulować pani poseł Hieronymi oraz innym sprawozdawcom pomocniczym, lecz szczególnie pani Hieronymi i muszę przyznać, także pani komisarz. Pani komisarz mówi, że czuje, że misja została wypełniona. Ona ma rację. Ona naprawdę ma prawo tak się dzisiaj czuć.
<P>
Znaczy to, że przyjmiemy bardzo jasne ramy prawne określające jasne przepisy, dzięki którym inwestycje w środki audiowizualne staną się pewniejsze i bezpieczniejsze. Przepisy te obejmą swoim zakresem nowe media cyfrowe i powiązane z nimi środki. Będą uwzględniać wszystkie aspekty wymagane dla ochrony konsumentów i małoletnich. Jednocześnie, nie będą one pokrywać się z obecnie obowiązującymi postanowieniami ani nie będą służyć wyłącznie ich wzmocnieniu, gdyż środki są nowe i reakcja ze strony prawa także musi być nowa.
<P>
Nowe przepisy ewidentnie przewidują większą elastyczność w dziedzinie reklamy. Zdajemy sobie z tego sprawę. Przedyskutowaliśmy je i udzieliliśmy im poparcia. W zasadzie to właśnie moja grupa pracowała najciężej, aby ten tekst ostatecznie został zatwierdzony, gdyż nie pozbawiliśmy europejskiego modelu audiowizualnego jego naturalnego charakteru. Nigdy nie posunęliśmy się aż tak daleko, ale wiemy - i powinniśmy to powiedzieć głośno, gdyż poparliśmy także lokowanie produktu i uczyniliśmy to z pełną świadomością - że jeśli chcemy bezpłatnej telewizji dla widzów, choć ona nigdy nie jest bezpłatna, i jeśli nie chcemy, aby ten rodzaj bezpłatnej telewizji był opłacany wyłącznie z podatków i funduszy publicznych, musimy ustanowić środki finansowania w warunkach konkurencji. W takim a nie innym kontekście zatwierdziliśmy lokowanie produktu. Określiliśmy bardzo jasne i przejrzyste zasady, w jaki sposób i w jakich przypadkach należy je stosować.
<P>
Teraz nadszedł czas, aby ustalić sposoby i środki wdrożenia dyrektywy. W tym momencie chciałbym prosić Komisję, aby ponownie przejęła swoje obowiązki. To prawda, że pisklę wyfrunęło z gniazda, ale niezupełnie. Wdrożenie należy bardzo ściśle monitorować, a w szczególności, pani komisarz, należy zrobić coś w odniesieniu do jednego aspektu, który budzi moje poważne zaniepokojenie. Myślę, że w niektórych państwach członkowskich panuje ogólne poczucie, że w chwili obecnej brakuje uregulowań dla telewizji europejskiej na okres przejściowy, do czasu wdrożenia dyrektywy. Moglibyśmy powiedzieć, że zapanowało bezprawie. Jednak nie jest to prawda. W dyrektywie w sprawie telewizji bez granic, która nadal obowiązuje, ustanowiono przepisy dotyczące reklamy, a więc co należy, a czego nie należy robić. Panuje ogólne poczucie, że do czasu wprowadzenia w życie nowych uregulowań tzn. nowej dyrektywy w państwach członkowskich, obecnie obowiązujące przepisy nie mają zastosowania. Pani komisarz! Obowiązkiem pani i Komisji jest wyjaśnienie, że taki sposób postrzegania jest nieprawidłowy. Nie należy patrzeć w ten sposób na tę sytuację.
<SPEAKER ID="170" NAME="Zdzisław Zbigniew Podkański">
w imieniu grupy UEN. - Panie Przewodniczący! Celem zmian dyrektywy Parlamentu Europejskiego i Rady w sprawie koordynacji przepisów ustawowych, wykonawczych i administracyjnych państw członkowskich, dotyczących wykonywania telewizyjnej działalności transmisyjnej jest zapewnienie, żeby dostawcy medialnych usług audiowizualnych na żądanie w państwach członkowskich mogli w pełni korzystać z zalet rynku wewnętrznego dzięki zastosowaniu zasady regulacji według kraju pochodzenia.
<P>
Zmiana dyrektywy daje otwarcie obecnych przepisów Unii Europejskiej na najnowszy postęp technologiczny. We wniosku Komisji Europejskiej istnieje zróżnicowanie na usługi linearne, czyli transmisję poprzez tradycyjną telewizję, internet lub telewizje komórkowe, które stale przesyłają do widza treści zgodnie ze stałym programem, i usługi nielinearne podobne do telewizji, a odbierane z sieci na żądanie.
<P>
Utrzymywanie dyrektywy "Telewizja bez granic” w obecnym kształcie pogłębiałoby nieuzasadnione różnice w regulacyjnym traktowaniu różnych form dystrybucji identycznych lub podobnych treści medialnych. Obecne przepisy dotyczące telewizji powinny nadal obowiązywać dla usług linearnych zaś dla nielinearnych należy określić przepisy minimalne, podstawowe, na przykład dotyczące ochrony małoletnich, zakazu podżegania do nienawiści na tle rasowym, czy zapobieganiu kryptoreklamie. Proponowana zmiana uwzględnia te warunki, dlatego grupa polityczna UEN będzie głosowała za przyjęciem wniosku.
<SPEAKER ID="171" NAME="Helga Trüpel">
w imieniu grupy Verts/ALE. - (DE) Panie przewodniczący! Podczas naszych wznowionych obrad nad nową wersją dyrektywy dotyczącej prowadzenia działalności w zakresie nadawania programów telewizyjnych, która odtąd znana będzie jako "dyrektywa w sprawie medialnych usług audiowizualnych”, stale prowadziliśmy także debatę na temat polityki kulturalnej, dotyczącej różnorodności kulturowej i utrzymania jakości programów telewizyjnych. Wraz z podjęciem ostatecznej decyzji przez Parlament proces legislacyjny tak naprawdę dopiero się zaczyna, dlatego już teraz wybiegamy myślą w przyszłość.
<P>
Nalegam, aby państwa członkowskie zastosowały zasadę pomocniczości zapisaną w dyrektywie i w pełni wykorzystały przestrzeń, jaką ona daje dla większej różnorodności kulturowej i medialnej. Dotyczy to szczególnie zwiększenia praw niezależnych producentów, udziału usług nielinearnych, takich jak wideo na żądanie, we wspieraniu produkcji europejskiej i ograniczenie zakresu lokowania produktu. Publiczne nadawanie w Europie powinno się obejść bez lokowania produktu.
<P>
Przez cały okres pracy nad nową wersją dyrektywy spieraliśmy się w kwestiach o fundamentalnym znaczeniu. Głównie co do tego, w jakim stopniu chcemy liberalizacji rynku i w jakich aspektach konkretnie chcemy go uregulować. Z punktu widzenia Grupy Zielonych, spór ten został rozstrzygnięty na korzyść liberalizacji bardziej ukierunkowanej na rynek, zwłaszcza reklamy. Dlatego też nasza grupa nie poprze nowej wersji dyrektywy podczas jutrzejszego głosowania. Liczne nowe możliwości nadawania jeszcze większej ilości reklam - w programach sportowych, serialach lub filmach fabularnych - doprowadzą do utraty jakości mediów europejskich. W związku z powyższym, publiczne nadawanie będzie odgrywać jeszcze ważniejszą rolę w przyszłości. Dlatego krajowi ustawodawcy muszą umożliwić telewizji publicznej, w jak najszerszym zakresie, pełnienie swojej roli polegającej na informowaniu i edukowaniu, także poprzez nowe media, jak telewizja mobilna lub internetowa. Dlatego też jeśli w przyszłości przekazy audiowizualne mają docierać do odbiorców w większym stopniu przez telefony komórkowe lub Internet, musimy ustanowić odpowiednie ramy na poziomie europejskim, także rozpatrując nową wersję dyrektywy telekomunikacyjnej.
<SPEAKER ID="172" NAME="Doris Pack" AFFILIATION="PPE-DE">
(DE) Panie przewodniczący! Całym sercem popieram kompromis, który obmyśliła pani poseł Ruth Hieronymi - oczywiście z pomocą swoich współpracowników. Naprawdę pragnę jej bardzo gorąco podziękować; to było bardzo trudne zadanie, a ona wykonała je wspaniale. Moim zdaniem, kompromis obejmuje większość tego, co chcieliśmy osiągnąć w pierwszym czytaniu.
<P>
Jak wiemy, ze względu na szybkie tempo rozwoju technologicznego poprzednia dyrektywa straciła na aktualności, jest już przestarzała. Ja sama pracowałam nad pierwszą dyrektywą. Teraz mamy coś nowego: nowe możliwości transmisji, nowe usługi "na żądanie” obok tradycyjnej telewizji, dlatego potrzebujemy nowej dyrektywy. Dla mnie ważne było w tym kontekście utrzymanie zasady kraju pochodzenia i krótkich relacji. Wprowadzono bardziej elastyczne przepisy w dziedzinie reklamy, ale uważam, że utrzymanie maksymalnie 12 minut na godzinę jest właściwe. Reklamy nie będą przerywać utworów kinematograficznych i programów informacyjnych, jak to było wcześniej.
<P>
Jak pani wie, pani komisarz, jedną z kwestii spornych było lokowanie produktu. Wielu z nas głosowało na rzecz osiągniętego właśnie kompromisu z ciężkim sercem. Pozytywne jest jednak to, że w tekście dyrektywy na pierwszym miejscu jest zakaz, a za nim idą odstępstwa, o których już dziś mówiliśmy. Myślę, że jeśli zastosujemy te przepisy prawidłowo, nie będziemy skazani na warunki w stylu amerykańskim. Z zadowoleniem przyjmuję także ograniczenie reklamy w programach dla dzieci. Ten kompromis pozwala sektorowi audiowizualnemu sprostać dużym zmianom, jakie zachodzą w dzisiejszym świecie i dostosować się do nowych warunków technologicznych i rynkowych. Kompromis pomoże sektorowi audiowizualnemu stać się bardziej konkurencyjnym w przyszłości. Ten kompromis zapewnia, w tym momencie, najlepszą równowagę pomiędzy pluralizmem mediów i różnorodnością kulturową. Oferuje on możliwości dla rozwoju bardziej konkurencyjnej europejskiej branży audiowizualnej.
<P>
Jeszcze raz pragnę wyrazić gorące podziękowania dla pani komisarz, lecz szczególnie dla naszej koleżanki, pani poseł Ruth Hieronymi.
<SPEAKER ID="173" NAME="Viviane Reding">
komisarz. - (FR) Panie przewodniczący! Nie pozostaje mi nic innego, jak tylko zgodzić się z tym, co właśnie zostało powiedziane: faktycznie, dzięki pomocy instytucji i zaangażowaniu naszej sprawozdawczyni i jej współpracowników, stworzyliśmy dyrektywę, która, jak wszystko na to wskazuje, poprowadzi branżę audiowizualną w przyszłość z należytym poszanowaniem naszych wartości i naszych kultur. Dla europejskiej branży audiowizualnej jest to istotny krok naprzód. Mogę się tylko z tego cieszyć wraz ze wszystkimi moimi przedmówcami.
<P>
Padło pytanie: co będzie się działo pomiędzy chwilą obecną a faktycznym wdrożeniem nowej dyrektywy? Jestem w stanie uspokoić pana posła w tej kwestii. Będziemy kontynuować stosowanie przepisów dyrektywy w sprawie telewizji bez granic. Właśnie wszczęłam postępowanie w sprawie uchybienia zobowiązaniom państwa członkowskiego przeciwko Hiszpanii za przekroczenie czasu reklamowego. To samo będzie mieć zastosowanie do wszystkich państw członkowskich, które nie będą grały fair-play: do czasu wdrożenia nowych zasad obowiązują stare zasady.
<SPEAKER ID="174" NAME="Przewodniczący">
Debata została zamknięta.
<P>
Głosowanie odbędzie się jutro.
<P>
Oświadczenia pisemne (art. 142 Regulaminu)
<SPEAKER ID="175" NAME="Claire Gibault  " AFFILIATION="ALDE">
na piśmie. - (FR) Pragnę pogratulować pani poseł Hieronymi i panu posłowi Guardans za ich błyskotliwy dialog z pozostałymi posłami oraz za jakość sprawozdań, które sporządzili wraz z Radą, co doprowadziło do przedstawienia podczas drugiego czytania przedmiotowego sprawozdania, które jest wyjątkowym wyrazem konsensusu osiągniętego przez wszystkie strony.
<P>
Rada zaakceptowała dużą liczbę żądań Parlamentu i wszystkie żądania mojej grupy politycznej. Cieszy mnie, że dwa punkty szczególnie drogie memu sercu zostały uwzględnione w tekście: zasada kraju pochodzenia oraz ochrona dzieci w przekazach reklamowych.
<P>
Parlament udowodnił, że jest w stanie prowadzić negocjacje z Radą, czego rezultatem jest tekst znacznie lepiej dopracowany niż poprzednio. Nie było to łatwe zadanie, ale osiągnęliśmy nasz cel. Mam nadzieję, że dobra wola naszych rządów ułatwi transpozycję dyrektywy do prawa krajowego.
<SPEAKER ID="176" NAME="Gyula Hegyi  " AFFILIATION="PSE">
na piśmie. - (HU) Nowe przepisy dotyczące telewizji bez granic osiągnęły niezrównany sukces. Fakt, że tworzymy podstawy prawne dla telewizji cyfrowej i nielinearnej jest powodem do zadowolenia. To już jedenasta godzina, ze względu na błyskawiczny rozwój technologii. Sądzę, że bardzo ważne jest, aby publiczne stacje telewizyjne, które w nadawanych programach przekazują wartości wspólnotowe, mogły wykorzystać możliwości oferowane przez nowe technologie. Jeśli publiczni nadawcy nie dotrzymają kroku kanałom komercyjnym pod względem jakości technologicznej, wówczas istnieje obawa, że stracą swych dotychczasowych widzów, a ich programy kulturalne, dotyczące życia publicznego i inne wartościowe programy nie dotrą do młodszych pokoleń. Ostateczna wersja w pełni łagodzi zasady dotyczące reklamy. Szczególnie irytujące jest to, że nie zdołaliśmy nałożyć zakazu na reklamodawców sprytnie przemycających swoje treści, których ilość rośnie, mimo iż nasz elektorat w całej Europie potępia tę praktykę. Zasmucające jest także to, że nawet programy dla dzieci można przerywać reklamami. Przepisy dotyczące lokowania produktu stanowią rozsądny kompromis. Przedmiotowa legislacja nie prowadzi do osiągnięcia wielu z celów przyjętych przez Parlament Europejski, ale gdybyśmy jej nie stworzyli, brak przepisów przypuszczalnie spowodowałby jeszcze więcej problemów.
<SPEAKER ID="177" NAME="Daciana Octavia Sârbu  " AFFILIATION="PSE">
na piśmie. - (RO) Z zadowoleniem przyjmuję wspólne stanowisko Rady, które wnosi istotne zmiany, jeśli chodzi o ochronę dzieci i małoletnich, dostęp osób niepełnosprawnych do usług audiowizualnych oraz lokowanie produktów reklamowych.
<P>
Spoty reklamujące alkohol i wyroby tytoniowe są postrzegane przez młodych ludzi jako sposób na zostanie przyjętym do dorosłego świata, a używki te kojarzą się z atrakcyjnością fizyczną, zabawą, przygodą i wypoczynkiem. Ponadto intensywna reklama niezdrowej żywności i napojów o wysokiej zawartości tłuszczów i cukru, zwłaszcza adresowana do dzieci, przeczy pozytywnym inicjatywom w zakresie ochrony zdrowia publicznego, takim jak edukacja w zakresie zdrowego żywienia i prawidłowe etykietowanie produktów. Unia Europejska boryka się z ogromnym problemem otyłości, a telewizja dodatkowo pogarsza sytuację. W Hiszpanii 48% reklam nadawanych podczas programów dla dzieci dotyczy słodyczy, jedzenia typu fast-food i czipsów, zaś w Wielkiej Brytanii produkty żywnościowe o wysokiej zawartości tłuszczów i cukru stanowią 80-90% reklam telewizyjnych.
<P>
Tekst Rady kładzie nacisk na sporządzenie kodeksu postępowania dotyczącego adresowanych do dzieci reklam niezdrowego jedzenia, jak również na wprowadzenie systemów filtrów i kodów PIN, które zwiększą ochronę małoletnich przed negatywnym wpływem usług audiowizualnych i odegrają istotną orlę w walce z otyłością.
