<CHAPTER ID="015">
Europejska Agencja Bezpieczeństwa Sieci i Informacji (ENISA) (debata) 
<SPEAKER ID="768" NAME="Przewodniczący">
Kolejnym punktem jest debata w sprawie pytania ustnego skierowanego przez Gilesa Chichestera i Angelikę Niebler do Komisji w sprawie Europejskiej Agencji Bezpieczeństwa Sieci i Informacji (ENISA) w imieniu Grupy Europejskiej Partii Ludowej (Chrześcijańskich Demokratów) i Europejskich Demokratów - B6-0159/2008).
<SPEAKER ID="472" NAME="Angelika Niebler">
sprawozdawczyni. - (DE) Panie przewodniczący, pani komisarz, panie i panowie! Europejska Agencja Bezpieczeństwa Sieci i Informacji, znana w skrócie jako ENISA, została utworzona w 2004 r. Jej zadaniem jest przede wszystkim ulepszanie bezpieczeństwa sieci i informacji w Unii Europejskiej oraz wspieranie bliższej współpracy między państwami członkowskimi.
<P>
Bezsprzecznie mandat ENISA jest skomplikowany. Wirusy komputerowe, wiadomości spam, phishing i trojany stanowią prawdziwe zagrożenie w świecie wirtualnych danych. Hakerstwo zagraża prywatnym i publicznym sieciom. Szkody wyrządzone naszemu współczesnemu społeczeństwu komunikacyjnemu są ogromne. Bezpieczeństwo jest piętą achillesową naszych systemów komputerowych. W tym punkcie jesteśmy bezbronni i narażeni na niebezpieczeństwo; gdy ujmę to w ten sposób, zrozumiecie państwo jakie znaczenie ma dla nas ta agencja.
<P>
Z drugiej strony agencja ta nie posiada licznego personelu, ale i tak ma do wykonania gigantyczne zadanie. To rodzi uzasadnione pytanie, czy ENISA faktycznie jest w stanie spełniać swoje zadania w sposób, w jaki działa ona obecnie. Zarówno w Izbie i na forach innych tutejszych instytucji często prowadziliśmy dyskusje na temat tego, jak ENISA może być dalej rozwijana. Ostatnie propozycje z Komisji były takie, aby ENISA została połączona z planowanym Europejskim Urzędem ds. Rynku Łączności Elektronicznej. Wniosek ten nie został poparty ani przez Parlament, ani przez Radę. W zamian Parlament i Rada postanowiły przed letnią recesją, że mandat ENISA powinien zostać przedłużony o trzy lata.
<P>
Ostateczny cel naszego pytania do Komisji dotyczy zapewnienia, aby ta debata dotyczyła tych kolejnych trzech lat. Zadając to pytanie pragniemy również chwycić byka za rogi i zobowiązać Komisję do określenia jej stanowiska w odniesieniu do punktów, które uważamy za najważniejsze. Czy ENISA w swojej obecnej postaci jest w stanie realizować zadania, jakich się od niej wymaga? Czy Komisja zamierza zastąpić ENISA inną organizacją? Czy jest absolutnie konieczne, aby te zadania były realizowane przez agencję UE? Jakie zdaniem Komisji należy rozważyć ogólne zmiany w strukturze ENISA?
<P>
Z niecierpliwością czekam na odpowiedzi pani komisarz. Chciałabym się dowiedzieć, jak zaawansowane są rozważania prowadzone wewnątrz Komisji. Oczywiście my w Parlamencie później zostaniemy wezwani do sformułowania naszej własnej opinii w sprawie przyszłego kształtu ENISA.
<SPEAKER ID="474" NAME="Viviane Reding">
komisarz. - Panie przewodniczący! Szanowni państwo z pewnością wiedzą, że zgodnie z rozporządzeniem Parlamentu Europejskiego i Rady ustanawiającym agencję ENISA, mandat ENISA automatycznie wygasa dnia 13 marca 2009 r.
<P>
Jednakże Komisja jest zdania, że konieczne jest zagwarantowanie ciągłości działań związanych z bezpieczeństwem sieci i informacji. Był to pogląd, który podzieliły Parlament i Rada podczas debat nad wnioskiem dotyczącym zmiany rozporządzenia przedłużającego mandat ENISA. Dlatego też działanie na rzecz przedłużenia mandatu ENISA o kolejne trzy lata jest uzasadnione.
<P>
Prawdą jest, że ocena ENISA, rozpoczęta przez Komisję w 2006 r., wykryła kilka problemów, ale określono również pozytywne aspekty osiągnięć taj agencji w świetle ograniczonych środków w jej dyspozycji. Komisja odpowiedziała na obawy przedstawiając wniosek dotyczący rozporządzenia ustanawiającego Urząd ds. Rynku Łączności Elektronicznej.
<P>
Dzisiaj zauważamy, że Rada i Parlament zgadzają się, iż ENISA powinna funkcjonować oddzielnie od nowego organu, który ma zostać ustanowiony zamiast Urzędu ds. Rynku Łączności Elektronicznej, a Komisja wciąż widzi konieczność utworzenia skutecznego organu, zdolnego do monitorowania kwestii związanych z bezpieczeństwem i integralnością. Dlatego tak istotne jest kontynuowanie prac przez ENISA.
<P>
Jednakże jestem również zdania, że wyzwania związane z bezpieczeństwem sieci będą wymagać silnej, skoordynowanej europejskiej reakcji. Niedawne ataki hakerów w Estonii oraz w Gruzji - poważny atak hakerów, jaki miał tam miejsce latem, zdaje się przeszedł bez echa - pokazały, że kraj pozostawiony samemu sobie może rzeczywiście być bardzo narażony.
<P>
W związku z tym wzywam Parlament Europejski i Radę do rozpoczęcia na początku 2009 r. intensywnej debaty na temat podejścia Europy do bezpieczeństwa sieci oraz sposobu radzenia sobie z atakami hakerów, a także do uwzględnienia przyszłości ENISA w tym kontekście.
<P>
Podczas debaty na temat przedłużenia obowiązywania rozporządzenia w sprawie ENISA zarówno w Parlamencie, jak i w Radzie wzywano do rozpoczęcia debaty na temat celów ewentualnej zmodernizowanej polityki w zakresie sieci i informacji, a także na temat najodpowiedniejszych środków do ich osiągnięcia. Wyraźnie stwierdzono, że przedłużenie działalności ENISA nie powinno uprzedzać rezultatu tej debaty. W celu ułatwienia przeprowadzenia takiej debaty, w drugiej połowie 2008 r. służby Komisji opracują kwestionariusz na temat możliwych założeń zmodernizowanej polityki w zakresie bezpieczeństwa sieci i informacji na szczeblu UE, a także na temat środków mających na celu osiągnięcie tych założeń, który zostanie udostępniony do publicznej konsultacji online. To oczywiście zostanie przeprowadzone w konsultacji z ENISA i jej zarządem.
<SPEAKER ID="476" NAME="Nikolaos Vakalis" LANGUAGE="EL">
Panie przewodniczący, pani komisarz! Parlament Europejski i Rada zatwierdziły przedłużenie działalności ENISA do końca 2012 r. To przedłużenie o trzy lata pozwoli na prowadzenie dalszej debaty na temat przyszłości ENISA oraz szerszego zagadnienia zwiększonego bezpieczeństwa sieci i informacji w Europie.
<P>
Moim zdaniem procedura przeglądu musi zacząć się natychmiast. Powinna ona przekształcić ten organ z fundacji tymczasowej, w stałą; przede wszystkim musi temu towarzyszyć jednoczesny wzrost liczby personelu oraz aktualizacja niezwykle ważnych art. 2 i art. 3 regulaminu wewnętrznego tej agencji. Rozwiązanie to umożliwi temu organowi rozpocząć działalność jak najszybciej to możliwe na podstawie zaktualizowanego i poprawionego mandatu.
<P>
Pragnę państwu przypomnieć - i jest to również pogląd Komisji - że jedynie europejska agencja może zagwarantować bezpieczeństwo sieci i informacji. Chciałbym również podkreślić, że obecnie przeważająca większość partnerów zgadza się, że ENISA jest najbardziej uzdolnionym i wykwalifikowanym organem, mogącym opracować nową, dynamiczną europejską politykę na rzecz bezpieczeństwa sieci i informacji.
<P>
W przeszłości ostro krytykowano tę agencję. Pragnę jednak państwu przypomnieć, że sprawozdanie oceniające z 2007 r. było w stanie poddać ocenie jedynie pierwszy rok działalności ENISA; w rezultacie ocena ta nie jest już wiarygodna, ani oczywiście aktualna. Najnowsze badania oceniające przeprowadzone przez niezależne organy pokazały prawdę. Konieczne jest udostępnienie odpowiednich środków, aby organ ten mógł działać bardziej skutecznie.
<P>
Wreszcie, chcę zauważyć, że grecki rząd pragnie wesprzeć opłacalne rozwiązanie: zdecydował on o pokryciu wydatków na utrzymanie biura ENISA w Atenach w celu ułatwienia pracy i działalności tej agencji.
<SPEAKER ID="478" NAME="Anni Podimata" LANGUAGE="EL">
Panie przewodniczący, pani komisarz, panie i panowie! Fakty stojące u podstaw dzisiejszej debaty na temat pytania ustnego skierowanego przez Grupę Europejskiej Partii Ludowej (Chrześcijańskich Demokratów) i Europejskich Demokratów w sprawie ENISA z pewnością znacznie się zmieniły od czasu skierowania tego pytania. Na początek, Rada i Parlament Europejski uzgodniły przedłużenie rozporządzenia w sprawie działalności tego organu do roku 2012.
<P>
Jednocześnie wniosek Komisji dotyczący ustanowienia Europejskiego Urzędu ds. Rynku Łączności Elektronicznej został potraktowany przez Parlament Europejski i Radę z ostrożnością. Zamiast tego Rada i Parlament Europejski w rzeczywistości przedstawiają zalecenie BERT, z podstawową odpowiedzialnością za lepsze wdrożenie ram prawnych dla usług telekomunikacyjnych, bez angażowania się w kwestie bezpieczeństwa sieci czy integralności.
<P>
Jednakże kwestie te są w rzeczy samej niezwykle ważne, jak pani, pani komisarz, słusznie zauważyła chwilę temu i wcześniej w swoim oświadczeniu. Podkreśliła pani, że ostatnie ataki na cyberprzestrzeń Estonii i innych krajów pokazują, jak niezbędne jest, abyśmy natychmiast podjęli zdecydowaną i skoordynowaną europejską reakcję.
<P>
I teraz to właśnie jest zadanie, jakie może i musi spełnić ENISA, jak już będzie funkcjonować na mocy zaktualizowanego i ulepszonego mandatu z jasno określonymi obowiązkami i celami i oczywiście jak już będzie dysponować odpowiednimi środkami i zasobami ludzkimi.
<P>
Mam nadzieję, że tym razem Komisja w znacznym stopniu rzeczywiście przyczyni się do tej kwestii poprzez wspieranie ENISA w jej pracy na rzecz wzmocnienia bezpieczeństwa i integralności sieci. Jest to konieczne w celu zwiększenia zaufania przedsiębiorstw, jak również europejskich obywateli do europejskich sieci.
<SPEAKER ID="480" NAME="Jorgo Chatzimarkakis">
w imieniu grupy ALDE. - (DE) Panie przewodniczący, pani komisarz! Bezpieczeństwo sieci - to brzmi jak specjalistyczny obszar wiedzy, ale bezpieczeństwo sieci ma wpływ na coraz więcej aspektów naszego codziennego życia: technologie komunikacji komórkowej, Internet, który niczym ośmiornica wdziera się w coraz więcej obszarów życia codziennego, inteligencja tła - cyfrowa inteligencja, która jest wbudowana w nasze otoczenia, aby pomagać starszym osobom lub aby kontrolować złożone procesy robocze. Wszystko to pokazuje nam, że w coraz większym stopniu stajemy się zależni od tego rodzaju zaawansowanych form technologii. Kierują one naszym życiem, a także wpływają na rozwój gospodarki.
<P>
Jak bardzo staliśmy się zależni pokazał niedawny przypadek Estonii. Pani komisarz! Wspomniała pani o tym, że zaatakowano także Gruzję. O tym fakcie wie mniej osób, ale jeżeli potrzeba nam bardziej spektakularnego przykładu, niż przykład Estonii, to proszę bardzo. Obserwowaliśmy jak współczesna, kierowana sieciowo gospodarka nagle stała się zależna od tego czynnika, od tej technologii, jak została zaatakowana i jak jej bezpieczeństwo naprawdę zostało narażone na bardzo poważne niebezpieczeństwo. Jest to również powód, dla którego Komisja, w której w tym czasie odpowiadał za to pan komisarz Liikanen, słusznie zauważyła potrzebę stworzenia agencji ds. bezpieczeństwa sieci. Dlatego właśnie zostaliśmy zaskoczeni, kiedy ENISA została poddana ocenie już po roku, zanim została w pełni i odpowiednio wyposażona, a samo istnienie agencji zostało poddane w wątpliwość. Oczywiście wtedy wstrząsnęło to nami i w związku z tym jestem zachwycony, że dzisiaj prowadzimy tę debatę.
<P>
Dlaczego poddaliśmy w wątpliwość istnienie tej agencji już po roku? W jaki sposób zamierzają państwo, my zamierzamy, wymodelować mandat ENISA, aby agencja ta mogła funkcjonować na równi z agencjami istniejącymi w Stanach Zjednoczonych, Japonii czy Chinach?
<P>
Chciałbym podziękować państwu za uznanie osiągnięć ENISA w następstwie drugiej oceny. Niemniej jednak dzień po dniu posłowie do PE omawiają to zmianę kulturową, to zmiany klimatu, które mają wpływ na nasze gospodarki i zmuszają nas do zrezygnowania z naszej zależności od paliw kopalnych i przejście na inne źródła energii. Codziennie wkładamy w te wysiłki nasze serca i dusze. Wszyscy wiemy, że jedyną opcją jest zmiana naszych systemów. W tym celu potrzebujemy inteligentnych rozwiązań i potrzebujemy bezpieczeństwa sieci, ponieważ bezpieczeństwo ma najwyższe znaczenie. Dlatego właśnie jestem wdzięczny za to, że prowadzimy tę debatę, która stanowi kamień węgielny w budowie bardziej zdecydowanie finansowanej agencji ENISA oraz większego bezpieczeństwa sieci.
<SPEAKER ID="482" NAME="Viviane Reding">
komisarz. - Panie przewodniczący! Podsumowując, chciałabym powiedzieć, że w odniesieniu do przedłużenia działalności ENISA o trzy lata w Radzie panuje jednomyślne poparcie oraz szerokie poparcie w Parlamencie Europejskim. Obydwa organy legislacyjne uzgodniły osiągnięcie porozumienia w pierwszym czytaniu najszybciej jak to możliwe, przed automatycznym wygaśnięciem obowiązującego rozporządzenia.
<P>
Jak rozumiem, Rada zamierza przyjąć rozporządzenie korygujące jako punkt "A” na zbliżającym się posiedzeniu Rady. W rezultacie rozwiąże to problem, a po przedstawieniu przez Komisję dokumentu w sprawie podstawowych przyczyn ataków hakerów, Parlament będzie mógł rozpocząć prawdziwą debatę na temat przyszłości naszych reakcji w tym obszarze.
<SPEAKER ID="483" NAME="Przewodniczący">
Debata została zamknięta.
