<CHAPTER ID="002">
Ogłoszenia przewodniczącego
<SPEAKER ID="006" NAME="Przewodniczący">
Otwierając ostatnią w 2009 roku sesję Parlamentu Europejskiego, chciałbym przede wszystkim złożyć wam - koleżanki i koledzy - serdeczne życzenia z okazji zbliżających się Świąt Bożego Narodzenia, trwającego święta Chanuka oraz nadchodzącego nowego, 2010 roku. W imieniu nas wszystkich, posłów do Parlamentu Europejskiego, chciałem podobne najserdeczniejsze życzenia złożyć administracji, wszystkim osobom, które współpracują bezpośrednio z Parlamentem Europejskim i pomagają nam w naszych działaniach.
<P>
Chciałbym również wspomnieć o zasługującym na nasze jednoznaczne potępienie ataku na włoskiego premiera Silvio Berlusconiego. Dyskurs polityczny nie może być prowadzony w taki sposób. Wczorajszy incydent nigdy nie powinien był się zdarzyć. Życzymy panu premierowi szybkiego opuszczenia szpitala i powrotu do zdrowia.
<P>
Pozwólcie państwo, że wspomnę jeszcze o ważnej dla mnie osobiście rocznicy. Wczoraj minęło 28 lat od wprowadzenia w Polsce przez ówczesne komunistyczne władze stanu wojennego. W jego wyniku zginęło blisko 100 osób, w tym 9 górników zastrzelonych podczas strajku w kopalni Wujek. Internowano również, a nawet więziono, wiele tysięcy działaczy opozycji demokratycznej. Chodziło o rozbicie i zniszczenie związku zawodowego "Solidarność”. Przypominając to, pragnę zwrócić uwagę na to, jak bardzo zmieniła się Europa w ciągu ostatnich dwóch-trzech dziesięcioleci, ale też, jak bardzo powinniśmy zabiegać o pokój i prawa człowieka na naszym kontynencie i wszędzie na świecie.
<P>
Przy tej okazji chciałbym także przypomnieć państwu, że w środę o godz. 12.00 odbędzie się uroczystość wręczenia Nagrody im. Sacharowa na rzecz wolności myśli. W tym roku otrzymają ją Ludmiła Aleksiejewa, Sergiej Kowaliow i Oleg Orłow reprezentujący stowarzyszenie "Memoriał”, które zabiega o poszanowanie praw człowieka w Rosji. Jesteśmy kontynentem bardzo ciężko doświadczonym w XX wieku i dlatego doskonale rozumiemy, jak ważne jest zabieganie o prawa człowieka na całym świecie, przede wszystkim na kontynencie europejskim. Dlatego to wydarzenie ma dla nas szczególną wartość.
<SPEAKER ID="007" NAME="Francesco Enrico Speroni">
w imieniu grupy EFD. - (IT) Panie przewodniczący, panie i panowie! Przepraszam, jeśli zabieram głos niezgodnie z odpowiednią procedurą, ale chciałbym złożyć wyrazy solidarności, w imieniu moim i mojej grupy, z panem premierem Silvio Berlusconim.
<SPEAKER ID="008" NAME="Przewodniczący">
Wyraziłem tę solidarność w imieniu całego Parlamentu Europejskiego.
<SPEAKER ID="009" NAME="Gianni Pittella" LANGUAGE="IT">
Panie przewodniczący, panie i panowie! Wraz z posłem Sassolim i wszystkimi posłami Partii Demokratycznej należącej do Grupy Postępowego Sojuszu Socjalistów i Demokratów w Parlamencie Europejskim, chciałbym powtórzyć pańskie słowa solidarności z premierem Włoch, panem Silvio Berlusconim, a także zaznaczyć, że był to akt odrażający, niemożliwy do zaakceptowania ani do usprawiedliwienia.
<P>
Jesteśmy zagorzałymi oponentami pana Berlusconiego, ale jesteśmy przeciwnikami politycznymi. Nie postrzegamy pana Berlusconiego, ani też żadnego innego oponenta, jako naszego wroga. Nie ma żadnego innego sposobu na walkę i zwycięstwo, niż poprzez toczenie bitwy politycznej i obywatelskiej. Nie pozwolimy nikomu sprowadzić ożywionej debaty politycznej na niebezpieczną drogę nienawiści i przemocy, która jest pierwszym krokiem ku praktykom autorytarnym i antydemokratycznym. To słuszne, że raz jeszcze ten Parlament okazuje swój nadzwyczajny spokój, szacunek i demokratyczną dojrzałość.
<SPEAKER ID="010" NAME="Mario Mauro">
w imieniu grupy PPE. - (IT) Panie przewodniczący, panie i panowie! Chciałbym również w imieniu mojej grupy nieformalnie przekazać moje prawdziwie serdeczne podziękowania, w pierwszej kolejności wszystkim państwu, którzy określili to, co się zdarzyło, najwłaściwszym mianem: "niegodne”; tym goręcej chciałbym podziękować moim kolegom posłom z Włoch, a w szczególności panu posłowi Pittelli, za ich słowa.
<P>
Nie zamierzam wdawać się w jakiekolwiek spekulacje polityczne. To, co się stało, mogłoby zaprowadzić nas niemal na skraj przepaści, otchłani, toteż jednogłośne wezwanie, jakie nadeszło od Parlamentu, jest jedynym, jakie może pokazywać nam drogę w tym trudnym czasie. Dlatego też dziękuję Parlamentowi i dziękuję Europie za ich wkład w życie i w demokratyczny rozwój Włoch.
