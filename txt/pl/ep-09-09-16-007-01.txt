<CHAPTER ID="007-01">
1. Wybór Przewodniczącego Komisji (głosowanie) 
<SPEAKER ID="096" NAME="Daniel Cohn-Bendit" AFFILIATION="Verts/ALE">
(FR) Panie przewodniczący...
<P>
(Wystąpienie mówcy zostało przerwane przez zamieszanie po prawej stronie sali)
<P>
Czy są państwo chorzy, czy co? Niedobrze wam?
<P>
Ponieważ wczoraj wystąpiły problemy z głosowaniem, chciałbym prosić pana o sprawdzenie urządzeń.
<P>
Panie i panowie! To chyba nie jest taki zły pomysł?
<SPEAKER ID="097" NAME="Przewodniczący">
Zgodnie z propozycją przeprowadzimy głosowanie sprawdzające, tj. takie głosowanie, żebyśmy wiedzieli czy wszyscy mamy karty, czy wszyscy siedzą wygodnie i czy działają urządzenia.
<P>
Proszę państwa, powtarzam jeszcze raz. Raz na pięć lat Parlament Europejski decyduje o tym, kto będzie przewodził innej instytucji unijnej. Porządek dzienny przewiduje dzisiaj wybór przewodniczącego Komisji Europejskiej. Ten wybór będzie podkreślał demokratyczny charakter naszych instytucji. Dokonamy go my, wybrani przedstawiciele we wszystkich europejskich regionach.
<P>
Rada Europejska zaproponowała kandydaturę José Manuela Barroso na stanowisko Przewodniczącego Komisji. Zgodnie z art. 105 ust. 2 Regulaminu Parlamentu Parlament zatwierdza lub odrzuca zaproponowaną kandydaturę większością oddanych głosów. Głosowanie jest tajne. Przystąpimy teraz do wyboru Przewodniczącego Komisji zgodnie z postanowieniami Regulaminu Parlamentu. Głosowanie odbędzie się za pośrednictwem systemu elektronicznego. Przypominam, że mogą Państwo głosować z dowolnego stanowiska na sali posiedzeń plenarnych pod warunkiem wprowadzenia do urządzenia do głosowania osobistej karty do głosowania. Podaję to, bo na sali jest bardzo wielu nowych posłów. Jak zwykle w czasie głosowania mogą Państwo głosować za lub przeciw kandydaturze albo wstrzymać się od głosu.
<P>
(Nastąpiło głosowanie.)
<P>
Ogłaszam wyniki głosowania: głosowało 718 posłów, 382 było za, 219 przeciw, 117 wstrzymało się od głosowania.
<P>
(Głośne oklaski)
<P>

<SPEAKER ID="098" NAME="Przewodniczący">
Zgodnie z tymi wynikami, które widzimy na tablicy (już ich nie widać) na stanowisko przewodniczącego Komisji Europejskiej został wybrany zaproponowany przez Radę José Manuel Barroso.
<P>
Chciałbym serdecznie pogratulować nowowybranemu przewodniczącemu wyboru na stanowisko przewodniczącego Komisji. Chciałbym powiedzieć, że czeka nas bardzo wiele pracy. Będziemy musieli sprostać wyzwaniom, nasi obywatele oczekują tego, że teraz będziemy działać bardzo energicznie i będziemy działać na rzecz ich oczekiwań.
<P>
Panie Przewodniczący, ja wiem, że Pan zna priorytety Parlamentu Europejskiego. Po dyskusjach, które odbyliśmy zarówno w grupach politycznych, jak i wczoraj wie Pan jakie są nasze oczekiwania. Dlatego wiele sobie obiecujemy po tym, że będziemy mogli z Panem współpracować przez następnych pięć lat. Oczekujemy przede wszystkim tego, żebyśmy mogli odpowiedzieć na to, czego chcą nasi obywatele. Jeszcze raz Panu gratuluję i oddaję Panu głos, jeśli chce Pan do nas powiedzieć kilka słów. Gratulacje i wszystkiego najlepszego!
<P>
(Głośne oklaski)
<SPEAKER ID="099" NAME="José Manuel Barroso" LANGUAGE="PT">
Panie przewodniczący! Panie i panowie! Po pierwsze chciałbym wyrazić moje najserdeczniejsze podziękowania za okazane mi wielkie zaufanie. Czuję się wielce zaszczycony i bardzo poruszony państwa zaufaniem i przyjmuję to z wielkim poczuciem odpowiedzialności. Ten głos zaufania poczytuję również za znak, że ten Parlament zgadza się z ambitnymi planami na następne pięć lat, jakie przedstawiłem dla Europy.
<P>
Jak już powiedziałem w czasie rozmów poprzedzających to głosowanie, chciałbym pracować ze wszystkimi grupami politycznymi, które podpisały ten projekt, propagujący wizję Europy solidarności i wolności. Muszę jednak szczególnie podziękować Grupie Europejskiej Partii Ludowej (Chrześcijańscy Demokraci), która podjęła ryzyko i poparła mój program w Warszawie jeszcze zanim odbyły się wybory, starając się od samego początku o nadanie europejskiej demokracji parlamentarnej bardziej zdecydowanego wyrazu.
<P>
Jak już mówiłem w tej Izbie wczoraj i ostatnio przy różnych okazjach, jako przewodniczący Komisji, moją partią będzie Europa i będą tworzyć ją wszyscy ci, którzy pragną odbyć tę emocjonującą podróż ku zjednoczonej Europie. Są to ci ludzie, z którymi chciałbym budować konsensus, jakiego potrzebujemy, by wspierać ten europejski projekt.
<P>
Pozwolę sobie przy tej okazji powiedzieć kilka słów o moim własnym kraju, Portugalii. Bez inicjatywy i wsparcia jej rządu i premiera José Sócratesa nie mógłbym stanąć do wyborów. Chciałbym podziękować Portugalii za jej poparcie, którego udzielił mi także prezydent Republiki - profesor Cavaco Silva. Chciałbym wyrazić wdzięczność za poparcie każdego z tych żarliwych Europejczyków, którzy wierzą w ten projekt dla Europy.
<P>
Panie przewodniczący! Na koniec chciałbym przypomnieć panu oraz wszystkim posłom tej Izby o mojej szczerej determinacji, aby blisko współpracować z państwem w ciągu następnych pięciu lat, tak aby mogli państwo zbudować silniejszą europejską demokrację parlamentarną. Wierzę, że Parlament Europejski i Komisja Europejka, jako typowe instytucje Wspólnoty, mają szczególny obowiązek w stosunku do naszych obywateli. To jest właśnie to, co powiedziałem i co będę robić, a także dokładnie to, co zamierzam tworzyć - silniejszą Europę dla wolności i solidarności.
<P>
(Oklaski)
<SPEAKER ID="101" NAME="Przewodniczący">
Mam oficjalny komunikat. Zgodnie z art. 105 ust. 3 Regulaminu poinformuję Radę o wyniku, który uzyskaliśmy dziesięć minut temu i zwrócę się do Rady, jak również do nowowybranego przewodniczącego Komisji o wspólne zaproponowanie kandydatów na stanowiska członków Komisji. Ze względu na ilość pracy, którą mamy przed sobą, Komisję powinniśmy wybrać możliwie jak najszybciej.
<P>
To był oficjalny komunikat związany z wyborem pana Barroso na przewodniczącego Komisji Europejskiej.
