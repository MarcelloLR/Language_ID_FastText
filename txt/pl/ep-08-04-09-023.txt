<CHAPTER ID="023">
Wsparcie MŚP prowadzących działalność w zakresie badań i rozwoju (debata)
<SPEAKER ID="209" NAME="Przewodniczący">
(FR) Kolejny punkt to sprawozdanie Paula Rübiga w imieniu Komisji Przemysłu, Badań Naukowych i Energii, w sprawie wspierania małych i średnich przedsiębiorstw zaangażowanych w działalność z dziedziny badań i rozwoju - C6-0281/2007 -.
<SPEAKER ID="210" NAME="Janez Potočnik">
komisarz. -Pani przewodnicząca! Zajmujemy się dziś wnioskiem Komisji, dotyczącym wsparcia dla wspólnego programu Eurostars, i chcę podziękować pani za udzielenie mi głosu na kilka minut, abym mógł wyjaśnić, na czym polegają kluczowe elementy i znaczenie tej inicjatywy.
<P>
Wspólny program Eurostars ma na celu wspieranie małych i średnich przedsiębiorstw, które prowadzą działalność w obszarze badań i rozwoju. Przedsiębiorstwa te są w stanie wprowadzać na rynek nowe produkty i usługi dzięki własnej pracy badawczej i rozwojowej. Mają one ambicję i potencjał rozwoju, który pozwoli im stać się "gwiazdami” przyszłości.
<P>
Grupa 29 państw EUREKA, a teraz także Luksemburg, który złożył właśnie wniosek o członkostwo, zdecydowała o utworzeniu wspólnego programu, który ma na celu wspieranie małych i średnich przedsiębiorstw w ich działalności badawczo-rozwojowej we współpracy z partnerami.
<P>
Aby zwiększyć efektywność tej inicjatywy, Komisja zaproponowała Parlamentowi Europejskiemu i Radzie współfinansowanie wspólnego programu Eurostars na podstawie artykułu 169 traktatu, na kwotę do 100 milionów Euro. Efekt dźwigni dla tej kwoty wyniesie około 300 milionów Euro wkładu ze strony państw uczestniczących w okresie kolejnych sześciu lat.
<P>
Kluczowym aspektem tej inicjatywy jest fakt, że państwa uczestniczące zobowiązują się do połączenia swoich programów krajowych w celu utworzenia wspólnego programu europejskiego. Dodatkowo Eurostars pozwala umocnić współpracę pomiędzy programem ramowym i EUREKA. Z tych względów uważam, że inicjatywa ta jest kolejnym krokiem w kierunku rozwoju europejskiej przestrzeni badawczej.
<P>
Dziękuję sprawozdawcy, panu Rübigowi, a także członkom Komisji Przemysłu, Badań Naukowych i Energii za dobrą współpracę i proponowane przez nich poprawki do wniosku Komisji. W imieniu Komisji mogę poinformować, że przyjmujemy te wnioski.
<P>
W szczególności doceniam fakt, że zgodzili się państwo na szybkie rozpatrzenie wniosku, co pozwoli nam wnieść wkład w pierwsze zaproszenie do składania wniosków w sprawie Eurostars. Szybkie przyjęcie przez Parlament i Radę będzie jednoznacznym sygnałem, skierowanym do małych i średnich przedsiębiorstw, że działania badawczo-rozwojowe mają kluczowe znaczenie dla utrzymania i zwiększenia ich konkurencyjności.
<P>
Eurostars powinien stać się dobrym przykładem współpracy pomiędzy państwami członkowskimi poprzez integrację ich programów krajowych, a także wpływu finansowania Komisji na realizację programów na rzecz europejskiej wspólnoty małych i średnich przedsiębiorstw, a także niewątpliwie Europy jako takiej.
<SPEAKER ID="211" NAME="Paul Rübig">
sprawozdawca. - (DE) Pani przewodnicząca, panie komisarzu, panie i panowie! Przede wszystkim chciałbym podziękować także prezydencji słoweńskiej, która do ostatniej chwili robiła wszystko, aby zapewnić terminowe wdrażanie tego programu.
<P>
Chciałbym też oczywiście podziękować moim kolegom posłom, ponieważ pokazaliśmy raz jeszcze, jak skuteczne może być w praktyce europejskie prawodawstwo. Zważywszy, że sprawozdanie zostało opublikowane w styczniu, a już jutro zostanie poddane głosowaniu, widać jasno, że ten Parlament, prezydencja oraz Komisja są w stanie współpracować ze sobą bardzo efektywnie. Możemy być z tego niezwykle dumni.
<P>
Chciałbym też podziękować sekretariatowi Komisji Przemysłu, Badań Naukowych i Energii, ponieważ przeanalizowanie stosunkowo złożonej kwestii w tak krótkim czasie, a także prawidłowe przygotowanie i wdrożenie podstawowych zasad to niełatwe zadanie. Jesteśmy bardzo szczęśliwi, że Słowacja, Wielka Brytania, a także - w ostatniej chwili - Luksemburg, o czym dowiedzieliśmy się dopiero wczoraj, wyraziły w ostatnich tygodniach chęć przystąpienia do programu. Jutro przedstawię ustną poprawkę w tej sprawie; chciałbym też prosić prezydencję o rozważenie kwestii Luksemburga w dniu jutrzejszym, gdy wymienione zostaną państwa członkowskie, tak, aby małe i średnie przedsiębiorstwa w Luksemburgu również mogły efektywnie uczestniczyć w programie.
<P>
Podczas negocjacji kładliśmy w Parlamencie nacisk na przejrzysty, a przede wszystkim pozbawiony biurokracji i skuteczny program promocji działalności badawczej. Powinien on także w szczególności pozwolić nam, co jest naszym szczerym życzeniem, na dokonywanie jednorazowych płatności i podejmowanie szybkich decyzji, dzięki czemu przedsiębiorstwa będą gromadziły fundusze na działalność badawczą, zamiast brać pożyczki bankowe, a następnie czekać na pieniądze, niejednokrotnie bardzo długo.
<P>
Wierzę, komisarzu Potočnik, że ten program jest przejawem lepszych uregulowań, że naprawdę udało nam się odnieść sukces we wdrażaniu celów dotyczących małych i średnich przedsiębiorstw, a także lepszych uregulowań w ramach siódmego programu ramowego w dziedzinie badań. Uczestnictwo i zarządzanie przez Eureka to także przykład godny naśladowania, ponieważ Eureka jest w stanie szybko i skutecznie podejmować decyzje, jak również w dużej mierze bierze na siebie odpowiedzialność.
<P>
Wspólnota zapewnia ostatecznie wsparcie w wysokości jednej trzeciej finansowania. Panie komisarzu! Jak już pan powiedział, rozmawiamy o kwocie do 100 milionów Euro. Nowością w programie jest też fakt, że jest to rzeczywiście inicjatywa oddolna, a więc pochodząca od społeczności biznesowej, od małych, nastawionych na działalność badawczą lub średnich przedsiębiorstw. W gruncie rzeczy jestem dumny z tego, że sekretariat Eurostat w Brukseli wykazuje się niezwykłą skutecznością w działaniu na tutejszym rynku i współpracuje bardzo ściśle z krajowymi agencjami finansującymi, co pozwoli skupić się na zorientowanych na rynek działaniach badawczych, przynoszących realne krótko- i średnioterminowe wyniki handlowe.
<P>
To kluczowy element działalności małych i średnich przedsiębiorstw, który powinien być opłacalny. Ani przedsiębiorstwa, ani władze nie powinny ponosić wysokich kosztów tego procesu; zamiast tego, należy zadbać o jasność i spójność sformułowań, aby każde z przedsiębiorstw było w stanie odpowiadać na zadawane pytania w ramach swojej działalności nie ponosząc ogromnych wydatków. Weryfikowaliśmy to ostatnio. To ogromny sukces.
<SPEAKER ID="212" NAME="Erna Hennicot-Schoepges">
w imieniu grupy PPE-DE. - (FR) Pani przewodnicząca! Przede wszystkim chciałabym pogratulować naszemu sprawozdawcy, Paulowi Rübigowi, przygotowanego sprawozdania, i podziękować mu za to, że zgodził się przedstawić poprawkę ustną, włączającą Luksemburg do tego programu, co pozwoli nie trwonić czasu na kwestie administracyjne, które spowodowały jego nieobecność.
<P>
Wiemy, panie komisarzu, co najmniej od czasu pierwszego sprawozdania oceniającego proces lizboński, że małe i średnie przedsiębiorstwa odgrywają kluczową rolę w dziedzinie badań i innowacji. Jednakże poziom ich uczestnictwa nie spełnia, jak dotąd, oczekiwań, czego dowodzą ostatnie dane na temat inwestycji.
<P>
Ten specjalny program powinien ułatwić małym i średnim przedsiębiorstwom uczestnictwo, a także ograniczyć nadmierną biurokrację. Do pewnego stopnia chodzi rzeczywiście tylko o wyprostowanie niektórych kwestii, ubezpieczenie ryzyka i pokonanie oporu przedsiębiorstw przed badaniami i innowacją, co jest być może także słabością europejskiej mentalności korporacyjnej.
<P>
Gratuluję naszemu sprawozdawcy, który nalegał na przyjęcie dokumentu podczas pierwszego czytania, co powinno przyspieszyć wdrażanie programu, zagwarantować jego skuteczność i dowieść, że legislacja europejska nie jest być może tak niewydolna, jak twierdzą niektórzy, ale potrafi skutecznie działać na rzecz obywateli.
<SPEAKER ID="213" NAME="Teresa Riera Madurell">
w imieniu grupy PSE. - (ES) Dziękuję, pani przewodnicząca! Panie komisarzu! Dziękuję panu za udział w tej debacie. Ja także chciałabym przede wszystkim pogratulować sprawozdawcy jego pracy.
<P>
Od jakiegoś czasu, na różnych forach, a także w Parlamencie, potencjalna relacja pomiędzy wspólnotowym programem ramowym i międzyrządowym programem EUREKA jest przedmiotem analizy i debaty, ponieważ chodzi o znaczące wsparcie na rzecz małych i średnich przedsiębiorstw. W wyniku powstałych synergii, Wspólnota stworzyła program Eurostars, na podstawie artykułu 169 Traktatu, program, który stanowi uzupełnienie programu ramowego dzięki cechom, które postrzegam jako podstawowe zalety EUREKA: to jego oddolna struktura, która umożliwia lepszą adaptację do potrzeb małych i średnich przedsiębiorstw i ułatwia uczestnictwo, zważywszy, że zakres działań biurokratycznych, niezbędnych do uczestnictwa w programie ramowym jest w wielu przypadkach przesadnym obciążeniem, którego wiele małych i średnich przedsiębiorstw nie jest w stanie unieść.
<P>
Wspieranie zwiększonego udziału małych i średnich przedsiębiorstw w badaniach i rozwoju to cel, który Parlament zawsze popierał, a program Eurostars może mieć znaczący wpływ mobilizujący w tym zakresie. Dlatego witamy tę inicjatywę ze szczególnym zadowoleniem.
<SPEAKER ID="214" NAME="Mieczysław Edmund Janowski">
w imieniu grupy UEN. - Pani Przewodnicząca! Pan Rübig przedstawił - jak zwykle - znakomite sprawozdanie. Gratuluję.
<P>
Temat ten jest bardzo istotny, bowiem przez małe i średnie przedsiębiorstwa można relatywnie szybko poprawić wdrażanie wyników badań do praktyki przemysłowej i gospodarczej. Jest to fundamentalny aspekt strategii lizbońskiej. Dobrze więc, że program Eurostars uzupełnia 7. program ramowy w odniesieniu do przedsięwzięć ponadnarodowych i finansuje prace z zakresu nauki, technologii realizowane przez małe i średnie przedsiębiorstwa we współpracy z uczelniami wyższymi, jednostkami badawczymi, a także innymi firmami - dużymi.
<P>
Ważny jest również kierunek badań, które powinny być prorynkowe i mieć możliwie szybkie zastosowania praktyczne. Ten dobry pomysł, wspierający inicjatywność gospodarki, powinien być niezbiurokratyzowany i czytelny, także pod względem finansowym. Jest to ważne dla wszystkich partnerów, zwłaszcza dla przedsiębiorców. Powodzenie tego programu będzie dobrym przykładem na przyszłość. Oby nasze sto milionów euro nie było zmarnowane.
<SPEAKER ID="216" NAME="Miloslav Ransdorf">
w imieniu grupy GUE/NGL. - (CS) Małe i średnie przedsiębiorstwa zapewniają 70% miejsc pracy w Unii Europejskiej. Jednocześnie, przedsiębiorstwa te inwestują zaledwie 4% w naukę, badania i rozwój technologiczny, co bez wątpienia sprawia, że nie są w stanie wykorzystywać lepiej swojego potencjału biznesowego. Musimy rozwijać potencjał małych i średnich przedsiębiorstw w ramach odnowionej strategii lizbońskiej. Możemy to robić na szereg sposobów: zapewniać im lepszy dostęp do informacji, oferować im lepsze warunki kredytowania, umożliwić im lepszą współpracę z sektorem publicznym i pomagać im w promowaniu relacji z dużymi przedsiębiorstwami, co sprawi, że duże i małe struktury będą ze sobą wzajemnie powiązane. Sądzę, że jest to wykonalne, a cel ten można osiągnąć w stosunkowo krótkim czasie.
<SPEAKER ID="217" NAME="Nils Lundgren">
w imieniu grupy IND/DEM. - (SV) Panie przewodniczący! UE obejmuje swoim działaniem wciąż nowe obszary. Problem polega na tym, że nie istnieją zasady decydujące o tym, co powinna zrobić UE. Rozsądna jest zasada, co do której składa się wiele obietnic bez pokrycia, ignorując ją jednak przy podejmowaniu decyzji: zasada pomocniczości. Sprzeciwia się ona scentralizowaniu badań i rozwoju z wyjątkiem projektów na ogromną skalę, takich, jak Galileo czy energia termojądrowa. Badania i rozwój, zbiurokratyzowane w dużych organizacjach, przynoszą mniejszy, a nie większy zwrot z inwestycji. Rzadko zdarza się, aby państwa członkowskie znalazły powód, aby wysyłać pieniądze do Brukseli, a następnie skłaniać swoich badaczy do ich odebrania. Sytuacja taka ma miejsce zwłaszcza w przypadku działalności badawczo-rozwojowej małych i średnich przedsiębiorstw. Entuzjazm, jaki przejawiają badacze i przedsiębiorstwa wypływa z ich przekonania, że łączna pula dostępnych funduszy zwiększy się. Nic nie wskazuje na to, że tak jest faktycznie. Dziękuję za uwagę.
<SPEAKER ID="218" NAME="Ján Hudacký" AFFILIATION="PPE-DE">
(SK) Przede wszystkim chciałbym podziękować sprawozdawcy za znakomitą pracę nad tym sprawozdaniem. Sądzę, że głównie dzięki panu Rübigowi ten Parlament zdołał wypracować kompromis, który są w stanie przyjąć zarówno Komisja, jak i Rada, a który powinien zaowocować przyjęciem wniosku podczas pierwszego czytania.
<P>
Wierzę, że inicjatywa EUREKA, która dotyczy programu badawczo-rozwojowego dla małych i średnich przedsiębiorstw jest bardzo pożądana przez wspólnotę biznesową. Fakt, że tak wiele krajów uczestniczy w tej inicjatywie, potwierdza, że przed utworzeniem programu brakowało zainteresowania rozwiązaniem problemu małych i średnich przedsiębiorstw.
<P>
Mimo wysiłków Parlamentu Europejskiego, siódmy program ramowy na rzecz badań i rozwoju technologicznego nie rozwiązał problemu podejścia małych i średnich przedsiębiorstw do funduszy mających wspierać ich działalność naukową, badawczą i innowacyjną. Dlatego to niezwykle krzepiące, widzieć, że ta inicjatywa oddolna spotkała się z tak dużą akceptacją ze strony wszystkich właściwych instytucji europejskich. Jakkolwiek bez wątpienia poczyniono pewne postępy, prawdą jest, że niektóre pytania pozostają bez odpowiedzi. Myślę tu o kryteriach kwalifikujących małe i średnie przedsiębiorstwa, w szczególności o proporcji czasu i obrotów rocznych przeznaczanych na działalność badawczą.
<P>
Osobiście jestem zdania, że ustalając te kryteria powinniśmy cechować się większą otwartością i rozważyć rozszerzenie programu Eurostars na mniejsze przedsiębiorstwa o znaczącym potencjale innowacyjnym i rozwojowym bez względu na ich rozmiar.
<P>
Podsumowując, chciałbym wyrazić ogromną radość, że mój kraj, Słowacja, także uczestniczy we współpracy: powinno to poprawić sytuację małych i średnich przedsiębiorstw zaangażowanych w działalność innowacyjną, których rozwój pozostawał do tej pory w pewnym stopniu opóźniony.
<SPEAKER ID="219" NAME="Silvia-Adriana Ţicău" AFFILIATION="PSE">
(RO) Przede wszystkim gratuluję sprawozdawcy, panu Rübigowi, a przy tym chciałabym poruszyć kilka kwestii. Kluczowe znaczenie ma wspieranie małych i średnich przedsiębiorstw inwestujących w stosowane badania naukowe.
<P>
22 państwa członkowskie i 5 państw Eureka, które zdecydowały się zainwestować, wspólnie z Komisją, 400 milionów Euro we wsparcie badań prowadzonych przez małe firmy, ma swój wkład w realizację celów strategii lizbońskiej.
<P>
Nie powinniśmy zapominać, że 99% wszystkich przedsiębiorstw europejskich to MŚP. Dobór projektów podlegających finansowaniu przez program Eurostars zostanie przeprowadzony na podstawie kryteriów jakości naukowej i wpływu ekonomicznego.
<P>
Tym niemniej, zwracam uwagę na trudności, z jakimi borykają się małe i średnie przedsiębiorstwa w zakresie współfinansowania 50% wartości projektu.
<P>
Wiele małych przedsiębiorstw wolałoby angażować swoich specjalistów w projekty przynoszące szybkie zyski, zamiast w długoterminowe programy badawcze.
<P>
Poza tym finansowanie małych przedsiębiorstw na podstawie biznes planu mogłoby obejmować ogromną liczbę MŚP uczestniczących w badaniach europejskich.
<P>
Mam nadzieję, że w trakcie realizacji programu będzie też kontynuowany program Erasmus dla młodych przedsiębiorców.
<SPEAKER ID="220" NAME="Joel Hasse Ferreira" AFFILIATION="PSE">
(PT) Panie komisarzu, panie i panowie! Sądzę, że wspieranie małych i średnich przedsiębiorstw, a także stymulowanie prowadzonego przez nie rozwoju naukowego i technologicznego jest niezwykle istotne. MŚP potrzebują solidnej podstawy technologicznej, aby przyczynić się do wzrostu gospodarczego i rozwoju.
<P>
Z założenia MŚP dysponują ogromnym potencjałem w zakresie inicjatyw i zdolności do adaptacji, ponieważ nie krępuje ich biurokracja, typowa dla przedsiębiorców i managerów nastawionych przede wszystkim na pomnażanie zysku. Potencjał w postaci inicjatywy i elastyczności ułatwia realizację nowych przedsięwzięć biznesowych, polegających na produkcji i/lub sprzedaży nowych produktów lub uruchamianiu nowych usług, dostosowanych do potrzeb konsumentów lub innych firm.
<P>
Tego rodzaju nowe produkty i usługi niejednokrotnie wymagają lepszej podstawy technologicznej, niż ta, którą dysponuje wiele małych przedsiębiorstw tego rodzaju, dlatego też wspólny program na rzecz badań naukowych i rozwoju Eurostars, ukierunkowany na wspieranie MŚP, może odegrać ogromną rolę, ze względu na swój potencjalny wpływ na "realną gospodarkę”. Dlatego pomocnym będzie rozwijanie umiejętności małych i średnich przedsiębiorstw w różnych państwach europejskich, służących obywatelom jako konsumentom, a także gospodarce europejskiej. W ten sposób powstanie też możliwość tworzenia liczniejszych i lepszych miejsc pracy. Pod tym względem sprawozdanie pana Rübiga należy uznać za bardzo potrzebne.
<SPEAKER ID="221" NAME="Dragoş Florin David" AFFILIATION="PPE-DE">
(RO) Przede wszystkim chcę pogratulować panu Rübigowi rzetelności i szybkości, z jaką przygotował swoje sprawozdanie.
<P>
Sprawozdanie to daje przesłankę do przyjęcia nowego podejścia w ramach strategii lizbońskiej poprzez powiązanie badań naukowych z MŚP. W ten sposób nadajemy nową wartość konkurencyjności oraz wspieramy tworzenie nowych MŚP, zaangażowanych w działalność innowacyjną. Eurostars powinien stać się punktem wyjścia dla odnowy działalności gospodarczej w Europie, programem dla europejskich gwiazd innowacyjności, przejrzystym, elastycznym i wolnym od biurokracji.
<P>
Na koniec zwracam się z prośbą do Komisji oraz do wszystkich państw uczestniczących w programie, aby wspierały i promowały ten program jako ściśle powiązany z obszarami priorytetowymi dla Europy: zmianami klimatycznymi, oszczędnością energii, promowaniem odnawialnych źródeł energii, oraz, co nie mniej istotne, walką z rakiem.
<SPEAKER ID="222" NAME="Miroslav Mikolášik" AFFILIATION="PPE-DE">
(SK) Wspólny program na rzecz badań i rozwoju technologicznego Eurostars wspiera MŚP zaangażowane w działalność badawczo-rozwojową w realizowaniu badań zorientowanych na rynek w ramach projektów miedzynarodowych.
<P>
Chciałbym przede wszystkim położyć nacisk na znaczenie transferu wiedzy i potrzeby współpracy w ramach tego programu pomiędzy przedsiębiorstwami oraz z innymi instytucjami na podstawie partnerstwa przemysłowego i gospodarczego. Fakt, że jest to program oddolny, dostosowany bezpośrednio do potrzeb przedsiębiorstw zajmujących się działalnością badawczą, które w nim uczestniczą, stanowi bardzo pozytywny aspekt tego przedsięwzięcia. Kwestia kluczowa polega na tym, że działalność badawcza jest zorientowana na rynek i ukierunkowana na krótko- lub średnioterminowe wyniki handlowe.
<P>
Chcę też wspomnieć o nowym aspekcie tego programu: chodzi mi o wprowadzenie mechanizmu finansowania opartego na podziale ryzyka, opracowanego dla najbardziej ryzykownych projektów z zakresu badań i rozwoju technologicznego.
<SPEAKER ID="223" NAME="Péter Olajos" AFFILIATION="PPE-DE">
(HU) Dziękuję, panie przewodniczący. Ja także chciałbym pogratulować panu Potočnikowi i panu Rübigowi. Wspólny program Eurostars to znakomite narzędzie realizacji celów lizbońskich, zwiększenia konkurencyjności i wzmocnienia innowacyjności. MŚP zaangażowane w działalność badawczo-rozwojową, które przeznaczają co najmniej 10% obrotów na badania i rozwój, są w tej dziedzinie graczami kluczowymi.
<P>
Węgry są członkiem tego programu, który cieszy się ogromnym zainteresowaniem. Ponad 200 firm spełniających kryteria złożyło już wnioski, natomiast problem, jaki się wyłania, to fakt, że państwa członkowskie nie zarezerwowały na ten cel odpowiednich zasobów. Na przykład na Węgrzech dostępna kwota to 500 000 Euro, co wystarczy tylko na 2/3 projektów. Dlatego jestem zdania, że państwa członkowskie powinny zwiększyć wartość przeznaczonych na ten cel zasobów, lub dążyć do przeznaczenia co najmniej 3% PKB na badania i rozwój, co da nam konkurencyjność także na poziomie globalnym. Wierzę, że Eurostars i EUREKA to programy, które są znakomitym narzędziem, służącym temu celowi. Ponownie, moje gratulacje.
<SPEAKER ID="224" NAME="Zbigniew Zaleski" AFFILIATION="PPE-DE">
Panie Przewodniczący! Inwestycje w małe przedsiębiorstwa po prostu się opłacają.
<P>
Okazuje się z badań naukowych, że w małych przedsiębiorstwach o prostych technologiach jest miejsce na dobre innowacje, i to chcę bardzo podkreślić. Chodzi też o firmy rodzinne, w których np. inwestuje się w jedno dziecko po linii danej firmy, a więc chodzi o pewną ciągłość i ja widzę to jako bardzo zasadne. Co jeszcze, te firmy są bardzo plastyczne, przy małych kosztach mogą się przestawić nie tylko z miejsca na miejsce, ale też z jednego produktu na jakiś inny i uważam, Panie Przewodniczący i Szanowni Koledzy, że jeżeli ponad 60% dochodu w Unii pochodzi z małych i średnich przedsiębiorstw, to byłoby to naszym wielkim błędem, gdybyśmy oszczędzali na inwestowaniu w ich innowację i w ich rozwój.
<SPEAKER ID="225" NAME="Janez Potočnik">
komisarz. -Panie przewodniczący! Na początek chciałbym podziękować wszystkim nie tylko za wsparcie wniosku zawartego w sprawozdaniu, ale także, a może przede wszystkim, za poparcie dla MŚP. MŚP są kluczową częścią gospodarki europejskiej, a jak już powiedziałem, w ramach programu Eurostars mówimy o MŚP, które będą "gwiazdami” przyszłości.
<P>
To innowacyjne podejście. Niełatwo jest wdrażać strategie łączące wkład finansowy ze strony państw członkowskich z funduszami wspólnotowymi, ale z pewnością warto, ponieważ właśnie taki kierunek powinniśmy obrać na przyszłość. Łączymy to, co najlepsze w programie EUREKA - elastyczność, prostotę, decentralizację, zorientowanie na rynek - z najlepszymi cechami programu ramowego: zarządzaniem scentralizowanym, wspólnymi kryteriami oceny i wyboru. Mogę państwa zapewnić, że także w innych obszarach programu ramowego zwracamy baczną uwagę na korzyści dla MŚP.
<P>
Naszym celem jest uproszczenie zagadnienia, dlatego, o czym zapewne państwo wiedzą, wprowadziliśmy wyższą stopę finansowania dla MŚP, niż dla pozostałych firm. I tak, stopa współfinansowania dla tych przedsiębiorstw w programie ramowym wynosi 75%, podczas gdy pozostałe większe firmy dysponują kwotą 50%, co oznacza, że stymulujemy je do uczestnictwa. Wprowadziliśmy fundusz gwarancyjny, który w dużym stopniu upraszcza ich uczestnictwo w programie ramowym, ponieważ konieczność dostarczania z góry gwarancji bankowych była dla MŚP jednym z podstawowych problemów; mamy też wprowadzić "jednolity system rejestracji”, który tym bardziej ułatwi zadanie, ponieważ wymaga tylko jednorazowego złożenia wniosku, po czym dane są przechowywane, a kolejne wnioski są wprowadzane automatycznie.
<P>
Dlatego analizując wyniki za pierwszy rok - jak państwo wiedzą, uzgodniliśmy, że docelowo z obszaru współpracy w ramach programu MŚP otrzymają 15% finansowania - możemy stwierdzić, że przyjęte założenia się sprawdzają. Podczas gdy w szóstym programie ramowym nie udało się osiągnąć celu, na podstawie pierwszych ocen i analiz wyników możemy stwierdzić, że osiągnięte wartości są bliższe 20% niż 15%, co jest znaczącym krokiem naprzód.
<P>
Pracujemy także nad tym w Komisji. Wróciłem właśnie z posiedzenia grupy ds. konkurencyjności, gdzie omawialiśmy pakiet wsparcia i ułatwień dla małych i średnich przedsiębiorstw "Small Business Act” - taki jest jego tytuł roboczy - w ramach którego chcemy uregulować kwestie związane z MŚP w sposób zorganizowany. Chciałbym też wspomnieć, że choć dziś podejmujemy decyzję dotyczącą uczestnictwa finansowego ze strony Wspólnoty, w rzeczywistości zostało ono już uruchomione, a na pierwsze zaproszenie złożono ponad 200 wniosków, co jest ważnym sukcesem.
<P>
Wreszcie chciałbym nadmienić, że niezwykle cieszę się, iż Luksemburg zdecydował się do nas dołączyć. Kwestie merytoryczne z pewnością nie stanowią problemu. Powinniśmy zrobić wszystko, aby przystąpienie do programu odbyło się jak najszybciej.
<SPEAKER ID="226" NAME="Paul Rübig">
sprawozdawca. - (DE) Panie przewodniczący, panie komisarzu Potočnik, panie i panowie! Podsumowując, możemy stwierdzić, że ponownie wyznaczyliśmy sobie cel, który koncentruje się na agendzie lizbońskiej. Mamy nadzieję, że wdrażanie wyników badań krótkoterminowych przyczyni się do tworzenia nowych miejsc pracy i podniesienia wynagrodzeń. Oczywiście kluczową cechą innowacyjności jest fakt, że oferuje się nowe produkty, co pozwala też osiągnąć sukces rynkowy.
<P>
Cieszę się także, że wraz z Europejskim Bankiem Inwestycyjnym zdołaliśmy utworzyć dodatkowy instrument podziału ryzyka, co pozwoli na znaczące zwiększenie zasięgu finansowania. Opracowaliśmy także ocenę, aby przekonać się, czy fundusze są rzeczywiście przedmiotem wniosków oraz zweryfikować, czy Parlament Europejski nie musi znów wprowadzać cięć z powodu niepełnego wyczerpania funduszy w poprzednim roku, co ma miejsce w przypadku innych programów.
<P>
Wierzę, że program ten może zapewnić wyczerpanie funduszy i proszę moich kolegów posłów, aby zapewnili w swoich państwach członkowskich zgodne z założeniami funkcjonowanie współfinansowania. Efektywne wykorzystanie środków z tego programu leży w interesie nas wszystkich. Wierzę też, że należy to jasno zakomunikować.
<P>
Chciałbym także poprosić pana komisarza Potočnika, aby porozumiał się z wiceprzewodniczącą, panią Wallström, aby ten program został przedstawiony opinii publicznej jako modelowy: stanowi to część procesu. Chciałbym ponownie pogratulować prezydencji słoweńskiej: to produkt i projekt rzeczywiście wart pokazywania.
<SPEAKER ID="227" NAME="Przewodniczący">
Debata została zamknięta.
<P>
Głosowanie odbędzie się we wtorek 15 stycznia 2008 r.
<P>
Oświadczenia pisemne (art. 142 Regulaminu)
<SPEAKER ID="228" NAME="Jorgo Chatzimarkakis  " AFFILIATION="ALDE">
na piśmie. - (DE) Panie komisarzu Potočnik! W tym Parlamencie powiedziano już wiele o roli MŚP. To prawda, że małe i średnie przedsiębiorstwa są trzonem gospodarki UE.
<P>
W samych Niemczech niemal 20 milionów ludzi pracuje, prowadzi badania i rozwój w ponad 3,3 miliona małych i średnich przedsiębiorstw. To od nich w dużej mierze uzależniony jest rozwój lub stagnacja Europy. Małe i średnie przedsiębiorstwa tworzą więcej patentów, innowacji i miejsc pracy, niż duże korporacje. Jednak MŚP nadal mają zbyt mały dostęp do pożyczek i programów finansowania.
<P>
Dobrym przykładem funkcjonowania tego systemu jest Eurostars. W przeciwieństwie do siódmego programu ramowego, bazującego na podejściu odgórnym ze scentralizowanym mechanizmem finansowania unijnego, Eureka i Eurostars to strategie oddolne. Programami zarządza Inicjatywa Eureka. To dobrze, a przy tym przedsięwzięcie to może stać się wzorem dla naszego siódmego programu ramowego.
<P>
Oto zalety programu Eurostars:
<P>
Przyjęcie wiodącej roli MŚP inwestujących w badania
<P>
Weryfikacja kwalifikacji i ocena przez ekspertów międzynarodowych
<P>
Harmonizacja zaproszeń do przetargów i przepływy pracowników we wszystkich państwach członkowskich
<P>
Szybkie podejmowanie decyzji dotyczących finansowania: 14 tygodni po dacie granicznej
<P>
Dodatkowe dopłaty przyznane przez Komisję
<P>
Finansowanie wyłącznie w formie dotacji bezzwrotnych (dodatku pieniężnego)
<P>
Chciałbym bardzo serdecznie pogratulować sprawozdawcy wyników jego pracy. Życzę programowi samych sukcesów.
<SPEAKER ID="229" NAME="Anna Záborská  " AFFILIATION="PPE-DE">
na piśmie. - (SK) Głosując za przyjęciem sprawozdania Paula Rübiga, Parlament Europejski wysyła jednoznaczny sygnał małym i średnim przedsiębiorstwom w państwach członkowskich. Małe i średnie przedsiębiorstwa mogą pomyślnie uczestniczyć w działalności badawczo-rozwojowej, muszą jednak stawić czoło warunkom mniej korzystnym niż te, które mają zastosowanie do dużych korporacji międzynarodowych.
<P>
Od tej chwili stowarzyszenia MŚP zajmujących się działalnością badawczo-rozwojową mogą korzystać ze wsparcia finansowego ze strony Europy oraz funkcjonować w ramach sieci europejskiej wraz z innymi małymi i średnimi przedsiębiorstwami. Dzięki temu słowackie MŚP będą mogły wnieść swoją wiedzę i potencjał na rzecz europejskiego sektora badań i rozwoju.
<P>
Na Słowacji wiele małych i średnich przedsiębiorstw mieści się na obszarach wiejskich, gdzie infrastruktura jest słabiej rozwinięta, co hamuje ich rozwój. MŚP zajmujące się działalnością badawczo-rozwojową zatrudniają wiele kobiet, bezpośrednio lub pośrednio. Fundusze europejskie są użyteczne, ponieważ pozwalają MŚP rozpocząć działalność, tak, aby ich potencjał profesjonalny służył wspólnym interesom.
<P>
Eurostars to program na rzecz badania i rozwoju nowych produktów i usług na szczeblu Unii Europejskiej. MŚP odgrywają kluczową rolę w projektach Eurostars. Doprawdy szkoda, że Republika Słowacka, państwo członkowskie UE, nie uczestniczy w tym programie. Słowackie małe i średnie przedsiębiorstwa nie mają tym samym dostępu do znaczącego wsparcia finansowego, oferowanego na rzecz skutecznego rozwoju nowych produktów, technik i usług.
