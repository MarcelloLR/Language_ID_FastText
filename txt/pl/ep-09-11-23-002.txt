<CHAPTER ID="002">
Oświadczenie Przewodniczącego
<SPEAKER ID="006" NAME="Przewodniczący">
Przede wszystkim wyrażam nadzieję, że współpraca z pozostałymi instytucjami europejskimi przy wdrażaniu w życie traktatu z Lizbony, który wejdzie w życie już za tydzień, będzie przebiegać bez zakłóceń. Prowadzę w tej sprawie cały czas działania, jestem w kontakcie zarówno z przewodniczącym Komisji Europejskiej, jak i z premierem, który reprezentuje prezydencję szwedzką. Pragnę także powtórzyć, iż Parlament Europejski jest gotowy rozpocząć procedurę przesłuchań kandydatów na nowych komisarzy. Jesteśmy do tego przygotowani i o tym przygotowaniu poinformowałem także obydwie instytucje - Radę i Komisję Europejską (czyli przewodniczącego Komisji).
<P>

<P>
W przyszłym tygodniu 1 grudnia przypada Światowy Dzień AIDS. Ważne, abyśmy zawsze, nie tylko w tym dniu, pamiętali o ofiarach tej strasznej choroby. Pamięć i wiedza mogą przyczynić się do zmniejszenia przypadków zachorowań w przyszłości.
<P>

<P>
Za dwa tygodnie 10 grudnia przypada 61. rocznica przyjęcia i proklamowania przez Zgromadzenie Ogólne Organizacji Narodów Zjednoczonych Powszechnej Deklaracji Praw Człowieka. Na jej uchwaleniu zaważyły wydarzenia 2. wojny światowej. Deklarację przyjęto bez głosu sprzeciwu - co warto podkreślić. Powszechną Deklarację Praw Człowieka można uznać za pierwsze znaczące dokonanie Organizacji Narodów Zjednoczonych w dziedzinie ochrony praw człowieka. Zwracam uwagę państwa na tę ważną datę, bo jest to jedno z głównych zainteresowań Parlamentu Europejskiego - i słusznie. Zawsze powinniśmy o tej sprawie pamiętać.
