<CHAPTER ID="002">
Oświadczenie Przewodniczącego
<SPEAKER ID="006" NAME="Przewodniczący">
Panie i panowie! Zdecydowałem się przemawiać w języku kraju, w którym miało miejsce to potworne zdarzenie.
<SPEAKER ID="008" NAME="James Nicholson" AFFILIATION="PPE-DE">
Panie przewodniczący! Sądzę, że w sobotni wieczór wszyscy byliśmy ogromnie zszokowani wydarzeniami w Irlandii Północnej: z zimną krwią brutalnie zamordowano dwóch młodych żołnierzy. To najgorszy koszmar Irlandii Północnej.
<P>
Od prawie 20 lat jestem posłem do tego Parlamentu i miałem nadzieję, że już nigdy nie będę musiał stać tu i przekazywać wyrazy współczucia rodzinom osób, które straciły życie w Irlandii Północnej. Bardzo mnie smuci, że muszę to dzisiaj ponownie czynić.
<P>
Ci młodzi mężczyźni zrobili to, co czyni wielu młodych ludzi: zamówili pizzę z miejscowej pizzerii, trzy godziny przed planowanym wejściem na pokład samolotu, który odlatywał do Afganistanu. Nie wsiedli do tego samolotu. Dzisiaj możemy jedynie być myślami z ludźmi, których pozbawiono życia w kwiecie wieku. Nie czas, by wypowiadać jakiekolwiek inne słowa aniżeli wyrazy współczucia dla ich rodzin. To wsparcie, jakiego potrzebują teraz te rodziny.
<P>
Ci, którzy dopuścili się tego czynu nie będą prawdopodobnie słuchać moich słów potępienia. Muszę jednak to powiedzieć: im nie może się powieść, nie mogą wygrać, ponieważ przeciwko nim przemawia demokratyczny proces w Irlandii Północnej i to on musi zwyciężyć. Pomimo pojawiających się czasami błędów, zmienił on życie moich rodaków w Irlandii Północnej: dostrzegli, że można lepiej żyć, doświadczyli takiego lepszego życia i chciałbym widzieć, jak nadal się nim cieszą. Przyłączam się do wyrazów współczucia dla rodzin.
<P>
(Oklaski)
<SPEAKER ID="009" NAME="Liam Aylward" AFFILIATION="UEN">
Panie przewodniczący! Ja również w pełni potępiam zabicie dwóch brytyjskich żołnierzy i zadanie ran czterem innym osobom przed bramą koszar Massereene w mieście Antrim ostatniej soboty. Do tego strasznego ataku, który był pierwszą od 12 lat śmiertelną w skutkach napaścią na siły bezpieczeństwa w Irlandii Północnej, przyznała się Prawdziwa IRA, radykalny odłam północnoirlandzkiej grupy republikanów. Tych, którzy dopuścili się tego terrorystycznego zamachu trzeba doprowadzić przed wymiar sprawiedliwości i rozliczyć za tę straszliwą zbrodnię. Ich ataki nie cieszą się politycznym poparciem społeczeństwa Irlandii Północnej.
<P>
W pokojowym Porozumieniu Wielkopiątkowym z 1998 roku wyraźnie określono ramy politycznego i gospodarczego rozwoju w Irlandii Północnej. Ustanowione w tym Porozumieniu struktury sprawdzają się w kategoriach wspierania demokracji, praworządności, praw człowieka oraz pokoju i pojednania. Nie możemy pozwolić i nie dopuścimy do tego, aby te jednostki zniweczyły pokój w Irlandii Północnej, nad którym tak długo i ciężko pracowaliśmy.
<SPEAKER ID="010" NAME="Jim Allister" AFFILIATION="NI">
Panie przewodniczący! Dziękuję za wyrazy współczucia z powodu śmierci naszych brytyjskich żołnierzy w ostatnią sobotę wieczorem. Obywatele Irlandii Północnej doceniają, że myślą państwo w tej chwili o tych, którzy są z tego powodu w żałobie.
<P>
Mordercy dwóch żołnierzy chcą przemocą osiągnąć polityczny awans. Chciałbym móc powiedzieć, że im się to nie uda, lecz niestety okazuje się, że przemoc w Irlandii Północnej popłaca - do tego stopnia, że obecnie mamy w rządzie trzech uznanych winnymi terrorystów IRA, natomiast ze słów wypowiedzianych przez Petera Robinsona w czasach, kiedy sprzeciwiał się obecności terrorystów w rządzie wiemy, że nasz wicepremier McGuinness osobiście zamordował co najmniej 12 żołnierzy. Nie jest lepszy i niczym się nie różni od terrorystów z Antrim, którzy stali nad umierającymi żołnierzami, dobijając ich kolejnymi kulami.
<P>
Teraz ten nikczemny zabójca - McGuinness, którego Peter Robinson określił onegdaj mianem "rzeźnika z Bogside”, haniebnie piastuje najwyższy urząd w mojej ojczyźnie. Do takich sytuacji prowadzą pertraktacje z terrorystami. Wierzę, że nie dojdzie do pertraktacji z terrorystami, którzy powrócili na nasze ulice, a przykre doświadczenia z przeszłości znajdą odbicie w obecnym postępowaniu.
<SPEAKER ID="011" NAME="Przewodniczący">
Panie i panowie! Nie możemy zachęcać do wypowiedzi wszystkich irlandzkich posłów. Wypowiedziałem się w imieniu nas wszystkich i to powinno wystarczyć. Czy zgodzą się państwo, że oddaliśmy w ten sposób zasłużony hołd tym, którzy stracili życie? Dziękuję.
<P>
Chciałbym również wygłosić krótkie oświadczenie z okazji wczorajszego Międzynarodowego Dnia Kobiet. Korzystając z okazji, chciałbym dzisiaj szczególnie powitać wszystkie panie posłanki do tej Izby oraz złożyć na ich ręce gorące podziękowania za ich zaangażowanie. Chciałbym również zaapelować, abyśmy robili wszystko, co w naszej mocy w celu urzeczywistnienia zasady równości płci zarówno na szczeblu europejskim, jak i międzynarodowym.
<P>
Sto lat temu 15 tysięcy kobiet demonstrowało w Nowym Jorku, domagając się poszanowania ich godności i praw. Dzisiaj wyrażamy uznanie dla spuścizny, którą nam pozostawiły. Nie ulega wątpliwości, że od tamtego czasu dokonano ogromnego postępu, jeśli chodzi o uznawanie i ochronę oraz promowanie równych praw dla kobiet i mężczyzn we wszystkich obszarach społeczeństwa. Nie możemy zaprzestawać dalszych wysiłków; trzeba jeszcze bardzo wiele zrobić, aby urzeczywistnić równość płci w Unii Europejskiej oraz zwiększyć udział kobiet w życiu zawodowym, społeczeństwie obywatelskim i polityce. Parlament Europejski dostrzega jeszcze możliwości zwiększenia uczestnictwa kobiet w procesie decyzyjnym w wymiarze lokalnym, krajowym oraz na poziomie Unii Europejskiej. Nasze państwa członkowskie muszą znaleźć sposoby stymulowania i wspierania uczestnictwa kobiet w procesie decyzyjnym oraz w życiu politycznym zarówno na szczeblu krajowym, jak i międzynarodowym.
<P>
Od europejskich wyborów dzieli nas zaledwie kilka miesięcy. Chciałbym podkreślić, że uczestnictwo kobiet w tych wyborach oraz równowaga płci w kategoriach reprezentacji w Parlamencie Europejskim to warunki szczególnie istotne zarówno dla demokratycznego rozwoju Unii Europejskiej, jak i całego naszego społeczeństwa. Na zakończenie chciałbym przypomnieć Wysokiej Izbie, że kobiety są szczególnie ciężko doświadczane przez liczne wojny, które się toczą na świecie, natomiast my pracujemy nad tym, aby wyeliminować z tych wojen "broń” w postaci molestowania i gwałtów kobiet. Musimy bronić godności wszystkich obywateli świata i nie możemy zaprzestawać podejmowania wysiłków w tej sprawie.
<P>
Dziękuję państwu za uwagę.
<P>
(Oklaski)
