<CHAPTER ID="020">
Jednominutowe wypowiedzi w znaczących kwestiach politycznych
<SPEAKER ID="234" NAME="Przewodniczący">
Zgodnie z art. 150 Regulaminu następnym punktem posiedzenia są jednominutowe wypowiedzi w znaczących kwestiach politycznych.
<P>
Posłowie, którzy nie zabierali głosu podczas ostatniej tury jednominutowych wypowiedzi na mocy art. 150, mają pierwszeństwo przed tymi posłami, którzy ostatnio głos zabierali.
<SPEAKER ID="235" NAME="Traian Ungureanu" AFFILIATION="PPE">
(RO) W dniu 2 lutego 2010 r. prezydent Rumunii Traian Băsescu, ogłosił decyzję potwierdzającą zgodę Najwyższej Rady Obrony Narodowej na udział Rumunii w amerykańskim systemie antyrakietowym. Porozumienie w tej sprawie zostanie przedłożone do zatwierdzenia parlamentowi Rumunii. Jednocześnie prezydent podkreślił, że porozumienie to nie jest wymierzone w Rosję. Uważam, że dzięki niemu Rumunia udowodni, że może być strategicznym partnerem Stanów Zjednoczonych w regionie Morza Czarnego i będzie uczestniczyć w budowaniu bezpieczeństwa europejskiego.
<P>
W obecnych warunkach poważnych ogólnoświatowych wyzwań porozumienie między Rumunią i USA zdecydowanie umocni system bezpieczeństwa europejskich sojuszników. Wierzę, że Unia Europejska z zadowoleniem przyjmie to ważne porozumienie.
<SPEAKER ID="236" NAME="Joanna Katarzyna Skrzydlewska" AFFILIATION="PPE">
(PL) Panie przewodniczący! Wyrażam swoje głębokie zaniepokojenie dynamicznie pogarszającą się sytuacją rodaków na Litwie. Litwa jest członkiem Unii Europejskiej. Nie zważając na to, w kraju tym łamane są podstawowe prawa polskiej mniejszości narodowej. Prawie 300 tysięcy Polaków na Litwie w rejonach, gdzie stanowią oni 60-80 % ludności, nie ma prawa do publicznego posługiwania się językiem ojczystym jako pomocniczym. Istnieje sądowy nakaz zdejmowania dwujęzycznych tablic z nazwami ulic. Nasyłani są komornicy. Nazwiska Polaków są lituanizowane. Są oni dyskryminowani przy zwrocie ziemi. Uszczuplane jest prawo dzieci polskich do pobierania nauki w języku polskim. Ograniczane są prawa wyborcze ich rodziców.
<P>
Aktualnie ważą się losy przyszłości Unii. Czy nadal chcemy żyć w Europie iluzorycznych wartości, czy też wartości realnych? Między innymi od nas zależy, w którym kierunku pójdzie Unia, czy będziemy przymykali oczy na jawną dyskryminację mniejszości, czy też faktycznie będziemy budowali bezpieczną Europę w duchu poszanowania praw człowieka?
<SPEAKER ID="237" NAME="Andres Perello Rodriguez" AFFILIATION="S&amp;D">
(ES) Panie przewodniczący! Chciałbym poinformować Wysoką Izbę o pewnej sprawie i prosić państwa o pomoc. Chcę poinformować, że w południowej części Unii, w zamieszkanym przez pracowitych i przedsiębiorczych ludzi mieście Walencji, znajduje się historyczna dzielnica marynarzy, Cabañal, która może zostać zniszczona, jeśli zostanie zrealizowany projekt, który władze miasta chcą wprowadzić w życie po niemal dwudziestu latach zaniedbywania dzielnicy.
<P>
Mieszkańcy dzielnicy protestują przeciwko temu projektowi. Ministerstwo kultury, w oparciu o wniosek sądu najwyższego, stwierdziło, że przedmiotowy projekt oznacza profanację dziedzictwa kultury. Podobnie trybunał konstytucyjny - próbował niedawno ten projekt zablokować czy też wydał decyzję, że jego realizacja powinna zostać wstrzymana.
<P>
Władze publiczne nie porządkowały się tym decyzjom, co wiąże się z ryzykiem i zagrożeniem oraz oznacza zły przykład polityczny.
<P>
W imieniu mieszkańców Cabañal proszę, aby Wysoka Izba udzieliła im pomocy w związku z tą profanacją dziedzictwa kultury. Chodzi o to, aby nie dopuścić do takiego barbarzyństwa w dzielnicy Cabañal w południowej części Unii Europejskiej.
<SPEAKER ID="238" NAME="Cristian Silviu Buşoi" AFFILIATION="ALDE">
(RO) W zeszłym tygodniu uczestniczyłem w posiedzeniu Komisji Współpracy Parlamentarnej UE-Mołdawia. Rezultaty tego posiedzenia są niezwykle obiecujące w kontekście stosunków dwustronnych oraz zbliżenia Republiki Mołdowy z Unią Europejską.
<P>
W ciągu kilku miesięcy od objęcia władzy proeuropejski rząd w Kiszyniowie dokonał widocznego postępu. Wierzę, że ten postęp to wyraźna oznaka szczerego pragnienia, aby Mołdawia nie zboczyła już z drogi do Europy. Debaty przeprowadzone w zeszłym tygodniu wskazują wyraźnie na wolę polityczną obecnego rządu Mołdawii, aby promować reformy mające na celu budowanie trwałej demokracji i kwitnącej gospodarki. Jestem zadowolony z rozpoczęcia w styczniu bieżącego roku negocjacji w sprawie nowego układu o stowarzyszeniu. Uważam, że Parlament Europejski musi aktywnie uczestniczyć w tym procesie oraz wspierać zawarcie takiego układu i wprowadzenie uregulowań w zakresie zwolnienia z obowiązku wizowego.
<P>
Republika Mołdowy podziela wartości Unii Europejskiej. Dlatego właśnie uważam, że Komisja Europejska i Parlament Europejski muszą jak najszybciej zapewnić obecnemu rządowi pomoc finansową, a ponadto podzielić się doświadczeniami, jakimi Unia Europejska dysponuje w dziedzinach, które mają być przedmiotem reform, takich jak sądownictwo i gospodarka.
<SPEAKER ID="239" NAME="Ryszard Czarnecki" AFFILIATION="ECR">
(PL) Panie przewodniczący! Niestety po raz kolejny przychodzi mi mówić o sytuacji mniejszości polskiej w kraju członkowskim Unii Europejskiej - na Litwie. Zdawałoby się, że jeżeli jakieś państwo należy do Unii Europejskiej, to powinno przestrzegać wszystkich standardów europejskich. Jednak Wilno tego nie czyni.
<P>
Dalej nie ma zgody w tym kraju na dwujęzyczne tablice w miejscowościach zamieszkałych przez polską nie tyle mniejszość, co większość. Są istotne problemy z funkcjonowaniem polskiego szkolnictwa. W wyniku działań władz oświatowych Litwy ubędzie około 100 polskich klas szkolnych. Ostatnio wprowadzono tam znaczące ograniczenia dla zespołów artystycznych krzewiących polską kulturę.
<P>
To dziwna asymetria, bo Litwini w Polsce mają zagwarantowane wszelkie prawa i duże dofinansowanie z budżetu polskiego państwa. Czas na elementarny, ludzki rewanż. Czas, aby sprawą dyskryminacji Polaków na Litwie zajęły się organizacje międzynarodowe, w tym nasz Parlament Europejski.
<SPEAKER ID="240" NAME="Gerard Batten" AFFILIATION="EFD">
Panie przewodniczący! Dziś wieczór byłem na przyjęciu wydanym w jednej z sal Parlamentu Europejskiego dla grupy artystycznej Shen Yun. W ubiegłym roku miałem okazję oglądać spektakl grupy Shen Yun w Londynie. Celem grupy jest wzbudzenie zainteresowania widzów tradycyjną kulturą chińską, kulturą, którą od sześćdziesięciu lat chińska partia komunistyczna i chińskie władze starają się zniszczyć.
<P>
Mój niesmak wzbudziła dziś wieczór informacja, że zaplanowany na kwiecień spektakl grupy w Rumunii został odwołany wskutek nacisków chińskiego rządu. To niedopuszczalne, że Rumunia, kraj, który uważa się za demokratyczny, pozwala, aby komunistyczny reżim wywierał nań tego rodzaju naciski. Trzeba też powiedzieć, że Shen Yun promuje filozofię prawdy, tolerancji i współczucia, więc nie należy się dziwić, że chiński rząd i partia komunistyczna obawiają się tej obcej sobie ideologii.
<P>
Chciałbym zaproponować panu przewodniczącemu Buzkowi, abyśmy jak najszybciej naprawili ten błąd zapraszając Shen Yun do zaprezentowania spektaklu w Parlamencie w pierwszym dogodnym terminie. Byłby to ewidentny gest poparcia dla tych niezwykle dzielnych chińskich działaczy na rzecz demokracji.
<SPEAKER ID="241" NAME="Seán Kelly" AFFILIATION="PPE">
Panie przewodniczący! Korzystam z okazji, aby potępić w tej Izbie wykorzystanie fałszywych paszportów irlandzkich, brytyjskich, francuskich i niemieckich podczas niedawnej akcji mającej na celu zabicie dowódcy Hamasu. Szef policji w Dubaju powiedział, że jego zdaniem na 99 % za tym zabójstwem stoi Mosad.
<P>
Jeśli rzeczywiście tak się stało to jest to jaskrawe nadużycie paszportów Unii Europejskiej w celu popełnienia przestępstwa w kraju trzecim, a w odniesieniu do Irlandii jest to wyjątkowe nadużycie zaufania, ponieważ od czasu uzyskania przez nas niepodległości w 1922 roku jesteśmy neutralnym i przyjaznym krajem, co pozwala naszym obywatelom na swobodniejsze podróże do miejsc, do których być może inni ludzie nie mogliby podróżować.
<P>
Użycie podrobionych paszportów do takiego celu naraziło na szwank pozycję Irlandczyków, zwłaszcza w Dubaju. Chciałbym wezwać wysoką przedstawiciel do zbadania tej sprawy i jeżeli okaże się, że za tymi działaniami stoi rząd albo Mosad, to Irlandia i inne poszkodowane kraje powinny otrzymać zadośćuczynienie.
<SPEAKER ID="242" NAME="Alan Kelly" AFFILIATION="S&amp;D">
Panie przewodniczący! W końcu poradzimy sobie z tym chaosem. Mapa pomocy regionalnej powiązana z zasadami pomocy państwa wymaga poważnego przeredagowania. Moje poważne obawy budzi fakt, że gdy pisałem w tej sprawie do poprzedniej Komisji, opierała ona swoją politykę na danych Eurostatu za 2006 rok. Teraz, gdy mapa pomocy regionalnej ma zostać poddana przeglądowi, rzeczą niezwykle istotną jest zrozumienie, że obraz stanu europejskiej gospodarki jest zupełnie inny. Weźmy chociażby tylko jeden przykład z mojego kraju: w ostatnim roku poziom bezrobocia w środkowo-zachodniej części Irlandii wzrósł o ponad 40 %, ale liczby te rosły już w latach poprzednich. Takie obszary środkowego zachodu, jak Limerick, Clare i Tipperary, potrzebują dużego zastrzyku finansowego ze środków państwowych w celu stymulowania tworzenia miejsc pracy, bo sytuacja jest naprawdę krytyczna.
<P>
Jeśli weźmie się pod uwagę gwałtowny zwrot, jaki nastąpił w gospodarce Irlandii oraz w innych gospodarkach, to widać, że od roku 2006 i 2007 oddzielają nas lata świetlne. Przyznaję, że chociaż informowanie Komisji o wszelkich zmianach w sytuacji gospodarczej należy po części do państw członkowskich, to podejście Komisji nie powinno jednak pozostawać bez zmian.
<SPEAKER ID="243" NAME="Corneliu Vadim Tudor" AFFILIATION="NI">
(RO) Panie i panowie! Uważam, że pies jest najwspanialszym darem, jaki Bóg dał człowiekowi. Zapewne znane są państwu słowa madame Roland, ściętej na gilotynie podczas rewolucji francuskiej: "Im bardziej poznaję ludzi, tym bardziej kocham psy”. Lord Byron napisał natomiast: "Psy mają wszystkie zalety człowieka, ale nie mają jego wad”.
<P>
Reprezentuję w tej Izbie kilka milionów miłośników zwierząt z Rumunii, oburzonych okrucieństwem wobec bezdomnych psów, które są bezwzględnie zabijane. Cudzoziemcy odwiedzający Rumunię są zbulwersowani widokiem martwych psów leżących na ulicach. Nawet dzieci muszą oglądać te barbarzyńskie sceny. Obecnie prefekt Bukaresztu wnioskuje o wprowadzenie poprawki do ustawy zmienionej przez rumuński parlament, apelując o likwidację bezdomnych psów. A przecież psy to nasi stróże. Wiadomo, że w minionych wiekach psy pomagały chronić zdrowie mieszkańców ufortyfikowanych miast, ponieważ tam gdzie są psy nie ma szczurów ani węży.
<P>
Proszę Wysoką Izbę, aby zażądała od rumuńskiego parlamentu przestrzegania powszechnej deklaracji praw zwierząt wydanej w Paryżu w 1978 roku. Musimy położyć kres rzezi bezdomnych psów w Rumunii. Jeśli ktoś nie lubi zwierząt, to ludzi też nie lubi. Na miłość boską, żyjemy przecież w trzecim tysiącleciu po narodzeniu Chrystusa!
<SPEAKER ID="244" NAME="Ramon Tremosa i Balcells" AFFILIATION="ALDE">
Panie przewodniczący! Chciałbym poruszyć sytuację katalońskiego i europejskiego sektora wieprzowiny. Od ponad roku cena świń wciąż spada, a od wielu miesięcy utrzymuje się ewidentnie na poziomie poniżej kosztów produkcji. Jedną z przyczyn tej sytuacji jest import świń z krajów o gospodarkach wschodzących. W zbyt wielu przypadkach importowane produkty są wwożone do Unii Europejskiej bez wystarczającej europejskiej kontroli celnej.
<P>
W zbyt wielu przypadkach importowane produkty nie spełniają norm przewidzianych w różnorodnych europejskich przepisach dotyczących jakości i bezpieczeństwa żywności, które Unia Europejska nakłada wyłącznie na europejskich producentów. Wydaje się, że w nadchodzących latach będzie tak samo: coraz większe wymogi związane z dobrostanem zwierząt kierowane do producentów europejskich przy jednoczesnym braku kontroli produktów importowanych z krajów o gospodarkach wschodzących.
<P>
Jest to ewidentny przypadek nieuczciwej konkurencji. W taki sposób Europa straci swoich farmerów i hodowców świń, a bez nich straci także istotną część swego przemysłu rolno-spożywczego. Tymi obawami chciałem się z państwem podzielić.
<SPEAKER ID="245" NAME="Valdemar Tomaševski" AFFILIATION="ECR">
(PL) Panie przewodniczący! Chciałbym odnieść się do sytuacji mniejszości narodowych na Litwie, których prawa są ciągle pomniejszane.
<P>
Na Litwie na terenach zwartych skupisk mniejszości narodowych mamy do czynienia z powszechnym nakazem usuwania dwujęzycznych tablic informacyjnych, które były obecne przez 20 lat. Szkołom mniejszości zmniejszono dofinansowanie i szykuje się do ich zamykania w trakcie tzw. reformy. W dokumentach tożsamości nie można używać oryginalnej pisowni nazwisk. Ponadto Polakom na Litwie utrudnia się zwrot ziemi zagrabionej przez system komunistyczny, a ostatnio uderzono nawet w życie kulturalne mniejszości. Najstarszemu reprezentacyjnemu polskiemu zespołowi pieśni i tańca "Wilia” instytucje rządowe zmniejszyły czterokrotnie dofinansowanie i odebrały trzy etaty, pozostawiając tylko jeden.
<P>
Prawa mniejszości narodowych na Litwie powinny być szanowane tak, jak wymaga tego Unia w myśl swojego hasła: "Zjednoczona w różnorodności”.
<SPEAKER ID="246" NAME="Mairead McGuinness" AFFILIATION="PPE">
Panie przewodniczący! Pan poseł Tremosa i Balcells poruszył sprawę niskokosztowej produkcji w rolnictwie, a jest to rzecz, która bardzo niepokoi zarówno mnie, jak i wiele innych osób w tej Izbie. Bardziej jednak niepokoi mnie Komisja i jej sposób postrzegania rolnictwa, obszarów wiejskich i przemysłu spożywczego, ponieważ wydaje się, że w strategii UE 2020 Komisja niemal zapomniała o tym tak ważnym dla UE sektorze. Chciałabym prosić Komisję, aby nie lekceważyła tego ważnego obszaru. Mam nadzieję, że Komisja nie uważa, że ten sektor nie jest już istotny, zwłaszcza w kontekście reformowania budżetu Unii Europejskiej.
<P>
Chciałabym przypomnieć Komisji, że rolnictwo i sektor spożywczy są niezwykle istotne w kontekście bezpieczeństwa żywnościowego, ochrony środowiska i miejsc pracy na terenach wiejskich. Uważam, że taki pogląd powinien zostać odzwierciedlony w strategii UE 2020.
<P>
Dziękuję Macra na Feirme, irlandzkiej organizacji zrzeszającej młodych rolników, mężczyzn i kobiety, za zwrócenie mojej uwagi na tę sprawę i mam nadzieję, że przedstawiciele Komisji nas słuchają.
<SPEAKER ID="247" NAME="Silvia-Adriana Ţicău" AFFILIATION="S&amp;D">
(RO) Stopa bezrobocia w strefie euro na początku roku osiągnęła 10 %, natomiast w UE-27 wynosiła 9,6 %. W przypadku ludzi młodych wynosi ona ponad 21 %. W Unii Europejskiej działa około 20 milionów firm, z których 99 % to małe i średnie przedsiębiorstwa. Dwie trzecie całej siły roboczej jest zatrudnione w MŚP.
<P>
Wzywam Komisję i państwa członkowskie do przygotowania pakietu środków mających na celu wsparcie właśnie MŚP i umożliwienie im wyjścia z kryzysu gospodarczego i finansowego. Ten pakiet środków powinien być także skierowany do osób planujących utworzenie małych lub średnich przedsiębiorstw. Środki te mogą obejmować na przykład stosowne przystosowanie Europejskiego Funduszu Dostosowań do Globalizacji oraz VII programu ramowego na rzecz badań, jak również uproszczenie kryteriów i procedur administracyjnych w celu ułatwienia MŚP dostępu do projektów realizowanych z wykorzystaniem funduszy europejskich.
<P>
I wreszcie, podobnie jak w przypadku rolników, proponuję objęcie gwarancjami rządowymi pożyczek branych przez MŚP w celu wyjścia z kryzysu, oczywiście na określony czas i do pewnej wysokości.
<SPEAKER ID="248" NAME="Georgios Papanikolaou" AFFILIATION="PPE">
(EL) Panie przewodniczący! Wszyscy wiemy, że problem nielegalnej imigracji w Grecji jest dużo poważniejszy niż w pozostałych krajach Unii Europejskiej. Ma to wiele różnych przyczyn, poczynając od położenia geograficznego Grecji, a kończąc długą linią brzegową.
<P>
W tych okolicznościach inicjatywa greckiego rządu, która w bezprecedensowy sposób ułatwia uzyskiwanie greckiego obywatelstwa przez imigrantów stanowi - w najlepszym razie - improwizację w czasach takich jak nasze i spowodowała taki oto paradoks: wniosek władz kraju mającego największe problemy zawiera najłagodniejsze przepisy, na każdym szczeblu, w całej Unii Europejskiej.
<P>
To raczej zachęca niż zniechęca do nielegalnej imigracji i jest ze szkodą dla imigracji legalnej. Osłabia spójność społeczną i stanowi wycinkowe rozwiązanie problemu, ponieważ dotyczy jedynie ostatniego ogniwa łańcucha, na który składają się: nielegalny wjazd, azyl, deportacja oraz pozwolenie na pozostanie i pracę w Unii Europejskiej. Otwiera drogę do uzyskania europejskiego obywatelstwa nieokreślonej liczbie nielegalnych imigrantów.
<P>
Patrząc z tej perspektywy jest to problem ogólnoeuropejski, którym powinniśmy się intensywnie zająć w najbliższej przyszłości.
<SPEAKER ID="249" NAME="Ioan Enciu" AFFILIATION="S&amp;D">
(RO) Poszanowanie prawa do prywatności stało się ostatnio - wraz z pojawieniem się nowych technologii informatycznych - sprawą bardzo na czasie. Technologie te korzystnie oddziałują na wiele obszarów, ale jednocześnie pojawia się problem ingerowania w prywatność obywateli, a w związku z tym potrzeba uregulowania dostępu do danych osobowych. Chodzi mi o to, że obywatelom należy zagwarantować prawo do kontroli sposobu gromadzenia, przechowywania, wykorzystania i rozpowszechniania ich danych osobowych.
<P>
Obecnie obowiązujące przepisy o ochronie danych są przestarzałe w porównaniu do aktualnej sytuacji i nie umożliwiają już rozwiązywania wszystkich zaistniałych problemów. Z licznych informacji pochodzących od obywateli wyraźnie wynika potrzeba ścisłego uregulowania prawa do prywatności. Starania Unii Europejskiej w zakresie stworzenia odpowiedniej bazy danych obejmującej ustawodawstwo w tej dziedzinie są mile widziane, ale moim zdaniem nie wystarczą, aby sprostać nowym wyzwaniom.
<P>
(Oklaski)
<SPEAKER ID="250" NAME="Oldřich Vlasák" AFFILIATION="ECR">
(CS) Upłynęło ponad sześć miesięcy od czasu, gdy Kanada zdecydowała się na bezprecedensowy krok i ponownie wprowadziła obowiązek wizowy dla obywateli jednego z państw członkowskich UE, czyli w tym przypadku dla obywateli Czech. Kanada uzasadniła ten krok tym, że po drugiej stronie oceanu obywatele Czech, zwłaszcza Romowie, masowo występowali o azyl. W tej sytuacji chcę powiedzieć, że w Czechach jednakowe zasady dotyczą wszystkich, niezależnie od tego, czy są to osoby narodowości czeskiej, słowackiej, wietnamskiej bądź ukraińskiej, czy są one pochodzenia czeskiego, afro-amerykańskiego czy romskiego. Karta podstawowych praw i wolności, będąca częścią naszego prawa konstytucyjnego, mówi o równych prawach narodowych i etnicznych wszystkich obywateli. Fakt, że Kanada uzasadnia swoje działania nawiązując do Romów sam w sobie jest dyskryminacją, ponieważ oznacza przyznanie się, że przepisy wizowe zostały zmienione z powodu jednej grupy etnicznej. Zamiast wprowadzać wizy, które są drogie i stanowią obciążenie administracyjne, Kanada powinna sobie dokładnie przemyśleć te warunki.
<SPEAKER ID="251" NAME="Agustín Díaz de Mera García Consuegra" AFFILIATION="PPE">
(ES) Panie przewodniczący! Jak panu wiadomo 11 lutego Parlament wyraził sprzeciw wobec programu śledzenia środków finansowych należących do terrorystów, programu SWIFT. W konsekwencji umowa została zawieszona i żadne dane nie są przekazywane.
<P>
Komisja ma jednak nowy mandat negocjacyjny. Chciałbym zapytać prezydium Parlamentu Europejskiego - nie, nie państwa przewodniczących dzisiejszemu posiedzeniu, ale stałe prezydium - czy mamy właściwego rozmówcę, czy Stany Zjednoczone negocjują z Unią Europejską po załamaniu się negocjacji, czy też negocjują oddzielnie, na zasadach dwustronnych z niektórymi państwami członkowskimi.
<P>
W każdym razie, panie przewodniczący, jeśli te negocjacje trwają, to żądam, aby Parlament Europejski brał w nich udział. Myślę, że wszyscy tu obecni popierają to żądanie.
<SPEAKER ID="252" NAME="Mario Borghezio" AFFILIATION="EFD">
(IT) Panie przewodniczący, panie i panowie! W dniu 23 lutego w Villasanta w Lombardii nastąpił niespodziewany wyciek węglowodoru ze zbiornika w nieużywanej rafinerii, który spowodował poważne skażenie wód płynącej w pobliżu rzeki Lambro.
<P>
Skala katastrofy ekologicznej, w wyniku której nastąpił wyciek tysięcy metrów sześciennych olejów, jest taka, że nie tylko zagraża ona ekosystemowi rzeki Lambro i ma negatywne konsekwencje dla lokalnej fauny, ale grozi także przedostaniem się - pomimo podjętych działań zaradczych - do rzeki Pad, która przepływa przez całą Nizinę Padańską aż do Adriatyku.
<P>
Wyjątkowe i burzliwe okoliczności, które spowodowały, że Lombardia zażądała ogłoszenia stanu wyjątkowego, wymagają jednak także interwencji Unii Europejskiej - i apeluję tutaj o sygnał ze strony prezydencji - zarówno w kontekście koordynacji inicjatyw na rzecz ochrony środowiska naturalnego w na terenach zagrożonych, do których z pewnością zalicza się dolina Padu, jak i w odniesieniu do środków finansowych, które będą niezbędne do naprawy stanu środowiska naturalnego na tym olbrzymim terenie dotkniętym katastrofą ekologiczną.
<SPEAKER ID="253" NAME="Maria Da Graça Carvalho" AFFILIATION="PPE">
(PT) Różnice pomiędzy regionami wciąż stanowią wyzwanie w kontekście Unii Europejskiej. Z tej przyczyny podstawową sprawą jest, aby polityka spójności nadal wspierała regiony słabiej rozwinięte. Dlatego też cieszy mnie inicjatywa unijnej strategii na rzecz regionu Morza Bałtyckiego oraz realizacja strategii na rzecz regionu naddunajskiego.
<P>
Z tych samych powodów apeluję do Parlamentu o rozważenie możliwości przygotowania nowych strategii dla innych regionów. W Europie południowo-zachodniej różnorodnym wyzwaniom musi na przykład stawiać czoła Makaronezja (Azory, Madera, Wyspy Kanaryjskie i Wyspy Zielonego Przylądka), a zatem strategia dla tego regionu wpłynęłaby na poprawę systemu komunikacji, przyczyniła się do ochrony środowiska, promocji wzrostu gospodarczego, wymiany naukowej, tworzenia miejsc pracy i bezpieczeństwa oraz ułatwiłaby zwalczenie nielegalnej imigracji. Byłoby to także znaczące wydarzenie na atlantyckich granicach Europy, umożliwiające stworzenie kolejnego pomostu między Europą i Afryką.
<SPEAKER ID="254" NAME="Luís Paulo Alves" AFFILIATION="S&amp;D">
(PT) Chciałbym podkreślić, że w regionach wyspiarskich transport lotniczy stanowi często jedyny środek dostępu i że warunki jego funkcjonowania zależą od liczby pasażerów i ilości przewiezionych ładunków. Istnieje kilka regionów wyspiarskich, w których te liczby są wystarczająco duże, aby przyciągnąć wielu operatorów wykonujących przewozy lotnicze - co oznacza konkurencję i niższe ceny transportu, a zatem i zwiększenie dostępności - ale na innych terenach, takich jak Azory, liczby te są dużo niższe i to sprawia, że obszary te są nieatrakcyjne dla operatorów. W rezultacie ceny biletów lotniczych są wyższe, co utrudnia mobilność ludzi i zmniejsza atrakcyjność danego obszaru dla turystów, a przecież to właśnie te elementy pozwoliłyby na wykorzystanie olbrzymiego potencjału rozwoju oraz zróżnicowanie i umocnienie podstaw gospodarczych regionu. To ograniczenie jest szczególnie dotkliwe w czasach kryzysu, jaki obecnie przeżywamy.
<P>
Wszystko to oznacza, że okresowa pomoc ma kluczowe znaczenie dla promowania zwiększenia przewozów pasażerskich i towarowych, tak aby rynek mógł zacząć funkcjonować. Umożliwiłoby to także objęcie tych regionów, mających tak wielki potencjał turystyczny, celami sieci transeuropejskich, które mają docierać do krańców Europy.
<SPEAKER ID="255" NAME="Czesław Adam Siekierski" AFFILIATION="PPE">
(PL) Mimo że wielu ekonomistów i polityków ogłosiło już koniec kryzysu w Europie, to jednak nadal zmagamy się z jego negatywnymi następstwami. Comiesięczne dane o poziomie bezrobocia w Unii są coraz bardziej przygnębiające. Obecnie w Europie bez pracy pozostaje już ponad 23 miliony ludzi. Oznacza to, że kryzys zniweczył dotychczasowe wieloletnie wysiłki promujące zatrudnienie. Wyjątkowo szkodliwym zjawiskiem jest stale rosnąca liczba bezrobotnych młodych ludzi. Obecnie bez pracy pozostaje już co piąty młody Europejczyk. Należy przypuszczać, że sytuacja ta doprowadzi do wyjątkowo szkodliwych następstw społecznych, takich jak wzrost przestępczości, alkoholizm, narkomania czy patologie rodzinne. Jeśli chodzi o możliwe drogi szybkiego wyjścia z recesji, uważam, że powinniśmy wykorzystać nasz największy atut, jakim jest wspólnotowy rynek wewnętrzny. Potrzeba większej koordynacji na poziomie europejskim, aby w pełni wykorzystać możliwości wspólnego obszaru gospodarczego. Należy dalej upraszczać reguły funkcjonowania oraz rozwijać prawdziwą unię gospodarczą.
<SPEAKER ID="256" NAME="Claudiu Ciprian Tănăsescu" AFFILIATION="NI">
(RO) Ponieważ w początkach lutego norma GMP posiadana przez bukareszteński instytut Cantacuzino, zajmujący się pracami badawczo-rozwojowymi w zakresie mikrobiologii i immunologii, utraciła ważność, stracił licencję na produkcję i wprowadzanie do obrotu preparatów do wstrzyknięć, w tym szczepionek. Po wprowadzeniu w życie planu działań naprawczych sporządzonego przez kierownictwo instytutu Cantacuzino oraz krajową agencję leków, a zatwierdzonego przez ministerstwo zdrowia, należy się spodziewać, że w drugiej połowie kwietnia instytut ponownie uzyska pozwolenie na produkcję szczepionek.
<P>
Nie powinniśmy jednak zapominać, że zawieszenie działalności instytucji mającej strategiczne znaczenie na szczeblu krajowym i europejskim, takiej jak instytut Cantacuzino, może pociągać za sobą poważne niebezpieczeństwo. Dlatego sądzę, że istotne jest sprawowanie ściślejszej kontroli przez instytucje europejskie, aby taka sytuacja nie powtórzyła się w przyszłości na szczeblu europejskim.
<SPEAKER ID="257" NAME="Georgios Papastamkos" AFFILIATION="PPE">
(EL) Panie przewodniczący! Z całym szacunkiem chciałbym prosić, aby przedstawił nam pan jutro listę tych wszystkich, którzy prosili o głos w ramach jednominutowych wystąpień, z uwzględnieniem dwóch kryteriów: po pierwsze, czy osoby te nie zabierały głosu na poprzednim posiedzeniu plenarnym, a po drugie - kiedy złożyły wniosek.
<P>
Z całym szacunkiem wobec pana i prezydium, ale nie sądzę, aby przywilejem prezydium było przydzielanie czasu wystąpień zgodnie ze swoim widzimisię. Istnieją pewne zasady, a pierwszą zasadą jest zasada przejrzystości.
<P>
Czekamy jutro na listę - widzę, że koledzy się ze mną zgadzają - uwzględniającą dwa kryteria, a mianowicie czas złożenia wniosku o zabranie głosu oraz fakt, czy dana osoba zabierała głos na poprzednim posiedzeniu plenarnym, czy też nie.
<SPEAKER ID="258" NAME="Przewodniczący">
Jak pan wie, stosowane przez nas kryteria to równy podział wystąpień między poszczególne grupy polityczne, w oparciu o wielkość grupy, oraz dawanie pierwszeństwa osobom, które nie zabierały głosu na poprzednim posiedzeniu plenarnym. Takie kryteria stosujemy.
<SPEAKER ID="259" NAME="Michail Tremopoulos" AFFILIATION="Verts/ALE">
(EL) Panie przewodniczący! Dziś nie zabrała głosu żadna osoba należąca do grupy Zielonych/Wolnego Przymierza Europejskiego, chociaż występowało po pięciu, a nawet siedmiu posłów z innych grup. Pytam się, dlaczego.
<SPEAKER ID="260" NAME="Przewodniczący">
To właśnie wyjaśniałem przed chwilą, panie pośle. Z pańskiej grupy wpłynęły trzy wnioski o możliwość wystąpienia. Wszyscy ci posłowie zabierali głos na poprzednim posiedzeniu. Zastosowaliśmy więc przedmiotowe kryterium w celu równego podziału wystąpień.
<SPEAKER ID="261" NAME="María Muñiz De Urquiza" AFFILIATION="S&amp;D">
(ES) Czy są to kryteria wybrane przez pana, czy przez służby obsługujące posiedzenie? Czy jest to gdzieś napisane?
<SPEAKER ID="262" NAME="Przewodniczący">
Na liście posłów, którzy prosili o udzielenie głosu jest podane, którzy posłowie na poprzednim posiedzeniu zabierali głos zgodnie z art. 150 Regulaminu.
<P>
Na tej podstawie prezydium udziela głosu wszystkim grupom politycznym. Przez przypadek wszyscy posłowie z grupy Zielonych/Wolnego Przymierza Europejskiego, którzy prosili o możliwość wystąpienia zabrali już głos na poprzednim posiedzeniu. Dlatego nie daliśmy im pierwszeństwa. Tak to się dzieje. Dbamy o to, aby każdy mógł zabrać głos, odpowiednio do wielkości grupy i zgodnie z kryterium, o którym państwu mówiłem, dotyczącym osób, które nie występowały na poprzednim posiedzeniu.
<SPEAKER ID="263" NAME="María Muñiz De Urquiza" AFFILIATION="S&amp;D">
(ES) To kryterium może być bardzo sensowne, ale czy figuruje w jakichś przepisach lub też w regulaminie posiedzeń plenarnych bądź w Regulaminie Parlamentu?
<SPEAKER ID="264" NAME="Przewodniczący">
Prezydium, korzystając ze swoich uprawnień, stara się tak prowadzić posiedzenie, by wszystkie grupy były traktowane w sposób uczciwy i sprawiedliwy.
<SPEAKER ID="265" NAME="Chrysoula Paliadeli" AFFILIATION="S&amp;D">
Panie przewodniczący! Chcę zapytać, czy jestem na liście osób, które chciały dzisiaj zabrać głos i czy jestem także na liście tych, którzy zabierali głos na poprzednim posiedzeniu. Czy może pan od razu odpowiedzieć na to pytanie?
<SPEAKER ID="266" NAME="Przewodniczący">
Odpowiem od razu. Pani poseł, jest pani na liście mówców z grupy socjalistów. Kolejność wystąpień jest zgodna z kolejnością, w jakiej zgłaszali państwo swoje wnioski. Jest pani zarejestrowana zgodnie z kolejnością, w jakiej poprosiła pani o głos. Udzieliliśmy głosu sześciu posłom z pani grupy.
<SPEAKER ID="267" NAME="Chrysoula Paliadeli" AFFILIATION="S&amp;D">
Na jakiej podstawie, panie przewodniczący?
<SPEAKER ID="268" NAME="Przewodniczący">
Zgodnie z kolejnością chronologiczną złożenia wniosku - czyli zgodnie z czasem jego złożenia. Na tej liście jest pani dziewiąta.
<P>
Kontynuujemy posiedzenie.
<P>
(Głos z sali)
<P>
Wyjaśniłem, jakie są kryteria. Co jeszcze chcą państwo wiedzieć?
<SPEAKER ID="269" NAME="Corina Creţu" AFFILIATION="S&amp;D">
Panie przewodniczący! Problem polega na tym, że byłoby dobrze, gdybyśmy wiedzieli wcześniej, kto zabierze głos. Jest dziesiąta wieczór i jeśli nie będziemy mogli zabrać głosu, to siedzimy tutaj na darmo. Myślę, że trzeba wprowadzić zasadę, że przynajmniej na dwie godziny wcześniej powinniśmy wiedzieć, kto zabierze głos w ramach jednominutowych wystąpień.
<SPEAKER ID="270" NAME="Przewodniczący">
Weźmiemy to pod uwagę.
<SPEAKER ID="271" NAME="John Bufton" AFFILIATION="EFD">
Panie przewodniczący! To nie jest wcale pana wina, ale panuje tutaj całkowity chaos. Dziś wieczorem przez wiele godzin czekaliśmy, aby zabrać głos. Teraz jest dziesiąta wieczór. Zaczęły się jednominutowe wystąpienia, przydzielono nam czas, ale to wszystko jest żałosne. Jeśli mamy zajmować się w tej Izbie ważnymi sprawami naszych regionów, to powinniśmy mieć prawo się wypowiedzieć.
<P>
Należy coś zrobić w tej instytucji, w tym bezsensownym parlamencie, abyśmy mogli powiedzieć, że będziemy tutaj i że zabierzemy głos. To idiotyzm, że siedzimy tutaj tyle czasu i czekamy w nadziei, że będziemy mogli się wypowiedzieć. Nasi obywatele, mieszkańcy Wielkiej Brytanii, mają dość tego absurdu, ponieważ nie możemy mówić o ich prawach i problemach.
<P>
To jakaś parodia. Niech pan to powie panu Barroso. Już wcześniej mu mówiłem, że to wszystko jest farsą. Jeżeli mamy być na tej sali o dziesiątej wieczór w poniedziałek, wtorek, środę i czwartek, to przynajmniej powinniśmy mieć szansę zabrania głosu w ważnych sprawach dotyczących naszych państw członkowskich. Proszę, aby zechciał pan to przekazać swoim przełożonym, bo to nie jest demokracja, to jest dyktatura.
<SPEAKER ID="272" NAME="Przewodniczący">
Dziękuję. Przypominam, że pan Barroso jest przewodniczącym Komisji Europejskiej, a nie Parlamentu Europejskiego.
<SPEAKER ID="273" NAME="Sonia Alfano" AFFILIATION="ALDE">
(IT) Panie przewodniczący! Gdybyśmy mogli zabrać głos zamiast się tutaj handryczyć, to być może zrobilibyśmy coś dobrego dla naszych wyborców, bo jest dziesiąta wieczór i wszyscy wiemy, że powinniśmy byli zabrać głos. Każdy z nas przychodzi tutaj, aby wyrazić żądania swoich wyborców. Minuta na wystąpienie to i tak już jest bardzo mało, a skrócenie listy mówców jest moim zdaniem przejawem arogancji.
<SPEAKER ID="274" NAME="Przewodniczący">
Panie i panowie! Sytuacja jest jasna. Mamy pół godziny na te wystąpienia, więc musiałem dopilnować, aby było to pół godziny. Wystąpienia tych z państwa, którzy prosili o głos trwałyby dużo dłużej niż pół godziny. Prezydium stara się stosować racjonalne, uczciwe kryteria i to jest część jego uprawnień.
<P>
Rozumiem państwa frustrację. Wraz z dyrektorem ds. obsługi posiedzeń zastanowimy się, w jaki sposób możemy w przybliżeniu określić - to nigdy nie będzie dokładnie, ale niech będzie chociaż w przybliżeniu - kto z państwa będzie mógł zabrać głos, tak aby zmniejszyć do minimum liczbę osób oczekujących. Z chęcią to zrobimy i postaramy się to zrobić jak najlepiej.
<P>
Teraz, jeśli państwo pozwolą będziemy kontynuować posiedzenie, ponieważ w innym wypadku będziemy całą noc dyskutować wciąż o tej samej sprawie.
<P>
Zamykam ten punkt posiedzenia.
<P>
Oświadczenia pisemne (art. 149 Regulaminu)
<SPEAKER ID="275" NAME="Tunne Kelam  " AFFILIATION="PPE">
na piśmie. - Jest to okres ważnych decyzji w stosunkach między UE i Białorusią. Program partnerstwa wschodniego dał władzom białoruskim szansę złagodzenia ścisłej kontroli nad społeczeństwem i otwarcia drogi do reform demokratycznych. Jednak proces ten musi być dwustronny. Pomoc gospodarcza UE i rozpoczęcie projektów w dziedzinie współpracy mogą przynieść realny postęp tylko wówczas, jeśli każdemu działaniu będącemu przejawem dobrej woli ze strony UE będą towarzyszyć realne działania na rzecz przywrócenia otwartego i demokratycznego społeczeństwa na Białorusi. Laureat nagrody im. Sacharowa, Aleksander Milinkiewicz, pesymistycznie ocenia sytuację. Powiedział nam, że sytuacja w dziedzinie praw człowieka nie tylko nie poprawiła się, ale w rzeczywistości jeszcze się pogorszyła. Jednocześnie, mając na względzie, że reżim Łukaszenki jest bardziej niż kiedykolwiek uzależniony od zachodnich technologii, pieniędzy i rynków, UE dysponuje skutecznymi środkami wpływu na dalsze postępowanie reżimu. Najpierw jednak musimy zrozumieć, że białoruski dyktator próbuje sprawdzić, jak poważnie jego unijni partnerzy traktują reformy demokratyczne. Dlatego tak ważne jest danie jasnego sygnału, że priorytetem UE są realne zmiany w sytuacji praw człowieka.
