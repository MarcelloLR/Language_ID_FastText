<CHAPTER ID="002">
Oświadczenia przewodniczącego
<SPEAKER ID="006" NAME="Przewodniczący">
Na początku kilka uwag. Otwierając sesję plenarną Parlamentu Europejskiego po raz kolejny zmuszony jestem poinformować państwa o tragicznych klęskach żywiołowych ostatnich dni. Dziś miało miejsce trzęsienie ziemi w Turcji, w którym zginęło co najmniej 57 osób. W zeszłym tygodniu także trzęsienie ziemi w Chile pochłonęło blisko 300 ofiar, a szalejące nad Europą nawałnice spowodowały śmierć ponad 60 osób, głównie obywateli Francji. Nie zapominamy również o Haiti, gdzie najnowszy bilans ofiar styczniowego trzęsienia przekroczył 300 tysięcy ludzi. We wszystkich tych przypadkach złożyłem w imieniu Parlamentu Europejskiego kondolencje i wyrazy współczucia rodzinom zmarłych. Każda niespodziewana i przedwczesna śmierć jest przede wszystkim dla nich tragedią, ale ofiary liczone w dziesiątkach czy setkach tysięcy to także tragedia dla całych narodów i całego świata. Łączymy się w solidarności z rodzinami, a także przesyłamy wyrazy solidarności krajom, które dotknęła ta tragedia.
<P>
11 marca przypada 20. rocznica odzyskania niepodległości przez Litwę. To pierwszy kraj z komunistycznego bloku, który ogłosił swoją niezależność od ZSSR. Wśród naszych litewskich kolegów w Parlamencie Europejskim jest 4 sygnatariuszy deklaracji niepodległości z 1990 roku. Gratulujemy koleżankom i kolegom.
<P>
(Oklaski)
<P>
Także 11 marca 1990 roku Kongres Estonii (demokratyczny tymczasowy parlament) przyjął deklarację o odrodzeniu państwa po 50 latach sowieckiej okupacji. Gratulujemy także naszym estońskim koleżankom i kolegom..
<P>
(Oklaski)
<P>
10 marca mija 51 rocznica powstania tybetańskiego. W jego wyniku dalajlama oraz 80 tysięcy Tybetańczyków musiało opuścić swój kraj. Żywimy nadzieję i regularnie apelujemy do władz Chińskiej Republiki Ludowej o zmianę swojego nastawienia do narodu tybetańskiego i podjęcie owocnego dialogu z jego przedstawicielami.
<P>
(Oklaski)
<P>
W związku z uwagami poczynionymi przez posła Nigela Farage'a podczas ostatniej mini-sesji plenarnej oraz działając zgodnie z artykułem 153 ust. 3 Regulaminu odbyłem rozmowę z panem Farage'em, a następnie podjąłem decyzję o nałożeniu kary polegającej na potrąceniu jego 10-dniowej diety.
<P>
(Oklaski)
<P>
Równocześnie chciałbym poinformować państwa o innym wydarzeniu, mianowicie ponownie miała miejsce kradzież. Okradziono jedną z naszych koleżanek bardzo blisko budynków Parlamentu Europejskiego. Prowadzę od dłuższego czasu rozmowy z przedstawicielami władz w Brukseli, a także z władzami belgijskimi. Nasza koleżanka, Isabelle Durant, jest pośrednikiem w tych rozmowach, dlatego, że doskonale zna sytuację na miejscu w Brukseli i w Belgii. Na dzień dzisiejszy wspólnie z Komisją i z Radą Europejską chcemy stworzyć w pobliżu tych trzech instytucji specjalną strefę, w której bezpieczeństwo będzie zapewnione nie tylko przez władze w Brukseli, ale także przez rząd belgijski i władze centralne Belgii. W tej sprawie trwają intensywne rozmowy, spotkania odbyły się w zeszłym tygodniu zaraz po tym przypadku kradzieży, jak i odbędą się w najbliższych dniach. Oficjalne spotkanie z policją zostało wyznaczone na 22 marca. Chciałbym tylko państwu powiedzieć, że bardzo intensywnie pracujemy nad tym, aby poprawić bezpieczeństwo wokół budynków Parlamentu Europejskiego oraz innych instytucji europejskich, nie tylko Parlamentu. Traktujemy to jako kwestię wspólną.
