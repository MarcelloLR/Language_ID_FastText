<CHAPTER ID="002">
Komunikat Przewodniczącego
<SPEAKER ID="006" NAME="Przewodniczący">
Panie i panowie! Witam państwa serdecznie. Na początku chciałbym skomentować sytuację dotyczącą sali plenarnej w Strasburgu. Jak państwu wiadomo, w związku z zawaleniem się w sali plenarnej w Strasburgu części podwieszanego sufitu, co miało miejsce 7 sierpnia, ta pierwsza wrześniowa sesja częściowa Parlamentu Europejskiego wyjątkowo odbywa się tutaj, w Brukseli. Decyzję tę podjąłem po przestudiowaniu wstępnych ekspertyz oraz po konsultacjach z przewodniczącymi grup i francuską prezydencją Rady, kierując się maksymalnym bezpieczeństwem posłów oraz personelu. Decyzja ta uwzględnia również potrzebę zachowania ciągłości prac ustawodawczych Parlamentu Europejskiego.
<P>
Według wstępnych wyników kontroli zawalenie się części podwieszanego sufitu wystąpiło na skutek pęknięć elementów budowlanych, łączących podwieszany sufit z rzeczywistą konstrukcją sufitu. Kontrole, zlecone z ramienia Parlamentu w celu ustalenia dalszych szczegółów i odpowiedzialności za zawalenie się części sufitu, nadal trwają i prowadzi je kilka niezależnych międzynarodowych firm z branży inżynierii budowlanej. Kontrole te przeprowadzane są w ścisłej współpracy z właściwymi władzami lokalnymi, jak również ze starszym biegłym w zakresie bezpieczeństwa budowlanego, wyznaczonym przez rząd francuski. Podział odpowiedzialności pomiędzy wykonawców, którzy byli zaangażowani w konstruowanie oryginalnego sufitu, zostanie ustalony na podstawie końcowych sprawozdań z kontroli zaraz po ich udostępnieniu. Podwieszany sufit w sali plenarnej zostanie ponownie podwieszony przy wykorzystaniu nowej technologii, zatwierdzonej przez niezależnych biegłych i lokalne władze budowlane.
<P>
Mimo iż dokładamy wszelkich starań, aby możliwie szybko zakończyć prace, stosowana procedura jest z konieczności nieco długa. Niemniej jednak mamy nadzieję, że wszystkie kontrole bezpieczeństwa oraz konieczne naprawy zostaną zakończone zgodnie z planem i druga wrześniowa sesja częściowa Parlamentu odbędzie się w Strasburgu.
<P>
Mogę państwa zapewnić, że we wszystkich naszych decyzjach i rozważaniach na pierwszym miejscu stawiamy bezpieczeństwo.
