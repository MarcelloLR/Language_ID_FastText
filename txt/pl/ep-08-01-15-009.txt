<CHAPTER ID="009">
Posiedzenie formalne - Wielki Mufti Syrii
<SPEAKER ID="105" NAME="Przewodniczący">
Panie i panowie! Jest to dla mnie dzisiaj szczególny honor i przyjemność, aby gorąco powitać w Parlamencie Europejskim, w tym Europejskim Roku Dialogu Międzykulturowego, Jego Eminencję Ahmada Badra El Din El Hassouna, Wielkiego Muftiego Syrii.
<P>
(Oklaski)
<P>
Jak podkreśliłem w ubiegłym tygodniu w Lublanie na uroczystości otwarcia Europejskiego Roku Dialogu Międzykulturowego, Parlament Europejski przywiązuje wielką wagę do tego roku dialogu pomiędzy kulturami.
<P>
Jestem mocno przekonany, podobnie jak wielu innych, że jest zarówno możliwe jak o zasadnicze dla ludzi z różnych kultur i religii, aby żyć razem w pokoju, tak w Unii Europejskiej jak i na całym świecie. Szczególną wagę należy w tym kontekście przyznać naszym stosunkom z ludźmi żyjącymi na przeciwnych brzegach Morza Śródziemnego i na Bliskim Wschodzie. Faktem jest, że owoce tego dialogu będą mieć trwały wpływ na naszą wspólną przyszłość. Razem musimy budować intelektualny i kulturowy most poprzez Morze Śródziemne, osadzony na wzajemnym wzbogacaniu się i wspólnych wartościach.
<P>
Budujemy ten most, kiedy prowadzimy stale szczery i otwarty dialog, podczas którego słuchamy siebie na wzajem, wymieniamy szczere opinie i rozwijamy wzajemne zrozumienie.
<P>
Tolerancja znajduje się w sercu dialogu międzykulturowego. Tolerancja nie oznacza obojętności. Tolerancja oznacza przedstawianie naszych poglądów i słuchanie oraz szanowanie przekonań innych ludzi.
<P>
Kiedy stwierdzimy, że niemożliwe jest zaakceptowanie opinii innej osoby, wciąż konieczne jest traktowanie takich poglądów w szacunkiem, wymieniane idei i opinii w pokoju oraz, jeśli jest to tylko możliwe, torowanie drogi do wspólnych działań i rozładowywanie napięcia tym sposobem.
<P>
Musimy podkreślać to co nas łączy, wraz z istotą uniwersalnych wartości demokratycznych. Pośród nich znajdują się przede wszystkich godność ludzka i ochrona nienaruszalnych praw człowieka.
<P>
W ciągu 2008 r. i później, Parlament Europejski wykorzysta wiele sposobności, aby zaangażować się w takie debaty. Dzisiejsza wizyta Wielkiego Muftiego Syrii stanowi pierwszą z takich sposobności. Ahmad Badr El Din El Hassoun, formalnie Mufti Aleppo, jest uznawany za wybitnego obrońcę międzywyznaniowego dialogu w kraju, gdzie wspólnoty religijne w całej ich różnorodności wciąż żyją i pracują wspólnie w pokoju.
<P>
Wyraźnie symbolizuje to fakt, że Wielkiemu Muftiemu towarzyszą w dzisiejszej wizycie liderzy religijni wysokiego szczebla. Było to jego życzeniem, i pozwolę sobie szczególnie wymienić, biskupa Antoine'a Audo, głowę Kościoła Katolickiego w Syrii i gorąco go powitać.
<P>
Jego Eminencjo, z wielką przyjemnością chciałbym teraz zaprosić pana do przemówienia do Parlamentu Europejskiego.
<P>
(Oklaski)
<SPEAKER ID="106" NAME="Ahmad Badr El Din El Hassoun">
Wielki Mufti Syrii.-
<P>
(Mówca zabrał głos po arabsku. Poniżej znajduje się transkrypcja tłumaczenia ustnego na angielski.)
<P>
Pozdrawiam was wszystkich w imię naszego Stwórcy, który ulepił rodzaj ludzki z tej samej gliny, i przez ducha którego powołani zostaliśmy do życia. Źródłem energii, która do nas dociera jest jeden Bóg, Stwórca; my jesteśmy jego dziełem, a zatem pozdrawiam was bracia na tej planecie, moi bracia w duchu i rodzaju ludzkim.
<P>
Panie przewodniczący! Szanowni Państwo! Szanowni posłowie! Przybywam do was z kraju, którego nie wybrałem, ale to niebiosa zdecydowały, bym stał się jednym z jego obywateli. Ta ziemia, którą nazywamy świętą ziemią, ziemia Al-Sham, która obejmuje Liban, Palestynę, Syrię, Jordanię i Izrael, skupia wszystkie kultury niebios: prorok Abraham przybył na tę ziemię, a prorok Mojżesz wiódł tu szczęśliwe życie, na naszej ziemi narodził się Jezus (niech Bóg go błogosławi) i z tej ziemi został zabrany do niebios. Prorok Mahomet także przybył z Mekki na naszą ziemię, aby wstąpić do niebios. A zatem chciałbym, abyście zrozumieli znaczenie tej ziemi będącej źródłem światła i oświecenia, bez którego nie stalibyśmy się chrześcijanami i uczniami Abrahama i Mojżesza, nie bylibyśmy muzułmanami i nie ciążyłaby na nas odpowiedzialność za przekazanie światu boskiego przesłania.
<P>
Z całego serca dziękuję wam i przewodniczącemu Parlamentu, który pozwolił mi na otwarcie tej kulturowej debaty w roku dialogu między kulturami.
<P>
Mówię o kulturach, ale tak naprawdę nie ma oddzielnych kultur, a tylko jedna kultura.
<P>
Kultury wzbogacają i wpływają na kulturę rodzaju ludzkiego, a kultura jest naszym tworem: to my ją tworzymy. Tego Parlamentu nie stworzył chrześcijanin, żyd czy muzułmanin, stworzył go człowiek. Jest to symbol kultury, jej konstrukcji.
<P>
Wszyscy tworzymy jedną kulturę zwaną kulturą ludzkości. A zatem w naszym regionie w ogóle nie wierzymy w konflikt międzykulturowy. We wszechświecie jest jedna, a nie wiele kultur. A jednak różne kultury mogą istnieć i współegzystować.
<P>
(Oklaski)
<P>
A zatem przyjrzyjmy się sytuacjom, w których dochodzi do konfliktów międzykulturowych. Konflikty są tam, gdzie pojawia się ignorancja, terroryzm i zacofanie, jednak osoba o wysokiej kulturze, bez względu na swoje wyznanie, uściśnie mi dłoń, tak abyśmy wspólnie budować kulturę ogólnoludzką. Kiedy człowiek wylądował na księżycu, sowiecka w tym czasie agencja i NASA były nie tylko amerykańskie czy rosyjskie, ale także europejskie, włoskie, francuskie, niemieckie, francuskie, belgijskie i arabskie. Oni razem stworzyli cywilizację, która umożliwiła człowiekowi wejście w przestrzeń kosmiczną.
<P>
Proszę pozwolić, że jeszcze raz odwołam się do terminologii i określenia "konflikt” między kulturami czy cywilizacjami. To niebezpieczne, ponieważ cywilizacji nie można budować osobno. Naszymi pradziadami są ci, którzy wznieśli piramidy, a także ci, którzy zbudowali piramidy w Chile, a zatem, jak wspomniałem, cywilizacja jest jedna.
<P>
Druga kwestia. Czy cywilizacja ma jakąś religię? Czy raczej jest to kultura ludzka, której religia nadaje wartości moralne? Nie istnieje cywilizacja islamska, chrześcijańska czy żydowska. Religia nadaje cywilizacji wartości moralne, jednak kultura jest czymś, co sami stworzyliśmy. Bóg stworzył religie, ale to my stworzyliśmy kultury. Oto, co zbudowaliśmy, zaś religia jest dziełem Boga. A zatem nie ograniczajcie cywilizacji, ponieważ jest ona efektem naszej pracy, natomiast religia, jak już powiedziałem, jest dziełem Boga.
<P>
Kto tworzy cywilizacje? Rodzaj ludzki - ty i ja. Kim jesteśmy, wy i ja? Czy różnicie się ode mnie? Nie. Nie jesteście drugą stroną. Zwierzę może być drugą stroną, ale wy jesteście moimi braćmi i siostrami, bez względu na wyznanie czy język, ponieważ moja matka jest waszą matką, mój ojciec jest waszym ojcem, ziemia jest naszą matką, a Abraham naszym ojcem. A zatem kształtujmy nowe pokolenie, które uwierzy, iż słowo "inny” odnosi się do zwierzęcia. Ale człowiek, bez względu na wyznanie czy to, skąd pochodzi, jest moim bratem lub siostrą, a jego krew jest moją krwią. Jego duch jest moim duchem, jego idee moimi ideami, jego wolność moją wolnością, a jego kultura różni się od mojej. A zatem razem budujmy cywilizację. W naszej religii nie wierzymy w wielość wyznań: nie ma różnych religii.
<P>
Abraham, Mojżesz, Jezus i Mahomet wywodzili się z jednej religii - uwielbienia Boga i poszanowania rodzaju ludzkiego. Co się tyczy prawodawstwa i ustaw, to czasami są one różne w różnych okresach. Może istnieć wiele systemów prawnych, ale nie może być wielu religii. A zatem wasz Bóg i mój Bóg jest jeden, a my wszyscy czcimy tego samego Stwórcę. Nie może więc dojść do konfliktu religijnego. I dlatego mogę powiedzieć, że święta wojna nie istnieje. Nie wierzę w święte wojny, ponieważ wojna nigdy nie może być święta: to pokój jest świętością.
<P>
(Oklaski)
<P>
A zatem nauczajmy nasze dzieci w szkołach, kościołach, miejscach kultu i meczetach, że we wszechświecie naprawdę święty jest człowiek, nie Kaaba, Meczet Al-Aksa czy Kościół Świętej Trójcy lecz rodzaj ludzki - to on jest najświętszą rzeczą we wszechświecie, ważniejszą niż inne święte rzeczy.
<P>
(Oklaski)
<P>
Dlaczego wam to mówię, szanowni państwo? Ponieważ Kaabę stworzył człowiek, Abraham, ścianę w Mekce zbudował żyd, zaś Kościół Świętej Trójcy chrześcijanin. Ale człowiek - kto stworzył człowieka? Jest to dzieło Stwórcy i nikt, kto niszczy dzieło Stwórcy, nie powinien być poważany.
<P>
Każdy, kto zabija izraelskie lub irackie dziecko zostanie wezwany, by wobec Boga odpowiedzieć za swe czyny, gdyż dzieci są dziełem Boga na tej planecie, a my to dzieło niszczymy. Czy tym ludziom możemy zwrócić życie? Gdyby zniszczono Kaabę, nasze dzieci mogłyby ją odbudować, a jeżeli zniszczono by Meczet Al-Aksa, moglibyśmy go zrekonstruować. Gdyby zniszczono Kościół Świętej Trójcy, odbudowałoby go następne pokolenie, ale wierzcie mi, jeżeli ginie człowiek, to kto mu zwróci życie?
<P>
Dlatego pozdrawiam i dziękuję Europie za zaproszenie mnie tutaj. Zacznę, wzywając was do zapewnienia nieskończonego i otwartego dialogu między cywilizacjami, tak abyśmy stworzyli państwa oparte na cywilnych nie zaś religijnych czy etnicznych podstawach, ponieważ religia to relacja między wami i Bogiem - a my musimy żyć na tym świecie razem i w pokoju. Nie narzucam wam mojej religii, a wy nie narzucajcie mi swojej. To coś między nami a Stwórcą.
<P>
A zatem ukształtujmy nowe pokolenie, które wierzy, że cywilizacja ludzka jest wspólnym dziełem, a najszlachetniejszy jest rodzaj ludzki i wolność - oczywiście po Bogu. Jeżeli pragniemy pokoju na świecie, zacznijmy od ziemi pokoju: Palestyny i Izraela. Możemy powiedzieć ludziom, tak jak wiele lat temu mówił papież, że zamiast budować mur, powinniśmy budować mosty pokoju, ponieważ Palestyna jest ziemią pokoju. Biorąc pod uwagę, jak wiele kosztował ten mur, w zasadzie moglibyśmy pozwolić chrześcijańskim, żydowskim i muzułmańskim dzieciom chodzić do tej samej szkoły i żyć jak bracia i siostry w szkole pokoju.
<P>
(Oklaski)
<P>
Tak, w zeszłym roku w Syrii wyciągnęliśmy do was dłoń. Prezydent Bashar-al-Asad wyciągnął dłoń do świata i powiedział "Pragnę prawdziwego pokoju”. Od dziś zamiast broni zawsze będę niósł światu przesłanie pokoju i mówił: nigdy więcej wojny. Zwycięzca w wojnie stanie się przegranym, jeżeli czasowe zwycięstwo odniósł dzięki zabijaniu ludzi, ale prawdziwi zwycięzcy to ci, którzy stają się braćmi innych ludzi. To nie ziemia jest święta, a człowiek. Kiedy człowiek stanie się święty, uczyńmy świętym świat.
<P>
Proszę zatem nie wierzyć mediom, gdyż media przy wielu okazjach nie mówią prawdy. Wielu z was odwiedziło mnie w Syrii i przyszło do mojego meczetu, ja zaś poszedłem z nimi do kościołów, a oni widzieli, jak żyjemy jako jedna rodzina, jak nie wierzymy w zwykłe współistnienie, ale żyjemy w rodzinie. Bez względu na to, czy jesteśmy muzułmanami, żydami czy chrześcijanami, wierzymy w jeden dom - dom życia.
<P>
Podobnie jak wy zasiadałem w parlamencie i byłem posłem w Syrii przez 10 lat, a w chwili, gdy wkroczyłem do parlamentu poczułem, że nie reprezentuję mojej partii czy grupy politycznej, ponieważ jestem niezależny; reprezentowałem raczej każdą osobę, która mnie o to poprosiła lub nie poprosiła, gdyż są one moimi braćmi i siostrami, a ja jestem przedstawicielem wszystkich ludzi w tym kraju. Czy reprezentujecie zatem wasze kraje i partie polityczne, czy też istoty ludzkie? Bądźcie proszę przedstawicielami dla nas i waszych ludzi, ponieważ rodzaj ludzki jest jedyny we wszechświecie.
<P>
Tak, musicie nas reprezentować w kwestiach pokoju, prawdy i wiary. Świat islamski jest dziś świadkiem wojen w wielu jego krajach. Na tym świecie musi panować pokój, świat zawsze pragnął pokoju, a jeżeli dochodzi do jakichś kryzysów, to są one wynikiem niesprawiedliwości. Celem chrześcijaństwa było zapewnienie pokoju, inaczej nie możemy pojąć misji proroków takich, jak Mojżesz, którzy nawoływali do zawarcia pokoju. Nikt nie chciał nikogo zabić, a każdy, kto zechce zabić drugiego człowieka, sprzeciwi się swoim przekonaniom i religii. Nie wykorzystujcie religii do zabijania; religia ma służyć pokojowi i życiu.
<P>
Tak, to moje przesłanie z mojego kraju, ziemi, którą pobłogosławiły niebiosa, po której kroczyli, i na której mieszkali wszyscy prorocy.
<P>
Na naszej ziemi kobieta jest wspaniałą i poważaną osobą bez względu na to, czy jest żydówką, chrześcijanką czy muzułmanką, choć często spotyka się z niesprawiedliwością ze strony mężczyzn. W naszym kraju kobiety są aktywne na wszystkich szczeblach, a przywódcy państwowi, w tym prezydent, wzywają kobiety do udziału we wszystkich dziedzinach życia społecznego.
<P>
To miasto jest symbolem pokoju. Widziałem, jak powstawało i stwierdziłem, że Europa jest cudem 20. wieku. Ten cud, który był świadkiem pierwszej i drugiej wojny światowej, a potem zdołał bezkrwawo zburzyć mur berliński - bez jednej kropli krwi. Europa się zjednoczyła, a jej obywatele zasiedli razem w jednym parlamencie. Czy moglibyście zatem pomóc nam stworzyć taki parlament - parlament ludzki, duchowy, uniwersalny? Proszę pomóżcie nam, ponieważ Syria i cały świat islamski, muzułmanie i chrześcijanie, czekają na was.
<P>
Ponieważ Damaszek jest w tym roku Stolicą Arabskiej Kultury, a wy zainicjowaliście Rok Dialogu Międzykulturowego, chciałbym prosić, abyście wyrazili zgodę na posiedzenie na rzecz kultur w Stolicy Arabskiej Kultury, Damaszku w celu podkreślenia, że świat jest jeden, a my wyciągamy dłoń do Libanu, gdyż w Libanie żyje jeden naród, a my wszyscy powinniśmy pomóc w tworzeniu jednego Libanu i jednej prawdziwej Palestyny, jednego prawdziwego Izraela, jednego prawdziwego Iraku, kraju pokoju dla wszystkich.
<P>
(Długotrwałe oklaski)
<SPEAKER ID="107" NAME="Przewodniczący">
Panie i panowie, państwa oklaski dowodzą, że Izba ta, wraz ze mną, szczerze dziękuję Wielkiemu Muftiemu Syrii, szejkowi Ahmadowi Badr El Din El Hassounowi za jego sprzeciw wobec przemocy, wojny i terroryzmu. Godność ludzka jest dla niego kwestią zasadniczą i jest to podstawa współpracy pomiędzy kulturami. Jest to tolerancja, która oznacza, że mamy własne stanowiska, że nie jesteśmy zobowiązani do przyjęcia poglądów innych osób, ale szanujemy je i w związku z tym żyjemy razem w pokoju na tym świecie, uznając godność ludzką. Dziękuję, Jego Eminencjo, za pana przemówienie skierowane do nas, tutaj w Parlamencie Europejskim.
<P>
(Oklaski)
