<CHAPTER ID="002">
Oświadczenia Przewodniczącego 
<SPEAKER ID="006" NAME="Przewodniczący">
Szanowne koleżanki i koledzy! Otwierając dzisiejszą sesję plenarną chciałbym powiedzieć kilka słów o referendum, które odbyło się w zeszły piątek. Jestem bardzo zadowolony z jego wyniku. Był to wielki dzień dla Irlandii i wielki dzień dla Europy.
<P>
(Oklaski)
<P>
Chciałem państwu powiedzieć, że byłem akurat w momencie, gdy ogłaszano wyniki, na drugim końcu Europy, na Sycylii. I tam wynik został podobnie przyjęty jak przez was - oklaskami! Tak, że w wielu miejscach Europy cieszono się z wyniku w Irlandii. Irlandczycy wysłali jasny sygnał, że pragną pozostać w sercu zjednoczonego kontynentu. Míle buíochas do mhuintir na hÉireann. Tysięczne dzięki i gratulacje za wynik referendum. Ja powiedziałem to po irlandzku, może niezbyt dokładnie, ale tak to mniej więcej brzmi.
<P>
Unia Europejska udowodniła, że potrafi słuchać uzasadnionych obaw swoich obywateli i odpowiednio na nie reagować. Gwarancje dla Irlandii okazały się satysfakcjonujące i przekonały głosujących, że traktat lizboński przyniesie korzyści ich krajowi. Było to zwycięstwo społeczeństwa obywatelskiego i dobry argument w toczącej się w pozostałych krajach członkowskich debacie.
<P>
Chciałbym podkreślić duże zaangażowanie ze strony środowisk pracodawców, związków zawodowych, organizacji rolników i rybaków, a także Kościoła i liderów społecznych. Pomogło ono wygrać to referendum.
<P>
Pragnę też pogratulować irlandzkiemu rządowi oraz opozycji, a także jednemu z moich poprzedników Patowi Coxowi, który przewodził kampanii "Irlandia dla Europy”. Congratulations to Pat Cox!
<P>
(Oklaski)
<P>
Wierzę, że proces ratyfikacji będzie kontynuowany i zakończy się sukcesem w pozostałych dwóch krajach członkowskich. Otrzymałem zapewnienie polskiego prezydenta, że teraz, kiedy referendum w Irlandii dało pozytywny wynik, złoży on swój podpis pod traktatem z Lizbony niezwłocznie.
<P>
(Oklaski)
<P>
Mam nadzieję, że kiedy tylko czeski Trybunał Konstytucyjny wyjaśni wszelkie pozostałe wątpliwości, Prezydent Vaclav Klaus uczyni to samo.
<P>
Celem traktatu lizbońskiego jest przygotować Unię Europejską do wyzwań XXI wieku. Musimy sprostać obawom naszych obywateli dotyczącym zagadnień energetycznych, rosnącemu bezrobociu, imigracji i zmianom klimatycznym. Będziemy musieli działać wspólnie, tak jak robiliśmy to już wielokrotnie w przeszłości. I nie wolno nam zapominać, że kluczem do sukcesu jest zasada europejskiej solidarności.
<P>
Wiele pracy przed nami. Dziś dysponujemy już niezbędnymi narzędziami. Nie wahajmy się, więc z nich korzystać.
<P>
Jeszcze jedna ważna uwaga na temat irlandzkiego referendum. Nie możemy zapominać o tych, którzy głosowali na "nie”. Jest już naszą tradycją by myśleć o wszystkich Europejczykach, szanując ich poglądy i prawo do odmiennego zdania. Ci, którzy mówią "nie”, także chcą nam coś powiedzieć, chcą nas do czegoś przekonać, a najważniejsze, że chcą nas przed czymś ostrzec. I my przyjmujemy to ostrzeżenie i będziemy także ich głos brali pod uwagę, ale cieszymy się ogromnie, że tak zdecydowana większość Irlandczyków odpowiedziała "tak”, że jest za wspólną Europą. Jestem osobiście zdeterminowany ciężko pracować, abyście czuli Państwo, że nasza wspólna Europa, jest również waszą Europą. A jej przyszłą historię będziemy pisać razem.
<P>

<P>
Chciałem przejść jeszcze do dwóch innych spraw. To są sprawy smutne.
<P>
Chciałbym przypomnieć o wielkiej tragedii i uczcić w ten sposób pamięć ofiar lawin błotnych w okolicach Messyny na Sycylii. W imieniu Parlamentu Europejskiego wydałem już oświadczenie wyrażające nasze kondolencje dla rodzin, dla bliskich. Ja byłem w tym czasie we Włoszech i złożyłem także kondolencje publicznie, na sali wobec naszych przyjaciół, partnerów, Włochów.
<P>

<P>
Zanim rozpoczniemy, pragnę również przypomnieć o przypadającej dziś pierwszej rocznicy śmierci walczącej o prawa człowieka rosyjskiej dziennikarki Anny Politkovskiej. Jej mordercy nie trafili jeszcze przed oblicze wymiaru sprawiedliwości. Anna nie była jednak jedyną ofiarą; wspomnijmy również przy tej okazji pamięć innych działaczy społecznych, zamordowanych w ciągu ostatnich trzech lat.
<SPEAKER ID="007" NAME="William" AFFILIATION="hrabia) Dartmouth  (EFD">
Panie przewodniczący! Kiedy zwracał się pan do nas przedstawiając nam swoją kandydaturę na przewodniczącego Parlamentu Europejskiego, zapowiedział pan, że będzie pan osobą obiektywną, że będzie obiektywnym przewodniczącym. Muszę powiedzieć, że mowa, jaką wygłosił pan przed chwilą w kwestii irlandzkiego referendum - nawiasem mówiąc wstałem kiedy pan przemawiał, był pan jednakże pochłonięty tekstem - była jedną z najbardziej subiektywnych i stronniczych wypowiedzi, jakie kiedykolwiek słyszałem, i jest to zachowanie, które nie przystoi obiektywnemu przewodniczącemu.
<P>
(Mieszane reakcje)
<SPEAKER ID="008" NAME="Przewodniczący">
Wygląda na to, że nie wysłuchał pan uważnie mojego wystąpienia!
<P>
(Oklaski)
