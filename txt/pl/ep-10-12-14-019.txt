<CHAPTER ID="019">
Uchylenie dyrektyw w odniesieniu do metrologii (debata) 
<SPEAKER ID="680" NAME="Przewodniczący">
Kolejnym punktem porządku obrad jest sprawozdanie pani poseł Anji Weisgerber w imieniu Komisji Rynku Wewnętrznego i Ochrony Konsumentów w sprawie wniosku dotyczącego dyrektywy Parlamentu Europejskiego i Rady uchylającej dyrektywy Rady 71/317/EWG, 71/347/EWG, 71/349/EWG, 74/148/EWG, 75/33/EWG, 76/765/EWG, 76/766/EWG i 86/217/EWG w odniesieniu do metrologii - C6-0467/2008 -.
<SPEAKER ID="681" NAME="Anja Weisgerber" LANGUAGE="DE">
Panie Przewodniczący, Panie Komisarzu Tajani, Panie i Panowie! Na początek chciałabym szczerze podziękować kontrsprawozdawcom z Komisji Rynku Wewnętrznego i Ochrony Konsumentów, tym, którzy pomagali w przygotowaniu tego sprawozdania oraz wszystkim, którzy przyczynili się do tego wspaniałego wyniku. Bez konstruktywnej i niezwykle otwartej współpracy zarówno Komisji, jak i belgijskiej prezydencji w Radzie, nie można byłoby przyjąć tego pakietu jutro.
<P>
Jak z pewnością mogą sobie Państwo wyobrazić, jestem bardzo zadowolona z tego wyniku. Uchylenie łącznie ośmiu przestarzałych i nieaktualnych dyrektyw umożliwi nam podjęcie kolejnego kroku w kierunku zmniejszenia biurokracji w Europie. Jeżeli chodzi o wspomniane dyrektywy, warto powiedzieć, że stały się w dużej mierze przestarzałe, ponieważ zostały już zastąpione międzynarodowymi normami, które są zgodne z najnowszym stanem wiedzy. Przepisy i uregulowania państw członkowskich często stają się przestarzałe w wyniku wprowadzania zharmonizowanych przepisów europejskich. W tym przypadku to europejskie przepisy i uregulowania stały się zbyteczne dzięki postanowieniom międzynarodowym.
<P>
Jeżeli chcemy osiągnąć postępy w dążeniu do naszego celu ograniczenia biurokracji w Europie o 25 % do 2012 roku, musimy teraz dać wyraz naszym zamiarom. Używając słów Edmunda Stoibera, przewodniczącego Grupy Wysokiego Szczebla Niezależnych Partnerów ds. Obciążeń Administracyjnych, w Europie musimy nie tylko wydąć usta, ale głośno zagwizdać. Inaczej mówiąc, za naszymi słowami muszą iść realne działania. Kiedy jednak w grę wchodzą działania, diabeł często tkwi w szczegółach. Dyrektywa uchylająca osiem dyrektyw dotyczących metrologii raz jeszcze wyraźnie to unaoczniła. Wodomierze do wody zimnej niebędącej wodą czystą, alkoholomierze, niektóre odważniki, manometry do opon i urządzenia do pomiaru gęstości zboża w stanie zsypnym lub urządzenia do wzorcowania zbiorników statków zostały w praktyce zastąpione nowocześniejszymi urządzeniami cyfrowymi. Przestarzałe urządzenia są używane coraz rzadziej, a zatem przepisy dotyczące takich urządzeń powinny zostać uchylone. Nie ma to również wpływu na rynek wewnętrzny ani na wysokie standardy ochrony konsumentów, które mają dla nas niezmiennie wielkie znaczenie.
<P>
Rada blokowała ten pakiet od pewnego czasu. Udało nam się jednak wypracować sensowny kompromis między Radą a Parlamentem w ramach nieformalnych rozmów trójstronnych, i to już w pierwszym czytaniu - co zawsze jest dla nas raczej wyjątkiem niż regułą. Istota tego porozumienia jest następująca: jedną dyrektywę - dokładnie dyrektywę w sprawie wzorcowania zbiorników statków - należy uchylić natychmiast, tj. ze skutkiem od 1 lipca 2011 r, natomiast pozostałe siedem dyrektyw zostanie uchylonych po przyjęciu wersji przekształconej dyrektywy ramowej w sprawie przyrządów pomiarowych (MID), nad którą obecnie pracuje Komisja. Komisja przygotuje nowy wniosek dotyczący dyrektywy ramowej do końca kwietnia 2011 roku. Zgodnie z zamierzeniem Komisja, w trakcie przeglądu dyrektywy ramowej, oceni również, czy, a jeżeli tak, to jakie elementy starych dyrektyw należy zachować i uwzględnić w dyrektywie ramowej. Jeżeli państwa członkowskie przedstawią dowód na to, że niektóre elementy siedmiu dyrektyw wciąż są niezbędne, na przykład w celu zapewnienia ochrony konsumentów, tak jak przepisy z dyrektywy w sprawie manometrów do opon pojazdów silnikowych, takie fragmenty zostaną włączone do dyrektywy ramowej w sprawie przyrządów pomiarowych. Po przyjęciu wersji przekształconej dyrektywy ramowej, pozostałe dyrektywy zostaną uchylone.
<P>
Jest to znak, że Europa myśli poważnie o ograniczeniu biurokracji oraz że jesteśmy chętni do stworzenia warunków trwałego wzrostu gospodarczego. Jestem dumna z faktu, że Parlament Europejski ma swój udział we wspieraniu ograniczania biurokracji oraz stanowieniu lepszego, efektywniejszego i prostszego prawa.
<P>
Podsumowując, chciałabym krótko wspomnieć o tabelach korelacji. Chodzi o tabele, które państwa członkowskie powinny sporządzić, w celu udokumentowania wdrożenia dyrektywy. Ostatecznie przystaliśmy na mniej rygorystyczne sformułowanie w tej kwestii. Walczyliśmy jednak o bardziej rygorystyczne zapisy w przyszłości i osiągnęliśmy nasz cel. Konferencja Przewodniczących wesprze tę sprawę wraz z Radą i Komisją. Za ten sukces należy podziękować sprawozdawcom i kontrsprawozdawcom.
<SPEAKER ID="682" NAME="Antonio Tajani" LANGUAGE="IT">
Panie Przewodniczący, Panie i Panowie! Na początku chciałbym pogratulować i podziękować pani poseł Weisgerber za solidną pracę nad zawiłym i skomplikowanym wnioskiem, wokół którego toczyła się długa debata; jej praca nie była łatwa, a fakt, że można było osiągnąć porozumienie w pierwszym czytaniu, pokazuje umiejętność zawierania dobrego porozumienia przez sprawozdawczynię.
<P>
Omawiana decyzja jest z pewnością ważnym etapem w obszarze upraszczania i inteligentną regulacją. Lepsze stanowienie prawa musi być celem, do którego zmierzają coraz bardziej zdecydowanie instytucje europejskie, a Komisja jednogłośnie popiera dążenie do coraz lepszych uregulowań europejskich.
<P>
Jak zauważyła sprawozdawczyni, na mocy wniosku osiem przestarzałych dyrektyw europejskich dotyczących sześciu kategorii legalnych przyrządów pomiarowych straci moc ze względu na fakt, że urządzenia objęte zakresem tych dyrektyw są obecnie przestarzałe, a ich sprzedaż spada. Ponadto nie istnieją bariery w handlu bardziej zaawansowanymi technicznie produktami zastępczymi, nieobjętymi zakresem dyrektyw.
<P>
W przyszłości państwa członkowskie mogą chcieć wprowadzić przepisy krajowe. Nie będzie to jednak stwarzać nowych barier dla handlu, ponieważ istnieją normy międzynarodowe, które już w pełni regulują dawne przyrządy oraz większość bardziej zaawansowanych produktów zastępczych.
<P>
Zgodnie z Porozumieniem w sprawie barier technicznych w handlu Światowej Organizacji Handlu państwa członkowskie muszą opierać swoje przepisy na tych normach międzynarodowych. Traktat o Unii Europejskiej stanowi, że państwa członkowskie muszą również wzajemnie uznawać produkty sprzedawane zgodnie z prawem w innym państwie członkowskim.
<P>
Komisja przyjmuje zatem z zadowoleniem kompromis osiągnięty w pierwszym czytaniu między Parlamentem a Radą, który przewiduje uchylenie jednej dyrektywy do lipca 2011 roku, a pozostałych siedmiu do grudnia 2015 roku.
<P>
Na koniec Komisja podkreśla wspólne oświadczenie trzech instytucji oraz ogłasza chęć ponownego rozpatrzenia argumentów za harmonizacją, przedstawionych podczas procesu legislacyjnego. Zgodnie z oświadczeniem odniesiemy się do tych argumentów do końca kwietnia 2011 roku, a w razie potrzeby, złożymy wniosek legislacyjny zgodnie z zasadami lepszego stanowienia prawa.
<SPEAKER ID="683" NAME="Lara Comi" LANGUAGE="IT">
Panie Przewodniczący, Panie i Panowie! Całkowicie popieram stanowisko sprawozdawczyni w sprawie wniosku Komisji dotyczącego uchylenia ośmiu dyrektyw w dziedzinie metrologii.
<P>
Z zadowoleniem przyjmuję szczególnie wniosek dotyczący celowości przyznania państwom członkowskim dostatecznego czasu na przeanalizowanie ewentualnych konsekwencji uchylenia w ramach przeglądu dyrektywy w sprawie przyrządów pomiarowych.
<P>
Jednakże, chociaż popieram ogólne cele lepszego stanowienia prawa i uproszczenia, które są również propagowane w ramach strategii lizbońskiej, uważam, że państwa członkowskie koniecznie powinny mieć dostatecznie dużo czasu na sprawdzenie, czy uchylenie dyrektyw nie doprowadzi do niepewności prawnej. Takie rozwiązanie rzeczywiście mogłoby pomóc złagodzić obawy, wyrażane przez różne państwa członkowskie, co do braku rozsądnego czasu na wypełnienie prawnej próżni, która powstanie po uchyleniu dyrektyw.
<P>
Jest to zatem doskonały kompromis między stanowiskiem Komisji, która opowiada się za pełnym uchyleniem wszystkich dyrektyw oraz przeciwko nowym uregulowaniom w tym obszarze w ramach dyrektywy w sprawie przyrządów pomiarowych, a krytycznym stanowiskiem przyjętym początkowo przez państwa członkowskie wobec omawianego wniosku.
<SPEAKER ID="684" NAME="Evelyne Gebhardt" LANGUAGE="DE">
Panie Przewodniczący, Panie Komisarzu! Chciałabym podziękować pani poseł Weisgerber za prawdziwie koleżeńską współpracę, z której byliśmy bardzo zadowoleni. W imieniu mojej grupy chciałabym powiedzieć, że zdecydowanie nie jestem entuzjastką uchylania wspomnianych ośmiu dyrektyw. Faktycznie jest wiele przestarzałych urządzeń pomiarowych, a odnoszące się do nich przepisy i uregulowania są znoszone, lecz w trakcie debaty stwierdziliśmy, że diabeł tkwi w szczegółach, jak sama pani powiedziała. Nie zawsze zatem było oczywiste, czy ta droga jest rzeczywiście właściwa. Moja grupa zagłosuje za przyjęciem tego kompromisu, mając na uwadze fakt, że uzyskaliśmy od Komisji zapewnienie, iż w razie potrzeby rozważy ona pomysł odpowiedniego włączenia tych przyrządów pomiarowych do dyrektywy w sprawie przyrządów pomiarowych, nad którą oczywiście trwają właśnie prace. Zakładam również, że wspomniane zobowiązanie zostanie potraktowane bardzo poważnie i z największą uwagą. Pamiętając o tym warunku, głosujemy za kompromisem, świadomi, że wciąż należy zbadać kilka kwestii.
<P>
Jeżeli chodzi o tabele korelacji, chciałabym powiedzieć, że oświadczyliśmy teraz, iż jesteśmy gotowi zaakceptować łagodny zapis, który obecnie znajduje się w tekście, lecz jest to jeden z ostatnich dokumentów, w których zgadzamy się na to, gdyż w naszym mniemaniu prawo europejskie ma to do siebie, że powstaje tak naprawdę w momencie, kiedy państwa członkowskie wyrażą zgodę na jego faktyczne i prawidłowe wdrażanie. Możemy to jednak sprawdzić tylko wtedy, gdy mamy na ten temat informacje, a informacje mogą pochodzić jedynie z rzeczonych tabel korelacji. Będziemy w każdym razie nadal działać w tym kierunku.
<SPEAKER ID="685" NAME="Cristian Silviu Buşoi">
w imieniu grupy ALDE - Panie Przewodniczący! Chciałbym pogratulować sprawozdawczyni oraz innym koleżankom i kolegom, którzy pracowali nad tym zagadnieniem. Chociaż początkowo wydawało się, że chodzi o bardzo techniczną kwestię, ostatecznie stało się jasne, że rozwiązanie dotyczące tego sprawozdania będzie wynikało z decyzji politycznej.
<P>
Istnieje potrzeba uproszczenia wspólnotowego dorobku prawnego poprzez uchylenie tych dyrektyw, które zawierają przepisy o przyrządach pomiarowych, które wyszły z użycia w wyniku postępu technicznego i stosowania norm międzynarodowych. Podejście Komisji jest racjonalne. Jeżeli zasada wzajemnego uznawania zapewnia swobodny przepływ i nie istnieją specyficzne bariery, nie potrzeba dodatkowych ustaleń, a państwa członkowskie powinny przyjąć specyfikacje techniczne.
<P>
Uchylenie dyrektyw nie powinno jednak tworzyć nowych barier w swobodnym przepływie ani obciążeń administracyjnych. Musimy również zapewnić brak luk między starymi dyrektywami, które zostaną uchylone, a dyrektywą z 2004 roku w sprawie przyrządów pomiarowych.
<P>
Ponadto sprawozdanie przyjęte podczas pierwszego czytania przez Komisję Rynku Wewnętrznego i Ochrony Konsumentów umożliwiło włączenie przepisów dotyczących przyrządów pomiarowych objętych zakresem uchylanych dyrektyw do ogólnej dyrektywy w sprawie przyrządów pomiarowych. Państwom członkowskim zapewniono więcej czasu na sprawdzenie, czy uchylane dyrektywy nie doprowadzą do niepewności prawnej.
<P>
W sprawozdaniu znajduje się również zapis, że Komisja oceni, czy przyrządy pomiarowe objęte zakresem uchylanych dyrektyw powinny zostać objęte zakresem dyrektywy w sprawie przyrządów pomiarowych. Zważywszy na to, że przyjęto również przekrojową decyzję w sprawie tabel korelacji, wraz z innymi kontrsprawozdawcami proponuję poprzeć tekst uzgodniony z Radą w pierwszym czytaniu.
<SPEAKER ID="686" NAME="Heide Rühle" LANGUAGE="DE">
Panie Przewodniczący! Ja również chciałabym podziękować sprawozdawczyni i kontrsprawozdawcom za nienaganną współpracę. Myślę, że będę mówić krótko, ponieważ wszystkie zasadnicze kwestie zostały już poruszone.
<P>
Oczywiście nasza grupa poprze kompromis, lecz chcemy również aby Komisja raz jeszcze spojrzała krytycznie na tę kwestię podczas przeglądu dyrektywy w sprawie przyrządów pomiarowych. Oczywiście popieramy kompromis w sprawie tabel korelacji. Kompromis jest ograniczony w czasie, jednak w przyszłości Rada musi zareagować o wiele bardziej zdecydowanie. Nie jesteśmy dłużej skłonni ustępować. Ostatecznie musi również istnieć możliwość monitorowania państw członkowskich, a w tym celu pilnie potrzebujemy tabel korelacji.
<SPEAKER ID="687" NAME="Edvard Kožušník" LANGUAGE="CS">
Panie Przewodniczący! Od początku osobiście popierałem pierwotny wniosek Komisji przewidujący uchylenie wszystkich ośmiu dyrektyw bez kompensacji. Uważam, że wniosek Komisji był doskonałym przykładem właściwego podejścia do uproszczenia prawa europejskiego i promowania "lepszego stanowienia prawa”. Nie powinniśmy dążyć do harmonizacji we wszystkich obszarach i za wszelką cenę. Powinniśmy pomyśleć o innych instrumentach regulacyjnych niż przepisy unijne, takich jak normy międzynarodowe. Powinniśmy również wykorzystywać te alternatywne instrumenty regulacyjne w przypadkach, w których byłyby bardziej skuteczne. Jeżeli chodzi o wprowadzanie uregulowań w obszarze metrologii, wolałbym dobrowolny system wzajemnego uznawania uregulowań krajowych opierających się na normach międzynarodowych zamiast narzuconej scentralizowanej harmonizacji. Szkoda, że Parlament wraz z niektórymi państwami członkowskimi nie popierają tego wyjątkowego i liberalnego podejścia Komisji, preferując konserwatywne podejście do eliminowania nadmiernych uregulowań.
<P>
Chciałbym jednak mimo wszystko bardzo podziękować sprawozdawczyni za wysiłek włożony w znalezienie wspólnego rozwiązania. Podziwiam jej osobisty entuzjazm, dzięki któremu wniosek Komisji nie zniknął z pola widzenia i zachowała się przynajmniej część z pierwotnego zamiaru.
<SPEAKER ID="688" NAME="Oreste Rossi" LANGUAGE="IT">
Panie Przewodniczący, Panie i Panowie! Popieramy sprawozdanie w sprawie metrologii. Jest to bardzo techniczny tekst, a także jeden z tych dokumentów, na który czekaliśmy od miesięcy, aby móc poddać go pod głosowanie na posiedzeniu plenarnym.
<P>
Sprawozdanie, które przeszło przez właściwą komisję, zostało przedłożone w marcu, a wszystko ciągnęło się tak długo, ponieważ w związku ze sprawą tabel korelacji trzeba było osiągnąć porozumienie między 27 państwami członkowskimi w Radzie.
<P>
Prawdziwy problem polega na tym, że Komisja Europejska wciąż nie przedstawiła wniosku dotyczącego dyrektywy w sprawie przyrządów pomiarowych, która powinna zastąpić przestarzałe dyrektywy, które dzisiaj uchylamy, oraz uregulować ten obszar raz na zawsze. Chciałbym skrytykować Komisję za doprowadzenie do sytuacji, w której znosi przestarzałe dyrektywy bez równoczesnego przedstawienia wniosku dotyczącego przeglądu dyrektywy w sprawie przyrządów pomiarowych. Takie zachowanie jest nieuzasadnione i dalekie od zaspokojenia potrzeb podmiotów gospodarczych i obywateli.
<P>
Równocześnie chciałbym skrytykować przesadną obawę tych, którzy uważają, że prawo państw członkowskich nie jest w stanie wypełnić luki w czasie vacatio legis. Na szczęście europejskie podmioty gospodarcze mają system norm międzynarodowych w sektorze, który jest niezależny od przepisów UE i wykracza poza nie. Zatem obawy przed katastrofą w okresie między promulgacją a wejściem w życie dyrektyw są bezpodstawne.
<P>
Podmioty gospodarcze wypełnią luki prawodawców za pośrednictwem swoich organizacji handlowych, za pomocą swoich kwalifikacji, zasad, które same ustanawiają w celu tworzenia dynamicznego i zrównoważonego rynku. Musimy pamiętać o naszych podmiotach gospodarczych, które nadal z wielką trudnością prowadzą działalność w Europie. Musimy przestać nękać je podatkami, biurokracją i absurdalnymi żądaniami.
<P>
Niekiedy Parlament pracuje sprawnie. Rozsądek i chęć osiągnięcia porozumień z innymi instytucjami europejskimi góruje nad podziałami politycznymi.
<SPEAKER ID="689" NAME="Zuzana Roithová" AFFILIATION="PPE">
(CS) Panie Przewodniczący! Na pierwszy rzut oka osiem przestarzałych dyrektyw w sprawie przyrządów pomiarowych nie jest interesującym tematem politycznym, lecz w rzeczywistości ich uchylenie odzwierciedla konkretne zastosowanie zasady pomocniczości, a także dążenie do "lepszego stanowienia prawa”. W obszarze metrologii istnieją już porozumienia międzynarodowe, które okazały się konieczne w obliczu globalizacji nauki i handlu, zatem żadna harmonizacja na szczeblu europejskim naprawdę nie jest konieczna. Pochwalam odpowiedzialne podejście sprawozdawczyni, pani poseł Anji Weisgerber, która postanowiła poprzeć wniosek Komisji przewidujący całkowite uchylenie dyrektyw, a jednocześnie w przypadku siedmiu dyrektyw pozostawiła czas właściwym instytucjom metrologicznym państw członkowskich na przeprowadzenie analizy implikacji dla przepisów krajowych.
<P>
Rozwiązanie, które niewątpliwie jutro poprzemy, będzie zatem również interesującym testem w odniesieniu do innych dyrektyw, który sprawdzi, czy wzajemne uznawanie uregulowań na szczeblu krajowym jest wystarczające i czy nie prowadzi do niepewności prawnej. Będzie zatem korzystniejsze niż poprawka lub pełna harmonizacja. Osobiście zdziwiłabym się, gdyby państwa członkowskie wybrały harmonizację.
<P>
Chciałabym pogratulować sprawozdawczyni uzyskania pełnego poparcia Komisji Rynku Wewnętrznego i Ochrony Konsumentów i podziękować jej za wynegocjowanie spójnego stanowiska z Radą.
<SPEAKER ID="690" NAME="Malcolm Harbour" AFFILIATION="ECR">
Panie Przewodniczący! Przede wszystkim chcę podziękować pani poseł Anji Weisgerber, która jest oddanym członkiem Komisji Rynku Wewnętrznego i Ochrony Konsumentów i przygotowała kilka bardzo technicznych sprawozdań z wielką starannością, zaś obecne sprawozdanie jest tego dobrym przykładem.
<P>
Kiedy zaczynała nad nim pracować niedługo po wyborach w zeszłym roku, wszyscy myśleliśmy, że to co na pierwszy rzut oka wydawało się niepozornie prostym wnioskiem Komisji dotyczącym uchylenia tekstów, które na podstawie pobieżnej analizy wydawały się nieaktualnymi przepisami, zostanie załatwione szybko i bez wielkiego problemu.
<P>
Czas poświęcony na to zagadnienie oraz względna złożoność rozwiązania pokazują, że deregulacja oraz ograniczanie biurokracji nie są tak łatwe, jak się wydaje. Bardzo prosto jest wypowiadać puste frazesy o deregulacji, jednak w prawdziwym świecie zawsze znajdą się ludzie, którzy chcą zachować uregulowania. Kiedy tylko wniosek dotarł do Rady, zaczęliśmy zdawać sobie sprawę z niektórych głęboko zakorzenionych problemów istniejących w poszczególnych krajach. W różnych krajach dotyczyły one to pomiaru ciężaru statków, to znów alkoholomierzy lub manometrów do opon. Każdy miał swój własny problem.
<P>
Moje ogólne podsumowanie nie dotyczy wartości wniosku, ponieważ za kilka miesięcy będziemy mieć alternatywny wniosek, który skutecznie zdezaktualizuje obecny, czego mogliśmy się prawie spodziewać. Mój apel do pana komisarza jest następujący: Komisja musi dużo staranniej podejść do oceny wpływu i odrobić pracę domową z wniosków w sprawie deregulacji oraz skłonić państwa do pokonania problemów, zanim przedstawi te wnioski.
<P>
Po namyśle sądzę, że poświęcilibyśmy na to jeszcze więcej czasu, gdyby nam go dano. To sukces komisji, ale powiedziałbym, że jest to sukces połowiczny. Musimy z tego wyciągnąć wnioski.
<SPEAKER ID="691" NAME="Seán Kelly" AFFILIATION="PPE">
Panie Przewodniczący! Ja również pochwalam propozycje sprawozdawczyni. Z pewnością świat jest znacznie mniejszy niż kiedyś. Ludzie wchodzą w coraz więcej interakcji i zjawisko to będzie szybko narastać. Zatem im więcej harmonizacji w obszarze przyrządów pomiarowych, tym lepiej. Bezsprzecznie pochwalam uchylenie dyrektyw w sprawie metrologii oraz ograniczenie biurokracji o 25 %.
<P>
Czasami sądzę, że nie doceniamy zdolności ludzi do adaptacji. W swoim kraju widziałem jak łatwo przestawiliśmy się ze starych funtów, szylingów i pensów na euro i centy, a w ostatnich latach z mil na kilometry w obszarze transportu i ograniczeń prędkości. Te zmiany ułatwiły życie wielu ludziom i będą je ułatwiać jeszcze bardziej. Uważam, że jest to krok w dobrym kierunku, zatem raz jeszcze moje gratulacje.
<SPEAKER ID="692" NAME="Antonio Tajani" LANGUAGE="IT">
Panie Przewodniczący, Panie i Panowie! Jestem wdzięczny wszystkim, którzy zabrali głos w debacie, ponieważ oznacza to, że wniosek dotyczący uproszczenia wzbudza państwa zainteresowanie. Z tego względu raz jeszcze pragnę podkreślić zalety tego wyboru i korzyści, które można będzie z niego czerpać.
<P>
Mówię o zaletach dla konsumentów, producentów przyrządów i dla organów administracji krajowej. W odpowiedzi na konkretny problem poruszony przez panią poseł Gebhardt, chciałbym zapewnić Państwa, że Komisja jest gotowa do przeprowadzenia ponownej oceny argumentów przemawiających za harmonizacją do kwietnia 2011 roku.
<P>
Odpowiadając panu posłowi Rossiemu, który skrytykował Komisję, lecz teraz opuścił salę - wyrażając krytykę, należałoby wysłuchać odpowiedzi - Parlament, Rada i Komisja wydały wspólne oświadczenie w tej sprawie. Cytuję: "Na mocy art. 25 dyrektywy 2004/22/WE w sprawie przyrządów pomiarowych Parlament Europejski i Rada zwracają się do Komisji o przedstawienie do dnia 30 kwietnia 2011 r. sprawozdania w sprawie wykonania tej dyrektywy oraz o przedłożenie w stosownym przypadku wniosku ustawodawczego”. Jak powiedziałem w wystąpieniu na początku debaty, zamierzam dotrzymać tego zobowiązania.
<P>
Panie Przewodniczący, Panie i Panowie! Dziękuję za zaangażowanie i współpracę. Na koniec, jeżeli chodzi o tabele korelacji, Komisja popiera stanowisko Parlamentu.
<SPEAKER ID="693" NAME="Anja Weisgerber" LANGUAGE="DE">
Panie Przewodniczący! Chciałabym serdecznie podziękować wszystkim moim koleżankom i kolegom oraz wyrazić uznanie za ich wartościowy wkład w dzisiejszą debatę. Po porannym głosowaniu musimy skupić się na przyszłości. Naturalnie chcemy zobaczyć, jak poszczególne przepisy i uregulowania będą działały - Komisja zapowiedziała teraz, że do końca kwietnia przedstawi wniosek dotyczący dyrektywy w sprawie przyrządów pomiarowych. Wówczas będzie można sprawdzić, czy któryś z poszczególnych systemów legislacyjnych, które wycofujemy z obiegu, trzeba będzie dołączyć.
<P>
Tak jak powiedziała również pani poseł Comi, ważne jest, aby nie powstała prawna próżnia. Pani Poseł Gebhardt, mogę Pani powiedzieć, że bardzo poważnie obawiała się tego również Grupa Postępowego Sojuszu Socjalistów i Demokratów w Parlamencie Europejskim, niemniej jednak jest to jeden z aspektów, który jesteśmy w stanie monitorować. Moim zdaniem jednak należy również wspomnieć, że państwa członkowskie mają obowiązek jeszcze skrupulatniej udokumentować przyczyny, dla których pewne aspekty lub elementy należy zachować, ponieważ tylko w takich okolicznościach naprawdę potrzebujemy uregulowań europejskich; nie są one celem samym w sobie.
<P>
Czekam również na konsultacje internetowe, które Komisja ogłosiła, a które odbędą się od 6 września do 1 listopada 2011 r. Konsultacje będą również obejmować zainteresowane przedsiębiorstwa, władze itd. Raz jeszcze będę uważnie wysłuchiwać przedsiębiorców. Jeżeli chodzi również o obecną dyrektywę, sprawdziłam, czy omawiane przyrządy pomiarowe wciąż są w użyciu i tak się składa, że każdorazowo otrzymywałam odpowiedź - na przykład od mojego stowarzyszenia hodowców winorośli, które zapytałam o alkoholomierze - że tego rodzaju urządzeń z pewnością już się nie używa. Musimy zatem przyglądać się temu aspektowi ze szczególną uwagą. Jeżeli naprawdę chcemy osiągnąć postęp w dążeniu do celu ograniczenia biurokracji w Europie o 25 % do 2012 roku - a nie zostało przecież zbyt dużo czasu - musimy poczynić znaczne postępy w tym obszarze. Jako Parlament jesteśmy gotowi odegrać swoją rolę w tym procesie.
<P>
Na koniec chciałabym jeszcze poruszyć kwestię tabel korelacji. Chcę jeszcze raz oświadczyć, że to, co tutaj mamy, to kompromis, jednak w kontekście przyszłości chciałabym wezwać państwa członkowskie do podjęcia zobowiązania do sporządzenia tych tabel, ponieważ naprawdę chodzi o jednolite wdrożenie omawianych przepisów i uregulowań w całej Europie.
<SPEAKER ID="694" NAME="Przewodniczący">
Zamykam debatę.
<P>
Głosowanie odbędzie się jutro (środa, 15 grudnia 2010 r.).
