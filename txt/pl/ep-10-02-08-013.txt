<CHAPTER ID="013">
Jednominutowe wypowiedzi w znaczących kwestiach politycznych
<SPEAKER ID="036" NAME="Przewodniczący">
Kolejnym punktem porządku dziennego są jednominutowe wypowiedzi w znaczących kwestiach politycznych.
<SPEAKER ID="037" NAME="Elena Oana Antonescu" AFFILIATION="PPE">
(RO) Rumuński rząd rozważa możliwość wprowadzenia podatku od placówek gastronomicznych typu "fast-food” w nadziei, że doprowadzi to trwałego zmniejszenia liczby obywateli, a zwłaszcza dzieci i młodzieży, którzy wybierają tego rodzaju żywność, która ma niezwykle szkodliwy średnio- i długoterminowy wpływ na organizm ludzki.
<P>
Podatki mogą wydawać się w czasie kryzysu rozwiązaniem skomplikowanym, lecz jeżeli tego rodzaju środek zostanie właściwie użyty, jego wpływ może rozszerzyć się ze sfery fiskalnej na edukację. Pomoże to coraz większej liczbie osób nauczyć się, że dbałość o ich zdrowie zaczyna się od diety. Środki pochodzące z tych podatków powinny być przeznaczane wyłącznie na programy mające na celu informowanie ogółu społeczeństwa o tym, jakie składniki i substancje mogą im zaszkodzić.
<P>
Choroby spowodowane otyłością powodują rosnące obciążenie systemów opieki zdrowotnej państw członkowskich, przy czym związek pomiędzy otyłością a żywnością typu "fast-food” jest dobrze udokumentowany. Propagowanie zdrowego jedzenia powinno stać się w Unii Europejskiej kluczową polityką i należy dążyć do tego niezwłocznie. Bardzo przydatny byłby europejski program, w ramach którego mogłyby zostać wykorzystane inicjatywy opracowane przez kilka państw członkowskich. Mogłoby to być pomocne w przestawieniu podstawowej diety w Unii Europejskiej na zdrowszą.
<SPEAKER ID="038" NAME="Jarosław Kalinowski" AFFILIATION="PPE">
Panie przewodniczący! Chciałbym zabrać głos w sprawie bezpieczeństwa dostaw surowców koniecznych w produkcji rolnikom, handlowcom, a także producentom pasz i żywności w Unii Europejskiej. Jednym z kluczowych zagadnień, zagrożeń dla europejskiego łańcucha dostaw jest brak ustalonego, dopuszczalnego, bardzo niskiego poziomu obecności odmian GMO dotychczas niezatwierdzonych w Unii Europejskiej. Według ostatnich badań, do roku 2015 na świecie uprawianych będzie około 120 nowych gatunków GMO. Brak rozwiązania wpłynie na wzrost cen pasz i żywości i może w konsekwencji przyczynić się do wykluczenia z rynku wielu europejskich rolników. Najświeższym przykładem jest sytuacja z lipca ubiegłego roku, gdy śladowe ilości odmian genetycznie modyfikowanych zostały znalezione w dostawach soi. Miało to znaczący wpływ na cały łańcuch spożywczo-paszowy, jako że Europa nie będąc w stanie zaspokoić swoich potrzeb wewnętrzną produkcją, zmuszona jest importować corocznie 14 milionów ton nasion soi.
<SPEAKER ID="039" NAME="Ádám Kósa" AFFILIATION="PPE">
(HU) Chciałbym prosić pana przewodniczącego lub Prezydium Parlamentu o przekazanie Komisji Europejskiej, że w trakcie mojej pracy w ciągu sześciu miesięcy przedłożyłem dwa zapytania. W pierwszym przypadku otrzymałem odpowiedź z poważnym opóźnieniem, a na drugie moje pytanie, przekazane 30 listopada, jak dotąd nie otrzymałem odpowiedzi. Myślę, że odpowiednia komunikacja i dialog pomiędzy instytucjami UE to aspekty ważne i pożądane. Proszę o przekazanie tej informacji; to sprawi, że moja praca nie ulegnie opóźnieniom, a ja otrzymam odpowiedzi, o które wnioskowałem.
<SPEAKER ID="040" NAME="Csaba Sándor Tabajdi" AFFILIATION="S&amp;D">
(HU) Panie przewodniczący, panie komisarzu! To bardzo dobrze, że Unia Europejska ma w końcu twarz, czyli, że tak powiem, ministra spraw zagranicznych w osobie Cathy Ashton. Podczas przesłuchania wypowiedziała ona jedno zdanie na temat Chin, których znaczenia w skali światowej nie potrzebujemy tu podkreślać. To zadziwiające, ale nie odezwał się żaden z posłów upoważnionych do zadawania pytań dotyczących Chin, chociaż UE otrzymała ostatnio policzek w czasie kopenhaskiego szczytu klimatycznego, gdzie Chiny i USA doszły do porozumienia za naszymi plecami. Równie zdumiewające jest, że Rada Europejska nigdy w historii swojego istnienia nie omawiała stosunków pomiędzy UE i Chinami. Dlatego też proszę pana przewodniczącego, aby wezwał Radę Europejską do umieszczenia w planie prac kwestii stosunków strategicznych pomiędzy UE i Chinami, podczas gdy Parlament powinien w przyszłości zająć się tym zagadnieniem w sposób odpowiadający znaczeniu, jakie mają Chiny.
<SPEAKER ID="041" NAME="George Sabin Cutaş" AFFILIATION="S&amp;D">
(RO) Najwyższym priorytetem przyszłej Komisji Europejskiej musi być zmniejszenie nierówności gospodarczych pomiędzy państwami członkowskimi poprzez ustanowienie ścisłej współpracy na poziomie fiskalnym i walutowym.
<P>
Otwartość na współpracę jest wyraźnie widoczna od samego początku kryzysu gospodarczego i jest absolutnie konieczne, aby było tak nadal. Równocześnie, jeśli chodzi o koordynację na szczeblu fiskalnym, należy poświęcić uwagę temu, że w skład Unii Europejskiej wchodzą kraje, których gospodarki posiadają odmienną strukturę. W istocie, gospodarki niektórych państw członkowskich cechują większe ruchy cykliczne, ponieważ wymagają one wysokiego poziomu inwestycji publicznych, a ich potencjał pod względem wzrostu przekracza potencjał dojrzałych gospodarek UE.
<P>
Dlatego też pakt na rzecz stabilności i wzrostu, jak i bieżąca procedura wejścia do strefy euro powinny zawierać klauzule elastyczności, umożliwiające dokonanie analizy wydatków publicznych na przestrzeni całego cyklu ekonomicznego, tak aby państwa członkowskie mogły inwestować wtedy, gdy stanie się to niezbędne. Być może to sprawi, że każde z państw członkowskich będzie mogło rozwijać się stosownie do etapu, na jakim znajduje się jego gospodarka.
<SPEAKER ID="042" NAME="Anni Podimata" AFFILIATION="S&amp;D">
(EL) Panie przewodniczący! W ciągu minionych dni byliśmy świadkami bezprecedensowego i skoordynowanego ataku na gospodarkę państw członkowskich strefy euro, przy czym wartości marży obligacji rządowych niektórych państw, takich jak Grecja, Portugalia i Hiszpania, wykroczyły poza skalę.
<P>
Wyraźnie widać, że państwa te wykorzystywane są do tego, by uderzyć w spójność gospodarczą całej strefy euro, a zwłaszcza w samo euro. Te same mechanizmy, które doprowadziły do światowego kryzysu kredytowego, oznaczają teraz bezwstydne spekulacje kosztem tych krajów, które napotykają na największe problemy finansowe.
<P>
Dlatego też nie może to być dla Europy jedynie kwestia dokonania oceny środków podejmowanych na rzecz zwalczania deficytu. Prawdziwe pytanie musi brzmieć: Czy zamierzamy przyjąć środki solidarnościowe na szczeblu europejskim poprzez ochronę strefy euro i czy w końcu zdecydujemy się przyjąć polityki służące podstawowej spójności - i to raczej gospodarczej, niż walutowej?
<SPEAKER ID="043" NAME="Carl Haglund" AFFILIATION="ALDE">
(SV) Panie przewodniczący! Od początku bieżącego roku dyrektywa UE w sprawie poziomu siarki w paliwie okrętowym wyznacza limit w wysokości 0,1 % zawartości siarki w paliwie, z którego korzystają statki wpływające do portów oraz pływające po śródlądowych szlakach wodnych. Z punktu widzenia ochrony środowiska jest to korzystne. Ważne jest, aby szczególnie żegluga również stała się bardziej przyjazna dla środowiska.
<P>
Obecnie większość morskich statków pasażerskich i towarowych korzysta z ciężkiego oleju napędowego. Aby chronić środowisko, na Morzu Bałtyckim od wielu lat używamy już paliwa o zawartości siarki w wysokości 0,5 %, znanego jako niskosiarkowy ciężki olej napędowy. Niska zawartość siarki na pełnym morzu nie jest uznawana za kwestię środowiskową, ponieważ głównym celem było zmniejszenie zanieczyszczeń na obszarach miejskich. A zatem stanowiskiem, jakie powinna zajmować UE w tej sprawie, jest zachęcanie do korzystania z niskosiarkowego ciężkiego oleju napędowego.
<P>
Wyzwanie, na jakie napotykamy, polega na tym, że konwencja Marpol Międzynarodowej Organizacji Morskiej zaleca wprowadzenie limitu 0,1 % dla wszystkich statków na Morzu Bałtyckim ze skutkiem od 2015 roku. Jest to coś, co może mieć zgubne skutki dla Morza Bałtyckiego. Dlatego też chciałbym przypomnieć o tym państwu posłom i zachęcić ludzi, aby nie...
<P>
(Przewodniczący wyłączył mikrofon) <BRK>
<SPEAKER ID="044" NAME="Chris Davies" AFFILIATION="ALDE">
Panie przewodniczący! Czasami koledzy w tym Parlamencie bardzo utrudniają życie jego przyjaciołom. Prezydium zaleciło zwiększenie wydatków w celu zatrudnienia 150 nowych osób, w Parlamencie i w grupach politycznych, co ma pozwolić na sprostanie wymogom traktatu lizbońskiego. Jest to ogromny wzrost wydatków, i to w czasie, gdy tak wielu spośród naszych obywateli doświadcza cięć w usługach publicznych oraz wzrostu podatków.
<P>
Nad prawodawstwem tworzonym w ramach procedury współdecydowania pracuję już ponad dziesięciu lat. Nie uważam, abyśmy potrzebowali aż tak wiele personelu; sądzę, że bez zwiększania naszego budżetu możemy dokonać przesunięć i wykorzystywać nasz personel bardziej efektywnie.
<P>
Wszyscy ci spośród nas, którzy prowadzą jakąś radę albo też rząd, wiedzą, że czasem musimy korzystać ze środków adekwatnych do naszych możliwości. Nie powinniśmy robić rzeczy, za które nie możemy wziąć na siebie odpowiedzialności. Zawsze można sprawdzić to następująco: czy na posiedzeniu konsultacyjnym możemy wstać i wyjaśnić naszym obywatelom to, co robimy? Uważam, że w tym przypadku nie możemy.
<SPEAKER ID="045" NAME="Marek Józef Gróbarczyk" AFFILIATION="ECR">
Panie przewodniczący! Podstawą bezpieczeństwa energetycznego Unii Europejskiej jest dywersyfikacja dostaw gazu. Uzależnienie się od dostaw z jednego kierunku w dłuższej perspektywie doprowadzi do zachwiania równowagi nie tylko pod względem bezpieczeństwa energetycznego, ale także w aspekcie ekonomii. Nikt bardziej tego w Europie nie może zrozumieć niż kraje postkomunistyczne będące pod ciągłym wpływem, ogromnym wpływem Rosji. Gazociąg północny zamknie możliwość dywersyfikacji i ograniczy możliwość rozwoju portów bałtyckich, a przede wszystkim nowego zdywersyfikowanego źródła dostaw gazu dla Europy, gazoportu w Świnoujściu. Dodatkowo negatywny wpływ budowy gazociągu ma również aspekt ekologiczny. Raport z zeszłego roku jednoznacznie wskazuje, iż gazociąg północny spowoduje negatywny wpływ. Wzywam Komisję o ponowne zbadanie tej kwestii.
<SPEAKER ID="046" NAME="Malika Benarab-Attou" AFFILIATION="Verts/ALE">
(FR) Panie przewodniczący! Jestem ciekawa, jakie działania podejmie Unia Europejska, aby zagwarantować, że wszystkie państwa członkowskie będą przestrzegać prawa do azylu i szanować prawa człowieka należne ludziom przybywającym z południowych wybrzeży Morza Śródziemnego.
<P>
Wielu z nich przybywa na kruchych łódkach, a kilka tysięcy Afrykanów tonie, co jednak nie wzbudza niczyjego sprzeciwu. Czy Rada i Komisja naprawdę są wyczulone na te sprawy, które zaliczają się zarówno do kategorii praw człowieka, jak i do kwestii pomocy humanitarnej?
<P>
Oświadczenia pana posła Moratinosa dotyczące wzmocnienia podejścia do bezpieczeństwa i dodatkowych środków przeznaczonych na Frontex, o których zadecydowała niedawno Rada, nie są dla mnie w tym kontekście przekonujące.
<P>
Panie i panowie! To od nas zależy, czy będziemy działać zgodnie z wyznawanymi przez nas wartościami. To jest pilna sprawa, bo w tym przypadku zagrożone jest życie ludzi.
<SPEAKER ID="047" NAME="Bairbre de Brún" AFFILIATION="GUE/NGL">
(GA) Panie przewodniczący! W ostatnich kilku tygodniach odbyły się negocjacje w ramach najnowszej fazy procesu pokojowego dla Irlandii Północnej. W rozmowach tych wzięły udział partie polityczne i rządy Wielkiej Brytanii i Irlandii. Były one tam obecne w szczególności po to, by zagwarantować przekazanie uprawnień do sprawowania władzy z Parlamentu westminsterskiego w Londynie na rzecz Zgromadzenia w Belfaście. Omawiano również inne sprawy zasadniczej wagi.
<P>
Cieszę się, że rozmowy te zakończyły się ostatecznie porozumieniem stron i jestem pewna, że Parlament Europejski również z zadowoleniem przyjmie dokonane postępy. Mam nadzieję, że teraz będziemy mogli zająć się innymi zobowiązaniami, które nie zostały jak dotychczas rozstrzygnięte czy wypełnione. Przybliżymy się dzięki temu do celu polegającego na stworzeniu stabilnych instytucji politycznych, które będą funkcjonować w oparciu o zasady równości, podziału władzy i wzajemnego szacunku.
<SPEAKER ID="048" NAME="Paul Nuttall" AFFILIATION="EFD">
Panie przewodniczący! Wnioskowałem o to jednominutowe wystąpienie, aby zwrócić uwagę na straszliwe skutki, jakie ma przeprowadzana co dwa tygodnie zbiórka pojemników z odpadami wobec społeczności w moim okręgu wyborczym w północno-zachodniej Anglii.
<P>
Weźmy dla przykładu Bootle, miasteczko, w którym mieszkam, gdzie wiele rodzin mieszka w domach o zabudowie szeregowej, bez ogrodów od frontu i z niewielką przestrzenią na zapleczu. To szaleństwo, że ludzi tych zmusza się do wystawiania śmieci raz na dwa tygodnie.
<P>
To prowadzi oczywiście do gromadzenia się śmieci, ponieważ brakuje przestrzeni do ich przechowywania. Jeżeli przyjdzie gorące lato, może pan być pewien, że doprowadzi to do wzrostu liczebności szkodników, co z kolei stanowić będzie zagrożenie dla zdrowia publicznego.
<P>
Ale dlaczego mówię o tym tej Izbie? Cóż, dlatego, że zbiórki odpadów raz na dwa tygodnie są bezpośrednim efektem unijnej dyrektywy w sprawie składowania odpadów, którą w tej Izbie popierała brytyjska partia pracy oraz konserwatyści. Ja mam w każdym razie nadzieję, że wielu brytyjskich wyborców będzie o tym pamiętać, kiedy będą szli głosować w wyborach powszechnych w tym roku.
<SPEAKER ID="049" NAME="Andreas Mölzer" AFFILIATION="NI">
(DE) Panie przewodniczący! Za dwa dni będziemy dyskutować nad kwestią skanerów ciała. W trakcie tej debaty będziemy zajmować się całościowo kwestią bezpieczeństwa na lotniskach, czyli naszym podejściem do bezpieczeństwa na lotniskach w Unii Europejskiej. Unii Europejska jest znana z tego, że raz po raz pochopnie przyjmuje prawodawstwo w oparciu o czasem przypuszczalne, a niekiedy rzeczywiste zagrożenia terrorystyczne. To nie wpływa na poprawę bezpieczeństwa lotnisk. Tym, co się dzieje w istocie, jest produkcja coraz bardziej pracochłonnych i coraz bardziej absurdalnych narzędzi.
<P>
Jeżeli weźmie pan pod uwagę na przykład sytuację na stacjach kolejowych, to zasadniczo będzie ona przypominać to, co dzieje się na lotniskach. Ogólnie rzecz biorąc, na stacjach kolejowych nie stosuje się środków bezpieczeństwa, przynajmniej jeśli chodzi o ruch wewnątrz terytorium Europy oraz ruch krajowy. W tym kontekście aż się prosi, by zadać pytanie, czy nasza troska o bezpieczeństwo na lotniskach nie jest aby przesadzona. Panosząca się wszędzie biurokracja i niekończący się strumień środków bezpieczeństwa przyczynią się nie do zwiększenia bezpieczeństwa, lecz do uprzykrzenia życia pasażerom.
<SPEAKER ID="050" NAME="Krzysztof Lisek" AFFILIATION="PPE">
(PL) Panie przewodniczący! Tak jak pan przewodniczący powiedział, będziemy głosować nad powołaniem nowej Komisji Europejskiej. To rzeczywiście, tak jak pan przewodniczący powiedział, bardzo ważny moment, moment związany z wieloma nadziejami, nie tylko parlamentarzystów europejskich, nie tylko rządów europejskich, ale przede wszystkim obywateli Unii Europejskiej. I w tym kontekście szczególne znaczenie ma kreowanie wspólnej polityki zagranicznej Unii Europejskiej, tym większe wyzwanie przed baronessą Ashton w tym zakresie.
<P>
Są dwa nowe wyzwania. Pierwsze, o czym mówił pan przewodniczący, to Ukraina. Niezależnie od wyników wyborów trzeba będzie sformułować i konsekwentnie realizować nową politykę wobec Ukrainy, politykę Unii Europejskiej, tak aby umożliwić w przyszłości członkostwo tego państwa w Unii Europejskiej. Ale druga rzecz to Białoruś. Chciałem powiedzieć o tym, że niestety kilka godzin temu na Białorusi doszło do kolejnego aktu łamania praw człowieka. Białoruska milicja wkroczyła do Domu Polonii w Iwieńcu, uniemożliwiając działalność Związku Polaków na Białorusi.
<SPEAKER ID="051" NAME="Gabriel Mato Adrover" AFFILIATION="PPE">
(ES) Panie przewodniczący! W grudniu zeszłego roku Unia Europejska i Królestwo Maroka zawarły umowę w sprawie liberalizacji handlu produktami rolnymi. Niestety jedyne informacje na temat treści tej umowy, jakimi dysponujemy, uzyskujemy od mediów.
<P>
Informacje te wskazują na zwiększenie kwoty na importowane do Unii Europejskiej pomidory - a jest to coś, co kategorycznie odrzucamy, ponieważ Królestwo Maroka wielokrotnie nie wypełniało swoich zobowiązań wobec Unii Europejskiej. Komisja Europejska wzbrania się przyznać, że taka sytuacja ma miejsce, nawet jeżeli uczyniło to samo biuro OLAF.
<P>
Nie możemy pozwolić Komisji na dalsze przymykanie na to oczu i lekceważenie potrzeb producentów z Wysp Kanaryjskich, Andaluzji, Murcii i Alicante. Dlatego też apelujemy stanowczo o honorowanie umów i o poświęcenie większej uwagi kontrolom fitosanitarnym. Dodatkowo należałoby uczynić harmonogram dla marokańskiego eksportu bardziej elastycznym, co pozwoliłoby na rozłożenie przywozów na przestrzeni całego roku.
<SPEAKER ID="052" NAME="Paulo Rangel" AFFILIATION="PPE">
(PT) Panie przewodniczący! Chciałbym skorzystać z tej okazji, aby potępić to, co dzieje się obecnie w Portugalii, gdzie media ujawniły rządowy plan wprowadzenia kontroli czasopism, kanałów telewizyjnych i stacji radiowych, co naraża na uszczerbek swobodę wypowiedzi. Całkiem niedawno, w tym tygodniu, kolumna gazety, w której pisze bardzo znany dziennikarz Mário Crespo, również została ocenzurowana za namową - czy lub najwyraźniej za namową - premiera.
<P>
W związku z tym premier José Sócrates musi złożyć portugalskiej gazecie "O País” wyczerpujące wyjaśnienia i musi dowieść, że nie kontroluje, nie ogranicza ani też nie cenzuruje swobody wypowiedzi w Portugalii.
<P>
Działając w ten sposób, Portugalia nie jest już państwem rządów prawa, lecz państwem pod rządami prawa formalnego, gdzie premier ogranicza się do formalności, procedur i biurokracji i nie chce składać wyczerpujących wyjaśnień.
<P>
Chcemy, aby Portugalia była państwem pod rządami prawa materialnego!
<SPEAKER ID="053" NAME="Véronique De Keyser" AFFILIATION="S&amp;D">
(FR) Panie przewodniczący! 27 stycznia o godzinie drugiej nad ranem historycznym centrum Liege wstrząsnęła eksplozja gazu. Byłam na miejscu tego zdarzenia razem z moimi kolegami z rady miasta i tylko cudem przeżyliśmy. W eksplozji zginęło jednak 14 osób. Są dziesiątki rannych, a 500 osób zostało bez dachu nad głową.
<P>
Chciałabym tutaj złożyć hołd nie tylko ofiarom i ich rodzinom, ale także strażakom i wszystkim ratownikom za ich wyjątkową odwagę. W tym względzie pragnę przypomnieć państwu, że jak dotychczas nie istnieje jednolity statut dla strażaków na obszarze Unii Europejskiej oraz że w moim kraju, podobnie jak i w innych, walka z ogniem nie jest uważana za zawód niebezpieczny. Apeluję o europejski statut dla strażaków, ponieważ w wielu sytuacjach wymaga się od nich udzielania pomocy także za granicą.
<SPEAKER ID="054" NAME="Przewodniczący">
Bardzo pani dziękuję za tę wypowiedź i za zwrócenie nam uwagi na tragedię, która rozegrała się blisko nas w Belgii. To rzeczywiście tragiczny wypadek. Bardzo pani dziękujemy i przesyłamy wyrazy głębokiego współczucia wszystkim osobom i rodzinom osób, które poniosły szkody w wyniku tej tragedii.
<SPEAKER ID="055" NAME="Rosario Crocetta" AFFILIATION="S&amp;D">
(IT) Panie przewodniczący, panie i panowie! Celem mojego wystąpienia jest wskazanie na poważne rozmiary procesu odprzemysłowienia, jaki dotyka znaczną część sycylijskich centrów przemysłowych, a w szczególności centrum motoryzacyjne Termini Imerese, którego właścicielem jest FIAT, oraz należące do grupy ENI centrum petrochemiczne Gela. Termini Imerese ponosi straty z powodu konkurencji będącej rezultatem niskopłacowych systemów w niektórych krajach UE, Gela zaś - z powodu konkurencji ze strony Azji.
<P>
Jeśli chodzi o silne procesy odprzemysłowienia, jakie zachodzą na wielkich obszarach Unii, to moim zdaniem nadszedł czas, aby ponownie przemyśleć politykę nieinterwencji, jaką dotychczas praktykowała Komisja Europejska i rozpocząć uruchamianie całego zestawu ważnych środków strategicznych na rzecz wspierania europejskiego przemysłu. To wezwanie jest skierowane przede wszystkim do Komisji Europejskiej i komisarza Tajaniego, odpowiedzialnego za przemysł i przedsiębiorczość.
<SPEAKER ID="056" NAME="Jelko Kacin" AFFILIATION="ALDE">
(SL) W zeszłym tygodniu, w czwartek, parlament Byłej Jugosłowiańskiej Republiki Macedonii (FYROM) przyjął deklarację w sprawie poparcia rezolucji Parlamentu Europejskiego w sprawie Srebrenicy, którą przed rokiem przyjęliśmy ogromną przewagą głosów.
<P>
W tej rezolucji Parlament złożył hołd wszystkim ofiarom ze wszystkich stron każdej wojny ostatniej dekady minionego stulecia, a nie tylko ofiarom ludobójstwa w Srebrenicy. Parlament w Skopje jest trzecim na Bałkanach Zachodnich, jaki zatwierdził i przyjął tę rezolucję - siędemdziesięcioma głosami, przy jednym głosie przeciw. Taka większość i taka zgodność zasługują na uznanie i szacunek także i tej Izby.
<P>
Chociaż FYROM nie była w żaden sposób zaangażowana w to tragiczne wydarzenie, jej wymowna odpowiedź jest aktem solidarności i cywilizowanym gestem, godnym szacunku i pochwały. Decyzja Parlamentu FYROM stanowi wyraz szacunku dla wszystkich ofiar oraz przesłanie, że wszyscy jesteśmy współodpowiedzialni za budowanie lepszej i jaśniejszej przyszłości dla wszystkich krajów Bałkanów Zachodnich. To krok ku przyszłości, ręka wyciągnięta do zgody ku wszystkim sąsiednim krajom oraz przykład dla wszystkich innych krajów w regionie.
<P>
Jako jeden z grona posłów przygotowujących tę rezolucję, pragnę pogratulować posłom Parlamentu FYROM ich politycznej odwagi oraz ich wkładu w proces pojednania w tym regionie.
<SPEAKER ID="057" NAME="Michail Tremopoulos" AFFILIATION="Verts/ALE">
(EL) Panie przewodniczący! Chciałbym wskazać, że w tym czasie kryzysu gospodarczego, gdy niektóre kraje przechodzą recesję, są i inne, takie jak Grecja, w których zachodzi potrzeba uporządkowania spraw dotyczących równości pomiędzy płciami, z uwagi na fakt, że ten kryzys w większym stopniu dotyka kobiety, niż mężczyzn.
<P>
Poczynione w ostatnich latach w Europie liczne wysiłki i przyjęte akty prawne dają temu sektorowi szczególne możliwości i konkretne narzędzia; cóż z tego, kiedy wspólnotowe dyrektywy w sprawie równego traktowania mężczyzn i kobiet nie są transponowane do prawa krajowego.
<P>
Biorąc to pod uwagę i nie ujmując nic tym wysiłkom, potrzebujemy zmniejszyć tę różnicę pomiędzy płciami, ponieważ kobiety zarabiają o 17 % mniej niż mężczyźni, a na rynku pracy mają do czynienia ze szczególnymi postaciami rasizmu. Chciałbym podkreślić, że każdemu przepisowi czy zmianie, odnoszącym się do kwestii ubezpieczenia bądź zatrudnienia muszą towarzyszyć nowe infrastruktury socjalne.
<SPEAKER ID="058" NAME="Zbigniew Ziobro" AFFILIATION="ECR">
Panie przewodniczący! Dziękuję za możliwość wystąpienia, gdyż chciałbym wystąpić w ważnej sprawie związanej z kosztami polityki klimatycznej.
<P>
Unia Europejska konsekwentnie projektuje politykę klimatyczną. Istotne znaczenie ma jednak fakt, że polityka ta wywiera przemożny wpływ na gospodarki państw członkowskich. Wziąwszy pod uwagę różnice strukturalne gospodarek różnych państw członkowskich coraz wyraźniej widać, że poszczególne państwa ponosić będą bardzo zróżnicowane koszty wdrażania tej strategii. Jednocześnie faktem jest, że nowe państwa członkowskie z naddatkiem wywiązały się ze swoich zobowiązań do redukcji emisji gazów cieplarnianych wynikających z protokołu z Kioto. W przypadku Polski redukcja sięgała przeszło 30 % wobec wymaganych 6 %, w przypadku "starej piętnastki” redukcja wynosiła zaledwie 1 % w stosunku do przyjętych zobowiązań 6 %. W związku z powyższym wszelkie działania podejmowane przez Komisję muszą uwzględniać zarówno zróżnicowane koszty adaptacji gospodarek poszczególnych państw członkowskich, koszty jakie dotychczas poszczególne państwa poniosły w redukcji emisji gazów cieplarnianych z protokołu z Kioto i wreszcie powstrzymać te zmiany, które mogą naruszyć równowagę między państwami.
<P>
(Przewodniczący odebrał posłowi głos)
<SPEAKER ID="059" NAME="Joe Higgins" AFFILIATION="GUE/NGL">
(GA) Panie przewodniczący! Rząd irlandzki zamierza obecnie nałożyć podatek od wartości dodanej w wysokości do 21 % na usługi publiczne świadczone przez władze lokalne, takie jak zbiórka śmieci i recykling. Unia Europejska zmusza rząd irlandzki do zastosowania tych nowych podatków. Doprowadzą one do dalszego obciążenia zwykłych pracowników i ludzi ubogich, którzy już teraz płacą ogromną cenę za kapitalistyczny kryzys w Irlandii. Rząd zamierza również wprowadzić nowe opłaty za wodę dla właścicieli domów, w wysokości od 500 do 1000 euro rocznie. Byłby to kolejny okropny cios godzący w poziom życia ludzi pracy. Ponadto rząd przygotowuje publiczną sieć wodociągów do przyszłej prywatyzacji. Ostrzegam niniejszym irlandzki rząd i Komisję Europejską, które popierają opłaty i prywatyzację, że nie zostanie to zaakceptowane i że pojawi się opór w postaci potężnej kampanii bojkotu, a także ze strony siły społecznego sprzeciwu. Jest to kolejne obciążenie ekonomiczne, które jest nie do przyjęcia dla ludzi pracy w Irlandii.
<SPEAKER ID="060" NAME="Nikolaos Salavrakos  , na piśmie" AFFILIATION="EFD">
(EL) Panie przewodniczący! Jutro będziemy głosować nad nową Komisją Europejską i staniemy się Stanami Zjednoczonymi Europy. Po zakończeniu tej procedury będziemy musieli, w ramach tego nowego rodzaju rządów, zająć się kwestią wspólnej polityki zagranicznej, kwestią wspólnej polityki gospodarczej, kwestią bliższych związków pomiędzy członkami Unii oraz solidarnością i programowaniem przyszłości Europy. Przyszłości, ku której będziemy musieli zmierzać krokiem niezmiernie ostrożnym, jeśli chodzi o rozszerzanie Europy, tak by znalazły się w niej inne kraje, jak i, co ważniejsze, jeśli chodzi o imigrację, która stanowi potężny problem w kontekście przyszłości Europy i którym należy zajmować się nie tylko na szczeblu rządów krajowych, ale też w ramach wspólnej polityki Unii Europejskiej.
<P>
Dlatego też chciałbym wezwać Komisję oraz tę Izbę, aby poświęciły temu zagadnieniu szczególną uwagę.
<SPEAKER ID="061" NAME="Louis Bontes" AFFILIATION="NI">
(NL) Panie przewodniczący! Podobnie jak pan, odwiedziłem Auschwitz kilka tygodni temu i stanęliśmy wobec okropności, jakie miały tam miejsce. Proszę sobie wyobrazić moje zdumienie, gdy kilka dni później na oficjalnych kanałach z serwisami informacyjnymi Autonomii Palestyńskiej padły ohydne stwierdzenia, demonizujące Żydów.
<P>
W skrócie brzmiały one tak: "Żydzi są wrogami Allaha i ludzkości. Prorok mówi: zabijać Żydów”. Te wypowiedzi są bezwzględnie oburzające i jestem zdania, że nie mogą one przejść bez echa. Instytucja, której tak zwany kanał telewizji publicznej przytacza słowa "Proroka” zachęcające do mordowania Żydów, nie może dostać w ramach funduszy rozwojowych ani centa więcej - ani jednego centa. Parlament Europejski powinien opowiedzieć się za przerwaniem tego strumienia pieniędzy i powinien wyrazić swoją głęboką dezaprobatę dla takich praktyk.
<SPEAKER ID="062" NAME="Nuno Teixeira" AFFILIATION="PPE">
(PT) Panie przewodniczący! Zielona księga w sprawie reformy wspólnej polityki rybołówstwa, odnośnie której sprawozdawczynią była moja koleżanka z Azorów, pani Patrão Neves, stwarza wyjątkową okazję dla przeprowadzenia debaty dotyczącej sektora, który może odegrać istotną rolę w stabilizowaniu rozwoju w najbardziej odległych regionach.
<P>
Na Maderze toczące się dyskusje śledzone są ze szczególnym zainteresowaniem. Uważa się tam, że absolutnie niezbędne jest wprowadzenie rozróżnienia na flotylle tradycyjnego łodziowego rybołówstwa przybrzeżnego i flotylle do połowów na skalę przemysłową, które powinny podlegać różnym systemom rybołówstwa. Kluczowe znaczenie ma przy tym wspieranie zasady pozytywnej dyskryminacji, w ramach której dostęp do wód terytorialnych wewnątrz wyłącznej strefy ekonomicznej będą mieć wyłącznie flotylle rybołówstwa tradycyjnego.
<P>
Na Maderze wsparcie dla modernizacji floty jest równie ważne, jak przyjęcie takiego sposobu zarządzania, który zagwarantuje długoterminową ochronę szerokiej gamy gatunków. Tylko w ten sposób będziemy w stanie unikać sytuacji szkodliwych dla stabilności gospodarczej, środowiskowej i społecznej.
<P>
Wreszcie, będziemy walczyć o trwałe i zgodne z aktualnymi potrzebami wsparcie dla rybołówstwa w najbardziej odległych regionach.
<SPEAKER ID="063" NAME="Romana Jordan Cizelj" AFFILIATION="PPE">
(SL) W Europie jest pełno mniejszości, a ich znaczącą część stanowią mniejszości etniczne. Obok mniejszości lokalnych, które stanowią około 8 % naszych populacji, musimy uwzględniać także mniejszości imigranckie, które stanowią dodatkowe 6,5 %.
<P>
Przed ostatnimi dwiema falami rozszerzenia kraje kandydackie musiały udowodnić, że spełniają kryteria dotyczące praw mniejszości. Dla odmiany, polityka dotycząca mniejszości w krajach, które do tego czasu uzyskały członkostwo w Unii Europejskiej oraz stosunek do tych mniejszości, nie podlegały żadnemu nadzorowi. Była to absurdalna sytuacja..
<P>
Ostatnio słoweńska mniejszość we Włoszech, Austrii i na Węgrzech znalazła się pod ogromną presją w wyniku cięć finansowania przeznaczonego na jej potrzeby. Dlatego też wzywam europejskich decydentów, aby zaczęli poważnie podchodzić do kwestii mniejszości na szczeblu europejskim. Nowy traktat lizboński stanowi podstawę prawną dla takiego działania. Wzywam również Komisję Europejską, aby sporządziła i przedstawiła plan zawierający szczegóły działań dotyczących wdrażania tych postanowień traktatu lizbońskiego, które zapewniają mniejszościom ochronę.
<SPEAKER ID="064" NAME="Anna Záborská" AFFILIATION="PPE">
(SK) Słowacji zagrażają zamiary budowy megakasyna, myląco nazywanego Metropolis. Po tym, jak Słowacja, Węgry i Austria odmówiły wydania niezbędnych licencji, uczestniczące w tym projekcie grupy zwracają się teraz ku Słowacji, aby tam przeforsować swój biznesplan. Parlament w Bratysławie wyraził negatywną opinię, ale decyzja ta nie jest ostateczna i realizacja tego hazardowego projektu trwa.
<P>
Deweloper ucieka się już do eufemizmów i przedstawia ten projekt jako wielofunkcyjne centrum. Jest więc mowa o boiskach, akwaparku i centrum konferencyjnym, lecz ani słowa o megakasynie.
<P>
Jakie przeszkody może stworzyć UE, aby zapobiec operacjom hazardowym w państwach członkowskich? W jaki sposób UE chroni najbardziej wrażliwe grupy? Nie jest tajemnicą, że hazardowi towarzyszy przestępczość, przemoc, zorganizowana przestępczość, prostytucja i różne inne związane z nim zjawiska. Wzywam kolegów posłów oraz krajowe stowarzyszenia, aby przyłączyli się do protestu obywateli Słowacji, podpisali pisemne oświadczenie i w ten sposób poparli nasz protest.
<SPEAKER ID="065" NAME="Daciana Octavia Sârbu" AFFILIATION="S&amp;D">
(RO) Nazwa Roşia Montană musi brzmieć coraz bardziej znajomo zarówno dla instytucji europejskich, jak i obywateli. Mówimy o regionie Rumunii, w którym znajdują się historyczne pamiątki, które przyciągnęły uwagę UNESCO, a nad którymi zawisło obecnie widmo destrukcji. Wykorzystanie cyjanków dla potrzeb górnictwa, co zagraża zniszczeniem dobrej kondycji i walorów tej okolicy, ponownie jawi się jako realna perspektywa.
<P>
Zezwalając w ostatnich tygodniach na rozpoczęcie robót górniczych, rząd rumuński daje do zrozumienia, że zniszczenie tego regionu można uznać za dopuszczalne. Kieruję do Parlamentu Europejskiego i Komisji Europejskiej stanowcze wezwanie, aby rozważyły możliwość dokonania interwencji na unijnych forach przywódczych, aby powstrzymać to, co bez wątpienia przerodzi się w katastrofę w wymiarze ekologicznym i ludzkim.
<SPEAKER ID="066" NAME="Derek Vaughan" AFFILIATION="S&amp;D">
Panie przewodniczący! Chciałbym zabrać głos na temat polityki energetycznej. Jak powiedział jeden z poprzednich mówców, zabezpieczenie dostaw energii na przyszłość to dla nas wszystkich niezmiernie ważna sprawa. Aby rozwiązać ten problem, musimy brać pod uwagę szeroką gamę technologii: nie tylko jedną, nie tylko gaz. Oczywiście, energia odnawialna będzie miała swoją rolę, czy to jako energia wiatru, biomasy, czy wodna, ale energia jądrowa oraz wychwytywanie i składowanie dwutlenku węgla (CCS) również muszą pełnić swoją rolę.
<P>
Dlatego też z zadowoleniem przyjmuję niedawne inicjatywy rządu Wielkiej Brytanii. Niedawno przedstawił on pewną liczbę projektów obejmujących nowe technologie dotyczące odnawialnych źródeł energii, ale także energii jądrowej i CCS. Wierzę, że polityki te zabezpieczą przyszłe dostawy energii w Wielkiej Brytanii i widziałbym je jako wzorzec dla pozostałej części Europy. Naturalnie nie uważam, abyśmy mogli zaryzykować wszystko naraz; musimy dysponować szeroką gamą technologii. Wzywam szanownych kolegów i koleżanki na tej sali, aby robili tak w przyszłości.
<SPEAKER ID="067" NAME="Giommaria Uggias" AFFILIATION="ALDE">
(IT) Panie przewodniczący, panie i panowie! Po tym, jak zaczął się kryzys finansowy, Komisja Europejska przedstawiła pewien instrument - dyskutowany dziś projekt - dotyczący bardziej intensywnej walki z unikaniem podatków. Umożliwia to zwiększenie przejrzystości wszystkich systemów podatkowych państw europejskich poprzez wymianę informacji dotyczących aktywów.
<P>
To dobry środek, ale musimy też pamiętać, że przed kilkoma miesiącami większość w parlamencie włoskim zatwierdziła tarczę podatkową, która umożliwia ukrywanie tożsamości osób unikających podatków i ograbia obywateli Europy z dochodów z podatku VAT.
<P>
Podczas gdy cały świat zwalcza plagę mijania się z prawem, mimo to niektóre krajowe systemy prawne uwłaczają godności uczciwych obywateli. Z tych też przyczyn my, wspólnie z innymi kolegami z partii l'Italia dei Valori i Partito Democratico, złożyliśmy skargę do Komisji.
<P>
Dowiedzieliśmy się, że biura działają w sprawie naszych uwag. Dlatego też wzywam Komisję, aby odważnie przyjęła na siebie odpowiedzialność za ogłoszenie, że włoska tarcza podatkowa jest nielegalna i zezwoliła na opodatkowanie tych kwot kapitału.
<SPEAKER ID="068" NAME="Marek Henryk Migalski" AFFILIATION="ECR">
Panie przewodniczący! Chciałbym poruszyć temat, który tutaj już wybrzmiał, ale chciałbym go wzmocnić. W momencie, w którym tutaj obradujemy, w Iwieńcu w Domu Polskim, czyli w jednej z siedzib Związku Polaków na Białorusi, trwa bezprawne przeszukanie. Jest to kolejna represja wobec polskiej mniejszości na Białorusi. Wiem, że pan przewodniczący osobiście interweniował już w sprawie tego, że Andżelika Borys była ukarana bardzo wysoką karą - chciałbym serdecznie podziękować za tę interwencję, bo wspomaganie tej organizacji to rzeczywiście jest nasz obowiązek. Chciałbym jednocześnie zaapelować o to, żeby pan przewodniczący, ale również Rada i Komisja jak najszybciej wypowiedziały się i interweniowały w sprawie łamania praw człowieka na Białorusi, łamania praw Polaków, ale przede wszystkim mówię to w kontekście łamania praw obywateli, praw człowieka, czyli tego, co powinno być kwestią ważną dla nas jako Parlamentu Europejskiego.
<SPEAKER ID="069" NAME="Joao Ferreira" AFFILIATION="GUE/NGL">
(PT) Panie przewodniczący! W ciągu minionych kilku tygodni byliśmy świadkami podstępnej kampanii ideologicznej dotyczącej środków, jakie przyjmą państwa członkowskie w celu zrównoważenia finansów publicznych. To nie przypadek, że wielu spośród tych, którzy odgrywają w tej kampanii wiodącą rolę, ponosi odpowiedzialność za obecny kryzys gospodarczy i społeczny. Podobnie jak w przeszłości, znowu popierają oni obecne ataki na płace, uprawnienia socjalne i prawa dotyczące zatrudnienia, a także funkcje socjalne państwa.
<P>
W odpowiedzi na tę napaść tysiące portugalskich robotników wyszło w akcie protestu na ulice, domagając się zwiększenia płac, które przywróciłoby im utraconą w ciągu minionego dziesięciolecia siłę nabywczą oraz przyzwoite warunki emerytury.
<P>
Finanse publiczne powinny zostać zrównoważone zgodnie ze wzrostem gospodarczym, a jednocześnie należy położyć kres poważnym niesprawiedliwościom związanym z podziałem bogactw, jakie stanowią jądro tego kryzysu. Postępowy kierunek walki robotników jest dziś znakiem nadziei i najbardziej namacalnym powodem, aby wierzyć w lepszą przyszłość.
<SPEAKER ID="070" NAME="Godfrey Bloom" AFFILIATION="EFD">
Panie przewodniczący! Przed kilkoma tygodniami mój szanowny przyjaciel i kolega z Yorkshire, poseł Edward Mcmillan-Scott, zaprosił do tego zgromadzenia prezesa Międzynarodowego Zespołu ds. Zmian Klimatu (IPCC) i przedstawił go jako samorodną legendę i najwyższego guru z dziedziny nauk klimatycznych - i muszę powiedzieć, że dla mnie wyglądał on istotnie jak guru. Tymczasem okazuje się, że jest on inżynierem kolejnictwa, który pisze paskudne książki. Nie mam nic przeciwko inżynierom kolejnictwa. Inżynierami kolejnictwa są jedni z najlepszych moich przyjaciół i nie ma wątpliwości, że czytają oni paskudne książki - choć nie o to tutaj chodzi - lecz może to wyjaśniać, dlaczego w ostatnich kilku latach IPCC występuje z tak wieloma absurdalnymi i nonsensownymi inicjatywami.
<P>
Czy nie byłby to dobry pomysł, aby może Komisja napisała do IPCC i zasugerowała wymianę prezesa na nowego, być może bardziej kompetentnego?
<SPEAKER ID="071" NAME="Krisztina Morvai" AFFILIATION="NI">
(HU) Przed kilkoma minutami poseł Anna Záborská wspominała o tych megainwestycjach, różnych inwestycjach w kasyna gier, prowadzonych na Węgrzech przez podmioty z zagranicy, przeciw którym protestował György Budaházy, dobrze znany przywódca pozaparlamentarnej opozycji, wraz z dwunastoma członkami grupy opozycyjnej zwanej "Hunnia”, którzy przez niemal rok przebywali w areszcie śledczym. Odmówiono im prawa do tego, by dowiedzieli się, jakie dowody przeciw nim zgromadzono. Co więcej, z powodu osobliwości obowiązujących na Węgrzech przepisów oraz wbrew prawu habeas corpus, sędzia, który ciągle przedłuża areszt śledczy, nie przygląda się bliżej obciążającym ich dowodom. Uważam za skandaliczne, że coś takiego może mieć miejsce w Unii Europejskiej i raz jeszcze - i po raz któryś z rzędu - protestuję przeciwko temu.
<SPEAKER ID="072" NAME="Rodi Kratsa-Tsagaropoulou" AFFILIATION="PPE">
(EL) Panie przewodniczący! Chciałabym wspomnieć o sprawie, którą uważam za kwestię o ogromnym znaczeniu politycznym. Dotyczy ona parlamentów krajowych i ich współpracy w ramach wysiłków na rzecz odbudowy gospodarczej i odzyskania stabilności finansowej.
<P>
W miarę jak kryzys kredytowy staje się odległym wspomnieniem, wszyscy mówią o potrzebie wzmocnienia euro, o spójności w strefie euro oraz o nierównościach gospodarczych wewnątrz Unii Europejskiej i potrzebie stworzenia mechanizmów solidarności.
<P>
Wierzę, że w tych ramach dialog pomiędzy Parlamentem Europejskim i parlamentami krajowymi uwypukli nasz wspólny cel, naszą wspólną odpowiedzialność oraz solidarność, jaką powinniśmy okazywać na szczeblu europejskim i krajowym dla zapewnienia, byśmy podejmowali słuszne decyzje i stosowali właściwe polityki - polityki, które często uwzględniają perspektywę długoterminową, trudną do ogarnięcia, zwłaszcza dla naszych kolegów w kraju, którzy muszą za to płacić cenę polityczną na miejscu.
<P>
Wierzę, że możemy wyjść z inicjatywą, aby rozpocząć ten dialog.
<SPEAKER ID="073" NAME="Agustín Díaz de Mera García Consuegra" AFFILIATION="PPE">
(ES) Panie przewodniczący! Odniosę się tu do europejskiej karty praw ofiar terroryzmu.
<P>
W dniu 15 grudnia poseł Barrot podjął się propagowania europejskiej karty praw ofiar terroryzmu. 19 stycznia komisarz Malmström, w prawdziwie pozytywnym duchu, z zadowoleniem przyjęła słowa posła Barrota. Pérez Rubalcaba, hiszpański minister spraw wewnętrznych, oświadczył 26 stycznia, że z całym zaangażowaniem wspiera ofiary terroryzmu i że Hiszpania zrobi w Radzie i w Komisji wszystko, co może, aby im pomóc.
<P>
To wszystko bardzo nas satysfakcjonuje. Teraz przyszedł jednak czas, aby przejść od deklaracji do działań, które zbiegną się w czasie z VI Międzynarodowym Kongresem w Sprawie Ofiar Terroryzmu, który odbędzie się 11, 12 i 13 dnia tego miesiąca w Salamance. Życzę temu kongresowi wszelkich sukcesów w pracy. Panie przewodniczący! Będziemy nadal nawoływać do zaangażowania w tym obszarze i do promowania go poprzez Parlament.
<SPEAKER ID="074" NAME="Marc Tarabella" AFFILIATION="S&amp;D">
(FR) Panie przewodniczący! Moja koleżanka, pani poseł de Keyser, miała sposobność aby przypomnieć o tragedii, która wydarzyła się w Liège 27 stycznia. Nie zamierzam naturalnie powtarzać tego, co powiedziała na temat ofiar i służb kryzysowych, które zasługują na statut.
<P>
Martwi mnie natomiast przy tej okazji fakt, że właściciel tego budynku nie był ubezpieczony. Chciałbym tylko zwrócić uwagę Komisji na to, że zanim zaczniemy rozmawiać o przymusowym ubezpieczeniu pożarowym dla każdego obywatela, użyteczne byłoby, gdybyśmy przedyskutowali kwestię przymusowego ubezpieczenia od odpowiedzialności cywilnej za szkody, jakie mogą zostać wyrządzone stronom trzecim, czasami w złych zamiarach, ale przede wszystkim przez nieuwagę.
<P>
Wierzę, że Komisja mogłaby wystąpić na przykład z projektem w ramach ochrony konsumentów - w tym zaś przypadku konsument oznaczać będzie obywatela - lub z inicjatywą, która mogłaby również pochodzić od Parlamentu.
<P>
W każdym razie chciałbym poprosić tych spośród moich koleżanek i kolegów posłów, którzy mogą poprzeć mnie w tej sprawie, aby wzywali wszystkich obywateli do ubezpieczania się od odpowiedzialności cywilnej, co pozwoliłoby im na pokrycie wszelkich szkód wyrządzonych stronom trzecim.
<SPEAKER ID="075" NAME="Sonia Alfano" AFFILIATION="ALDE">
-(IT) Panie przewodniczący! Panie i panowie! Hiszpański holding Gas Natural przedstawił projekt dotyczący nadbrzeżnej instalacji do regazyfikacji skroplonego gazu ziemnego, której powstanie może mieć wpływ na okolice Triestu, a która została zaaprobowana przez włoskie Ministerstwo Środowiska.
<P>
Rada techniczna instalacji do regazyfikacji skroplonego gazu ziemnego, która ma powstać w Trieście, zwróciła uwagę na pewne istotne braki. W następstwie nieformalnego spotkania pomiędzy Komisją Europejską, Włochami i Słowenią z dnia 26 stycznia 2010 r. stały przedstawiciel Włoch przy Unii Europejskiej publicznie wyraził przypuszczenie, że Unia Europejska zaaprobowała ten projekt, podczas gdy zgodnie z oficjalnym stwierdzeniem Słowenii sprzeciwiające się strony zostały wezwane do tego, aby osiągnąć porozumienie.
<P>
Taką zgodę zapewne trudno będzie osiągnąć w praktyce z uwagi na nietypowe kulisy sprawy tej instalacji do regazyfikacji. W rzeczywistości okazuje się, że instytucje odpowiedzialne za udzielanie gwarancji i za bezpieczeństwo nie wywiązały się ze swoich obowiązków związanych z ochroną. Podkreślano znaczne opóźnienia w przygotowaniu planów bezpieczeństwa zewnętrznego oraz w nawiązywaniu kontaktu z instytucjami i władzami publicznymi odpowiedzialnymi za zarządzanie sytuacjami kryzysowymi, podobnie jak zwracano uwagę na fakt, że opinia publiczna nie została poinformowana o zagrożeniach poważnymi wypadkami, dotyczących kodeksów postępowania, jak również na brak obiektywnej oceny efektu domina, jaki mogą powodować ewentualne katastrofy w zakładach przemysłowych wysokiego ryzyka.
<P>
Z powyższych przyczyn uważamy, że jest to jeszcze jedna próba zbudowania zakładu wysokiego ryzyka przy pełnej świadomości całkowitego braku środków bezpieczeństwa i zabezpieczeń.
<SPEAKER ID="076" NAME="Przewodniczący">
Proszę państwa! O piętnaście minut przedłużyliśmy naszą sesję jednominutowych wystąpień.
