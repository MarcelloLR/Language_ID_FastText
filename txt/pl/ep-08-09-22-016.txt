<CHAPTER ID="016">
Oświadczenia przewodniczącego
<SPEAKER ID="020" NAME="Przewodniczący">
Wczoraj terrorystyczna organizacja ETA popełniła następne morderstwo. 46-letni starszy sierżant sztabowy Luis Conde de la Cruz zginął na skutek wybuchu bomby w samochodzie w północnej Hiszpanii. Jest to trzecia bomba w samochodzie, która wybuchła w Hiszpanii w ciągu jednej doby. W tych trzech eksplozjach rannych zostało kilka osób, w tym jedna ciężko. Parlament Europejski zdecydowanie potępia ten akt terroryzmu i pragnie wyrazić głębokie zaniepokojenie tym wydarzeniem.
<P>
W imieniu Parlamentu Europejskiego chciałbym złożyć moje najszczersze kondolencje rodzinie i krewnym starszego sierżanta Conde oraz wyrazić naszą solidarność z Hiszpanią, jej władzami, a w szczególności z hiszpańskimi służbami bezpieczeństwa. Chcę także wyrazić nasze wsparcie i głębokie współczucie dla tych, którzy zostali poszkodowani w wyniku wybuchu bomb oraz dla ich rodzin.
<P>
Musimy ciągle, bez żadnych niedopowiedzeń powtarzać, że terroryzm jest bezpośrednim atakiem wymierzonym przeciwko wolności, prawom człowieka i demokracji. Nigdy nie dość często powtarzać, że nie ma żadnego usprawiedliwienia dla terroryzmu. Dlatego też musimy współdziałać w naszej walce przeciwko terroryzmowi, kierując się zawsze poszanowaniem praworządności i stosując prawo z całą mocą. Unia Europejska jest wspólnotą opartą na solidarności. Akt terroryzmu w jednym państwie członkowskim jest atakiem wymierzonym przeciwko całej Unii Europejskiej, przeciwko każdemu z nas.
<P>
Teraz proszę państwa o powstanie i uczczenie pamięci ofiar minutą ciszy.
<P>
(Członkowie Izby powstali i uczcili minutą ciszy śmierć ofiar.)
