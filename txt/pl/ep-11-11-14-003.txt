<CHAPTER ID="003">
Oświadczenia Przewodniczącego
<SPEAKER ID="008" NAME="Przewodniczący">
Chciałbym Państwu podać kilka bieżących informacji. W zeszłym tygodniu w Turcji ponownie zatrzęsła się ziemia. Zginęli kolejni ludzie, blisko 700 osób, wzrosły straty materialne w regionie, który już wcześniej, trzy tygodnie temu, ucierpiał podczas trzęsienia. Łączymy się w bólu z naszymi tureckimi przyjaciółmi. Także zeszłotygodniowe powodzie we Włoszech i południowej Francji przyniosły ofiary śmiertelne i znaczne straty materialne. Doceniamy wysiłki służb ratowniczych i lokalnych władz, które niosą pomoc dotkniętym kataklizmami mieszkańcom. Pozostajemy w głębokim smutku i z uczuciami wielkiej sympatii dla rodzin ofiar tych kataklizmów, osób zaginionych, a także współczujemy tym, którzy stracili całe swoje mienie i są bez dachu nad głową.
<P>
Druga krótka informacja: w ostatnich dniach października odwiedziłem Libię. Spotkałem się z prezydentem, ministrami i przedstawicielami społeczeństwa obywatelskiego. Mówiliśmy o budowie demokracji i gospodarki rynkowej. Bardzo liczą na pomoc Europy, także poprzez uczenie ich zasad demokracji, budowy niezależnych instytucji demokratycznych i funkcjonowania struktur w tych instytucjach. Są bardzo otwarci na współpracę, oczywiście do niczego nie można ich zmuszać, ale oni bardzo chętnie o tym mówili.
<P>
Byłem także w Tunezji, gdzie spotkałem się z premierem, szefem banku centralnego i przywódcami czterech partii politycznych, które wygrały wybory, a więc z tymi pierwszymi na liście. Tu jest także pełne otwarcie na Unię Europejską. Powiedziano mi: "My nie mamy innego wyboru. Naszym wyborem jest Unia Europejska”. Rozmawiałem z nimi o tworzeniu demokratycznego państwa prawa opartego na pełnym dostępie przez wszystkich ludzi, także przez kobiety, do możliwych działań w skali publicznej i także do wykorzystywania wszystkich szans w otwartym społeczeństwie. Wszystkie cztery partie, które wygrały wybory, są gotowe na tworzenie takiej demokratycznej Tunezji, a także na współpracę z Europejczykami.
<P>
Byłem także przez niemal tydzień na Zachodnich Bałkanach: w Chorwacji, która wchodzi do Unii Europejskiej, oraz w Serbii, która ostatnio wprowadziła daleko idące reformy i gdzie głównym problemem jest normalizacja stosunków z Kosowem. Byłem także w Bośni i Hercegowinie, gdzie chodzi o zakończenie wewnątrzpolitycznego pata. Odwiedziłem także Srebrenicę, gdzie złożyłem wieniec i w imieniu całego Parlamentu Europejskiego wyraziłem wielkie współczucie wszystkim rodzinom ofiar. Uważam, że Srebrenica to miejsce, które powinien odwiedzić każdy Europejczyk. Jest to bardzo ważne miejsce, aby pamiętać o tym, do czego prowadzi brak otwartości, brak zrozumienia.
<P>
Chciałbym poinformować Państwa również o trzech bieżących sprawach. W najbliższą środę mamy debatę priorytetową. Zdecydowali się wziąć w niej udział przewodniczący Rady Europejskiej Van Rompuy, przewodniczący Komisji Europejskiej Barroso oraz przewodniczący Eurogrupy, premier Luksemburga Juncker. Jest to bardzo ważna debata, zdajemy sobie z tego sprawę i zachęcam wszystkich Państwa do obecności na sali w czasie tej debaty.
<P>
Kolejna informacja bieżąca: dzisiaj o godzinie 15.00 zakończyła się tu w Parlamencie Europejskim sesja plenarna parlamentu młodzieży z regionu Morza Śródziemnego. Wzięli w niej udział przedstawiciele 40 państw, a więc młodzi posłowie z 40 państw regionu Morza Śródziemnego, w tym z większości państw Unii Europejskiej. Pracowali w 5 grupach roboczych: dialog i zaangażowanie społeczne; migracja i integracja; równe szanse; środowisko, transport i energetyka odnawialna oraz edukacja i zatrudnienie. Podnoszą wiele tych samych spraw, które my podnosimy na codzień - społeczeństwo obywatelskie, dialog społeczny, prawdziwa równość w dostępie do edukacji, szeroka ochrona środowiska, budowa równowagi na północy Afryki, na Bliskim Wschodzie ze stopniową budową społeczeństwa dostatku, co jest tak trudne w niektórych państwach w tym regionie.
<P>
Możemy być dumni z odpowiedzialności za przyszłość całego regionu śródziemnomorskiego. Chciałbym Państwu powiedzieć, że nasi młodzi przyjaciele są dzisiaj razem z nami na galerii. Chciałbym serdecznie powitać 250 młodych ludzi z regionu Morza Śródziemnego - parlament, który obradował na tej sali przez dwa dni. Wczoraj i dzisiaj na Państwa miejscu siedzieli ci młodzi ludzie, którzy nas dzisiaj otaczają. Witamy Was serdecznie!
<P>
(oklaski)
<P>
Jeszcze jedna wiadomość. Pragnę zaprosić Państwa do udziału w organizowanej dnia 23 listopada w Parlamencie Europejskim konferencji wysokiego szczebla dotyczącej praw człowieka. Będzie to również spotkanie laureatów nagrody im. Sacharowa. W tej chwili potwierdziło przyjazd 12 laureatów nagrody im. Sacharowa. Być może nie wszyscy dotrą z różnych względów, ale wygląda na to, że bardzo chcą być razem z nami. Będzie to szeroka dyskusja z działaczami na rzecz praw człowieka z całego świata. Dnia 23 listopada trwa to przez cały dzień w Parlamencie Europejskim, a pod koniec dnia spotykamy się na otwartym spotkaniu razem z mieszkańcami Brukseli w centrum Bozar.
<P>
I wreszcie ostatnia, smutna wiadomość o śmierci Willy'ego De Clercqa. Odszedł europejski i belgijski mąż stanu. Przez ćwierć wieku zasiadał w Parlamencie Europejskim, przewodniczył m.in. naszej grupie liberałów, a także jednej z komisji Parlamentu Europejskiego. Piastował też urzędy komisarza oraz wicepremiera Belgii. W imieniu Parlamentu Europejskiego składam głębokie kondolencje rodzinie Willy'ego De Clercqa. Chciałbym Państwa prosić o powstanie z miejsc i uczczenie minutą ciszy pamięci naszego kolegi.
