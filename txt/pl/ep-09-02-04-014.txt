<CHAPTER ID="014">
Tura pytań (pytania do Rady) 
<SPEAKER ID="316" NAME="Przewodniczący">
Kolejnym punktem jest tura pytań (B6-0006/2009).
<P>
Do Rady skierowano następujące pytania.
<P>

<P>
Przedmiot: MŚP
<P>
Mając na uwadze, że ekonomia jest jednym z trzech E przedstawionych jako priorytety prezydencji czeskiej, jakie konkretne kroki podejmie Rada, aby zwiększyć zaufanie małych i średnich przedsiębiorstw do gospodarki rynkowej w świetle obecnej sytuacji gospodarczej?
<SPEAKER ID="318" NAME="Alexandr Vondra">
urzędujący przewodniczący Rady. - Na początku chciałbym powiedzieć, że cieszy mnie pytanie o MŚP, ponieważ w obecnym kryzysie gospodarczym duże przedsiębiorstwa i duże spółki są zawsze wystarczająco silne, aby lobbować w celu uzyskania pewnych form pomocy, lecz MŚP mają z tym o wiele więcej trudności, co z pewnością wymaga systemowego podejścia.
<P>
Jak państwo wiedzą, 1 grudnia 2008 r. Rada zatwierdziła europejski plan naprawy gospodarczej, który został przedstawiony przez Komisję 26 listopada 2008 r. W odpowiedzi na kryzys finansowy Rada poparła zastrzyk finansowy odpowiadający 1,5% produktu krajowego brutto UE, który ma służyć przywróceniu zaufania przedsiębiorstw i konsumentów. Ponadto plan zawiera specjalne środki wsparcia dla MŚP. Najważniejsze z nich mają na celu poprawę dostępu MŚP do finansowania i zmniejszenie obciążeń administracyjnych.
<P>
Rada była również zgodna co do tego, że poprawa ramowych warunków prowadzenia przedsiębiorstw europejskich, w szczególności małych i średnich przedsiębiorstw, ma zasadnicze znaczenie w przeciwdziałaniu skutkom kryzysu w obszarze konkurencyjności oraz wspieraniu i poprawie tworzenia miejsc pracy.
<P>
Rada przyjęła również dwa pakiety wniosków dotyczących wsparcia dla MŚP w kontekście ogólnej konkurencyjności. Po pierwsze chodzi o wnioski popierające propozycje wsparcia MŚP przedstawione w komunikacie Komisji zatytułowanym, jak prawdopodobnie państwo wiedzą, "Najpierw myśl na małą skalę: Program Small Business Act dla Europy”, tak zwanym SBA, który zawiera plan działania z zarysem priorytetowych środków wymagających szczególnej uwagi.
<P>
Po drugie chodzi o wnioski z komunikatu Komisji zatytułowanego "W kierunku światowej klasy klastrów w Unii Europejskiej - wdrażanie szeroko zakrojonej strategii innowacyjnej”. Chociaż klastry nie są wyłącznie skierowane do MŚP, małe i średnie przedsiębiorstwa odgrywają istotną rolę w wielu klastrach powstałych w UE.
<P>
Na posiedzeniu w połowie grudnia 2008 r. Rada Europejska zatwierdziła europejski plan naprawy gospodarczej i poparła pełne wdrożenie planu działania dotyczącego programu Small Business Act. Poparła zwłaszcza wzrost interwencji Europejskiego Banku Inwestycyjnego do 30 miliardów euro w latach 2009-2010, które mają zostać przeznaczone przede wszystkim na pożyczki dla MŚP. Ich kwota ma wzrosnąć o 10 milionów euro w porównaniu do wartości pożyczek udzielanych zazwyczaj w tym sektorze przez EBI.
<P>
Rada poparła również tymczasowe dwuletnie zniesienie progu pomocy de minimis w przypadku pomocy państwa w kwocie do 50 tysięcy euro i dostosowanie ram pomocy państwa w celu zwiększenia wsparcia dla przedsiębiorstw, zwłaszcza MŚP.
<P>
Rada wezwała również do stosowania przyspieszonych procedur udzielania zamówień publicznych przewidzianych w prawodawstwie WE, a także zniesienia obciążeń administracyjnych nałożonych na przedsiębiorstwa.
<P>
Prezydencja czeska będzie kontynuować te działania, ponieważ nasza gospodarka opiera się w znacznym stopniu na MŚP. Mamy zatem doświadczenie w tym obszarze. Obydwa przyszłe posiedzenia Rady ds. Konkurencyjności przypadające na prezydencję czeską - jedno odbędzie się niedługo, na początku marca, a drugie - nieformalne - będzie miało miejsce w Pradze - będą zatem poświęcone kwestii ograniczania obciążeń administracyjnych, ponieważ uważam, że lepsze uregulowania są ważnym czynnikiem poprawy konkurencyjności, zwłaszcza MŚP, i odgrywają jeszcze ważniejszą rolę w czasach kryzysu gospodarczego.
<P>
Ponadto prezydencja będzie starać się osiągnąć postęp we wdrażaniu planu działania i zapewnieniu polityce dotyczącej MŚP czołowego miejsca w obszarach społecznych, a także w powiązaniu wdrażania planu działania z krajowymi programami reform wszystkich państw członkowskich.
<P>
Prezydencja będzie kontynuować dyskusję na temat wniosków legislacyjnych dotyczących MŚP, w tym uregulowania statutu europejskiej spółki prywatnej oferującego MŚP taką formę prowadzenia działalności, która umożliwia wykorzystanie ich potencjału i rozwój działalności transgranicznej.
<P>
Innym wnioskiem legislacyjnym, o którym chciałbym wspomnieć, jest proponowana dyrektywa zmniejszenia stawek VAT od usług pracochłonnych, która będzie poddana pod dyskusję podczas nadchodzących posiedzeń Rady ECOFIN.
<P>
Dodatkowo Rada zajmie się przeglądem dyrektywy o opóźnieniach w płatnościach, który jest obecnie przygotowywany i który ma zapewnić terminowe płatności na rzecz małych i średnich przedsiębiorstw w ramach wszystkich transakcji biznesowych. Również ta kwestia jest dość ważna w obecnej sytuacji.
<SPEAKER ID="319" NAME="Przewodniczący">
Ponieważ mamy dość duże opóźnienie, proponuję, aby Rada odpowiedziała jednocześnie na wszystkie pytania dodatkowe. Jak państwo wiedzą, mogę dopuścić jedynie dwa pytania dodatkowe do pytania głównego. Wybrałem zatem dwa z pięciu zgłoszonych pytań w oparciu o kryterium grup politycznych i narodowości. Wybrałem pytania pana posła Philipa Bushilla-Matthewsa i pani poseł Silvii-Adriany Ţicău.
<SPEAKER ID="320" NAME="Olle Schmidt">
autor. - Zazwyczaj wypowiadam się w języku ojczystym, lecz ponieważ zastępuję dzisiaj panią poseł Marian Harkin, postaram się mówić moją łamaną angielszczyzną. To powszechnie używany język w tym Parlamencie.
<P>
Panie ministrze, wspomniał pan o obciążeniach administracyjnych i celu zmniejszenia ich o 25% do 2012 r. Czy rzeczywiście uważa pan ten cel za ambitny? Czy nie moglibyśmy osiągnąć więcej? Być może moglibyśmy sprecyzować, co zrobiono dotychczas? Jakie są pańskie cele? Czy nie mógłby pan zadeklarować na przykład 25% do 2010 r.? To byłby ambitny cel.
<SPEAKER ID="321" NAME="Philip Bushill-Matthews" AFFILIATION="PPE-DE">
- Wspomniał pan o przeglądzie dyrektywy o opóźnieniach w płatnościach, który moim zdaniem jest niezwykle ważny. Wyrażałem jednak zaniepokojenie faktem, że związane z nim konsultacje zostały zamknięte z końcem sierpnia, dokładnie przed faktycznym uderzeniem kryzysu finansowego. Uważam że, gdyby okres konsultacji został przedłużony, moglibyśmy mieć zdecydowanie solidniejsze odpowiedzi i lepszą podstawę do przeglądu dyrektywy. Warto rozważyć, czy nie można by przewidzieć dodatkowego krótkiego okresu konsultacji, aby uzyskać jak najaktualniejsze informacje, na których można by oprzeć przegląd?
<SPEAKER ID="322" NAME="Silvia-Adriana Ţicău" AFFILIATION="PSE">
(RO) Chciałabym skierować do Rady pytanie o europejski plan naprawy gospodarczej. W planie przewidziano kwotę 30 miliardów euro na małe i średnie przedsiębiorstwa. Komisja poinformowała, że dotacje będą przyznawane według zasady "kto pierwszy, ten lepszy”.
<P>
Chciałabym zapytać Radę, jakie środki podejmuje, aby wszystkie państwa członkowskie opracowały programy wspierania małych i średnich przedsiębiorstw zapewniające dostęp do tych funduszy.
<SPEAKER ID="323" NAME="Alexandr Vondra">
urzędujący przewodniczący Rady. - Postaram się odpowiedzieć na pytania. Jeżeli chodzi o pierwsze pytanie dotyczące celów zmniejszania obciążeń administracyjnych, mój kraj wraz z kilkoma innymi krajami o podobnych zapatrywaniach rozpoczął ten proces z pewnym wyprzedzeniem. Wraz z Niderlandami i kilkoma innymi krajami przyjęliśmy krajowy cel zmniejszenia obciążeń o 20% do 2010 r. Zobaczymy, czy można osiągnąć więcej do 2012 r.
<P>
Na koniec stycznia Komisja zapowiedziała plan działania, w którym ma przedstawić, jak zamierza zapewnić, aby wszystkie wnioski konieczne do osiągnięcia zmniejszenia obciążeń administracyjnych o 25% na szczeblu wspólnotowym pojawiły się do końca 2009 r. Wnioski przedstawione w tym obszarze w pierwszej połowie bieżącego roku będą rozpatrywane przez Radę za obecnej prezydencji, więc z pewnością się tym zajmiemy. Dokonamy oceny tego procesu podczas wiosennego szczytu Rady. Mam nadzieję, że będziemy mogli podjąć tak gruntowne działania, jak tylko to możliwe. Z pewnością taka jest również wola prezydencji.
<P>
Komisja zamierza opublikować wniosek w sprawie dyrektywy o opóźnieniach w płatnościach pod koniec lutego 2009 r. Prezydencja podejmie dyskusje na ten temat w ramach organów przygotowawczych Rady.
<P>
Ostatnie pytanie - które mi umknęło - dotyczyło europejskiego planu naprawy gospodarczej. Konkretnie chodziło o kwotę ewentualnej pożyczki z EBI. Mam nadzieję, że MŚP będą mogły konkurować z dużymi przedsiębiorstwami. Godzinę temu odbyliśmy istotną debatę na temat przemysłu motoryzacyjnego, niewątpliwie zatem jest powszechna wola, aby MŚP mogły skorzystać z tych funduszy.
<P>
Przedmiot: podstawy nowego światowego porozumienia handlowego
<P>
Czy w wyniku zatrzymania wielostronnych negocjacji handlowych w ramach rundy dauhańskiej zeszłego lata i porozumienia osiągniętego przez grupę dwudziestu państw w Waszyngtonie w listopadzie zeszłego roku Rada uważa, że istnieją podstawy, które mogą posłużyć Unii Europejskiej do stworzenia nowych propozycji handlowych satysfakcjonujących kraje rozwijające się?
<SPEAKER ID="325" NAME="Alexandr Vondra">
urzędujący przewodniczący Rady. - Odpowiadając na pytanie pana posła Mediny Ortegi, które dotyczy WTO, chcę powiedzieć, że to ważna kwestia. Wszyscy czytaliśmy raport ze Światowego Forum Gospodarczego w Davos, a niektórzy brali w nim nawet udział, słyszeliśmy też komentarze Pascala Lamy'ego i innych. Bez wątpienia istnieje obawa o wzrost protekcjonizmu, dlatego też jesteśmy wszyscy świadomi wyzwań, jakie przed nami stoją.
<P>
Chciałbym nadmienić, że 15 listopada zeszłego roku członkowie G20 podkreślili znaczenie, jakie przypisują ustanowieniu warunków porozumienia do końca 2008 r., który właśnie się skończył. W tym kontekście delegacje członków WTO, w tym Komisja Europejska w imieniu UE, podjęły wzmożone wysiłki w Genewie, aby nadać tym działaniom odpowiedni impuls polityczny.
<P>
Wiele już zrobiono; udało się doprowadzić do nowej rewizji tekstów AGRI i NAMA. Ponadto w świetle obecnej sytuacji politycznej i gospodarczej Rada Europejska stwierdziła w swoich konkluzjach ze szczytu, który odbył się w połowie grudnia zeszłego roku, że popiera cel osiągnięcia porozumienia w sprawie warunków zakończenia rundy dauhańskiej w bieżącym roku, któremu powinny towarzyszyć ambitne globalne oraz wyważone wyniki i raporty.
<P>
Rada i Komisja były gotowe do konstruktywnego udziału UE w rozmowach na szczeblu ministerialnym, jeżeli i gdyby takowe zostały ustalone. Jednakże 12 grudnia 2008 r. dyrektor generalny WTO Pascal Lamy, na nieformalnym spotkaniu szefów delegacji, poinformował, że do końca roku nie zwoła posiedzenia ministrów w celu sfinalizowania warunków, ponieważ - pomimo intensywnych konsultacji - nie ma przesłanek do pomyślnego posiedzenia ministerialnego.
<P>
Celem dauhańskiej agendy rozwoju jest osiągnięcie przejrzystej liberalizacji handlu na szczeblu wielostronnym, co przyniesie długoterminowe korzyści i nada istotny impuls światowej gospodarce, zwłaszcza w krajach rozwijających się, jako wynik ukierunkowanego na rozwój charakteru tej rundy.
<P>
Zatem, pomimo faktu, że nie można było osiągnąć porozumienia do końca 2008 r., Rada pozostaje całkowicie zaangażowana w wielostronny system handlu, podobnie jak w doprowadzenie do ambitnego, zrównoważonego i wszechstronnego wyniku dauhańskiej rundy WTO. Cel ten jest jeszcze ważniejszy w obliczu obecnej sytuacji gospodarczej i finansowej.
<P>
Chociaż prezydencja jest świadoma przeszkód, które istnieją na drodze do pomyślnego zakończenia całego procesu, bez wątpienia podejmie starania, aby zapewnić skuteczność wspomnianych zobowiązań, i będzie pracować nad ponownym podjęciem rozmów na temat dauhańskiej agendy rozwoju, jak tylko warunki na to pozwolą. Będzie również wspierać wzmożone działania w ramach innych agend WTO, zwłaszcza w obszarach usług i porozumienia w sprawie handlowych aspektów praw własności intelektualnej.
<SPEAKER ID="326" NAME="Manuel Medina Ortega" AFFILIATION="PSE">
(ES) Panie urzędujący przewodniczący Rady, dziękuję za dość szczegółową odpowiedź. Chciałbym jednak przypomnieć panu, że na szczycie w 2008 r. prawie udało się zakończyć rundę dauhańską, lecz nie można było osiągnąć porozumienia, ponieważ niektóre kraje BRIC nie były skłonne do żadnych ustępstw.
<P>
Mając na uwadze, że kraje BRIC odgrywały większą rolę podczas szczytu w Waszyngtonie, istnieje możliwość, że wcześniejsza niechęć tych krajów do ustępstwa wynikała z ich przekonania, że zajmowały drugorzędną pozycję, podczas gdy na szczycie w Waszyngtonie potraktowano je priorytetowo. Czy prezydencja Rady posiada informacje, czy w wyniku zobowiązań poczynionych w Waszyngtonie kraje BRIC są skłonne odgrywać bardziej aktywną rolę i przyczynić się do pomyślnego wyniku rundy dauhańskiej.
<SPEAKER ID="327" NAME="Syed Kamall" AFFILIATION="PPE-DE">
- Chciałbym zadać dodatkowe pytanie: czy, gdybyśmy mieli myśleć o nowych propozycjach Unii Europejskiej lub też gdyby Unia Europejska miała przedstawić nowe propozycje, powinny one zawierać inicjatywy zmierzające do usunięcia nierówności związanych ze wspólną polityką rolną, co pozwoliłoby odblokować negocjacje w obszarze NAMA, a w konsekwencji odblokować negocjacje dotyczące usług, których udział w PKB UE wynosi około 70%. Czy nie nadszedł również czas, aby UE podjęła prawdziwe zobowiązanie w kwestii liberalizacji handlu?
<SPEAKER ID="328" NAME="Gay Mitchell" AFFILIATION="PPE-DE">
Chciałbym zwrócić się do pana ministra z pytaniem, czy zwrócił uwagę na protekcjonistyczne elementy planu naprawy w Stanach Zjednoczonych, zwłaszcza te zaproponowane przez członków Izby Reprezentantów i Senatu, oraz czy, w imieniu Rady, przedstawił administracji amerykańskiej obawy Unii Europejskiej w tej kwestii.
<P>
Tego typu zabiegi nie wróżą dobrze nowej rundzie dauhańskiej. Czy pan minister może zapewnić, aby nasze obawy zostały przekazane, zanim niezbędne akty legislacyjne zostaną przyjęte przez amerykański Kongres?
<SPEAKER ID="329" NAME="Alexandr Vondra">
urzędujący przewodniczący Rady. - Myślę, że wszyscy wiemy, gdzie leży problem. Problemem nie jest Unia Europejska. Moim zdaniem Unia Europejska zdecydowanie popiera zakończenie rundy dauhańskiej i zrobiła w tym celu wszystko, co konieczne w ostatnich latach. I prawie, prawie się udało.
<P>
Gdzie zatem leży problem? Po pierwsze musimy poczekać na administrację amerykańską: chociaż kilka stanowisk zostało już obsadzonych, inne wciąż czekają na nominację, należy zatem zobaczyć, czy obecna administracja amerykańska utrzyma zobowiązanie do liberalizacji handlu. Możemy mieć wątpliwości co do przyspieszonego trybu działania w obecnych okolicznościach. Kolejnym krajem, z którym należy tę kwestię przedyskutować, są Indie, gdzie, jak wiemy, wiosną odbędą się wybory.
<P>
Zatem jako przedstawiciel Rady, który pochodzi z kraju małego lub średniego o tradycyjnie otwartej gospodarce, chciałbym promować takie podejście i chciałbym państwu powiedzieć, że naszym podstawowym dążeniem jest pomyślne zakończenie rozmów tak szybko, jak to możliwe, lecz obawiam się, że musimy również być realistami, i nie mogę obiecywać państwu gruszek na wierzbie.
<P>
Optymistyczny scenariusz jest następujący: jasne sprzyjające przesłanie podczas szczytu G20, który odbędzie się w Londynie na początku kwietnia, a następnie wypełnienie i wdrożenie zobowiązania, po którym może nastąpić spotkanie ministerialne w Genewie w czerwcu bądź w lipcu. Wówczas będzie można zamknąć prace w obszarze dostępu do rynku towarów rolnych i niewolnych. Wszyscy mamy na to nadzieję. Podejmiemy wszelkie możliwe starania, aby tak się stało, niemniej jednak zobaczymy, czy osiągnęliśmy sukces, kiedy spotkamy się tutaj na zakończenie naszej prezydencji.
<P>
Przedmiot: środki służące poprawie efektywności energetycznej budynków
<P>
Rada zaproponowała cel ograniczenia emisji gazów cieplarnianych o 20% i zwiększenia efektywności energetycznej o 20% do 2020 r. przy wykorzystaniu 20% energii ze źródeł odnawialnych. Czterdzieści procent wszystkich emisji gazów cieplarnianych pochodzi z budynków. Poprawa efektywności energetycznej budynków mogłaby doprowadzić do istotnego ograniczenia emisji gazów cieplarnianych. W listopadzie Komisja zaproponowała przegląd dyrektywy w sprawie efektywności energetycznej budynków.
<P>
Mając na uwadze, jak ważna dla obywateli jest kwestia efektywności energetycznej budynków, i zważywszy na potencjał zmniejszenia ich rachunków za energię elektryczną i ogrzewanie, czy Rada może powiedzieć, w jakim stopniu obszar ten zostanie potraktowany priorytetowo w okresie od stycznia do kwietnia 2009 r.?
<SPEAKER ID="331" NAME="Alexandr Vondra">
urzędujący przewodniczący Rady. - Chciałbym podziękować pani poseł Ţicău za jej pytanie, które również jest na czasie. Mieszkalnictwo lub kwestie zwiększenia efektywności energetycznej oraz zobowiązanie do zwiększenia efektywności energetycznej o 20% do 2020 r. należy potraktować poważnie.
<P>
Rada podziela pogląd, że projekt przejrzanej dyrektywy w sprawie efektywności energetycznej budynków ma zasadnicze znaczenie dla osiągnięcia wspólnotowych celów dotyczących zwiększenia efektywności energetycznej, odnawialnych źródeł energii i ograniczenia emisji gazów cieplarnianych. Ostatni kryzys gazowy raz jeszcze objawił słabość UE wynikającą z zależności energetycznej. Jeżeli chcemy osiągnąć ambitny cel ograniczenia emisji, a jednocześnie nie zwiększać ryzyka dla bezpieczeństwa energetycznego, musimy przyjąć szereg środków krótko-, średnio- i długoterminowych, które zmniejszą naszą zależność energetyczną.
<P>
Zwiększenie efektywności energetycznej budynków jest bezsprzecznie jednym z najważniejszych działań. Dlatego też prezydencja rozpoczyna analizę projektu dyrektywy na szczeblu grupy roboczej. Celem analizy jest poznanie trudności związanych z wnioskiem. Oczekujemy, że w pierwszej kolejności zostanie poruszona kwestia zakresu dyrektywy. Jest to kwestia najważniejsza nie tylko w odniesieniu do ewentualnych oszczędności zużycia energii, lecz również obciążeń administracyjnych spoczywających na gospodarstwach domowych. Czeska prezydencja będzie zatem czuwać nad sprawnym przebiegiem prac w nadchodzących miesiącach. Jestem w stałym kontakcie z moim kolegą w rządzie i ministrem środowiska Martinem Bursíkiem, który przewodniczy odpowiedniej Radzie.
<P>
Rada będzie również uważnie śledzić prace komisji ITRE w tej kwestii. Tytułem informacji, mam spotkanie z przewodniczącym tej komisji po obecnej turze pytań. Prezydencja zobowiązuje się zrobić wszystko, co możliwe, aby wcześnie przyjąć dyrektywę. W tym celu planuje w połowie czerwca przedstawić sprawozdanie z postępów prac Radzie ds. Transportu, Telekomunikacji i Energii. Przewiduje się, że przyjęcie wniosków Rady w sprawie drugiego strategicznego przeglądu sytuacji energetycznej nastąpi na pierwszym posiedzeniu Rady ds. Transportu, Telekomunikacji i Energii, które odbędzie się 19 lutego br. Będzie ono stanowiło wkład w marcowy szczyt Rady Europejskiej.
<P>
Z odpowiednią uwagą będziemy również obserwować ostatni spór gazowy między Ukrainą a Rosją i jego konsekwencje. Projekt dyrektywy Rady w sprawie zapasów ropy naftowej będzie podstawą debaty dotyczącej kierunków polityki. W ujęciu ogólnym Rada uważa, że w nadchodzących miesiącach należy nadać najwyższy priorytet zakończeniu negocjacji z Parlamentem Europejskim w sprawie trzeciego pakietu dotyczącego wewnętrznego rynku energii. Rada przypomina również, że kwestia efektywności energetycznej zostanie poruszona w powiązaniu z szerszym problemem bezpieczeństwa energetycznego, ochrony środowiska oraz w kontekście analizy drugiego strategicznego przeglądu sytuacji energetycznej.
<SPEAKER ID="332" NAME="Silvia-Adriana Ţicău" AFFILIATION="PSE">
(RO) Chciałabym poinformować pana, że w moim sprawozdaniu zaproponuję utworzenie europejskiego funduszu efektywności energetycznej i odnawialnych źródeł energii, który ma pomagać w tworzeniu funduszy publicznych i prywatnych w celu wdrażania konkretnych projektów dotyczących efektywności energetycznej w Unii Europejskiej. Chciałabym uzyskać poparcie Rady dla tej ważnej inicjatywy.
<SPEAKER ID="333" NAME="Zita Pleštinská" AFFILIATION="PPE-DE">
- (SK) Efektywność energetyczna budynków może przekładać się bezpośrednio na oszczędności konsumentów europejskich. Rozwiązanie widzę we wprowadzaniu na szeroką skalę inteligentnych systemów pomiaru zużycia i systemów zapewniających najświeższe dane o zużyciu energii, włącznie z rozwiązaniami do użytku domowego.
<P>
Co Rada może zrobić, aby wdrożyć takie rozwiązania? Jaki harmonogram uważa pan za realistyczny? Czy Rada może zasugerować Europejskiemu Instytutowi Technologii w Budapeszcie, aby zajął się problemem efektywności energetycznej budynków?
<SPEAKER ID="334" NAME="Colm Burke" AFFILIATION="PPE-DE">
- Czy Rada podjęła dyskusję na temat próby skłonienia państw członkowskich do stosowania zachęt finansowych do zwiększania efektywności energetycznej, skierowanych w szczególności do osób starszych? Takie rozwiązanie pozwoli zwiększyć efektywność energetyczną, a jednocześnie zapewni miejsca pracy.
<SPEAKER ID="335" NAME="Alexandr Vondra">
urzędujący przewodniczący Rady. - W pełni podzielam opinię, że efektywność energetyczna jest ważnym instrumentem w rozpraszaniu obaw związanych ze środowiskiem i zaspokajaniu potrzeb w obszarze bezpieczeństwa energetycznego.
<P>
W istocie dyskutowaliśmy jedynie na ten temat na szczeblu krajowym - wyjdę na chwilę z roli urzędującego przewodniczącego - a w Pradze uważamy dwa środki za naprawdę istotne. Inne również są ważne, lecz albo w perspektywie długoterminowej, albo bez tak znacznego oddziaływania. Pierwsza to mieszkalnictwo i efektywność energetyczna. Druga to energia jądrowa, lecz wiem, że to delikatny temat dla niektórych państw członkowskich. Te dwa aspekty są najistotniejsze w zwalczaniu zmian klimatycznych i zapewnieniu bezpieczeństwa energetycznego. Dlatego też znalezienie odpowiednich instrumentów propagujących efektywność energetyczną w mieszkalnictwie jest wyzwaniem na miarę naszych czasów.
<P>
Chciałbym poruszyć kwestię finansowania. Zgodnie z propozycją Komisji środki na finansowanie inwestycji w mieszkalnictwo i efektywność energetyczną mogą pochodzić z Europejskiego Funduszu Rozwoju Regionalnego. To jeden instrument, który może być dostępny w tym momencie, również w ramach planu naprawy.
<P>
Inną możliwością dla krajów takich jak Rumunia - a wiem to z doświadczenia swojego kraju - jest wykorzystanie systemu handlu uprawnieniami do emisji, który wpisuje się w obecny protokół z Kioto. Można zatem wykorzystać dochód z tego tytułu.
<P>
Uważam, że mamy instrumenty. Jeżeli chodzi o nową dyrektywę, będziemy uważać debatę o jej zakresie za najważniejszą. Z pewnością czeska prezydencja we współpracy z przyszłą prezydencją szwedzką - a dla nich to jest priorytet - zrobi wszystko, co w jej mocy, aby nie zmarnować zbyt dużo czasu.
<P>
Przedmiot: energetyka, stosunki zewnętrzne i ekonomia podczas prezydencji czeskiej
<P>
Czy w świetle priorytetów wyznaczonych przez prezydencję na czas jej urzędowania można sprecyzować, w jaki sposób prezydencja zamierza przełożyć wspomniane trzy priorytety na konkretne inicjatywy? Myślę w szczególności o dyskusjach z partnerami ze Wschodu o strategicznych korytarzach energetycznych, które mogłyby służyć do zagwarantowania bezpieczeństwa energetycznego i konkurencyjności gospodarczej UE w przyszłości.
<SPEAKER ID="337" NAME="Alexandr Vondra">
urzędujący przewodniczący Rady. - Pragnę podziękować panu posłowi Burke'owi za pytanie dotyczące planów korytarzy południowych i spotkań, które przewidujemy podczas prezydencji czeskiej. Chcemy zapewnić, aby trzema priorytetami były energetyka, stosunki zewnętrzne i ekonomia, które są w pełni zintegrowane i powiązane oraz przejawiają się w konkretnych inicjatywach. To jest jeden z nich. Będzie się on koncentrował przede wszystkim na celu zapewnienia pewnych dostaw energii poprzez rozwój stosunków w dziedzinie energetyki z krajami i regionami trzecimi, a także dążenie do większej dywersyfikacji źródeł energii oraz dróg tranzytu.
<P>
Prezydencja zamierza podejmować działania w oparciu o elementy zawarte w komunikacie Komisji w sprawie drugiego strategicznego przeglądu sytuacji energetycznej. Oczekuje się, że w lutym Rada przyjmie konkluzje w sprawie tego komunikatu, a bezpieczeństwo energetyczne będzie specjalnym tematem wiosennego szczytu Rady Europejskiej w 2009 r.
<P>
Częścią tych działań mają być zaplanowane liczne spotkania z krajami trzecimi lub organizacjami z krajów trzecich. Spotkania albo będą dotyczyć wyłącznie tematów związanych z energetyką, albo kwestia energetyki będzie na nich poruszana wśród innych tematów. Jeżeli chodzi o konkretne dyskusje na temat strategicznych korytarzy energetycznych, do których odnosi się szanowny pan poseł, prezydencja organizuje różne spotkania. Najważniejsze z nich to, po pierwsze, międzynarodowa konferencja inwestycyjna w sprawie ukraińskiej sieci tranzytowej gazu, która odbędzie się w Brukseli 23 marca 2009 r. Drugie to tak zwany szczyt w sprawie korytarza południowego, który planujemy zorganizować wraz z wydarzeniem związanym z partnerstwem wschodnim. Szczyt odbędzie się w Pradze na początku maja. Celem tego spotkania jest nawiązanie przynoszącego wzajemne korzyści dialogu między UE a krajami tranzytowymi i producenckimi z regionu kaspijskiego. Inicjatywy te powinny doprowadzić do zwiększenia dywersyfikacji dróg dostaw energii, dostawców i źródeł, a w konsekwencji do poprawy bezpieczeństwa energetycznego UE. Jednym ze specjalnych celów tych inicjatyw jest propagowanie projektu gazociągu Nabucco.
<P>
Kwestię strategicznego korytarza energetycznego można również poruszyć podczas posiedzenia Stałej Rady Partnerstwa ds. Energetyki między UE a Rosją, które zostanie zorganizowane podczas prezydencji czeskiej, prawdopodobnie w maju, jako wstęp do szczytu między UE a Rosją, który jest planowany na 22 maja 2009 r. Zatem znaczenie strategicznych korytarzy energetycznych, o których wspomnieli szanowni posłowie, zostało wyraźnie uwidocznione podczas ukraińsko-rosyjskiego sporu gazowego w styczniu.
<P>
Na nadzwyczajnym posiedzeniu w dniu 12 stycznia 2009 r. Rada, która była poświęcona temu tematowi, przyjęła konkluzje zawierające zarys kilku środków, które mają zostać podjęte w perspektywie krótko-, średnio- i długoterminowej. Prezydencja podejmie zatem działania, które mają zapewnić odpowiednie i konkretne działania następcze w odniesieniu do wspomnianych środków w ramach wysokiego priorytetu, jaki przypisuje kwestii bezpieczeństwa energetycznego.
<SPEAKER ID="338" NAME="Colm Burke" AFFILIATION="PPE-DE">
- Chciałbym podziękować urzędującemu przewodniczącemu Rady za bardzo szczegółową odpowiedź. W rzeczywistości kwestia ta była poruszana przed pojawieniem się sporu rosyjsko-ukraińskiego. Miałem wówczas przeczucie, że może on nastąpić w momencie, w którym się pojawił. Chciałbym zadać panu urzędującemu przewodniczącemu Rady następujące pytanie: w ramach traktatu lizbońskiego mówiliśmy o wspólnej polityce energetycznej; być może jako urzędujący przewodniczący mógłby pan przedstawić swoją opinię o udoskonalonym pakiecie narzędzi, które traktat lizboński przewiduje w obliczu takich wyzwań, oraz o korzyściach z przyjmowania całego podejścia i traktatu lizbońskiego.
<SPEAKER ID="339" NAME="Justas Vincas Paleckis" AFFILIATION="PSE">
- (LT) Dziękuję za wyjaśnienie bardzo istotnej kwestii. Chciałbym dowiedzieć się, w jaki sposób Republika Czeska, jako kraj przewodniczący Radzie, postrzega projekt Gazociągu Północnego, który ma zarówno pozytywne, jak i negatywne aspekty, a wiemy, że są pewne wątpliwości co do jego oddziaływania na środowisko. Zatem jak pan ocenia ten projekt na początku prezydencji? Dziękuję.
<SPEAKER ID="340" NAME="Paul Rübig" AFFILIATION="PPE-DE">
(DE) Chciałbym się dowiedzieć, czy w Radzie ECOFIN i ze strony komisarza Kovácsa istnieje inicjatywa rozpoczęcia stopniowego znoszenia w Europie podatku nakładanego na projekty energetyczne, które są obecnie nieuchronne, takie jak gazociąg Nabucco lub budowa nowych elektrowni, aby stworzyć zachętę i zapewnić postęp w realizacji tych strategicznych inicjatyw.
<SPEAKER ID="341" NAME="Alexandr Vondra">
urzędujący przewodniczący Rady. - Wszystkie te pytania dotyczą kwestii, o których dyskutujemy teraz prawie codziennie. Jeżeli chodzi o traktat lizboński, wszyscy wiemy, że zawiera sformułowania dotyczące solidarności, które powinny pomóc nam w usprawnieniu ram prawnych zapewniających lepszą współpracę w dziedzinie energetyki w UE. To jedna strona medalu.
<P>
Jednocześnie uważam, że wyciągnęliśmy pewne wnioski z obecnego kryzysu. Solidarność jako slogan polityczny to jedna rzecz. Drugą jest potrzeba szybkiego reagowania w sytuacji kryzysowej i zaradzenia trudnej sytuacji, jaką mieliśmy na przykład w Bułgarii lub Słowacji w czasie ostatniego kryzysu. Jeżeli chodzi o dostawy gazu, potrzebujemy zatem pewnych usprawnień w połączeniach międzysystemowych, zwłaszcza w Europie środkowo-wschodniej. Musimy mieć kompresor na gazociągu, który jest w stanie zmienić kierunek przepływu. Mój kraj ma taki kompresor, ponieważ przeprowadził inwestycje i modernizacje, lecz Słowacja go nie ma.
<P>
I tu dochodzimy do pytania, czy istnieje jakiś program inwestycyjny obejmujący krótko- i średnioterminowe potrzeby. Jest taki program. Dzisiaj spotkałem się z przewodniczącymi Komisji Budżetowej, Komisji Przemysłu, Badań Naukowych i Energii, a także Komisji Rolnictwa i Rozwoju Wsi, ponieważ pozostaje 5 miliardów euro, które nie zostały wydane w zeszłym roku, i uzgodniono, że zostaną przeznaczone na niektóre projekty infrastrukturalne w ramach europejskiego planu naprawy gospodarczej. Ponieważ pod koniec zeszłego miesiąca Komisja zaproponowała, aby 3,5 miliarda euro ze wspomnianych środków przeznaczyć na projekty połączeń międzysystemowych, które można zrealizować w kolejnych dwóch latach - 2009 i 2010 - w obszarze połączeń gazowych, połączeń sieci energetycznych i połączenia gazu z morskimi turbinami wiatrowymi na północy Europy.
<P>
Zatem jest plan. Natomiast moja opinia o Gazociągu Północnym jest taka, że mamy debatę i wszyscy o tym wiedzą. Uważam, że jeden z wniosków obecnego kryzysu między Moskwą a Kijowem jest następujący: powinniśmy mieć środki, które pozwolą rozwiązywać takie problemy, jeżeli będą się powtarzać zarówno ze strony Rosji, jak i Ukrainy.
<P>
Jest projekt gazociągu Nabucco, dzięki któremu będzie można sprowadzać gaz do Europy z krajów innych niż Rosja, czyli z basenu Morza Kaspijskiego. Powinniśmy jednak mieć zdolność do dywersyfikacji drogi tranzytowej gazu do Europy, tak aby nie przebiegała tylko przez jeden kraj. W tym względzie Ukraina służy nam jako jedyny lądowy dostawca.
<P>
Istnieją pewne obawy co do ewentualnego oddziaływania na środowisko. Niektóre państwa członkowskie podnoszą tę kwestię, nie jest to zatem żadna tajemnica, lecz moim zdaniem mimo wszystko potrzebujemy dywersyfikacji zarówno dróg, jak i dostawców.
<P>
Przedmiot: kontrola tytoniu i rzucania palenia
<P>
Ramowa konwencja WHO w sprawie kontroli wyrobów tytoniowych jest pierwszym międzynarodowym porozumieniem podpisanym i ratyfikowanym przez Unię Europejską i wszystkie państwa członkowskie z wyjątkiem jednego - Republiki Czeskiej. Ponieważ Republika Czeska będzie przewodzić rozmowom na temat konwencji, chciałabym dowiedzieć się, jakie są plany prezydencji czeskiej w kwestii ratyfikacji samego traktatu?
<SPEAKER ID="343" NAME="Alexandr Vondra">
urzędujący przewodniczący Rady. - Widzę panią poseł Avril Doyle i zastanawiam się, czy to pytanie nie jest skierowane do mnie osobiście: ostatni raz rozmawialiśmy w jedynym miejscu w tym budynku, gdzie ja - nałogowy palacz - mogłem palić. Zgaduję, że zauważyła to pani i jest to jedyny powód, dla którego muszę teraz odpowiedzieć na pani pytanie. Moja matka zawsze doradzała mi, aby przy każdej okazji mówić prawdę, więc mam teraz dylemat: przeczytać, to co mam napisane, czy powiedzieć to, co myślę.
<P>
Chciałbym jednak skorzystać z okazji i rozpocząć od osobistej refleksji. Należę do 30% mniejszości w Europie: jestem nałogowym palaczem i czuję się okropnie dyskryminowany w tym budynku. Apeluję zatem nie w imieniu Rady, lecz osobiście, aby zapewnić lepsze warunki oddawania się naszemu nałogowi. Teraz odpowiem jednak na pytanie.
<P>
Dotyczy ono stanu procesu ratyfikacji w Republice Czeskiej. Mogę państwa zapewnić, że proces ratyfikacji ramowej konwencji w Republice Czeskiej jest w toku. Jest w toku od 2003 r., a nowa próba uzyskania aprobaty czeskiego parlamentu właśnie trwa. Nowa czeska minister zdrowia, która - jak jej poprzednik - pali, ma nową propozycję, której celem jest odnowienie ratyfikacji. Propozycja będzie rozpatrywana w trybie międzyagencyjnym, zatem wkrótce trafi do Parlamentu.
<P>
Proces ratyfikacji powinien zostać zakończony, jeżeli zyska dostateczne poparcie Parlamentu. Sprawa może nie być prosta w Senacie, ponieważ nasi senatorowie podróżują po Europie i mają takie same problemy jak ja w tym budynku. Moim zdaniem jedna rzecz jest jednak istotna: przepisy są w pełni wdrożone, zatem wszystkie ustawy odzwierciedlają zobowiązania stanowiące część konwencji.
<P>
Jeżeli chodzi o nasze podejście jako prezydencji, następne formalne posiedzenie w ramach ramowej konwencji w sprawie kontroli wyrobów tytoniowych będzie trzecim posiedzeniem międzynarodowego organu negocjacyjnego na temat protokołu w sprawie nielegalnego handlu wyrobami tytoniowymi. W tej kwestii mój kraj, podobnie jak prezydencja, podejmują pełne zobowiązanie do zwalczania nielegalnego handlu wyrobami tytoniowymi. Posiedzenie odbędzie się od 28 czerwca do 5 lipca w Genewie, zatem weźmiemy w nim udział razem z naszymi szwedzkimi przyjaciółmi, ponieważ będzie to moment, w którym Czesi przekażą prezydencję Sztokholmowi. To jest kwintesencja mojej odpowiedzi.
<SPEAKER ID="344" NAME="Avril Doyle" AFFILIATION="PPE-DE">
- Chciałabym podziękować urzędującemu przewodniczącemu Rady. Nie miałam zamiaru wpędzić go w paranoję moim pytaniem. Przedłożyłam je przecież w grudniu zeszłego roku.
<P>
Jestem przeciwna paleniu i palaczom. Wszyscy zgadzamy się, że oni potrzebują pomocy, którą mogą otrzymać: mam na myśli substytucyjną terapię nikotynową itp. Niemniej jednak musimy uznać szkodliwość biernego palenia dla tych, którzy nie znajdują przyjemności w paleniu, dlatego też proszę, aby nie miał pan poczucia, że wskazuję pana osobiście palcem.
<P>
Czy może mi pan zagwarantować, że przed końcem prezydencji czeskiej ratyfikujecie konwencję ramową - tak czy nie? Byłoby niezwykle istotne, gdyby mógł pan mi to zagwarantować. Mimo wszystko papierosy są jedynym legalnym produktem na naszych półkach sklepowych, które - jeżeli są używane zgodnie z instrukcją - zabijają co drugiego konsumenta. To naprawdę zadziwiające.
<SPEAKER ID="345" NAME="Mairead McGuinness" AFFILIATION="PPE-DE">
- Panie urzędujący przewodniczący Rady! Dziękuję za szczerość. Wspomniał pan o swojej matce. Otóż, czy jako matka mogę zaapelować do pana o rzucenie palenia, chociaż współczuję panu trudnej sytuacji w tym budynku? Gdyby jednak był pan w Irlandii, musiałby pan marznąć na zewnątrz.
<P>
Moje pytanie brzmi: czy nie myślał pan, aby dać przykład i rozstać się ze złym nałogiem, zachęcając tym samym pańskich senatorów, aby poszli w pana ślady?
<SPEAKER ID="346" NAME="Alexandr Vondra">
urzędujący przewodniczący Rady. - Na podsumowanie tej dość niezwyczajnej wieczornej debaty chciałbym powiedzieć, że moja matka paliła nawet wtedy, gdy była w ciąży, a ja mimo wszystko zostałem wicepremierem Republiki Czeskiej, zaś mój brat i moja siostra również mają się bardzo dobrze. Moja żona również paliła i nadal pali. Mamy troje udanych, bardzo inteligentnych dzieci. Taka jest moja prywatna opinia.
<P>
Zauważyłem, że ta kwestia budzi szczególne zainteresowanie w Irlandii, a wiem, że przyjęliście odpowiednie środki. Data ratyfikacji konwencji leży w gestii posłów do czeskiego parlamentu i czeskich senatorów. Parlament jest niezależnym organem.
<P>
Obecnie walczę w moim kraju o jak najszybszą ratyfikację traktatu lizbońskiego. Podczas debaty na temat Lizbony senatorowie często pytali mnie, czy przyjęcie traktatu lizbońskiego pozwoli im zachować swobodę palenia w niektórych miejscach publicznych.
<P>
Zatem mam dylemat. Co jest ważniejsze: traktat lizboński czy to? Niemniej jednak mogę państwa zapewnić, że rząd zrobi wszystko, co w jego mocy, aby doprowadzić do ratyfikacji obu dokumentów. Podpisaliśmy oba traktaty i na rządzie spoczywa odpowiedzialność za nie.
<SPEAKER ID="347" NAME="Przewodniczący">
- Odpowiedzi na pytania pozostawione bez odpowiedzi z braku czasu zostaną udzielone na piśmie (patrz załącznik).
<SPEAKER ID="979" NAME="Przewodniczący">
Tym samym tura pytań została zakończona.
<P>
(Posiedzenie zostało zawieszone o godz. 19.15 i wznowione o godz. 21.00)
