<CHAPTER ID="011">
Nadzór finansowy (podpisywanie aktów) 
<SPEAKER ID="260" NAME="Przewodniczący">
Koleżanki i Koledzy! Pozwolę sobie powiedzieć kilka słów przed podpisaniem pakietu nadzoru finansowego, co stanie się to za kilka minut. Pakiet ten obejmuje nasze działania z zakresu nadzoru finansowego, przyjęte w ramach zwykłej procedury ustawodawczej.
<P>
Dziś mocy prawnej nabierze Europejska Rada ds. Ryzyka Systemowego, która będzie odpowiadała za nadzór nad systemem finansowym w Unii oraz przyczyni się do płynnego funkcjonowania rynku wewnętrznego.
<P>
Po drugie, ustanawiamy również trzy inne europejskie organy nadzoru mające chronić interesy publiczne. Obejmą one nadzorem banki, papiery wartościowe, rynki, jak również ubezpieczenia i emerytury.
<P>
Podpisujemy wreszcie dyrektywę zbiorczą, która nowelizuje aż 11 dyrektyw w celu ich dostosowania do europejskiego systemu nadzoru finansowego oraz traktatu lizbońskiego.
<P>
Podjęto ogromny wysiłek i dokonała się, moim zdaniem, wspaniała współpraca pomiędzy instytucjami europejskimi. Procedura przebiegła szybko i sprawnie. Kolejne prezydencje, hiszpańska i belgijska, były bardzo aktywne i dziękuję im za współpracę. Komisja wykazała się dużą aktywnością, a współpraca z nią miała bardzo ścisły charakter. Posłom do Parlamentu Europejskiego, którzy pozostaną na tej sali, gdy my udamy się złożyć podpisy, jak również panu komisarzowi chcę powiedzieć: to wielka rzecz. Dziękuję za zaangażowanie Komisji, która była tak bardzo aktywna podczas spotkań przygotowawczych i wszystkich dyskusji.
<P>
Nasza praca oczywiście nie dobiegła końca. Bardzo ważny jest także pakiet dotyczący zarządzania gospodarką, nad którym będziemy wkrótce debatowali. Dobrze wiemy, że prowadzone są nad nim prace w ramach procedury ustawodawczej i liczymy, że będzie gotowy w najszybszym możliwym terminie.
<P>
Co mogę powiedzieć na zakończenie? Cały pakiet, który dziś podpisujemy, zacznie obowiązywać w Unii Europejskiej od 1 stycznia 2011 r., czyli wkrótce. Jest to bardzo ważna informacja dla nas wszystkich, dla rynków i naszych obywateli, jako że jego celem jest pomoc obywatelom. Udamy się teraz, aby podpisać pakiet ustawodawczy.
<P>
(Przewodniczący podpisuje akty wraz z Olivierem Chastelem (urzędującym przewodniczącym Rady), Michelem Barnierem (komisarzem), José Manuelem Garcíą-Margallo y Marfilem (sprawozdawcą), Sylvie Goulard (sprawozdawczynią), Antolínem Sánchezem Presedo (sprawozdawcą) i Peterem Skinnerem (sprawozdawcą))
