<CHAPTER ID="011-03">
3. Odmowa ekstradycji Cesare Battistiego przez Brazylię
<SPEAKER ID="217" NAME="Przewodnicząca">
Kolejnym punktem posiedzenia jest debata w sprawie sześciu wniosków dotyczących rezolucji na temat odmowy przez Brazylię ekstradycji Cesare Battistiego.
<SPEAKER ID="218" NAME="Mario Mauro">
autor. - (IT) Pani Przewodnicząca, panie i panowie! Antonio Santoro, pracownik więzienia, Lino Sabadin, rzeźnik, Perluigi Torregiani, jubiler i Andrea Campagna, policjant: to nazwiska czterech obywateli, którzy podobnie jak wielu innych stracili życie w okresie pomiędzy 6 czerwca 1978 r. i 19 kwietnia 1979 r., zabici przez obłąkanych zabójców z organizacji terrorystycznych, które próbowały obalić we Włoszech demokratyczny porządek. Nazwisko jednego z tych morderców brzmi Cesare Battisti.
<P>
Przede wszystkim chciałbym przyłączyć się do słów ubolewania wyrażonych przez prezydenta Włoch Giorgio Napolitano z powodu decyzji prezydenta Brazylii Luiza Luli przyznania statusu uchodźcy politycznego włoskiemu terroryście Cesare Battisti, skazanemu przez sądy na karę dożywocia za popełnienie w "okresie panowania” czterech zabójstw.
<P>
Pozwolę sobie przypomnieć państwu, że Battisti został uznany winnym nie tylko przez sądy włoskie, ale również francuskie oraz Europejski Trybunał Praw Człowieka. Ten niewytłumaczalny i potworny czyn nie może pozostać niezauważony przez instytucje europejskie. Mamy obowiązek wobec rodzin ofiar Battisti, a co ważniejsze związani jesteśmy zobowiązaniem Unii Europejskiej, która przez wiele lat była twórca strategii antyterrorystycznej by zagwarantować obywatelom bezpieczeństwo i ochronę instytucji demokratycznych. Zatem stanie z boku i przyglądanie się byłoby zaprzepaszczeniem naszych wieloletnich wysiłków walki ramię w ramię przeciwko zagrożeniu, które kiedyś może się pojawić.
<P>
Grupa Europejskiej Partii Ludowej (Chrześcijańscy Demokraci) i Europejskich Demokratów ma również nadzieję, że Brazylia ponownie rozpatrzy i przeanalizuje to bardzo delikatne, lecz całkowicie słuszne i uzasadnione żądanie. Brazylia jest wielkim demokratycznym krajem i zawsze utrzymywała z Europą i Włochami dobre stosunki, stąd też nasze ogromne zdziwienie, kiedy nagle zatrzaśnięto przed nami te drzwi. Co więcej, dla dobra naszej przyjaźni i poszanowania tego co łączy nasze kraje, dla dobra umów politycznych lub gospodarczych o przyjaźni, współpracy i partnerstwie pomiędzy Brazylią i Unią Europejską odpowiedź wszystkich stron musi być ostateczna i obowiązująca.
<P>
Europa musi się zjednoczyć w poparciu rządu włoskiego, który korzysta z każdej dozwolonej prawem formy nacisku politycznego i dyplomatycznego oraz środków prawnych, by sprawiedliwości stało się zadość. Decyzja podjęta przez Brazylię stoi w przerażającej sprzeczności z wizerunkiem Unii Europejskiej, ponieważ pozwala domniemywać, że polityczne prześladowania i tortury są praktykowane w jednym z państw członkowskich. Podsumowując, mamy do czynienia z sytuacją nie do zaakceptowania, która ponad wszystko nie ma uzasadnienia w rzeczywistości. .
<SPEAKER ID="219" NAME="Manuel Medina Ortega" LANGUAGE="ES">
Pani przewodnicząca! Uważam, że poseł Mauro bardzo dobrze opisał fakty. Ten człowiek jest zabójcą: zabił czworo ludzi. Ponadto został uznany winnym przez sądy włoskie za inne czyny tj. przynależność do ugrupowania zbrojnego, posiadanie broni palnej, co jest poważnym przestępstwem w wielu krajach europejskich, oraz akty przemocy.
<P>
Włoski sąd uznał go winnym. Tymczasem dowiadujemy się, że 17 grudnia rząd Brazylii, który jest rządem demokratycznym, przyznał mu status uchodźcy politycznego.
<P>
Jak powiedział poseł Mauro, Unia Europejska musi wyrazić swoją solidarność z rządem włoskim i wskazać Brazylii, przyjaznemu, demokratycznemu państwu, że popełniła błąd.
<P>
Władze brazylijskie informują nas, że sprawa podlega apelacji przed federalnym sądem najwyższym, ale pożałowania godny jest fakt, że sprawa zaszła tak daleko.
<P>
Należy pamiętać, że Europejski Trybunał Praw Człowieka odrzucił prośbę Cesare Battistiego o ochronę i że Unia Europejska opiera swoje działania na poszanowaniu podstawowych praw człowieka, co jest istotnym elementem konstytucji europejskiej.
<P>
Dlatego mając na względzie więzy przyjaźni łączące Unię Europejską i Brazylię, musimy przypomnieć władzom Brazylii, że Unia Europejska jest jej dobrym sprzymierzeńcem i w zamian oczekuje, by Brazylia nigdy więcej nie postąpiła w taki sposób.
<SPEAKER ID="220" NAME="Carl Schlyter">
autor. - (SV) Wolałbym, żebyśmy zajęli się raczej sprawą Filipin, gdzie Unia Europejska może wnieść istotny wkład w ratowanie życia wielu ludzi. Zajmujemy się teraz konkretną sprawą, która jest rozpatrywana przez sąd i odnośnie której mamy czelność powiedzieć, że stoimy na straży praworządności. Tam skąd pochodzę, jedną z podstawowych zasad praworządności jest nieingerencja rządu w indywidualne sprawy sądowe.
<P>
Moja grupa i ja sam uważamy, że indywidualna, aktualnie rozpatrywana przez sąd sprawa nie powinna być omawiana w Parlamencie. Niestety nie jest to ani pierwszy, ani ostatni tego typu przypadek, ponieważ wkrótce będziemy głosować nad raportem Mediny, gdzie sytuacja się powtarza. W toczącej się przed sądem szwedzkim sprawie dotyczącej praw autorskich przeciwko The Pirate Bay, Parlament wypowiedział się w sprawie winy jeszcze przed zakończeniem procesu. Mam szczerą nadzieję, że nie stanie się to tradycją, w przeciwnym razie okaże się, że zaprzeczamy ustanowionym przez siebie zasadom praworządności, co byłoby fatalne. Dziękuję.
<P>
Przepraszam, zapomniałem wspomnieć o jeszcze jednej bardzo istotnej sprawie.
<P>
Jeśli nie podoba nam się podejście Brazylii i Europy do sprawy ekstradycji i sposób, w jaki sądy krajowe interpretują nasze prawo, powinniśmy zmienić przepisy, by były jednakowe dla wszystkich. Nie powinniśmy wtrącać się czy próbować ingerować w indywidualne przypadki. To sprawa sędziów, prokuratorów i adwokatów, a nie Parlamentu. My tworzymy prawo, którego zasady stanowią, że dalsza jego interpretacja należy do sądów.
<SPEAKER ID="221" NAME="Cristiana Muscardini" LANGUAGE="IT">
Pani przewodnicząca, panie i panowie! To hańba, żeby poseł wypowiadał się w Izbie nie przeczytawszy uprzednio testu rezolucji sporządzonego i podpisanego przez wszystkie najważniejsze ugrupowania i wypowiadał niezgodne z prawdą słowa: dochodzenie jest zamknięte od wielu lat.
<P>
Proszę pozwolić mi na analizę tego problemu. Rząd zaprzyjaźnionego kraju, z którym łączy nas współpraca, nie może stawać w obronie bredzącego coś terrorysty i wielokrotnego mordercy, kilkakrotnie skazanego. Chcemy podkreślić potrzebę, już wcześniej sformułowaną w liście do urzędującego przewodniczącego Unii w sprawie zorganizowania debaty na forum Rady, aby bazując na tej niewiarygodnej sytuacji i uwzględniając nowe przypadki terroryzmu międzynarodowego zająć się sprawą i podjąć decyzję na temat wspólnego przepisu w sprawie ekstradycji pomiędzy 27 państwami Unii Europejskiej lub pomiędzy Unią Europejska i krajami spoza Unii.
<P>
Nikt nie może pozwolić, aby osoba, która zabiła nieuzbrojonych ludzi i zrobiła wszystko, żeby uniknąć sprawiedliwości i schronić się przed krewnymi ofiar, występowała w charakterze ofiary prześladowań i tworzyła niebezpieczne precedensy na szkodę prawa i społeczeństwa.
<SPEAKER ID="222" NAME="Marios Matsakis">
w imieniu grupy ALDE. - Pani przewodnicząca! Osoby uznane przez nasze sądy winnymi muszą ponieść konsekwencje i nie powinny znaleźć schronienia w żadnym kraju na świecie.
<P>
Cesare Battisti został we Włoszech skazany za zabójstwo i udzielenie mu przez władze brazylijskie schronienia przed europejskim wymiarem sprawiedliwości jest nie do zaakceptowania i w najwyższym stopniu zasługuje na potępienie i ubolewanie, a my tutaj oraz wszystkie pozostałe władze i organy w UE mamy prawo to powiedzieć. Mam nadzieję, że rząd Brazylii odzyska rozsądek i po ponownym rozpatrzeniu tej sprawy uczyni to, czego od niego oczekujemy, tzn. wyda Cesare Battistiego Włochom tak szybko jak będzie to możliwe i zanim sprawa przyjmie niekorzystny obrót dla skądinąd dobrych stosunków pomiędzy UE a Brazylią. Brazylia nie może stać się bezpiecznym rajem dla przestępców skazanych prawomocnym wyrokiem i UE nie powinna nigdy pozwolić, by zabójcy uniknęli kary.
<SPEAKER ID="223" NAME="Roberta Angelilli">
w imieniu grupy UEN. - (IT) Pani przewodnicząca, panie i panowie! Dzięki wspólnemu projektowi rezolucji, głos Parlamentu w sprawie ponownego rozpatrzenia ekstradycji Cesare Battistiegio zostanie usłyszany na arenie międzynarodowej, a co najważniejsze, Parlament złoży w ten sposób hołd ofiarom i okaże solidarność ich rodzinom, które od ponad 20 lat czekają na wykonanie ich podstawowego prawa, prawa do sprawiedliwości, którego odmawiano im przez tyle lat. To wszystko co chciałam powiedzieć i w związku z tym pani przewodnicząca, panie i panowie, chciałabym przeznaczyć pozostały czas mojego wystąpienia na uczczenie chwilą ciszy pamięci ofiar.
<SPEAKER ID="225" NAME="Mario Borghezio" AFFILIATION="UEN">
(IT) Pani przewodnicząca, panie i panowie. Dziękuję pani posłance Angelilli za ważny gest, który ilustruje, jak różni się stanowisko Izby od stanowiska Unii Europejskiej, która jak Poncjusz Piłat, z hipokryzją umywa ręce od tej sprawy, kiedy w rzeczywistości w sprawę tę zaangażowane są dwa kraje: Włochy, które zapłaciły nieprawdopodobnie wysoką cenę za terroryzm ponosząc ofiary w ludziach i przechodząc przez trudny okres, i Francja, która wpadła w tę sytuację po uszy ponieważ zaangażowało się w nią okryte złą sławą lewicowe lobby tzw. "kawiorowe”, które zhańbiło się wcześniej w sprawie Petrelli i prawdopodobnie również współpracą z tajnymi służbami.
<P>
W ten sposób Europa podkopuje wiarygodność swoich antyterrorystycznych dyrektyw i traci autorytet w globalnej strategii zwalczania terroryzmu. Zastanawiam się czy to samo wydarzyłoby się gdyby na przykład chodziło o niemieckiego terrorystę z Frakcji Czerwonej Armii? Z drugiej strony Europa mówi Brazylii, że odmowa przez Brazylię wydania pospolitego przestępcy i komunisty jakim jest Battisti, który nawet przebywając w więzieniu ośmiela się kpić ze swoich ofiar, stanowiłoby dla niej zniżenie się do pozycji państwa udzielającego azylu najgorszym kryminalistom i terrorystom.
<P>
Takie zachowanie postawiłoby pod znakiem zapytania wszystkie umowy o partnerstwie i sądzę że również udział w G8. Musimy zdecydowanie podkreślić, że nie można zawierać porozumień z terrorystami. Terroryści, skazani prawomocnym wyrokiem- ponieważ nasze państwo posiada doskonały system prawa, w którym nikt nie jest torturowany i procesy sądowe odbywają się zgodnie z prawem- muszą odbyć karę do ostatniego dnia. Terroryści, zabójcy i komuniści!
<SPEAKER ID="226" NAME="Albert Deß" AFFILIATION="PPE-DE">
(DE) Pani przewodnicząca. Poprosiłem o głos, ponieważ byłem członkiem niemiecko-brazylijskiej grupy parlamentarnej w niższej izbie parlamentu niemieckiego przez 10 lat i bardzo dobrze znam Brazylię. Jestem szczerze zdziwiony, że rząd Luli odmówił ekstradycji skazanego zabójcy do państwa będącego członkiem Unii Europejskiej. Mam nadzieję, że proces toczący się w Brazylii zakończy się w najbliższym czasie.
<P>
Administracja Luli zaangażowała się w sposób szczególny w ochronę praw człowieka. Jednym z aspektów praw człowieka jest to, że skazani zabójcy muszą być postawieni przed sądem i dlatego mam nadzieję że nasz projekt rezolucji otrzyma silne poparcie. Ja osobiście skorzystam z moich kontaktów z parlamentarzystami brazylijskimi by sprawdzić, czy również na szczeblu krajowym rząd naciskany jest, by zezwolił na ekstradycję.
<SPEAKER ID="227" NAME="Janusz Onyszkiewicz" AFFILIATION="ALDE">
(PL) Pani Przewodnicząca! Po zakończeniu drugiej wojny światowej w Europie wielu przestępców nazistowskich uciekło przed wymiarem sprawiedliwości do Ameryki Południowej. Próby przywołania ich z powrotem i postawienia przed sądem okazywały się szalenie trudne. To prowadziło zresztą to tak desperackich kroków, jak działania izraelskich służb, które po prostu porwały Eichmanna z Ameryki Południowej po to, żeby go postawić przed sądem.
<P>
Widać, że tradycja ucieczek do Ameryki Południowej w przekonaniu, że tam znajdzie się azyl i będzie można bezkarnie dożywać spokojnie swoich dni pomimo popełnianych przestępstw, wcale nie zanika. Działania tego rodzaju, jak te rządu brazylijskiego, przekonanie takie podtrzymują i sprawiają, że poczucie bezkarności może niestety bardzo się rozprzestrzenić. Dlatego jest rzeczą niesłychanie istotną, ażeby ten wniosek ekstradycyjny został przyjęty pozytywnie.
<SPEAKER ID="228" NAME="Mariann Fischer Boel">
Komisarz. - Pani przewodnicząca. Komisja zna sprawę ostatniej decyzji brazylijskiego ministra sprawiedliwości dotyczącą udzielenia azylu politycznego obywatelowi włoskiemu, Cesare Battisti, skazanemu zaocznie przez włoski wymiar sprawiedliwości na karę dożywocia.
<P>
Wnikliwie zastanawialiśmy się, jaka powinna być rola Komisji w tej sytuacji, szczególnie po tym, jak w ubiegłym tygodniu włoski minister ds. europejskich, Andrea Ronchi, wezwał wiceprzewodniczącego Barrota do poparcia przez UE wniosku o ekstradycję przesłanego przez Włochy rządowi brazylijskiemu.
<P>
Jak już wyjaśniliśmy rządowi włoskiemu, nie może być mowy o zaangażowaniu się Komisji w tę sprawę. Traktat Europejski jest w tej kwestii całkowicie jednoznaczny: uprawnienia Unii Europejskiej i Komisji w zakresie współpracy w sprawach karnych są ograniczone do przestrzeni prawnej 27 państw UE. Unia Europejska może ułatwiać ekstradycję pomiędzy państwami członkowskimi, ale nie ma kompetencji jeśli chodzi o stosunki państw członkowskich z państwami trzecimi w zakresie współpracy w sprawach karnych. Dwustronne stosunku pomiędzy Włochami i Brazylią w tych sprawach reguluje dwustronna umowa podpisana w 1989 r.
<SPEAKER ID="229" NAME="Przewodnicząca">
Zamykam debatę.
<P>
Przechodzimy teraz do głosowania.
