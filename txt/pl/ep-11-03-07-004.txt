<CHAPTER ID="004">
Oświadczenia Przewodniczącego
<SPEAKER ID="008" NAME="Przewodniczący">
Na początku chciałbym podać Państwu trzy informacje.
<P>
Pragnę Państwa poinformować, że oświadczenie pisemne numer 89/2010 osiągnęło wymaganą liczbę podpisów. Tym samym ogłaszam, że stało się ono tekstem przyjętym przez Parlament Europejski. Oświadczenie to dotyczyło jednostronnego przywrócenia przez Kanadę obowiązku wizowego względem obywateli Czech. Parlament Europejski oczekuje, że Komisja i Rada podejmą niezwłoczne działania względem Kanady mające na celu zniesienie wiz dla obywateli Republiki Czeskiej. Oczekujemy też większej niż dotychczas stanowczości w działaniu ze strony Rady i Komisji. W pełni solidaryzujemy się z obywatelami Czech, którzy jako obywatele Unii Europejskiej powinni mieć możliwość bezwizowego wjazdu do Kanady.
<P>
Oświadczenie numer 2: dnia 11 marca, to jest za cztery dni, w piątek, już po raz siódmy będziemy obchodzić Europejski Dzień Ofiar Terroryzmu. Tego dnia w 2004 roku ataki bombowe w Madrycie pozbawiły życia blisko 200 osób. W zamachach w Londynie 16 miesięcy później śmierć poniosły 52 osoby. Terroryzm jest atakiem na istotę demokracji! Terroryzm nie ma żadnego usprawiedliwienia, ale żaden atak i żaden terrorysta nigdy nie zdoła osłabić ducha europejskiej solidarności i ducha europejskiej demokracji!
<P>
Trzecia informacja: z dużym zaniepokojeniem przyjęliśmy informację o piątkowej egzekucji pięciu osób na Tajwanie. Wznowienie wykonywania kary śmierci w 2010 roku było uchyleniem obowiązującego de facto od 2006 roku moratorium. Unia Europejska, a w szczególności Parlament Europejski, od dawna potępiają wykonywanie kary śmierci na świecie. Wzywamy władze Tajwanu do wprowadzenie moratorium na stosowanie tej nieludzkiej kary, a w przyszłości wykreślenie jej z kodeksu karnego.
