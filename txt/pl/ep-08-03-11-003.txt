<CHAPTER ID="003">
Oświadczenie przewodniczącego
<SPEAKER ID="008" NAME="Przewodniczący">
Dzisiaj obchodzimy czwarty Europejski Dzień Ofiar Terroryzmu. To dzień, który musimy wspominać, aby upamiętnić wszystkich tych, którzy stali się niewinnymi ofiarami terroryzmu.
<P>
Ataki terrorystyczne w Madrycie 11 marca 2004 r. - dokładnie cztery lata temu - i w Londynie 7 lipca 2005 r. spowodowały wiele ofiar, a barbarzyństwo terroryzmu okaleczyło wiele rodzin.
<P>
Zaledwie kilka dni temu, w ostatni piątek, organizacja terrorystyczna ETA dokonała kolejnego zamachu. Były radca z ramienia partii socjalistycznej, Isaías Carrasco, został zastrzelony po tym, jak wyszedł ze swojego domu w Mondragón. Pragnę przekazać jego rodzinie wyrazy najgłębszego współczucia. Jako przewodniczący Parlamentu Europejskiego oraz w swoim własnym imieniu pragnę zapewnić państwa, że ofiary terroryzmu - z całego świata - nigdy nie zostaną wymazane z naszej pamięci. Dziś będziemy wspominać Isaíasa Carrasco i wszystkie ofiary terroryzmu, zapewniając wszystkie ofiary szaleństwa ataków terrorystycznych o naszym szacunku i współczuciu. Ci ludzie są obecni i na zawsze pozostaną w naszych sercach i w naszej pracy. Współczucie i solidarność ze wszystkimi rodzinami ofiar to obowiązek nas wszystkich.
<P>
Parlament Europejski uczestniczy aktywnie w walce z terroryzmem i aktywnie wspiera ofiary ataków terrorystycznych. Nigdy nie przestanę powtarzać, że nie ma żadnego usprawiedliwienia dla terroryzmu. Dlatego musimy zjednoczyć się w naszej walce, opierając się na zasadach prawa i wykorzystując całą moc prawa.
<P>
Panie i panowie, proszę o powstanie z miejsc i uczczenie minutą ciszy pamięci ofiar terroryzmu.
<P>
(Posłowie powstali i uczcili pamięć minutą ciszy.)
