<CHAPTER ID="019">
Wystąpienia jednominutowe (art. 150 Regulaminu PE) 
<SPEAKER ID="204" NAME="Przewodniczący">
Kolejnym punktem porządku obrad są jednominutowe wypowiedzi w ważnych kwestiach politycznych.
<SPEAKER ID="205" NAME="Damien Abad" AFFILIATION="PPE">
(FR) Panie Przewodniczący! Przechodzimy obecnie przez największy od 1929 roku kryzys finansowy i dlatego Europa nie może biernie stać z boku. Poza tym regulacja międzynarodowego systemu finansowego nie jest sprawą jedynie prawicy, lewicy czy nawet centrum. Dotyczy wszystkich na całym świecie. Jestem przekonany, że Europa musi odegrać wiodącą rolę, tak jak zrobiła to w marcu zeszłego roku, gdy wezwała Komisję i państwa członkowskie do skoncentrowania się na kwestii opodatkowania międzynarodowej działalności finansowej.
<P>
Teraz, prawie rok później, musimy się do tego przygotować i zrobić wszystko, aby Europa stała się źródłem inspiracji i rozwiązań. W związku z tym wzywam Parlament Europejski do przyjęcia wspólnego, silnego i ofensywnego stanowiska wspierającego wprowadzenie na szczeblu międzynarodowym podatku od działalności finansowej.
<P>
Dzięki francuskiej prezydencji G-20, która sprawiła, że międzynarodowe regulacje finansowe stały się priorytetem, Europa ma niepowtarzalną okazję, aby zapoczątkować humanistyczną wizję w obliczu stale zmieniającego się świata. Dzięki takiemu podatkowi będziemy mieli praktyczne, użyteczne i sprawiedliwe narzędzie. Europa musi stanąć na wysokości zadania i to samo dotyczy Parlamentu Europejskiego.
<SPEAKER ID="206" NAME="Marc Tarabella" AFFILIATION="S&amp;D">
(FR) Panie Przewodniczący! Dzisiaj, 14 lutego, w dzień św. Walentego, chciałbym zwrócić uwagę na to, że co piąta kobieta w Europie jest ofiarą przemocy domowej.
<P>
40-50 % kobiet w Europie doświadczyło molestowania seksualnego w miejscu pracy. Żyjemy w XXI wieku, a Europa nadal nie przyjęła żadnych środków legislacyjnych, aby zwalczyć przemoc wobec kobiet. Parlament Europejski wielokrotnie o to wnioskował, Rada żądała tego, a Komisja obiecywała, ale gdzie jest europejska strategia walki z przemocą wobec kobiet?
<P>
Przemoc wobec kobiet reprezentuje najpoważniejszą i najbardziej rozpowszechnioną formę łamania praw człowieka w Europie. Potrzebujemy w Europie działań, które pozwolą przezwyciężyć ogromne różnice między naszymi krajami w zakresie ochrony kobiet. Jeśli mówimy o liczbach, to przemoc wobec kobiet w domach - jeśli wspomnieć tylko ten jeden rodzaj przemocy, niestety bardzo rozpowszechniony - kosztuje nas milion euro co pół godziny. Jeśli chcemy bardziej nowoczesnej i demokratycznej Europy, to potrzebujemy silnej strategii walki z przemocą wobec kobiet.
<SPEAKER ID="207" NAME="Izaskun Bilbao Barandica" AFFILIATION="ALDE">
(ES) Panie Przewodniczący! ETA spowodowała wiele bólu i powinna zniknąć na zawsze. Społeczność baskijska zaprzecza popełnieniu zbrodni. Jedyne ugrupowanie polityczne, które ich nie potępiało, zostało zdelegalizowane. W dniu 7 lutego zmieniło swoje stanowisko. Założono nową partię, która spełnia warunki stawiane przez prawo hiszpańskie i orzeczenia sądowe. W ten sposób wysłuchano tego, czego od dziesięcioleci żądała społeczność baskijska, jej instytucje i prawowici reprezentanci, którzy pracują także nad tym, aby uznać i zrekompensować cierpienie ofiar.
<P>
Jednak trzeba także powiedzieć, że wyjątkowe kryteria karne przyjęte w Hiszpanii wobec organizacji ETA doprowadziły do kilkakrotnego poważnego złamania praw podstawowych. Ideologie, a nawet język baskijski, zostały niepotrzebnie uznane za niezgodne z prawem w imię walki z terroryzmem. Już wcześniej mówiłam tutaj o przypadku gazety "Egunkaria”. Są inne przypadki, które nie powinny się powtórzyć.
<P>
Z tych powodów musimy wspierać udział nowej partii w nadchodzących wyborach w maju.
<SPEAKER ID="208" NAME="Oriol Junqueras Vies" AFFILIATION="Verts/ALE">
(ES) Panie Przewodniczący! W nawiązaniu do tego, co powiedział mój kolega, pan poseł Bilbao, chciałbym przekazać temu Parlamentowi, że kilka dni temu rząd Hiszpanii wstrzymał proces wpisywania nowej baskijskiej grupy politycznej do rejestru partii politycznych. Wydaje się nam, że takie działanie nie jest zgodne z dobrą praktyką europejską i że nie znajdziemy podobnych przypadków w innych państwach członkowskich UE.
<P>
Uważamy, że trzeba powiedzieć, iż państwo hiszpańskie było wielokrotnie krytykowane przez organizacje międzynarodowe, takie jak Amnesty International, za stosowanie tortur. Chcielibyśmy także zwrócić uwagę, że Europejski Trybunał Praw Człowieka krytykował przy różnych okazjach stosowanie tortur oraz - ostatnio - fakt, że ta kwestia nie jest wystarczająco zbadana.
<P>
Chcielibyśmy powiedzieć, że przetrzymywanie wielu więźniów ETA z dala od domów jest niezgodne z ogólnymi zasadami prawa i dlatego uważamy, że Unia Europejska powinna koniecznie zaangażować się w proces pokojowy.
<SPEAKER ID="209" NAME="Marisa Matias" AFFILIATION="GUE/NGL">
(PT) Panie Przewodniczący! Ceny żywności są wysokie jak nigdy dotąd i rosną już po raz siódmy. Wiele czynników może mieć wpływ na ten wzrost, a pierwszy z nich jest czynnikiem krótkookresowym. Ma on związek ze złą pogodą, której wystąpienie zbiegło się w kilku krajach, między innymi w Rosji i Argentynie.
<P>
Dwa czynniki są jednak natury strukturalnej i dlatego tu o nich powiem. Pierwszy z nich ma związek z tym, że niektórzy producenci żywności i konsumenci, którzy byli eksporterami, teraz są importerami, tak jak Chiny. Drugi czynnik wiąże się z tym, że znaczenie niektórych wielkich korporacji wielonarodowych umożliwia im wpływanie na ceny dla własnej korzyści. Bardzo dobrym przykładem są płatki śniadaniowe - są zdominowane przez sześć wielkich korporacji wielonarodowych.
<P>
Dlatego też w tej sytuacji rolnicy czują się niepewnie w kwestii cen produktów żywnościowych. Europa musi wznowić działania, których zaprzestała jakiś czas temu, czyli chronić swoich producentów i konsumentów. Nie możemy pozwolić sobie na to, by być naiwnymi w świecie, w którym każdy ucieka się do różnych form ochrony i gdzie korporacje wielonarodowe manipulują cenami.
<SPEAKER ID="210" NAME="Slavi Binev" AFFILIATION="NI">
(BG) Panie Przewodniczący! Chciałbym zabrać głos, aby wyrazić rozczarowanie proceduralną apatią Komisji, do której zwracamy się z prośbą o pisemne odpowiedzi.
<P>
Wielokrotnie odpowiedź na swoje pytanie otrzymywałem w czasie przekraczającym trzytygodniowy termin. Procedura jest zawiła, a odpowiedzi są zawsze niejednoznaczne, lakoniczne i są w rodzaju "ma Pan rację, ale to nie leży w mojej gestii”.
<P>
Panie i Panowie! Reprezentuję państwo, w którym 20 lat temu, w innym systemie politycznym, instytucje uchylały się od odpowiedzialności i nie odpowiadały, ponieważ tak było łatwiej. To nie jest właściwy sposób komunikacji. Takie podejście jest nieprawidłowe i zastanawiam się, jakie podejście ma Komisja do zwykłych obywateli Europy, jeśli jest taka powściągliwa wobec nas - posłów. I boję się odpowiedzi na to pytanie.
<SPEAKER ID="211" NAME="Jim Higgins" AFFILIATION="PPE">
Panie Przewodniczący! Dzisiaj jest nie tylko Dzień Świętego Walentego, ale także Europejski Dzień Osób Chorych na Padaczkę, ponieważ podobno sam święty Walenty był chory na padaczkę.
<P>
Celem Europejskiego Dnia Osób Chorych na Padaczkę jest obalenie mitów i stygmatyzacji towarzyszących chorobie, z powodu której cierpi sześć milionów ludzi w Unii Europejskiej. W moim kraju - w Irlandii, w małym kraju - z epilepsją żyje 37 tysięcy osób. Ta kampania koncentruje się na stworzeniu większej otwartości i większej wiedzy na temat padaczki oraz na zajęciu się kwestiami opieki nad ludźmi chorymi na padaczkę.
<P>
Obecnie w moim kraju bardzo brakuje konsultantów neurologii - najbardziej w całej Unii Europejskiej - a na konsultację trzeba czekać nawet dwa lata. To jest przerażające. Szokująca jest rozbieżność standardów w leczeniu padaczki w Unii Europejskiej.
<P>
Potrzeba nam badań i danych. Potrzebujemy banku danych z całej UE, w ramach którego będziemy mogli rzeczywiście dzielić się najlepszymi praktykami i zrobić coś dobrego dla ludzi, którzy starają się żyć normalnie, ale nie mogą prowadzić samochodu, jeździć na motorze ani prowadzić normalnego życia, a są bardzo inteligentni. Coś już zostało zrobione, ale o wiele więcej jest jeszcze do zrobienia.
<SPEAKER ID="212" NAME="Sergio Gutiérrez Prieto" AFFILIATION="S&amp;D">
(ES) Panie Przewodniczący! Dzisiaj jest także Europejski Dzień Promocji Zdrowia Seksualnego. Panie i Panowie! Statystyki są niepokojące. Światowa Organizacja Zdrowia szacuje, że ponad 300 milionów ludzi co roku nieświadomie zaraża się chorobami przenoszonymi drogą płciową.
<P>
Jak ostrzega europejskie forum zdrowia seksualnego, w Europie niepokojąco rośnie liczba nieplanowanych ciąż wśród nastolatków. Wynika to z braków w wykształceniu i niewystarczającej informacji wśród młodych ludzi. Jak mówi Komisja, istnieją wyraźne nierówności w dostępie do usług w zakresie zdrowia seksualnego pomiędzy państwami członkowskimi oraz w państwach członkowskich pomiędzy obywatelami o różnych poziomach dochodów.
<P>
Aby zwalczyć powyższe problemy, potrzebujemy europejskiej strategii. Tylko pięć państw członkowskich ma plany w tym zakresie, ale wszystkie one odniosły sukces w zakresie zmniejszenia liczby niechcianych ciąż oraz liczby przypadków zarażenia chorobami przenoszonymi drogą płciową. Udało im się także zredukować liczbę aborcji.
<P>
Potrzebujemy wspólnej strategii skoncentrowanej na zapobieganiu poprzez edukację, w ramach której będzie się rozwijać politykę informacji, zwiększać zakres działań związanych z planowaniem rodziny i poprawiać dostęp do antykoncepcji. Potrzebujemy przekrojowej, ambitnej strategii, w której nie będzie tematów tabu, aby zagwarantować realizację prawa wszystkich Europejczyków do możliwie najlepszego zdrowia i bezpieczeństwa seksualnego.
<SPEAKER ID="213" NAME="Kristiina Ojuland" AFFILIATION="ALDE">
Panie Przewodniczący! Chciałabym poinformować obywateli Europy, że w zeszłym tygodniu zastępca stałego przedstawiciela Federacji Rosyjskiej przy Unii Europejskiej ostrzegł mnie, że Parlament Europejski nie powinien w tym tygodniu debatować ani przyjmować rezolucji w sprawie norm prawnych w Rosji. Gdyby tak się stało, mogłoby to sprowokować silną reakcję Kremla.
<P>
Koleżanki i Koledzy! Zastanawiam się, czy jestem jedyną posłanką, na którą w ten sposób próbują wpływać rosyjscy dyplomaci. Działania tego konkretnego dyplomaty rosyjskiego są, szczerze mówiąc, szokujące i niezgodne z dobrymi praktykami dyplomatycznymi. Wygląda to raczej jak zastraszenie. Chciałabym zapewnić, że my - posłowie do tego wolnego i demokratycznie wybranego Parlamentu - nie możemy i nie powinniśmy kierować się nakazami z Kremla. Nie możemy pozwolić, żeby Putin nami dyrygował. Jesteśmy Europejczykami, którzy bronią prawdziwych wartości i nie będziemy ulegać niczyim groźbom.
<SPEAKER ID="214" NAME="Kyriacos Triantaphyllides" AFFILIATION="GUE/NGL">
(EL) Panie Przewodniczący! Związki zawodowe, partie oraz inni członkowie tureckiej wspólnoty Turków cypryjskich na Cyprze prowadzą ciągłą walkę przeciwko polityce Ankary, która - między innymi - wykorzystuje politykę i migrację do zrobienia z Turków cypryjskich gatunku zagrożonego wymarciem.
<P>
Najsmutniejszym elementem całej sprawy są aroganckie i upokarzające oświadczenia tureckiego premiera Erdogana skierowane do Turków cypryjskich. Zasadniczo zażądał on, aby każdy, kto sprzeciwi się polityce Ankary w okupowanej części Cypru, został uznany za winnego. Turecki premier przyznał teraz otwarcie i bezpośrednio, że Turcja ma strategiczne interesy na Cyprze i nieskutecznie nakazał Turkom cypryjskim milczenie.
<P>
Stoimy po ich stronie. Nasza walka jest ich walką. Ich cele są naszymi celami. Problemem nie są Turcy cypryjscy, jak niektórzy mówią. Problemem jest nieprzejednana i arbitralna polityka Turcji.
<SPEAKER ID="215" NAME="Ágnes Hankiss" AFFILIATION="PPE">
(HU) Panie Przewodniczący! Do wdrożenia naszej pierwszej strategii bezpieczeństwa i skutecznej walki z terroryzmem i przestępczością zorganizowaną niezbędne jest wysokiej jakości szkolenie służb ścigania w Unii Europejskiej - szkolenie służb ścigania, w którym będzie można zharmonizować i podnieść na jeden poziom bardzo zróżnicowane tradycje służb ścigania i bardzo różne możliwości poszczególnych państw członkowskich. Wyjątkową rolę odegra w tym względzie Europejskie Kolegium Policyjne, które ma do wykonania ważne zadanie. Szkoda, że o CEPOL-u, Europejskim Kolegium Policyjnym, mówimy tutaj - w Parlamencie Europejskim - z powodu podejrzeń o nielegalną działalność korupcyjną jego byłych władz. Jednocześnie trzeba powiedzieć - a prawdopodobnie wie o tym i interesuje się tym mniej osób, niż w przypadku skandali - że mianowanie w 2010 roku nowych szefów rozpoczęło bardzo korzystny proces w funkcjonowaniu Europejskiego Kolegium Policyjnego. Dlatego ważne jest, aby poradzić sobie nie tylko z przeszłością, ale także z przyszłością. Jeżeli chodzi o przyszłe cele, to krótko mówiąc, potrzebne są dwie rzeczy: zapewnienie organizacyjnej autonomii prawnej Europejskiego Kolegium Policyjnego i rozwój możliwości wymaganych dla jego nowych działań. Chciałabym prosić o Państwa wsparcie i uwagę w tej kwestii.
<SPEAKER ID="216" NAME="Luigi de Magistris" AFFILIATION="ALDE">
(IT) Panie Przewodniczący, Panie i Panowie! Dzisiaj, 14 lutego, jest Europejski Dzień Osób Chorych na Padaczkę. Na chorobę tę cierpi 6 milionów Europejczyków, z czego 300 tysięcy to Włosi.
<P>
Dlatego ważne jest, aby stowarzyszenia - między innymi włoskie stowarzyszenie osób chorych na padaczkę - powołane w celu podnoszenia świadomości w zakresie tej poważnej choroby, o której wciąż niewiele wiadomo, na temat której nie ma jasnych informacji i której wiele delikatnych aspektów pozostaje nieznanych, stwarzały w tym czasie możliwości spotkań.
<P>
Na szczeblu europejskim poczyniono w ostatnich latach kilka kroków naprzód, zwłaszcza dzięki dyrektywie z 2009 roku, ale nadal jest wiele do zrobienia, przede wszystkim w celu zagwarantowania osobom cierpiącym na tę chorobę pełnych praw obywatelskich w świecie pracy i mobilności oraz w celu zagwarantowania możliwości przyjmowania leków w czasie zajęć szkolnych.
<P>
Dlatego uważam, że dni przeznaczone na refleksję nad takimi fundamentalnymi aspektami tych problemów są bardzo ważne.
<SPEAKER ID="217" NAME="Silvia-Adriana Ţicău" AFFILIATION="PPE">
(RO) Panie Przewodniczący! W grudniu 2010 roku stopa bezrobocia w 27 krajach UE osiągnęła poziom 9,6 %, co oznacza 23 miliony osób bezrobotnych. W porównaniu do zeszłego roku stopa bezrobocia wzrosła w dwóch trzecich państw członkowskich. Najbardziej dotknięci przez kryzys gospodarczy są młodzi ludzie i kobiety. Stopa bezrobocia wśród kobiet w 27 krajach UE wzrosła do poziomu 9,6 %, natomiast stopa bezrobocia wśród młodych ludzi osiągnęła poziom 21 %. W niektórych państwach, takich jak Hiszpania, Słowenia i Litwa, przekroczyła poziom 35 %. Podobnie, jedynie połowa ludzi powyżej 60. roku życia nadal pracuje. Praca pozostaje główną obawą obywateli Europy.
<P>
Wzywam Komisję i państwa członkowskie do podjęcia niezbędnych działań, aby Europa społeczna stała się rzeczywistością. Obywatele Europy szukają dobrej pracy za wynagrodzenie, które pozwoli im utrzymać się na przyzwoitym poziomie oraz dostępu do wysokiej jakości usług socjalnych i zdrowotnych.
<P>
Nalegam, aby Komisja i państwa członkowskie przeznaczyły priorytetowo zasoby finansowe na działania, które przyczynią się do tworzenia miejsc pracy i promowania rozwoju przemysłowego w Unii Europejskiej.
<SPEAKER ID="218" NAME="Anna Záborská" AFFILIATION="PPE">
(SK) Panie Przewodniczący! W listopadzie 2008 roku czteroletni Adam Azab, obywatel Republiki Słowackiej i Unii Europejskiej, został w Egipcie siłą rozdzielony ze swoją matką. Sądy na Słowacji i w Egipcie zdecydowały, aby oddać dziecko pod opiekę matki. Ojciec dziecka, obywatel Egiptu, ignoruje tę decyzję. Policja egipska i ministerstwo spraw wewnętrznych nie chcą i nie mogą odkryć miejsca pobytu małego Adama. Jego matka, pani Katarina Azab, spędziła w Egipcie dwa i pół roku szukając syna, korzystając przy tym z pomocy ambasady słowackiej. Z powodu rozruchów w Egipcie matka była zmuszona do powrotu na Słowację, ale bez syna. Ciągle żyje w strachu o życie i zdrowie swojego dziecka. Wzywam Komisję i Parlament do szybkiej interwencji i obrony podstawowych praw naszych obywateli. Zwracam się z prośbą o pomoc w zwróceniu Adama jego matce.
<SPEAKER ID="219" NAME="Martin Ehrenhauser" AFFILIATION="NI">
(DE) Panie Przewodniczący! Nie tak dawno temu sprawozdawca ds. umowy SWIFT stał przed nami podczas sesji plenarnej i zapewniał nas, że wewnątrzeuropejskie przekazywanie danych nie będzie uwzględnione w porozumieniu. Nie była to jednak prawda, o czym już teraz wiemy. W rzeczywistości jedynie dane dotyczące transakcji SEPA są wyłączone z porozumienia, natomiast standardowe transfery w ramach UE, a nawet ekspresowe transfery przez SWIFTNet FIN nie są. To dowodzi, że porozumienie SWIFT doprowadzi do znacznego wycieku danych - i tym samym upada jeden z głównych argumentów zwolenników porozumienia SWIFT.
<P>
Co zatem robi teraz Parlament Europejski? Nic. Absolutnie nic! Nie ma żadnych głosów sprzeciwu, jedynie próba zamiecenia tej nowej informacji pod dywan. To duży kontrast w porównaniu do wydarzeń w niemieckim parlamencie. W parlamencie niemieckim odbyła się już debata i otrzymałem dzisiaj e-mail od Socjaldemokratycznej Partii Niemiec, w którym bardzo jasno uzasadniono, dlaczego Parlament Europejski musi być aktywny w tej dziedzinie. Właśnie do tego chciałbym wezwać Parlament. Uważam, że bardzo ważne jest dla nas powstrzymanie tego masowego transferu danych i wznowienie negocjacji.
<SPEAKER ID="220" NAME="Antonio Masip Hidalgo" AFFILIATION="S&amp;D">
(ES) Panie Przewodniczący! W okresie poważnych napięć społecznych możemy jedynie cieszyć się z istotnego porozumienia w sprawie dialogu społecznego w Hiszpanii, pomiędzy rządem, związkami zawodowymi i pracownikami.
<P>
To porozumienie jest przykładem dla Europy, w której od dawna nie pokonano tak istotnego etapu. Powinniśmy także zwrócić szczególną uwagę na argumenty Cándido Méndeza, jednego z głównych uczestników porozumienia hiszpańskiego, który brał udział w spotkaniu Rady Społeczno-Gospodarczej, mającym miejsce we wtorek, 8 lutego w Brukseli.
<P>
W czasie tego spotkania pan Méndez podkreślił potrzebę rozszerzenia dialogu do poziomu europejskiego i oddanie głosu oraz inicjatywy związkom zawodowym w naszej Europie.
<P>
Tak to powinno wyglądać.
<SPEAKER ID="221" NAME="Joanna Katarzyna Skrzydlewska" AFFILIATION="PPE">
(PL) Panie Przewodniczący! Chciałabym przy okazji naszej niedawnej debaty dotyczącej adopcji międzynarodowej zwrócić uwagę na instytucję rodziny zastępczej. Jest to alternatywna, w stosunku do domów dziecka, forma opieki nad dziećmi czekającymi na adopcję lub rozwiązanie problemów w ich naturalnych rodzinach. Rodziny zastępcze to efektywny i pożądany sposób opieki nad dziećmi oraz szczególna szansa dla dzieci niedostosowanych społecznie, których szanse na adopcję są najmniejsze.
<P>
Powinniśmy zachęcać państwa członkowskie do wdrażania zmian legislacyjnych usprawniających działania zarówno tradycyjnych form rodzinnej opieki zastępczej, jak i rodzin zastępczych wielodzietnych oraz specjalistycznych, a także zadbać o odpowiednie dla nich wsparcie finansowe. Stowarzyszenia rodzin zastępczych mogłyby zostać zaangażowane w opracowanie propozycji najbardziej pożądanych rozwiązań prawnych w tej dziedzinie. Rodzice zastępczy potrzebują dodatkowo powołania realnie współpracujących zespołów, które tworzyliby rodzice, opiekunowie i kuratorzy, a których celem byłaby wzajemna pomoc i wsparcie wychowawcze. Nie mniej istotne jest generalne promowanie idei rodzin zastępczych w społeczeństwie tak, aby ich liczba zwiększała się, aby cieszyły się one szacunkiem i uznaniem, a ogromny wkład w wychowanie dzieci został doceniony.
<SPEAKER ID="222" NAME="Csaba Sándor Tabajdi" AFFILIATION="S&amp;D">
(HU) Panie Przewodniczący! Sytuacja mniejszości narodowych zależy przede wszystkim od konstruktywnej współpracy między przedstawicielami politycznymi większości i mniejszości społeczeństwa. Ostatnie 20 lat pokazało, że mniejszościowe społeczności węgierskie poza granicami kraju odnosiły sukces wtedy, gdy chęć współpracy ich przywódców politycznych spotykała się z konstruktywną postawą politycznych przywódców większości społeczeństwa, którzy traktowali mniejszość jak partnera, niezależnie od tego, czy wchodziła w skład rządu, czy nie. Dla takiej współpracy nie ma alternatywy. Jestem zadowolony, że obecny rząd słowacki zapoczątkował drogę, która pewnego dnia może doprowadzić do historycznego pojednania węgiersko-słowackiego. Musimy powstrzymać nacjonalistyczną licytację, w wyniku której nacjonalizm jednego kraju wywołuje nacjonalizm drugiego kraju. Mam nadzieję, że w stosunkach węgiersko-słowackich - zamiast nacjonalizmu - będą konkurować ze sobą różne formy przyjacielskiej współpracy między mniejszościami. Wierzę, że historyczne pojednanie węgiersko-słowackie przyniesie znaczące efekty, ponieważ nie ma innej opcji dla tych dwóch krajów.
<SPEAKER ID="223" NAME="Georgios Toussas" AFFILIATION="GUE/NGL">
(EL) Panie Przewodniczący! Ruch obywatelski skierowany przeciwko barbarzyńskim, represyjnym reżimom plutokracji w państwach Unii na rzecz Śródziemnomorza pokazał niepokonaną siłę narodu, a jednocześnie ujawnił hipokryzję imperialistów.
<P>
Obecnie Unia Europejska i Stany Zjednoczone opowiadają się za obrona oddolnych swobód obywatelskich i demokratycznych w Egipcie i w innych państwach. Przez lata Stany Zjednoczone, NATO i UE wspierały te barbarzyńskie reżimy i robiły wszystko, co mogły, aby wzmocnić i poprawić stosunki handlowe, gospodarcze, polityczne i militarne z tymi krajami, wielkimi firmami i przedstawicielami politycznymi. W ten sposób przyczyniały się do powstania masowego ubóstwa, niedoli, prześladowań oraz ogromnych fal migrantów i uchodźców gospodarczych stłoczonych i przetrzymywanych w obozach koncentracyjnych w państwach członkowskich Unii Europejskiej.
<P>
Mubarak do dnia dzisiejszego zajmuje stanowisko jednego z przewodniczących Unii dla Śródziemnomorza. Oświadczenia Unii Europejskiej i Stanów Zjednoczonych skierowane do buntowników w tym rejonie mają jeden cel: zdezorientować ludzi w ich walce. Ludzi nie można ograniczać z powodu interwencji Stanów Zjednoczonych i ich sojuszników. Grecka Partia Komunistyczna wzywa obywateli do wyrażenia solidarności z tymi, którzy prowadzą tę walkę.
<SPEAKER ID="224" NAME="Antonello Antinoro" AFFILIATION="PPE">
(IT) Panie Przewodniczący, Panie i Panowie! Poprzez swoją wypowiedź chciałbym wyrazić niepokój o tysiące rodzin rybaków z południowych Włoch, zwłaszcza z regionów Kampanii i Sycylii, które reprezentują połowę floty rybackiej. Ludzie ci cierpią z powodu niesprawiedliwego i niepotrzebnego zakazu połowu. Zakazu, który nie ma ani naukowych podstaw, ani najmniejszego sensu politycznego. Postępując w ten sposób, Unia będzie coraz częściej postrzegana jako wróg naszych rybaków, którzy prowadzą działalność ważną zarówno dla krajowego, jak i europejskiego produktu krajowego brutto (PKB).
<P>
Jakieś dwa czy trzy dni temu zaprosiliśmy kilku posłów, spośród których kilku jest dzisiaj na tej sali, na spotkanie z panią komisarz Damanaki. Mimo złożonej nam obietnicy do dzisiaj nie otrzymaliśmy odpowiedzi, chociaż pani komisarz zobowiązała się do poszukiwania lepszego rozwiązania tej kwestii i okazała w tym czasie ogromną, polityczną wrażliwość.
<P>
Ponownie boli nas podsumowanie, że brukselska biurokracja triumfuje nad polityką. Dlatego uważam za stosowne, aby - dzięki traktatowi lizbońskiemu - ten Parlament okazał swój autorytet i raz na zawsze odszedł od różnych postaci przestarzałego i krótkowzrocznego sposobu myślenia.
<P>
Dlatego zwracamy się do pani komisarz z prośbą o złożenie sprawozdania przed Parlamentem w tej sprawie i przedyskutowanie jej na forum Parlamentu.
<SPEAKER ID="225" NAME="Antolín Sánchez Presedo" AFFILIATION="S&amp;D">
(ES) Panie Przewodniczący! Chociaż umowa o partnerstwie w sprawie połowów pomiędzy UE a Marokiem została odnowiona na cztery lata, to ważność protokołu, który ustanawia dopuszczalne wielkości połowów i rekompensaty, kończy się 28 lutego.
<P>
Istnieje ryzyko, że nastąpią zakłócenia w działaniu floty UE, która opiera się głównie na rybołówstwie na małą skalę, a to będzie miało znaczący wpływ na regiony i obszary europejskie dotknięte poważnie przez kryzys. Istnieje także ryzyko zakłócenia rozwoju zrównoważonego rybołówstwa w kontekście protokołu i przepływu inwestycji do ludności w regionie.
<P>
W piątek Komisja zwróciła się do Rady z prośbą o zatwierdzenie rozpoczęcia negocjacji w sprawie odnowienia protokołu i w poniedziałek odbędzie się spotkanie Rady ds. Rolnictwa i Rybołówstwa.
<P>
Musimy działać szybko. Dlatego zwracam się do Rady o udzielenie Komisji pełnomocnictwa na tym spotkaniu i proszę Komisję o zainicjowanie rozmów w przyszłym tygodniu w celu dopilnowania, aby wszystkie gwarancje znalazły się w protokole oraz doprowadzenia do tymczasowego rozszerzenia działalności, aby była ona kontynuowana przez wystarczający okres roku lub dwóch lat w celu osiągnięcia ostatecznego, całkowicie satysfakcjonującego porozumienia.
<SPEAKER ID="226" NAME="Jarosław Kalinowski" AFFILIATION="PPE">
(PL) Panie Przewodniczący! Na świecie ok. 1 miliarda ludzi jest chronicznie niedożywionych bądź głoduje. W roku 2008 ceny żywności gwałtownie wzrosły, co spowodowało rozruchy na tle głodowym w ok. 30 krajach na świecie. Teraz ceny żywności zbliżają się do tych z 2008 roku. Przyczynił się do tego również ogólny kryzys gospodarczy, tym bardziej trzeba usilnie szukać metod sprawiedliwej dystrybucji produktów żywnościowych w skali całego świata. W Unii Europejskiej niestety zapomina się, że wspólna polityka rolna to przede wszystkim polityka bezpieczeństwa dostaw żywności wysokiej jakości i po odpowiedniej cenie dla wszystkich europejskich konsumentów. Nie można pozwolić na dalsze eliminowanie instrumentów regulacji rynkowej, w tym zapasów zbóż, na odpowiednio wysokim poziomie. Konieczne jest również eliminowanie działań spekulacyjnych na tym rynku, to karygodne i niemoralne, że grupy kapitałowe w pogoni za większym zyskiem wypaczając reguły wolnego rynku, skazują na cierpienie głodu miliony ludzi na całym świecie.
<SPEAKER ID="227" NAME="Ivailo Kalfin" AFFILIATION="S&amp;D">
(BG) Panie Przewodniczący! Wyniki reprezentatywnego badania pokazują, że tylko 4 % bułgarskich studentów uczestniczy w studenckich programach wymiany, takich jak Erasmus. Główna przyczyna tego niskiego wyniku ma związek z ograniczeniami finansowymi.
<P>
Jedynym sposobem na osiągnięcie celu 20 % mobilności studentów do roku 2020 jest przegląd mechanizmów finansowania. W tym celu można opracować dwa rodzaje środków. Pierwszym z nich jest kredyt na mobilność studentów. W badaniu przeprowadzonym przez Londyńską Szkołę Ekonomii zaproponowano ustanowienie europejskiego instrumentu kredytującego wymianę studentów, który spowoduje większe zainteresowanie ze strony studentów.
<P>
Drugi rodzaj środków jest związany ze zwiększaniem dotacji na wymianę studentów. Dotacje powodują zmniejszenie nierówności społecznych i są najskuteczniejszą inwestycją w poprawę standardów edukacyjnych i konkurencyjności gospodarki europejskiej. Należy przeznaczyć więcej środków z europejskiego budżetu oraz z budżetów krajowych, aby studenci mogli sobie pozwolić na udział w europejskich programach mobilności.
<SPEAKER ID="228" NAME="George Sabin Cutaş" AFFILIATION="S&amp;D">
(RO) Panie Przewodniczący! Z zadowoleniem przyjmuję powstanie obywatelskich ruchów w Tunezji i Egipcie, które skutecznie doprowadziły do upadku dwóch dyktatorskich reżimów, głęboko zakorzenionych w ciągu ostatnich dziesięcioleci. Oprócz obaw o przyszłość świata arabskiego, którego stabilność ma wpływ na równowagę światowego porządku, musimy wspomnieć o poważniejszych obawach dotyczących interesów obywateli na terytorium Unii Europejskiej i poza nim.
<P>
Od początku kryzysu ekonomicznego priorytetami były ochrona systemu finansowego i bankowego oraz równowaga budżetu państwowego. Mamy jednak do czynienia z sytuacją, w której ciężar recesji powoduje nieprzewidziane efekty i poważne skutki geopolityczne. Wzrost bezrobocia i cen żywności w Tunezji i w Egipcie pogłębił niezadowolenie spowodowane rządami dyktatorskich reżimów. Brak perspektyw i coraz bardziej przytłaczająca atmosfera również mają wpływ na nastroje obywateli w niektórych państwach członkowskich, zwłaszcza we wschodnich i południowych regionach Unii Europejskiej. Uważam, że nadszedł czas, aby zwrócić większą uwagę na standardy życia ludzi. W przeciwnym razie ryzykujemy, że staniemy się świadkami niespodziewanych przejawów niezadowolenia w społeczeństwie, od którego ciągle wymaga się poświęceń.
<SPEAKER ID="229" NAME="Mario Pirillo" AFFILIATION="S&amp;D">
(IT) Panie Przewodniczący, Panie i Panowie! Chciałbym opisać poważną sytuację, w jakiej znaleźli się włoscy rybacy, którzy nie mają pozwolenia na połowy szprotek. Ten zakaz powoduje bezpośrednie straty dla tysięcy rodzin, które w taki sposób zarabiają na życie.
<P>
Jedyny okres połowu tego gatunku ryb, trwający od początku stycznia do 31 marca, został zmarnowany przez bierną postawę pani komisarz Damanaki i jej urzędników.
<P>
W dniu 1 lutego wraz z delegacją czterech innych posłów, w tym z panem posłem Antinoro, który jest obecny na tej sali, osobiście namawiałem panią komisarz do natychmiastowego działania. Pani komisarz obiecała, że udzieli nam odpowiedzi w ciągu kilku dni. Jednakże do dzisiaj nie otrzymaliśmy żadnej odpowiedzi, co świadczy o niezdolności pani komisarz do reagowania w sytuacji, która wymagałaby natychmiastowej reakcji.
<SPEAKER ID="230" NAME="Zigmantas Balčytis" AFFILIATION="S&amp;D">
(LT) Panie Przewodniczący! Chciałbym wyrazić swój niepokój dotyczący przyjęcia w Radzie Europejskiej porozumienia w sprawie nowego modelu zarządzania gospodarką. Po pierwsze, ten model uwzględnia jedynie państwa członkowskie w strefie euro. Pozostałe państwa członkowskie mają jedynie prawo do wspierania koordynacji tego modelu. W związku z tym nasuwa się pytanie, dlaczego jedynie państwa członkowskie ze strefy euro zasługują na specjalne gospodarcze środki ratunkowe, gdy tymczasem państwa członkowskie spoza strefy euro również mają ogromne problemy gospodarcze i finansowe i mogłyby także potrzebować w przyszłości pomocy.
<P>
Uważam, że w tym przypadku tworzy się w Unii Europejskiej dość negatywny precedens, który stwarza ryzyko powstania Europy dwóch prędkości. Może to doprowadzić do coraz bardziej zróżnicowanego tempa wzrostu i rozwoju Europy, osłabić ideę jednolitej Unii Europejskiej i rozczarować naszych obywateli.
<SPEAKER ID="231" NAME="Brian Crowley" AFFILIATION="ALDE">
Panie Przewodniczący! Nie prosiłem o przydzielenie czasu na wystąpienie, ale dziękuję za pozwolenie na wyrażenie współczucia rodzinom ofiar, które zginęły w tragicznym wypadku samolotowym w moim rodzinnym mieście Cork w Irlandii, w ostatni czwartek, tj. 10 lutego.
<P>
Gdyby nie szybka reakcja straży pożarnej na lotnisku w Cork, która ugasiła pożar na pokładzie samolotu, zginęłoby kolejne sześć osób. Tymczasem dwie osoby wyszły cało z wypadku, mimo że samolot przewrócił się dwukrotnie na pasie startowym.
<P>
My, posłowie do Parlamentu, regularnie latamy samolotem i dlatego niezwykle ważne jest dla nas, aby straż pożarna na wszystkich lotniskach w Unii była utrzymywana w możliwie najwyższym stanie gotowości, tak by mogła reagować na takie tragedie.
<SPEAKER ID="232" NAME="Przewodniczący">
Zamykam ten punkt porządku obrad.
