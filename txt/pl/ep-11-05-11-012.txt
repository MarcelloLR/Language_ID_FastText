<CHAPTER ID="012">
Przegląd programu Small Business Act (debata) 
<SPEAKER ID="522" NAME="Przewodniczący">
Kolejnym punktem obrad jest debata na temat:
<P>
pytania ustnego do Rady w sprawie przeglądu programu Small Business Act (SBA) skierowanego przez Bendta Bendtsena w imieniu grupy PPE, Edit Herczog w imieniu grupy S&D, Fionę Hall w imieniu grupy ALDE, Reinharda Bütikofera w imieniu grupy Verts/ALE Gilesa Chichestera w imieniu grupy ECR i Niki Tzavelę w imieniu grupy EFD - B7-0301/2011),
<P>
pytania ustnego do Komisji w sprawie przeglądu programu Small Business Act (SBA) skierowanego przez Bendta Bendtsena w imieniu grupy PPE, Edit Herczog w imieniu grupy S&D, Fionę Hall w imieniu grupy ALDE, Reinharda Bütikofera w imieniu grupy Verts/ALE, Gilesa Chichestera w imieniu grupy ECR i Niki Tzavelę w imieniu grupy EFD - B7-0302/2011).
<SPEAKER ID="523" NAME="Bendt Bendtsen" LANGUAGE="DA">
Panie Przewodniczący! Kryzys gospodarczy miał wpływ na małe i średnie przedsiębiorstwa w Europie. Ponadto są już nowe postanowienia bazylejskie, które należy uwzględnić w nadchodzącej dyrektywie w sprawie wymogów kapitałowych. W konsekwencji małe i średnie przedsiębiorstwa będą miały jeszcze większe trudności z uzyskaniem kapitału na wzrost, którego Europa potrzebuje. W omawianej rezolucji Parlament Europejski wysyła Komisji wyraźny sygnał, że należy teraz podjąć niezbędne decyzje na korzyść naszych małych i średnich przedsiębiorstw.
<P>
To prawda, że politycy nie powinni prowadzić działalności gospodarczej, lecz powinni angażować się w przygotowywanie gruntu do wzrostu przedsiębiorstw w Europie. Cieszę się, że omawiamy teraz przegląd programu Small Business Act. Musimy nie tylko wznosić toasty za nasze europejskie przedsiębiorstwa, lecz również podjąć odpowiednie działania. Istnieje pilna potrzeba zapewnienia lepszego dostępu do źródeł finansowania dla małych i średnich przedsiębiorstw. Istnieje również potrzeba poprawy dostępu do rynków, w tym modernizacji systemu standaryzacji w UE, oraz poprawy dostępu małych i średnich przedsiębiorstw do zamówień publicznych.
<P>
Na koniec chciałbym wspomnieć, że musimy ograniczyć spoczywające na naszych przedsiębiorstwach obciążenia administracyjne, które dotyczą na przykład sprawozdawczości. Dlaczego właściciele małych przedsiębiorstw muszą składać sprawozdanie więcej niż jeden raz? Jeden raz wystarczy. Władze publiczne powinny same zapewnić dalsze przekazywanie informacji. Musimy uwzględnić fakt, że tworząc nowe przepisy w UE i wdrażając je w państwach członkowskich, często nakładamy jeszcze więcej obciążeń na małe i średnie przedsiębiorstwa. Nie wystarczy zatem po prostu ograniczyć ich liczbę. Musimy również zagwarantować, że każdorazowo gdy będziemy tworzyć nowe przepisy, nie będziemy stwarzać dodatkowych obciążeń dla małych i średnich przedsiębiorstw. W ogólnym ujęciu musimy ułatwić prowadzenie działalności w Europie. Musimy działać teraz.
<SPEAKER ID="524" NAME="Edit Herczog" LANGUAGE="HU">
Panie Przewodniczący, Panie Komisarzu! Proszę o wybaczenie. Spojrzałam na galerię dla publiczności i mam szczęście, że grupa odwiedzających z Węgier jest tu właśnie teraz.
<P>
W ostatnich czasach program Small Business Act stał się częścią europejskiego myślenia. Teraz nadszedł czas, aby na podstawie praktycznego doświadczenia ostatnich dwóch lat program przejrzeć, zaktualizować i ulepszyć. We wniosku dotyczącym decyzji posłowie, którzy skierowali pytanie, skrótowo przedstawili najważniejsze kwestie w 34 punktach. Chciałabym wspomnieć o kilku z nich.
<P>
Bardzo istotne jest wdrażanie. Państwa członkowskie wywiązały się z zadania w bardzo różnym stopniu, jeżeli chodzi o skuteczność i zobowiązanie do sukcesu. Potrzebna jest jedna baza danych i tabela wyników do pomiaru sukcesu i działań wykraczających poza to, co niezbędne.
<P>
Panie Komisarzu! W naszej opinii celem nie jest łamanie praw pracowników w dowolnej formie, lecz tworzenie miejsc pracy. Ograniczanie administracji nie jest tożsame z łamaniem praw pracowników, należy raczej tworzyć szanse na współpracę między mikro i małymi przedsiębiorstwami.
<P>
Jeżeli chodzi o dostęp do źródeł finansowania, bardzo ważne jest skuteczniejsze wykorzystanie funduszy dostępnych na szczeblu Unii Europejskiej. Dotychczas osiągnęliśmy 75-procentową skuteczność, a około 50 tysięcy MŚP otrzymało w ten sposób środki finansowe. Równocześnie około 300 tysiącom MŚP udało się uzyskać finansowanie w ramach programu konkurencyjności i innowacji. Musimy ostatecznie usprawnić i zachować ten aspekt.
<P>
Bardzo ważne jest, aby sieć instytucjonalna wspomagała małe i średnie przedsiębiorstwa. Z tego względu należy usprawnić europejską sieć przedsiębiorstw.
<P>
Bardzo chcielibyśmy znaleźć rozwiązanie, dzięki któremu program Erasmus dla młodych przedsiębiorców mógłby być kontynuowany. Chcielibyśmy, aby każde z 23 milionów małych i średnich przedsiębiorstw mogło oddelegować chociaż jednego pracownika. W ten sposób moglibyśmy znacząco przyczynić się do poprawy sytuacji na rynku pracy. Bardzo istotne jest jednak, aby siła robocza pracująca dla małych i średnich przedsiębiorstw była lepiej wykwalifikowana niż obecnie. Jest to tym ważniejsze, że mogą oni uczestniczyć we wdrażaniu programu Ekologiczna gospodarka i zdobycia kompetencji w zakresie technologii cyfrowej. Co najważniejsze, młodzi przedsiębiorcy z małych i średnich przedsiębiorstw nie powinni postrzegać różnych form przedsiębiorstw jako przegrani, lecz jako wygrani.
<SPEAKER ID="525" NAME="Fiona Hall">
autorka - Panie Przewodniczący! Program Small Business Act został ciepło przyjęty przez MŚP, lecz miało to miejsce dwa lata temu. Teraz bardzo ważne jest, aby pokazać małym przedsiębiorstwom, że nie jest to tylko kawałek papieru.
<P>
Jeżeli chodzi o obciążenia administracyjne, osiągnięty cel nie powinien być jednorazowy, a następnie zarzucony. Musimy dalej pracować nad tą kwestią. Szczególnie niepokoi mnie sytuacja mikroprzedsiębiorstw. Wszystko jest w porządku - lub względnie w porządku - jeżeli chodzi o małe przedsiębiorstwa zatrudniające 249 pracowników będących specjalistami w obszarze administracji, lecz mikroprzedsiębiorstwom liczącym jedną lub dwie osoby nadmierne uregulowania mogą uniemożliwić działalność handlową. Nie możemy zapominać, że mikroprzedsiębiorstwa zatrudniające mniej niż 10 pracowników stanowią ponad 90 % wszystkich przedsiębiorstw w UE.
<P>
Mikroprzedsiębiorstwa należy traktować jak rodziny, a w szczególności UE i państwa członkowskie powinny pracować razem nad sposobami bezpośredniego wspierania małych przedsiębiorstw w zakresie poprawy wydajności energetycznej. Istotne znaczenie ma poszerzona kwestia finansowania MŚP.
<P>
Przed Wielkanocą niektórzy posłowie z Komisji Przemysłu, Badań Naukowych i Energii udali się do Kalifornii, aby zobaczyć, jak wyglądają inwestycje w Dolinie Krzemowej. Odkryliśmy, że kapitał wysokiego ryzyka jest tam bardziej dostępny niż w Europie, a osoby udostępniające taki kapitał były bardziej skłonne do podejmowania ryzyka. Kalifornijskie firmy typu venture capital oczekują, że dziewięć na dziesięć inwestycji nie powiedzie się. Jedna, która zakończy się sukcesem, zapłaci za wszystkie pozostałe, lecz mottem jest "szybkie bankructwo”. Możemy się wiele nauczyć o tym, jak lepiej wspierać nasze własne innowacyjne małe przedsiębiorstwa w Europie. Być może nie powinniśmy stygmatyzować bankructwa, lecz wykorzystywać je jako krok do sukcesu.
<SPEAKER ID="526" NAME="Giles Chichester">
autor - Panie Przewodniczący! W polityce UE dotyczącej małych i średnich przedsiębiorstw (MŚP) występuje zasadniczy paradoks. Z jednej strony mamy prawie jednogłośne poparcie ich znaczenia dla gospodarki, zatrudnienia, tworzenia dobrobytu, innowacji i elastyczności oraz ich całkowitego ogólnego udziału w gospodarce. Jeżeli pozytywną retorykę można by zamienić na zlecenia i płatności w banku, wówczas małe i średnie przedsiębiorstwa miałyby ogromne rozmiary. Jednak wielkie wyzwanie - z którym zmierzono się w omawianej rezolucji - dotyczy tego, jak przekształcić ciepłe słowa w użyteczne działania bez wydawania na MŚP pieniędzy, które w dzisiejszej gospodarce nie są dostępne. Z drugiej strony UE łączy pozytywne uczucie z mnóstwem przepisów w obszarze ochrony zatrudnienia i wymogów w dziedzinie środowiska: ich intencje są dobre, lecz wszystkie najbardziej obciążają MŚP, zwiększając wymogi administracyjne wobec małych przedsiębiorstw, kiedy powinniśmy je ograniczać.
<P>
Rezolucja zawiera wiele konstruktywnych sugestii. Szczególnie podoba mi się propozycja zwalczania praktyki nadmiernie rygorystycznego przekładania przepisów unijnych na akty prawa krajowego, które pozwala organom krajowym nakładać dodatkowe warstwy uregulowań na środki europejskie. Jako osoba, która pracowała w małym przedsiębiorstwie przez 25 lat, uważam osobiście, że chociaż dobrze byłoby ograniczyć obciążenia administracyjne, najlepsze, co możemy zrobić dla małych przedsiębiorstw, to poprawa dostępu do informacji i źródeł finansowania.
<SPEAKER ID="527" NAME="Reinhard Bütikofer" LANGUAGE="DE">
Panie Przewodniczący! Nie codziennie zdarza się w Parlamencie Europejskim, że członkowie sześciu różnych grup politycznych składają wspólne pytanie, które prowadzi do debaty. Dzisiaj mamy tego rodzaju sytuację i to nie przypadek, że dotyczy ona roli małych i średnich przedsiębiorstw. To powszechnie podzielane i mające szerokie podstawy zaniepokojenie.
<P>
Jedno z pytań, które zadaliśmy, jest następujące: Co robi Komisja, aby dalej ulepszać szczególnie udane instrumenty finansowe dla małych i średnich przedsiębiorstw? Jednym z tych instrumentów jest Program ramowy konkurencyjności i innowacji. Co stanie się z tym programem, kiedy zostaną opracowane strategiczne ramy badań i innowacji? Jakie szanse pojawią się w tym kontekście małych i średnich przedsiębiorstw?
<P>
Ostatecznie koncepcja innowacji nie będzie tak szeroka i dalekosiężna, żeby obejmowała wszystkie odpowiednie działania oraz wszystkie małe i średnie przedsiębiorstwa. Nie możemy jednak popełnić błędu polegającego na promowaniu tylko konkurencyjności tych małych i średnich przedsiębiorstw, które zostały uznane za szczególnie innowacyjne. Uważam zatem, że bardzo ważne jest podjęcie słusznych decyzji w kontekście wspólnych ram strategicznych.
<P>
Chciałbym szczególnie podkreślić, że dotyczy to również kwestii kryteriów, na których opiera się upraszczanie i ograniczanie biurokracji. Program ramowy konkurencyjności i innowacji jest już o wiele mniej biurokratyczny niż siódmy ramowy program. W przypadku małych i średnich przedsiębiorstw stosowanie standardów siódmego programu ramowego nie jest racjonalne. Musimy znaleźć praktyczny sposób kontynuowania środków, które dotychczas dobrze sprawdzały się w przypadku małych i średnich przedsiębiorstw, zwłaszcza w programach takich jak program ramowy, tak aby działania te nie zostały zmarginalizowane w trakcie reorganizacji.
<SPEAKER ID="528" NAME="Niki Tzavela">
autorka - Panie Przewodniczący! Chciałabym pogratulować moim kolegom wkładu w tę niezwykle użyteczną rezolucję i stwierdzić, że zgadzam się ze wszystkim, co do tej pory powiedziano. Niemniej jednak wprowadziłam kilka poprawek dotyczących niektórych kwestii, które mogą stanowić konstruktywny i użyteczny wkład w końcowy tekst.
<P>
Po pierwsze, tekst nie zawiera wzmianki o skutkach nielegalnego handlu na małe przedsiębiorstwa. Niestety w dzisiejszych czasach nielegalny handel jest rzeczywistością i zjawiskiem nasilającym się we wszystkich państwach członkowskich. Mówiąc wprost, nielegalny handel jest jedną z największych przeszkód w tworzeniu i wzroście małych przedsiębiorstw w Europie.
<P>
Moja druga uwaga dotyczy inicjatywy Komisji "druga szansa” dla małych i średnich przedsiębiorstw (MŚP). Zwłaszcza w dzisiejszych czasach trudności gospodarczych ważne jest wspieranie małych i średnich przedsiębiorstw oraz wspomaganie ich w rozwoju.
<P>
To prowadzi do mojej ostatniej uwagi. Uważam za godne ubolewania, że niewiele z naszych innowacyjnych MŚP przekształca się w większe przedsiębiorstwa oraz że mamy w UE mniej małych, nastawionych na badania i rozwój, innowacyjnych przedsiębiorstw niż Stany Zjednoczone. Znaczne niedobory umiejętności powiązanych z innowacją uniemożliwiają małym i średnim przedsiębiorstwom stosowanie innowacyjnych inteligentnych modeli biznesowych i nowych technologii. Jest to problem, którym musimy się zająć, musimy również pielęgnować w Europie ducha podejmowania ryzyka, który istnieje w Stanach Zjednoczonych wśród młodego pokolenia Amerykanów.
<SPEAKER ID="529" NAME="Enikő Győri" LANGUAGE="HU">
Panie Przewodniczący, Panie Komisarzu, Szanowni Posłowie! Dziękuję Parlamentowi za zainteresowanie programem Small Business Act, a zwłaszcza za możliwość dyskusji o tym, jakie działania należy podjąć w odniesieniu do różnych inicjatyw wymienionych w związku z przeglądem Small Business Act.
<P>
Program Small Business Act to bardzo ważne narzędzie, które pomaga nam stwarzać małym i średnim przedsiębiorstwom bardziej sprzyjające warunki prowadzenia działalności. Małe i średnie przedsiębiorstwa mają znaczący wkład w gospodarkę europejską, ponieważ zdecydowana większość przedsiębiorstw należy do tej kategorii, oraz zapewniają miejsca pracy dla ponad 90 milionów osób w całej Europie. Z tego względu pełne wdrożenie polityki dotyczącej małych i średnich przedsiębiorstw, a w szczególności programu Small Business Act, jest ważnym priorytetem prezydencji węgierskiej. Powodzenie naszej strategii konkurencyjności zależy od tego, jak nasze inicjatywy polityczne wpłyną na małe i średnie przedsiębiorstwa. Jednym z kluczowych elementów przyszłego wzrostu jest działalność wysoce konkurencyjnych i innowacyjnych małych i średnich przedsiębiorstw w Europie. Dlatego Rada z ogromną przyjemnością przyjmuje przegląd programu Small Business Act, który został opublikowany w dniu 23 lutego 2011 r. W komunikacie Komisja zaproponowała różne nowe inicjatywy w wielu priorytetowych obszarach, których w przyszłości zostaną podjęte działania. Inicjatywy te powstały w wyniku szeroko zakrojonych konsultacji ze stowarzyszeniami małych i średnich przedsiębiorstw oraz odpowiednimi organami. Należycie uwzględniają one zatem interesy zarówno samych przedsiębiorstw, jak i innych zainteresowanych stron.
<P>
O komunikacie Komisji rozmawiano na nieformalnym spotkaniu ministrów właściwych do spraw konkurencyjności, które odbyło się w Gödöllő na Węgrzech w dniu 13 kwietnia 2011 r. Podczas tych rozmów ministrowie w pełni poparli opinię prezydencji, że cztery główne kwestie, które należy potraktować priorytetowo, to inteligentne uregulowania, źródła finansowania, internacjonalizacja i zarządzanie. Należy więcej pracować, abyśmy mogli osiągnąć postępy w tych kwestiach. Jednocześnie zdecydowanym zamiarem obecnej prezydencji jest utrzymanie impulsu napędzającego ten proces na posiedzeniu Rady ds. konkurencyjności, które odbędzie się 31 maja 2011 r., a będzie również poświęcone średniookresowemu przeglądowi programu Small Business Act. Na wspomnianym posiedzeniu prezydencja chciałaby doprowadzić do przyjęcia przez Radę konkluzji, w których stosowana jest w szczególności zasada "najpierw myśl na małą skalę”, to jest zasada, na której opiera się komunikat Komisji.
<P>
Jeżeli chodzi o status europejskiej spółki prywatnej, Komisja Europejska wydała najpierw rekomendację w tej sprawie w projekcie rozporządzenia w 2008 roku. Zamysłem kryjącym się za wnioskiem było ułatwienie prowadzenia działalności małym i średnim przedsiębiorstwom na jednolitym rynku, musi za nim iść ograniczenie kosztów i zwiększenie wzrostu gospodarczego. W Radzie pojawiły się pewne obawy o niektóre aspekty i części wniosku. Pomimo chwalebnych wysiłków prezydencji szwedzkiej i belgijskiej, państwa członkowskie do dziś nie osiągnęły porozumienia. Mogę zapewnić szanownych posłów, że prezydencja węgierska dołoży wszelkich starań, aby znaleźć sposób na wyjście z impasu w tej szczególnie problematycznej kwestii i będzie robić, co w jej mocy, aby pomyślnie doprowadzić sprawę do końca.
<SPEAKER ID="530" NAME="Olli Rehn">
komisarz - Panie Przewodniczący! Bardzo dziękuję szanownym posłom za to ważne pytanie ustne i za obecną debatę. Odpowiem na pytanie w imieniu mojego kolegi, wiceprzewodniczącego Antonia Tajaniego.
<P>
Istotnie małe i średnie przedsiębiorstwa stanowią 99 % wszystkich europejskich przedsiębiorstw i generują większość wartości dodanej realnej gospodarki oraz tworzą dwie trzecie miejsc pracy w sektorze prywatnym. UE opiera się na MŚP i stwarza warunki, które służą ich wzrostowi w celu tworzenia miejsc pracy na konkurencyjnych rynkach. MŚP potrzebują mniej biurokracji, łatwiejszego dostępu do źródeł finansowania, do ekologicznych rynków i umiejętności, które odpowiadają potrzebom realnej gospodarki. To są zasady, które kryją się za naszą polityką dotyczącą MŚP, którą zaprezentowano w przeglądzie programu Small Business Act dla Europy. W mojej odpowiedzi w imieniu Komisji odniosę się do pięciu obszarów pracy w obrębie pięciu pytań zawartych w pytaniu ustnym.
<P>
W przeglądzie Komisja zachęca państwa członkowskie do systematycznej oceny wpływu przepisów na MŚP za pomocą testu MŚP. Parlament Europejski i Komisja wspólnie pracują nad badaniem w sprawie stosowania testu MŚP w państwach członkowskich i na szczeblu europejskim. Komisja będzie stosować ten test jako podstawę do planowania dodatkowych środków w celu wspierania wdrażania i wymiany najlepszych praktyk. Obecnie kończymy również badanie dotyczące problemów związanych z licencjonowaniem i wydawaniem urzędowych zezwoleń, przenoszeniem przedsiębiorstw i procedurami upadłościowymi w państwach członkowskich. Dzięki badaniu Komisja, a w szczególności państwa członkowskie będą mogły zaplanować odpowiednie środki w celu stosowania zasady "najpierw myśl na małą skalę” w odniesieniu do usług administracyjnych. Taka możliwość pojawi się w szczególności w wyniku rozbudowy administracji internetowej oraz punktu kompleksowej obsługi zgodnie z zaleceniami zamieszczonymi w przeglądzie.
<P>
Po drugie, wprowadzony zostanie nowy system zarządzania. Komisja wezwała państwa członkowskie do wyznaczenia przedstawiciela lub przedstawicielki MŚP do monitorowania wdrażania SBA na szczeblu krajowym. Przedstawiciele krajowi będą członkami grupy konsultacyjnej ds. SBA, która będzie pomagać przy ocenie i rozpowszechnianiu informacji na temat środków podjętych w celu udzielania wsparcia MŚP. Członkowie grupy spotkają się po raz pierwszy na konferencji poświęconej SBA, która odbędzie się w Budapeszcie w dniach 24 i 25 maja br.
<P>
Po trzecie, MŚP mają być głównymi beneficjentami europejskiego programu ograniczania obciążeń administracyjnych. Komisja przedstawiła Radzie i PE propozycje znacznego ograniczenia kosztów administracyjnych - nawet o ponad 30 %, kiedy propozycje zostaną wdrożone - natomiast już przyjęte propozycje ograniczą koszty administracyjne o 22 %.
<P>
Komisja liczy, że Parlament zapewni przyjęcie naszych propozycji tak szybko, jak to możliwe. Niektóre propozycje, na przykład przegląd czwartej dyrektywy o rachunkowości, przyniesie korzyści zwłaszcza MŚP. Kiedy przegląd czwartej dyrektywy o rachunkowości zostanie przyjęty przez Radę i Parlament, państwa członkowskie będą mogły zwolnić bardzo małe przedsiębiorstwa z niektórych obowiązków w obszarze rachunkowości.
<P>
Po czwarte program SBA stworzył również ramy, dzięki którym MŚP mogą podejmować wyzwania w obszarze wydajności energetycznej, poprawiając gospodarkę energetyczną i wykorzystując możliwości, jakie tworzy rynek środowiskowy. Będzie również wdrażany plan działania służący zachęcaniu do eko-innowacji, ze szczególną uwagą na MŚP poprzez promowanie sieci, technologii niskoemisyjnych i skutecznego zarządzania wykorzystaniem zasobów. Będziemy również dalej opracowywać działania skierowane szczególnie do ekspertów w dziedzinie środowiska i energii w ramach Europejskiej Sieci Przedsiębiorczości.
<P>
Wreszcie, w ramach przewodniej inicjatywy dotyczącej Programu na rzecz umiejętności i zatrudnienia Komisja oceni przyszłe zapotrzebowanie na umiejętności w mikroprzedsiębiorstwach i przedsiębiorstwach o charakterze rzemieślniczym. Właśnie opublikowano wstępne badanie na temat określania przyszłych wymogów dotyczących umiejętności w mikroprzedsiębiorstwach i przedsiębiorstwach o charakterze rzemieślniczym do 2020 roku. Określono w nim działania, które należy podjąć, aby spełnić przyszłe wymogi dotyczące umiejętności, skuteczniej je promować i systematyczniej je uwzględniać w programach szkoleniowych dla mikroprzedsiębiorstw i przedsiębiorstw o charakterze rzemieślniczym.
<SPEAKER ID="531" NAME="Pilar del Castillo Vera" LANGUAGE="ES">
Panie Przewodniczący, Pani Przewodnicząca Győri, Panie Komisarzu! W Parlamencie rozmawiamy dziś o wspólnym projekcie rezolucji w sprawie przeglądu programu Small Business Act, który Komisja przedłożyła w lutym.
<P>
Związek między małymi i średnimi przedsiębiorstwami (MŚP) a gospodarką można zdefiniować na wiele sposobów, lecz w pewnym sensie są one osią, wokół której obraca się każdy system gospodarczy, a w tym wypadku gospodarki europejskie. Jeżeli przedsiębiorstwa będą prężne, gospodarka będzie mieć się dobrze; jeżeli będą słabe, gospodarka będzie funkcjonowała źle. MŚP generują miejsca pracy, wzrost i, odpowiednio, dobrobyt dla społeczeństwa.
<P>
Pragnę odnieść się do trzech czynników, które wydają mi się kluczowe w budowaniu solidnej sieci przedsiębiorstw.
<P>
Po pierwsze, przyjęcie technologii informacyjno-komunikacyjnych oraz rozwój technologii takich jak administracja online lub obliczenia rozproszone, które przynoszą oszczędności, ograniczają koszty i wysiłki, a zatem poprawiają konkurencyjność MŚP.
<P>
Po drugie, chodzi o innowacje, które mają równie fundamentalne znaczenie w tym sektorze. Oznacza to, że należy przewidzieć wyraźne zachęty dla przedsiębiorstw rozpoczynających działalność w sektorze małych i średnich przedsiębiorstw.
<P>
Po trzecie, MŚP muszą być zdolne do pełnego uczestnictwa w rynku wewnętrznym, zarówno jeżeli chodzi o transgraniczne zamówienia publiczne, jak i inne cechy rynku wewnętrznego, które mogą być nadzwyczaj korzystne dla MŚP, jeżeli chodzi o ich konkurencyjność, lecz obecnie takich korzyści nie przynoszą.
<P>
Wreszcie, po wszystkim tym pojawia się kwestia wartości przedsiębiorczości. Wartość społeczna musi być solidna, gdyż w przeciwnym razie cała sieć będzie słaba. W tym obszarze zarówno rządy, jak i Unia Europejska mają wiele do zrobienia, głównie poprzez edukację.
<SPEAKER ID="532" NAME="Teresa Riera Madurell" LANGUAGE="ES">
Panie Przewodniczący! Bez wątpienia małe i średnie przedsiębiorstwa (MŚP) mają zaletę elastyczności i zwinności oraz bliskiego kontaktu z klientami, co pozwala im podejmować decyzje o wiele szybciej. To ważne cechy w czasach kryzysu, kiedy zdolność do szybkiego reagowania ma fundamentalne znaczenie.
<P>
Ponadto, jak dobrze wiemy, MŚP stanowią ponad 90 % naszego sektora przedsiębiorstw i są wartościowym wzorcem, który należy utrzymać, ponieważ skutki upadku lub przeniesienia działalności dużych przedsiębiorstw są o wiele bardziej szkodliwe, przede wszystkim pod względem zatrudnienia.
<P>
Z tego względu my, a przede wszystkim rządy, nie możemy pozwolić sobie na utrudnianie działalności tym przedsiębiorstwom. Dlatego zatwierdziliśmy program Small Business Act i dlatego również tego rodzaju działania mają zasadnicze znaczenie dla dalszych postępów państw członkowskich w stosowaniu środków politycznych i legislacyjnych, które uzgodniliśmy.
<P>
Panie i Panowie! Europejskie MŚP pilnie potrzebują zdecydowanej woli politycznej, aby poprawę ich dostępu do zamówień publicznych, o której mowa w Small Business Act przekształcić w realne, namacalne i operacyjne środki.
<P>
Pochwalamy środki podjęte przez niektóre państwa członkowskie, takie jak podział zamówień na części i poprawa elektronicznego dostępu do informacji w scentralizowanych witrynach internetowych i interaktywne strony internetowe, lecz naszym zdaniem to nie wystarczy.
<P>
W obecnym Parlamencie musimy nalegać, aby osoby odpowiedzialne za zamówienia publiczne w różnych organach administracyjnych umieszczały w specyfikacjach przetargowych warunki, które ułatwiają pozytywną dyskryminację na rzecz MŚP, i usuwały postanowienia umowne utrudniające ich udział.
<SPEAKER ID="533" NAME="Jürgen Creutzmann" LANGUAGE="DE">
Panie Przewodniczący, Panie Pośle Ren! Wspólne pytanie dotyczące przeglądu programu Small Business Act pokazuje, że wciąż pozostaje wiele do zrobienia, aby zapewnić małym i średnim przedsiębiorstwom w Europie swobodę działania, zwłaszcza na szczeblu krajowym. Cieszę się jednak, że w ostatnich latach udało nam się wdrożyć prawie wszystkie przepisy programu Small Business Act w Unii Europejskiej. Ostatnio, w marcu weszła w życie dyrektywa w sprawie zwalczania opóźnień w płatnościach w transakcjach handlowych, która znacząco przyczyni się do poprawy praktyk w zakresie płatności w Europie. Teraz państwa członkowskie mają dwa lata na wdrożenie nowej dyrektywy. Chciałbym zaapelować o skrócenie tych ram czasowych, zwłaszcza w państwach członkowskich, gdzie nie będzie stanowiło to poważnego problemu. Zamiast opóźniać wdrożenie dyrektywy o dwa lata, można przeprowadzić ten proces w jeden rok.
<P>
Państwa członkowskie nie były w stanie porozumieć się w sprawie statusu europejskiej spółki prywatnej. Zatem z wielkim zadowoleniem przyjmuję fakt, że prezydencja węgierska przejmie tę sprawę i uczyni z niej jeden z głównych punktów swojej pracy. Dzięki takiej formie małe i średnie przedsiębiorstwa mogłyby w szczególności zaoszczędzić wiele pieniędzy. Myślę zwłaszcza o księgowości, zakładaniu spółek i bieżącym doradztwie prawnym. Chciałbym zatem powiedzieć raz jeszcze, jak cieszę się z faktu, że prezydencja węgierska będzie koncentrować swoje działania na tym obszarze.
<P>
Równie ważna jest kwestia, o której właśnie wspomniała pani poseł Riera Madurell. Mam na myśli zamówienia publiczne. W tym obszarze wciąż musimy wiele osiągnąć w odniesieniu do małych i średnich przedsiębiorstw. Istnieje tu wiele biurokratycznych uregulowań, a małe i średnie przedsiębiorstwa mają szczególne trudności z uczestnictwem w procesie udzielania zamówień publicznych. Potrzebujemy większej przejrzystości, musimy również starać się wykorzystać większość możliwości, jakie stwarzają nowoczesne media, zwłaszcza internet.
<SPEAKER ID="534" NAME="Kay Swinburne">
w imieniu grupy ECR - Panie przewodniczący! Program Small Business Act jest dokładnie tym, na czym my, jako politycy i prawodawcy, powinniśmy się skoncentrować, jeżeli szukamy sposobów na pobudzenie wzrostu i nadanie nowej dynamiki naszym gospodarkom.
<P>
MŚP stanowią ponad 98 % przedsiębiorstw w moim wiejskim okręgu wyborczym w Walii. Ponieważ miejsca pracy w sektorze publicznym w Wielkiej Brytanii stają się w ujęciu ogólnym mniej pewne, a więcej moich wyborców, mam nadzieję, założy małe przedsiębiorstwo lub będzie w takim przedsiębiorstwie pracować, w pełni popieram ambitne cele ograniczenia obciążeń administracyjnych wobec MŚP oraz zamierzenia takie jak test MŚP w odniesieniu do wszystkich przepisów. W połączeniu z polityką "one in, one out” wobec uregulowań, którą prowadzi mój rząd, środki te powinny pozwolić osiągnąć nasz cel.
<P>
Teraz jednak nadszedł czas, w którym musimy być odważni, bardziej ambitni i więcej osiągać. Byłam świadkiem ogromnej kreatywności w Walii, która przeradza się w centrum działalności dla nowych przedsiębiorstw w przynoszącym wysokie zyski globalnym świecie gier oraz ośrodek doskonałości kulturowej pod względem produkcji filmów i programów, dlatego sama zastanawiam się, jak stymulować taki rozwój i zachęcać do niego. Duże projekty, takie jak patent europejski i agenda cyfrowa muszą służyć małym przedsiębiorstwom, zapewniając miejsca pracy i przyszłość młodzieży w Walii i w całej UE.
<SPEAKER ID="535" NAME="Derek Roland Clark">
w imieniu grupy EFD - Panie Przewodniczący! Wśród 10 zasad zawartych w przedmiotowym przeglądzie znajduje się wspieranie MŚP w wykorzystywaniu możliwości jednolitego rynku, a tymczasem strefa euro załamuje się, jak zatem może zapewnić większe możliwości? Wyrażono również chęć, aby MŚP korzystały ze wzrostu na rynkach. O jakim wzroście mowa? We wrześniu 2009 roku zadałem pytanie komisarzowi Andorowi, jakie specjalne środki zamierza wprowadzić, aby wspierać MŚP, w następstwie podobnego wniosku, który przedstawiłem mu, kiedy przemawiał w Komisji Zatrudnienia i Spraw Społecznych, obejmując swoją funkcję. Wówczas nie uzyskałem odpowiedzi, lecz wydaje się, że teraz ją mam.
<P>
Wśród znajdujących się w przeglądzie pięciu wytycznych dotyczących ograniczenia nacisku na MŚP jest uproszczenie przepisów w sprawie VAT oraz ograniczenie stawek, a także dyrektywa w sprawie opóźnień w płatnościach, lecz jest to tylko majstrowaniem przy istniejących przepisach i uregulowaniach. Pierwsza zasada przeglądu - utworzenie właściwych warunków - nie powinna oznaczać proponowania nowych przepisów takich jak te dotyczące europejskich spółek prywatnych i pomocy państwa. Powinna ona oznaczać zniesienie setek przepisów. Mimo wszystko przewodniczący Komisji José Manuel Barroso powiedział w tym Parlamencie w lipcu zeszłego roku: "biurokracja dusi MŚP”.
<SPEAKER ID="536" NAME="Tadeusz Zwiefka" AFFILIATION="PPE">
(PL) Prawo zbyt skomplikowane, prawo nieczytelne, zbyt rygorystyczne, nienadążające za zmianami oczywiście nie służy rozwojowi ani postępowi, dlatego też jako koordynator Komisji Prawnej chciałbym zwrócić szczególną uwagę na znaczenie, jakie w procesie legislacyjnym ma przestrzeganie zasady włączania do oceny wpływu, zarówno ex ante, jak i post ante, testu małych i średnich przedsiębiorstw, który już na etapie stanowienia prawa pozwala na wskazanie i eliminowanie przeszkód, jakie nowe przepisy mogą stanowić dla sektora, który jest przecież kołem zamachowym europejskiej gospodarki.
<P>
Podobnie założenie "think small first” czy zasada "only once” albo ograniczanie nadmiernie rygorystycznego przekładania wymogów dyrektyw unijnych na przepisy krajowe, oczywiście przez organy państw członkowskich, prowadzą do widocznego zmniejszenia obciążeń administracyjnych dla sektora małych i średnich przedsiębiorstw. Zarówno prace grupy Stoibera, jak i przedstawiony przez Komisję Europejską przegląd Small Business Act potwierdzają, że często utrudnienia administracyjne i zbyt duże obciążenia związane z działaniami kontrolnymi powodują zahamowanie, a czasami nawet uniemożliwienie dalszego rozwoju małych firm, które mają potencjał, by generować nowe miejsca pracy.
<P>
Dlatego też za zasadne uznaję pytanie, czy dostępna jest już obiecana przez Komisję analiza dotycząca redukcji obciążeń administracyjnych do poziomu 25 %. Zgadzam się także z wnioskami, że tymi zasadami przy tworzeniu nowych lub rewidowaniu istniejących już przepisów prawnych powinny kierować się zarówno instytucje Unii Europejskiej, jak i państwa członkowskie. Niepokojącym jest fakt, iż wdrażanie Small Business Act napotyka w państwach członkowskich na wiele przeszkód, choć - jak pokazują przykłady niektórych krajów - implementacja tych zasad daje pozytywne efekty.
<P>
Na końcu chciałbym także zwrócić uwagę na znaczenie trwających już prac nad europejskim prawem umów oraz rozpoczynające się w Komisji Prawnej prace nad utworzeniem europejskiego systemu ochron patentowej. Dobra regulacja w tej sferze z pewnością da bezpośredni impuls do rozwoju innowacyjności, szczególnie w obszarze działania i rozwoju małych i średnich przedsiębiorstw.
<SPEAKER ID="537" NAME="Silvia-Adriana Ţicău" AFFILIATION="S&amp;D">
(RO) Panie Przewodniczący! Pod koniec marca 2011 roku stopa bezrobocia w Unii Europejskiej wynosiła 9,5 %, zaś w strefie euro - 9,9 %. Największe obawy budzi fakt, że stopa bezrobocia wśród młodzieży jest prawie dwukrotnie większa niż stopa bezrobocia w całym społeczeństwie. Poprawa warunków prowadzenia działalności i dostępu do finansowania, a także ułatwienie MŚP dostępu do funduszy strukturalnych to elementy sprzyjające rozwojowi ducha przedsiębiorczości. MŚP potrzebują stabilności legislacyjnej i podatkowej. Ciągłe zmiany przepisów podatkowych lub warunków dostępu do różnych rodzajów finansowania utrudniają im prowadzenie działalności. Inną kwestią, zwłaszcza w czasach kryzysu, jest negatywny wpływ na MŚP opóźnień w rozliczaniu faktur przez instytucje publiczne. Wszystkie te czynniki mają wpływ na prognozy MŚP dotyczące realizacji planów operacyjnych, a większości przypadków, także na ich potencjał innowacji.
<P>
W latach 2006-2008 MŚP udało się wygrać jedynie 33 % łącznej wartości zamówień publicznych. Mając na uwadze, że zamówienia publiczne stanowią 17 % PKB Unii Europejskiej, uważamy, że MŚP muszą zwiększyć swój udział w rynku zamówień publicznych. Dlatego wzywamy Komisję i państwa członkowskie do podjęcia niezbędnych środków do 2015 roku, aby zapewnić, że co najmniej 50 % transakcji w ramach zamówień publicznych będzie przeprowadzanych elektronicznie, zgodnie ze zobowiązaniem, które rządy państw członkowskich przyjęły w Manchesterze w 2005 roku.
<P>
Chciałabym podkreślić, że jednolity rynek nie funkcjonuje jeszcze w sektorze usług, co ma szkodliwy wpływ na działalność gospodarczą MŚP w Unii Europejskiej. W 2008 roku Komisja przedstawiła - w ramach Europejskiego planu naprawy gospodarczej - program z udziałem Europejskiego Banku Inwestycyjnego oferujący łączny pakiet 30 miliardów euro na pożyczki zarezerwowane dla MŚP. EBI zamierzał uzupełnić pożyczki dla średnich przedsiębiorstw kwotą 1 miliarda euro rocznie. Chciałabym zapytać Komisję na jakim etapie wdrożenia jest ten program, czy zamierza się podnieść kwotę środków finansowych i czy środki te zostaną równo podzielone między wszystkie państwa członkowskie
<SPEAKER ID="538" NAME="Mara Bizzotto" AFFILIATION="EFD">
(IT) Panie Przewodniczący! Zlikwidowano trzy miliony miejsc pracy w porównaniu z wieloma milionami euro zainwestowanymi w politykę wsparcia. To katastrofalny wynik pod względem oddziaływania na małe i średnie przedsiębiorstwa (MŚP) pierwszego triumfalnego projektu lizbońskiego, a następnie jego kopii w postaci strategii Europa 2020, na który postanowiliśmy przeznaczyć środki nawet z kolejnych wieloletnich ram finansowych na lata 2014-2020.
<P>
Mogę jedynie podkreślić, czego życzą sobie tysiące europejskich obywateli i podatników: jaki jest pożytek z Europy, jeżeli nie jest ona w stanie rozwiązać problemów gospodarczych na kontynencie, jeżeli nie potrafi mówić jednym głosem w sprawach polityki zagranicznej i jeżeli trwoni pieniądze? Mam nadzieję, że to co komisarz Tajani mówił wielokrotnie, okaże się prawdą. Mam nadzieję, że przegląd kodeksu MŚP naprawdę będzie w stanie doprowadzić do uproszczenia biurokracji, zapewnienia dostępu do środków finansowych i odzyskania środków finansowych oraz ułatwienia internacjonalizacji.
<P>
W dyrektywie w sprawie opóźnień w płatnościach osiągnęliśmy realny, konkretny cel, lecz nie w wyniku europropagandy, lecz woli politycznej. Jeżeli koszty kolejnej strategii będą wyłącznie pokrywać słowa, wzywam instytucje europejskie do wypłacenia rekompensaty setkom małych przedsiębiorców w moim regionie, Veneto, którzy woleli odebrać sobie życie niż doczekać upadku swoich przedsiębiorstw.
<SPEAKER ID="539" NAME="Krišjānis Kariņš" AFFILIATION="PPE">
(LV) Panie Przewodniczący, Panie Komisarzu! Rodzice bardzo często zwracają uwagę na dziecko, które najgłośniej krzyczy, chociaż w rzeczywistości całą uwagę należałoby zwrócić na inne dziecko. Podobnie politycy i prasa najczęściej zwracają uwagę na duże przedsiębiorstwa, które mają dużo pieniędzy i mówią donośnym głosem, chociaż należałoby raczej zwrócić uwagę na inne, tj. małe, przedsiębiorstwa. Dla nas w Europie duże przedsiębiorstwa są jak duże drzewa, lecz te duże drzewa nie zapewniają całego drewna w przedsiębiorstwie. Kilka danych. Ponad 90 % przedsiębiorstw w całej Europie to nie duże, lecz małe i średnie przedsiębiorstwa. Około trzy czwarte wszystkich zatrudnionych pracuje w małych i średnich przedsiębiorstwach, które wytwarzają taką samą proporcję europejskiego produktu krajowego brutto. Nadszedł czas, abyśmy odwrócili uwagę od dużych przedsiębiorstw, które są głośne, nie chcę powiedzieć - jak dzieci - lecz są głośne, i skierować ją na te, które zachowują się ciszej, a większość z nich to mimo wszystko małe przedsiębiorstwa. Panie Komisarzu! W tym kontekście wzywam Pana do zwrócenia większej uwagi na zobowiązanie pańskiej Komisji do ograniczenia obciążeń administracyjnych wobec małych i średnich przedsiębiorstw. Może Pan to zrobić, dokonując oceny waszych przepisów, a nie wprowadzając uregulowania, które dodatkowo zwiększają koszty obciążeń administracyjnych. Wspierając małe i średnie przedsiębiorstwa, działajmy szybciej, aby zachęcać do wzrostu gospodarczego w Unii Europejskiej. Dziękuję za uwagę.
<SPEAKER ID="540" NAME="Zigmantas Balčytis" AFFILIATION="S&amp;D">
(LT) Panie Przewodniczący! Program Small Business Act przyjęty w 2008 roku miał nadać impuls rozwojowi małych przedsiębiorstw i poprawić warunki prowadzenia działalności w Europie. Wiele już zrobiono, aby poprawić warunki prowadzenia działalności i uprościć wymogi administracyjne. Mam na myśli dyrektywę w sprawie fakturowania elektronicznego i dyrektywę w sprawie opóźnień w płatnościach. Jednakże to nie wystarczy. Dzisiaj widzimy, że wyniki nie są takie, jakich oczekiwały małe przedsiębiorstwa.
<P>
Główne priorytety, takie jak finansowanie i uproszczenie systemów regulacyjnych w celu poprawy warunków prowadzenia działalności, nie były wdrażane w sposób systematyczny ani spójny. Tymczasem warunki prowadzenia działalności znacznie różnią się w poszczególnych państwach członkowskich. Różne systemy prawne obejmujące ochronę praw konsumentów, które wciąż obowiązują, ograniczają zaufanie konsumentów do jednolitego rynku i nie zachęcają przedsiębiorstw do rozszerzania działalności w innych państwach członkowskich. Zasadniczo blokuje to tworzenie rynku wewnętrznego w Unii Europejskiej, który byłby bardziej ukierunkowany na małe przedsiębiorstwa i bardziej dla nich sprzyjający.
<P>
Kryzys gospodarczy i finansowy najbardziej uderzył przecież w małe przedsiębiorstwa. Widzimy przedsiębiorstwa, które upadają lub są ogromnie zadłużone. Przewidzieliśmy środki, aby im pomóc, lecz niestety nie zawsze były one skuteczne. Utworzony przez Komisję europejski instrument finansowy Progress rzeczywiście był bardzo odpowiednim krokiem w celu zapewnienia małym przedsiębiorstwom możliwości uzyskania finansowania w czasie kryzysu. Jednak, jak pokazały różne badania, zamiast udzielać pożyczki przedsiębiorstwom, banki krajowe w niektórych państwach członkowskich jeszcze bardziej zaostrzyły warunki pożyczania.
<P>
Europejski Bank Inwestycyjny, który administrował tymi pożyczkami przez dwa lata, zazwyczaj nie posiadał informacji o wdrażaniu wspomnianych instrumentów. Rodzi się zatem pytanie: czy potrzebujemy takiego pośrednika? Oczywisty wniosek jest taki, że w przyszłości Komisja musi wziąć na siebie odpowiedzialność za nadzorowanie wdrażania tak ważnych inicjatyw w państwach członkowskich.
<P>
Na szczęście przegląd programu Small Business Act pomoże nam zrozumieć i ocenić, gdzie powinniśmy zwiększyć starania, aby stworzyć małym przedsiębiorstwom lepsze warunki prowadzenia działalności.
<P>
(Mówca zgodził się odpowiedzieć na pytanie zadane zgodnie z regułą niebieskiej kartki na mocy art. 149 ust. 8 Regulaminu)
<SPEAKER ID="541" NAME="Paul Rübig" AFFILIATION="PPE">
(DE) Panie Przewodniczący! Chciałbym zapytać pana posła Balčytisa, co sądzi o programie Erasmus dla młodych przedsiębiorców, ponieważ wspomniał, że sytuacja finansowa w tym obszarze stała się bardzo niestabilna w wyniku kryzysu. Słyszałem, że Komisja zamierza ograniczyć zakres tego programu. Czy uważa Pan, że w świetle kryzysu finansowego bardziej rozsądne byłoby zagwarantowanie właścicielom małych i średnich przedsiębiorstw możliwości znalezienia nowych obszarów prowadzenia działalności?
<SPEAKER ID="542" NAME="Zigmantas Balčytis" AFFILIATION="S&amp;D">
(LT) Bardzo dziękuję za to pytanie. To, jak planujemy zrestrukturyzować nasze społeczeństwo i kto w przyszłości będzie musiał zmagać się z najważniejszymi problemami, nie tylko w sektorze małych, lecz również dużych przedsiębiorstwo - oto prawdziwy priorytet naszej przyszłości.
<P>
Program Erasmus, o którym Pan wspomniał również jest bardzo istotny. Uważam, że w przyszłości Komisja, Rada i Parlament Europejski powinny zwiększyć wysiłki zapewniające stabilność tego programu, abyśmy w przyszłości mieli ludzi, lepiej przygotowanych ludzi, do wdrażania teoretycznych życzeń, które tu dzisiaj wypowiadamy. Mimo wszystko ktoś musi zastosować teorię w praktyce. Całkowicie zgadzam się z Panem, że Parlament nie może wyrazić zgody na ograniczenie takich programów w przyszłości.
<SPEAKER ID="543" NAME="Bogdan Kazimierz Marcinkiewicz" AFFILIATION="PPE">
(PL) Prowadzone obecnie prace nad przeglądem Small Business Act powinny w szczególny sposób skupić się na ustanowieniu statutu europejskiej spółki prywatnej, tym samym usprawniając transgraniczne działanie podmiotów gospodarczych na rynku unijnym. Chociaż czas zakładania firmy spadł w ostatnich miesiącach, według analizy przeprowadzonej przez Komisję Europejską ponad połowa państw członkowskich wciąż nie spełnia wymogu dotyczącego możliwości założenia firmy w ciągu trzech dni. Ponadto większość krajów członkowskich nadal nie dokonuje ocen wpływu przyszłych inicjatyw legislacyjnych i administracyjnych na MŚP. Również nie stosują w pełni zasady only once.
<P>
Na przestrzeni ostatnich dwóch lat bez zmian pozostała lista państw, w których w ciągu roku można ostatecznie zamknąć działalność gospodarczą. Sugeruję zatem jeszcze większe zaangażowanie Komisji Europejskiej w starania nad wdrożeniem przez państwa członkowskie tych postanowień. Dodatkowo uważam, że dalsze działania w ramach Small Business Act powinny obejmować także poprawę dostępności finansowania, dostępu do rynków kapitału podwyższonego ryzyka, rozwój pojedynczych punktów kontaktowych w państwach członkowskich dla ułatwienia procedur administracyjnych.
<P>
Warto zwrócić uwagę, że dla osiągnięcia celu 75 % zatrudnienia, zgodnie ze strategią 2020, niezbędne jest wspieranie MŚP, które ze względu na kryzys gospodarczy zamiast generować miejsca pracy ponoszą szereg dodatkowych kosztów.
<SPEAKER ID="544" NAME="Elena Băsescu" AFFILIATION="PPE">
(RO) Panie Przewodniczący! Program Small Business Act należy dostosować do priorytetów strategii Europa 2020, aby poprawić środowisko regulacyjne i dostosować je do potrzeb MŚP. Oznacza to, że przedstawione środki należy wdrożyć szybko i w całości, zwłaszcza jeżeli chodzi o zasadę "najpierw myśl na małą skalę”. Uważam, że szczególną uwagę należy zwrócić na wspieranie szeroko zakrojonego finansowania innowacyjnych przedsiębiorstw. Zgodnie z oceną Komisji Rumunia jest wzorem dobrych praktyk w stosowaniu zasady "propagowania przedsiębiorczości w ramach programu rozpoczynania działalności gospodarczej”. Program posiada budżet w kwocie 21,2 milionów euro, a jego celem jest rozwój umiejętności kierowniczych wśród młodzieży.
<P>
Odnotowałam również postępy we wdrażaniu zasady "dostępu MŚP do źródeł finansowania”. Rząd wspiera zakładanie i rozwój co najmniej 1 100 małych i średnich przedsiębiorstw młodych osób.
<SPEAKER ID="545" NAME="George Sabin Cutaş" AFFILIATION="S&amp;D">
(RO) Panie Przewodniczący! Na początek chciałbym pochwalić propozycje Komisji Europejskiej dotyczące przeglądu programu Small Business Act dla Europy. W ujęciu praktycznym Komisja Europejska odnotowuje w swoim komunikacie z dnia 23 lutego 2011 r. dość znaczne postępy osiągnięte od czasu przyjęcia programu Small Business Act w czerwcu 2008 roku, lecz wyraża zaniepokojenie wciąż istniejącymi wyzwaniami. Zatem MŚP wciąż mają problemy z rozszerzaniem działalności, poprawą potencjału innowacji, dostępem do rynków i uzyskaniem finansowania oraz borykają się z nadmierną biurokracją. W większości przypadków, kiedy mamy do czynienia z transpozycją dyrektyw do prawa krajowego, biurokratyczne wymogi ustanowione przez Unię Europejską ulegają w rzeczywistości zaostrzeniu. Aby zapewnić większą przejrzystość, każde państwo członkowskie powinno sporządzić tabele porównawcze krajowych środków biurokratycznych z wymogami zawartymi w dyrektywach UE. Należy również przeprowadzać ocenę wpływu nowych wniosków legislacyjnych UE na MŚP.
<SPEAKER ID="546" NAME="Jaroslav Paška" AFFILIATION="EFD">
(SK) Panie Przewodniczący! Ponad dwa lata upłynęły od przyjęcia inicjatywy Small Business Act, zatem Komisja słusznie wydała w lutym powiadomienie o przeglądzie programu. Wydaje się, że nasze wysiłki w zakresie propagowania środowiska legislacyjnego bardziej przyjaznego dla małych i średnich przedsiębiorstw (MŚP) jak dotychczas nie zyskały dostatecznego uznania w samym sektorze przedsiębiorstw. Na podstawie rozmów z przedstawicielami organizacji reprezentujących MŚP Komisja przygotowała dalsze środki, za pomocą których może postarać się poprawić ich sytuację.
<P>
Moim zdaniem musimy przede wszystkim w większym stopniu skupić się na wdrażaniu nowych przepisów w ustawodawstwie krajowym. Z doświadczenia mojego kraju wynika, że biurokracja krajowa w sposób nieunikniony stanowi utrudnienie i uporczywie opiera się wszelkim zmianom, które miałyby ograniczyć jej zdolność do gnębienia małych przedsiębiorstw. Uważam zatem, że musimy wytrwale, cierpliwie i rygorystycznie upraszczać przepisy dla MŚP oraz wierzyć, że nasze wysiłki przeniosą oczekiwane rezultaty.
<SPEAKER ID="547" NAME="Franz Obermayr" AFFILIATION="NI">
(DE) Panie Przewodniczący! Szczególnie pozytywną cechą programu Small Business Act jest zapis, który ułatwia zakładanie przedsiębiorstw zarówno pod względem czasu, jak i kosztów. Pochwalam również obowiązek płacenia faktur w sektorze publicznym w terminie 30 dni.
<P>
Niektóre przeszkody biurokratyczne jednak wciąż pozostają, na przykład w obszarze przepływów pieniężnych. Musimy ocenić zakres, w jakim kryteria z Bazylei mogą przekładać się na poważne problemy ze środkami finansowymi dla małych i średnich przedsiębiorstw. Jeżeli chodzi o obszar transgraniczny, powinniśmy wreszcie uruchomić europejską spółkę prywatną. Z perspektywy stosunku kosztów do korzyści taka forma przedsiębiorstwa mogłaby być w przyszłości ważniejsza niż spółka europejska. Myślę tu o spółkach zależnych i przenoszeniu zarejestrowanych siedzib w całej Europie.
<P>
Na koniec chciałbym jedynie powiedzieć, że musimy kontynuować środki dające małym i średnim przedsiębiorstwom dostęp do Chin i innych rynków w Azji.
<SPEAKER ID="548" NAME="Ildikó Gáll-Pelcz" AFFILIATION="PPE">
(HU) Panie Przewodniczący! Popieram stwierdzenie, że w ramach przeglądu środków potrzebne są dalsze działania. .Uważam, że Unia Europejska powinna lepiej nadzorować sposób wdrażania przez rządy państw członkowskich programu Small Business Act. Ważny jest również przegląd śródokresowy, ponieważ problemy małych i średnich przedsiębiorstw - trudności z uzyskaniem finansowania, rozmiar obciążeń administracyjnych, nadmiar uregulowań i problemy z dostępem do rynku - wydają się mieć stały charakter.
<P>
Moim zdaniem dobrym pomysłem jest również umożliwienie małym przedsiębiorstwom samodzielnej rejestracji jako europejskie spółki prywatne, co pozwoli ograniczyć obciążenia administracyjne, a jednocześnie tworzenie inteligentnych uregulowań jest niezwykle aktualną kwestią. Wysoki priorytet posiada w tym obszarze rozpowszechnianie zasady "tylko jeden raz” w całej Europie i zbadanie, czy ramy regulacyjne niektórych obszarów polityki są takie, jakie być powinny, a jeżeli nie, jakie zmiany są wymagane.
<SPEAKER ID="549" NAME="Seán Kelly" AFFILIATION="PPE">
Panie Przewodniczący! To fakt, że gdyby każde MŚP utworzyło jedno dodatkowe miejsce pracy, nie byłoby bezrobocia w Europie. W rzeczywistości jest to zadanie niewykonalne. Zamiast tego wiele z nich ogranicza zatrudnienie, częściowo z powodu recesji, lecz również w wyniku przewagi uregulowań i biurokracji. Tym bez wątpienia należy się pilnie zająć.
<P>
Cieszę się, że mogę powiedzieć, iż nasz nowy rząd ogłosił wczoraj środki wspomagające MŚP, które zyskały dziś szerokie poparcie sektora przedsiębiorstw - chodzi o środki dotyczące VAT, PRSI (ang. - Pay Related Social Insurance - ubezpieczenie społeczne zależne od dochodu), podatek od podróży i praktyki. Na szczeblu europejskim istotne jest, aby zająć się zwłaszcza nadużyciami. Kwitnie czarny rynek - również ten problem wymaga rozwiązania na szczeblu europejskim. Musimy również zachęcać przedsiębiorstwa do szukania możliwości w obszarze handlu elektronicznego i ustanowić patent ogólnoeuropejski. Jeżeli to osiągniemy, właściwe zniesiemy bezrobocie i pomożemy w powstaniu wielu nowych przedsiębiorstw.
<SPEAKER ID="550" NAME="Sergio Paolo Francesco Silvestris" AFFILIATION="PPE">
(IT) Panie Przewodniczący, Panie i Panowie! Przegląd programu Small Business Act to wielka szansa, jeżeli zrozumiemy jak cenne są nasze małe i średnie przedsiębiorstwa. We włoskiej gospodarce małe i średnie przedsiębiorstwa stanowią główną i zasadniczą część rynku produkcyjnego.
<P>
Jeszcze ważniejszą rolę odgrywają na południu Włoch, skąd pochodzę, ponieważ cały system produkcyjny jest zorganizowany wokół małych i średnich przedsiębiorstw. W przeszłości całe strefy produkcyjne obfitowały w małe przedsiębiorstwa, które gwarantowały miejsca pracy. Dziś wiele z tych przedsiębiorstw upadło lub zakończyło działalność, nie tylko z powodu nieuczciwej konkurencji, o czym doskonale wiedzą obecni tu dziś studenci z Barletty.
<P>
Europa musi zatem wysłać wyraźny i efektywny sygnał, aby zagwarantować mniej biurokracji, niższe koszty, większą przejrzystość i mniejsze opóźnienia w płatnościach oraz zapewnić stabilność, której tak bardzo domagają się małe i średnie przedsiębiorstwa.
<SPEAKER ID="551" NAME="Olli Rehn">
komisarz - Panie Przewodniczący! Bardzo dziękuję szanownym posłom za bardzo poważną i rzeczową dyskusję. Komisja ma świadomość, że należy zrobić więcej, co podkreśliło wielu posłów, w pełni zgadzam się też, że dobra sytuacja małych i średnich przedsiębiorstw ma fundamentalne znaczenie dla ożywienia, wzrostu i zatrudnienia w Europie.
<P>
Kiedy nasze MŚP mają się dobrze, dobrze działa też gospodarka europejska. Mogę Państwa zapewnić, że wdrażanie zasady "najpierw myśl na małą skalę” i działania zaproponowane w programie Small Business Act stanowią główny priorytet Komisji. Pragnę podziękować Państwu za wsparcie w tym względzie.
<P>
Komisja liczy na ścisłą współpracę ze wszystkimi odpowiednimi partnerami, zwłaszcza z Parlamentem Europejskim, aby zapewnić skuteczne wdrożenie programu Small Business Act na szczeblu europejskim i na szczeblu krajowym, w państwach członkowskich. Europejski Tydzień MŚP w październiku będzie dobrą okazją do wspólnej pracy na rzecz podniesienia świadomości o polityce w obszarze MŚP i potrzebach MŚP w każdym miejscu Unii Europejskiej. Organizujemy to wydarzenie wspólnie z Parlamentem Europejskim i Komisją.
<SPEAKER ID="552" NAME="Enikő Győri" LANGUAGE="HU">
Panie Przewodniczący! "Działanie tu i teraz!” To słowa pana posła Bendtsena, a ja w pełni popieram jego punkt widzenia. Słyszeliśmy, że małe i średnie przedsiębiorstwa są również głównym pracodawcą w Unii Europejskiej, a po kryzysie gospodarczym szczególnie ważne jest przeprowadzenie oceny i przeglądu, z których wynikałoby, jak możemy pomóc im wyjść z trudnej sytuacji. Węgierska prezydencja wierzy w gospodarkę i społeczeństwo oparte na pracy i postrzega małe i średnie przedsiębiorstwa jako jedne z kluczowych partnerów w tym obszarze. Od 2008 roku warunki gospodarcze zmieniły się dramatycznie, zatem przegląd jest naprawdę konieczny. Również my, ze swojej strony, pochwalamy sześciostronne porozumienie, o którym wspomniał pan poseł Bütikofer, jesteśmy też wdzięczni, że wielu posłów dostrzegło starania prezydencji węgierskiej oraz fakt, że kwestia ta jest dla nas prawdziwym priorytetem.
<P>
Pragnę zwrócić państwa uwagę na kilka szczególnych kwestii. Po uważnym wysłuchaniu posłów, z przyjemnością stwierdzamy, że istotnie występuje pełna zgoda co do zasad. Małe i średnie przedsiębiorstwa stanowią podstawę europejskiego wzrostu gospodarczego i zatrudnienia. Zatem poprawa konkurencyjności małych i średnich przedsiębiorstw to priorytet również dla Rady. W tym celu Rada ds. konkurencyjności przygotowuje się do przyjęcia konkluzji odzwierciedlających ten fakt na wspomnianym posiedzeniu w dniach 30-31 maja 2011 r., których projekt prezydencja przedstawiła Radzie. Głównym zamierzeniem jest przedstawienie rozwiązań problemów określonych w wyniku przeglądu programu Small Business Act. Co mam na myśli? Chodzi o lepszy dostęp do pożyczek i do rynku, zarówno w ujęciu europejskim jak i globalnym, a także poprawa warunków dostępu do rynku i złagodzenie obciążeń administracyjnych.
<P>
Zdaniem Rady istotna jest jak najszybsza transpozycja dyrektywy w sprawie opóźnień w płatnościach - która, jak Państwo wiedzą, została przyjęta - co stwierdzamy z przyjemnością. Rada dąży do takiego rozwiązania i zachęca do niego państwa członkowskie, ponieważ pozwoliłoby to znacznie odciążyć małe i średnie przedsiębiorstwa i znacznie poprawiłoby ich płynność. Z przyjemnością ogłaszam również, że Rada jest blisko osiągnięcia porozumienia w sprawie celów Komisji dotyczących ograniczenia kosztów zakładania przedsiębiorstwa. Istotą tego zamysłu jest umożliwienie założenia przedsiębiorstwa w nie więcej niż 3 dni za nie więcej niż 100 euro i uzyskania licencji w terminie krótszym niż jeden miesiąc.
<P>
Są dwie specjalne kwestie, o których chciałabym wspomnieć. Jedna dotyczy patentu europejskiego. Dwadzieścia trzy państwa członkowskie zacieśniły już współpracę w tej kwestii, a Rada omawia teraz podstawowe uregulowania. Postrzegamy to jako główne osiągnięcie z punktu widzenia konkurencyjności UE, a w szczególności konkurencyjności małych i średnich przedsiębiorstw. Pan poseł Creutzmann zadał pytanie o europejską spółkę prywatną z ograniczoną odpowiedzialnością i zwrócił się o potraktowanie tej kwestii jako priorytetu. Poczyniliśmy w tej sprawie istotne postępy. Teraz jedynie bardzo niewielka grupa państw członkowskich nie przystąpiła do konsensusu. Przyjęcie tego rozwiązania byłoby naprawdę punktem zwrotnym dla małych i średnich przedsiębiorstw, zatem pracujemy bardzo intensywnie w tym obszarze i wierzymy, że posłowie będą w stanie wywrzeć pewną presję polityczną i zmotywować odpowiednie osoby własnymi kanałami, abyśmy mogli osiągnąć niezbędną większość. Wielokrotnie rozmawialiśmy na ten temat ze znamienitymi przedstawicielami Komisji Prawnej, którzy są naszymi sprzymierzeńcami.
<P>
Na koniec chciałabym wspomnieć po powiązaniu ze strategią Europa 2020. W tym względzie uważamy, że istotne jest przełożenie celów określonych w strategii na przepisy, działania i środki, które poprawią pozycję małych i średnich przedsiębiorstw, lecz oczywiście państwa członkowskie muszą również włączyć się do działania. Ramy europejskie same w sobie nie wystarczą; zatem uważamy na przykład, że systemy podatkowe należy uprościć i przekształcić, tak aby były bardziej przyjazne dla małych i średnich przedsiębiorstw. Wiele państw członkowskich działa w tym duchu. Wśród nich są Węgry, które obecnie obejmują prezydencję.
<SPEAKER ID="553" NAME="Przewodniczący">
Zamykam debatę.
<P>
Głosowanie odbędzie się w czwartek, 12 maja 2011 r.
<P>
Oświadczenia pisemne (art. 149 Regulaminu)
<SPEAKER ID="556" NAME="Cristian Silviu Buşoi" LANGUAGE="RO">
Z zadowoleniem przyjmuję komunikat Komisji w sprawie przeglądu SBA ponieważ w znacznym zakresie porusza się w nim problemy, z którymi borykają się MŚP, a które należy rozwiązać w ramach polityki krajowej i europejskiej.
<P>
W Akcie o jednolitym rynku położono wyraźny nacisk na wspieranie MŚP. W komunikacie wymieniono znaczną liczbę proponowanych środków, takich jak przegląd dyrektywy o rachunkowości, ograniczanie biurokracji, poprawa dostępu do źródeł finansowania i rynków zamówień publicznych itp.
<P>
Jednym z głównych problemów, z którymi borykają się MŚP, jest dostęp do źródeł finansowania, który nie tylko blokuje innowację, lecz również wzrost tych przedsiębiorstw. Innowacyjne MŚP potrzebują w szczególności szerszego dostępu do nieformalnych źródeł finansowania i do finansowania opierającego się na firmach typu venture capital, które są głównym źródeł finansowania nowych przedsiębiorstw.
<P>
MŚP można również wspierać za pomocą krajowych środków w obszarze zachęt podatkowych, zwłaszcza podczas kilku pierwszych miesięcy działalności przedsiębiorstwa.
<P>
Na koniec uważam, że dyrektywę w sprawie opóźnień w płatnościach należy wdrożyć w sposób sprawiedliwy dla MŚP. Ponadto, w celu udzielenia MŚP pomocy w rozszerzaniu działalności transgranicznej, należy ułatwić proces odzyskiwania transgranicznych należności oraz bezzwłocznie przyjąć status europejskiej spółki prywatnej.
<SPEAKER ID="556" NAME="Nessa Childers" AFFILIATION="S&amp;D">
, na piśmie - Inicjatywa rządu irlandzkiego w obszarze zatrudnienia była słusznie ukierunkowana na obfitujący w miejsca pracy sektor turystyki; natomiast unijny program Small Business Act ma potencjał, aby uzupełnić wspomnianą inicjatywę w obszarze MŚP w nadchodzących latach. Celem SBA było ograniczanie obciążeń administracyjnych w związku z prowadzeniem działalności oraz poprawa dostępu MŚP do źródeł finansowania. Komisarz Rehn doniósł dziś, że w niektórych obszarach udało się ograniczyć koszty prowadzenia działalności o 22 % oraz że inicjatywa ta nadal pozostanie jednym z kluczowych elementów. Podstawowym przesłaniem programu Small Business Act jest zasada "najpierw myśl w małej skali” - a UE zobowiązała się dziś do dalszych starań w tym obszarze. Dlatego istotne jest, aby przedsiębiorcy w Irlandii byli bardzo dobrze poinformowani o tym jak najlepiej wykorzystać Small Business Act.
<SPEAKER ID="554" NAME="Jan Kozłowski" LANGUAGE="PL">
Mikro, małe i średnie przedsiębiorstwa odgrywają centralną i najważniejszą rolę w rozwoju europejskiej gospodarki, są głównym źródłem zatrudnienia oraz mają zasadniczy wpływ na rozwój europejskiej konkurencyjności i innowacyjności. Możemy z pełną odpowiedzialnością powiedzieć, iż nie uda się nam osiągnąć celów strategii Europa 2020 bez wspierania małych i średnich przedsiębiorstw oraz ułatwiania ich pełnego korzystania z jednolitego rynku. Rozwiązania przewidziane w Small Business Act, takie jak zmniejszenie barier biurokratycznych, poprawa dostępu do źródeł finansowania, czy ułatwienia w wejściu na rynek stanowią szczególnie istotne i w moim przekonaniu skuteczne działania zmierzające do stworzenia możliwie najlepszych warunków rozwoju MŚP. Zagrożeniem dla efektywności tych rozwiązań mogą być jednak problemy z ich wdrożeniem na poziomie państw członkowskich. Dlatego też liczę na to, iż państwa członkowskie, które nie dokonały jeszcze pełnej implementacji tych działań dołożą wszelkich starań, by jak najszybciej zakończyć ten proces.
<SPEAKER ID="556" NAME="Marian-Jean Marinescu" LANGUAGE="RO">
MŚP napotykają trudności w dostępie do źródeł finansowania i rynku. W przyszłych wieloletnich ramach finansowych muszą znaleźć się środki, które pozwolą pokonać te trudności. Potrzebne jest większe wspieranie programów i instrumentów, które już teraz pomyślnie działają, lecz okazały się nieadekwatne, tak jak program konkurencyjności i innowacji. Dostęp do źródeł wsparcia finansowego należy usprawnić w przypadku nowych innowacyjnych przedsiębiorstw w formie środków na rozruch. Ustanowienie europejskiego funduszu wysokiego ryzyka kapitałowego oraz rozszerzenie produktów stałego podziału ryzyka zaoferowanego przez Europejski Bank Inwestycyjny w ramach Mechanizmu finansowania opartego na podziale ryzyka również będzie korzystne dla MŚP. W kwestii dostępu MŚP do rynku wzywam Komisję, aby zaproponowała plan wprowadzenia i sprzedaży innowacyjnych produktów na rynku. Ponadto wymagany jest zestaw środków wspomagających MŚP we wdrażaniu nowego planu wydajności energetycznej.
<SPEAKER ID="556" NAME="Nikolaos Salavrakos" LANGUAGE="EL">
Pochwalam przedmiotową inicjatywę Parlamentu, ponieważ szerokie porozumienie między grupami politycznymi w sprawie rozpoczęcia debaty na temat małych i średnich przedsiębiorstw ilustruje ich kluczową rolę jako siły napędowej wzrostu w UE. W wyniku recesji małe i średnie przedsiębiorstwa miały jeszcze większe trudności ze zwiększaniem kapitału. Ich dostęp do rynków, do finansowania i do informacji należy pilnie poprawić. Musimy ograniczyć obciążenia administracyjne upraszczając środowisko regulacyjne. Na szczeblu europejskim ważne jest zwalczanie czarnego rynku oraz tworzenie zachęt dla małych i średnich przedsiębiorstw. Komisja ogłosiła ostatnio dwanaście działań na 2012 roku w celu stymulacji jednolitego rynku, w tym środki finansowania MŚP i mobilności pracowników, które moim zdaniem są krokiem w dobrym kierunku. Korzystając z jednolitego rynku w sposób zintegrowany i eksploatując korzyści, które oferuje, możemy zwiększyć wzrost i dobrobyt na szczeblu europejskim oraz nadać przedsiębiorstwom nowy rozmach. Środki takie jak patent europejski i europejski zawodowy dowód tożsamości należy usprawnić i powszechnie stosować w celu poprawy konkurencyjności i zatrudnienia.
<SPEAKER ID="555" NAME="Dominique Vlasto" LANGUAGE="FR">
Europejskie małe i średnie przedsiębiorstwa (MŚP) są życiodajnym elementem naszej działalności gospodarczej. Ich rozwój, modernizacja i konkurencyjność muszą stanowić centralny element naszej strategii gospodarczej. Dlatego pochwalam zaproponowany przez Komisję przegląd programu Small Business Act, który stanowi próbę odblokowania potencjału wzrostu MŚP. Wciąż jeszcze jest wiele do zrobienia w obszarze uproszczenia środowiska regulacyjnego i procedur administracyjnych, które nazbyt obciążają działalność i dynamikę naszych przedsiębiorstw.
<P>
Ponadto popieram utworzenie statusu europejskiej spółki prywatnej, który mógłby pomóc MŚP w pełnym wykorzystaniu jednolitego rynku europejskiego, dając im możliwość prowadzenia działalności transgranicznej bez konieczności spełniania często kosztownych i zniechęcających wymogów. Wzywam zatem Radę do szybkiego podjęcia decyzji w sprawie tej inicjatywy.
<P>
Wreszcie musimy wspierać innowacyjne MŚP, zapewniając im lepszy dostęp do zróżnicowanych źródeł finansowania, a w szczególności znacząco upraszczając wykorzystywanie środków europejskich, gdyż w tym obszarze wciąż brakuje elastyczności. Środki te są już dostępne i w mojej opinii należy je uruchomić, aby zapewnić skuteczniejsze wsparcie rozwoju realnej gospodarki, innowacji i zatrudnienia.
