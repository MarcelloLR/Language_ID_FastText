<CHAPTER ID="016">
Jednominutowe wystąpienia w znaczących kwestiach politycznych (kontynuacja) 
<SPEAKER ID="043" NAME="Przewodniczący">
Kontynuujemy obecnie jednominutowe wystąpienia w znaczących kwestiach politycznych.
<SPEAKER ID="044" NAME="Jörg Leichtfried" AFFILIATION="S&amp;D">
(DE) Panie przewodniczący! W czasach zmian klimatycznych i globalnego ocieplenia oczywiste jest przynajmniej to, że musimy ograniczyć emisje gazów cieplarnianych i musimy oszczędzać energię. UE już stara się przewodzić w tych działaniach, czasem z większym, a czasem z mniejszym powodzeniem. Niekiedy widać również wyraźne próby wylania dziecka z kąpielą, jak to było w przypadku tzw. dyrektywy w sprawie ekoprojektu.
<P>
W moim okręgu wyborczym działa z wielkim powodzeniem firma o nazwie Austria Email AG, która produkuje kotły elektryczne. Jest to szczególnie praktyczne i pożyteczne w Austrii, ponieważ większość naszej energii pochodzi ze źródeł wodnych, a zatem jest ona bardzo przyjazna dla środowiska.
<P>
Wydaje się obecnie, że dyrektywa w sprawie ekoprojektu zabroni w przyszłości stosowania tych kotłów, zmuszając zamiast tego ludzi do używania grzejników albo pieców gazowych, co w moim przekonaniu nie ma zbytniego sensu, ponieważ są one daleko mniej przyjazne dla środowiska niż te kotły. W dodatku zagrożone jest obecnie w Austrii 400 miejsc pracy.
<P>
Nie to staramy się osiągnąć. Jest to zmiana na niekorzyść. Jeżeli mamy chronić środowisko, powinniśmy z pewnością podejmować działania rozsądne, korzystne, a przede wszystkim właściwe. Nie powinniśmy jednakże ryzykować miejsc pracy na rzecz produktu, który nie wydaje się tak naprawdę korzystny.
<SPEAKER ID="045" NAME="Véronique De Keyser" AFFILIATION="S&amp;D">
(FR) Panie przewodniczący! Dla nas Euronews to istotne okno na świat; jest to kanał, który bardzo lubię, ale często zastanawiam się nad treścią zamieszczanych tam reklam.
<P>
Kiedy włączyłam telewizor dziś rano, zobaczyłam reklamę Macedonii. I co przeczytałam? "Raj podatkowy dla firm, przeciętne wynagrodzenie 370 euro, podatek dochodowy 10 %” itp.
<P>
Jeżeli w taki sposób Macedonia zamierza przedstawiać swój wniosek o przystąpienie do Unii Europejskiej, i jeżeli zapytam ludzi w moim regionie, "Czy chcecie, żeby Macedonia przystąpiła do UE?”, to zapewniam państwa, że to się nie sprawdzi. W chwili, kiedy dyskutujemy na temat offshoringu w Europie i zwalczaniu dumpingu socjalnego, czy możemy w dalszym ciągu pozwalać na to, żeby takie reklamy były oknem na Europę socjalną? Nie sądzę.
<P>
Zastanawiałam się także kiedyś nad reklamą Iranu; w czasie, kiedy miały tam miejsce publiczne kamienowania, dopuszczaliśmy reklamy tego idyllicznego kraju.
<SPEAKER ID="046" NAME="Pat the Cope Gallagher" AFFILIATION="ALDE">
Panie przewodniczący! Wszyscy słyszeliśmy o powodzi, która wystąpiła w Irlandii podczas weekendu, kiedy to ucierpiało bardzo wiele domów, firm, gospodarstw rolnych i urządzeń wodnych. Koszty ich odbudowy, jakkolwiek daleko przedwcześnie na ich szacowanie, mogą sięgać 500 milionów euro. Jednakże zastosowanie odpowiednich środków radzenia sobie z tego rodzaju powodziami i zadbanie o to, aby już więcej się nie zdarzyły, może kosztować miliardy.
<P>
Wydaje się, że Europejski Fundusz Solidarności może być zbyt restrykcyjny, aby zaradzić tej sytuacji. Mam jednakże wciąż nadzieję, że wniosek może być rozpatrzony, a jeżeli nie, to sugeruję być może pozytywne rozpatrzenie wniosku regionalnego, ponieważ ucierpiał region północny, zachodni i południowy kraju. Wiele ludzi w moim europejskim okręgu wyborczym, w tym w hrabstwach Galway, Mayo, Clare, Leitrim i Roscommon, wraz z południem Irlandii, zostało dotkniętych katastrofalną powodzią, która miała tam miejsce. Apeluję do Komisji, o pomoc udzieloną w sposób pragmatyczny i pilny.
<P>
(GA) Panie przewodniczący! Pragnę wyrazić podziękowania za umożliwienie mi poruszenia ważnej kwestii dotyczącej powodzi, która wystąpiła w moim kraju.
<SPEAKER ID="048" NAME="Ilda Figueiredo" AFFILIATION="GUE/NGL">
(PT) Niedawna tragedia wywołana huraganem Ida, który przeszedł nad Salvadorem w dniach od 6 do 8 listopada, spowodowała około 200 ofiar śmiertelnych i co najmniej 18 zaginionych, 15 tysięcy bezdomnych, 80 zniszczonych szkół oraz zniszczenie plonów i podstawowej infrastruktury, takiej jak ulice, sieci elektryczne, instalacje dostawy wody, obiekty łączności i służby zdrowia.
<P>
Biorąc pod uwagę, że Salvador jest jednym z krajów najbardziej dotkniętych trudnościami gospodarczymi i społecznymi w Ameryce Środkowej, nakazem chwili staje się zaoferowanie przez Unię Europejską wsparcia na masową skalę, by opanować chaos społeczny wywołany tą klęską żywiołową. Rząd Salvadoru szacuje, że zważywszy na narażenie kraju na takie klęski żywiołowe, będzie potrzebował ponad miliard euro, żeby odbudować to, co zostało zniszczone i wdrożyć plan odbudowy oraz łagodzenia ryzyka. Z tego powodu ubiega się o uwolnienie funduszy nadzwyczajnych i przekierowanie dostępnych środków z Unii Europejskiej.
<P>
Oto apel, panie przewodniczący. Prosimy, żeby został przekazany Komisji Europejskiej i Radzie.
<SPEAKER ID="049" NAME="James Nicholson" AFFILIATION="ECR">
Panie przewodniczący! Poważne problemy dotyczące "prawa własności” w dalszym ciągu powodują stres, ruinę finansową i ogólne problemy wielu obywateli Unii Europejskiej, którzy zainwestowali w nieruchomości w krajach takich jak Hiszpania, Bułgaria i Turcja. Dzieje się to pomimo wspólnych wysiłków wielu posłów do PE działających na rzecz swoich wyborców oraz pomimo długich dochodzeń prowadzonych przez Parlament w tej sprawie, która, jak wiadomo, miała swoją kulminację w pozytywnie odebranym sprawozdaniu Aukena w marcu 2009 roku.
<P>
Otrzymałem skargi wielu wyborców z mojego okręgu dotyczące problemów wynikających z transakcji na rynku nieruchomości we wszystkich tych krajach. Bardzo wiele osób znalazło się w sytuacji, w której na skutek skomplikowanych przepisów dotyczących warunków zabudowy i polityki urbanizacji ich nieruchomości zostały zajęte bez żadnego odszkodowania.
<P>
Martwi mnie bardzo, że UE nie podjęła bardziej zdecydowanych działań, aby spróbować rozwiązać ten problem, chociaż panuje przeważna zgoda, że jest to pogwałcenie podstawowych praw obywateli Unii Europejskiej. Legalność i moralne podstawy tych praktyk są co najmniej dyskusyjne, a w najgorszym razie odsłaniają skorumpowane podejście do rozwoju miejskiego.
<SPEAKER ID="050" NAME="Nikolaos Salavrakos" AFFILIATION="EFD">
(EL) Panie przewodniczący! Pragnę podzielić się z koleżankami i kolegami posłami moim zaniepokojeniem rozdźwiękiem między sprawozdaniem z postępów w dziedzinie integracji Turcji z Unią Europejską a treścią artykułu opublikowanego ostatnio w "Wall Street Journal Europe”, w którym stwierdza się, że podczas swojej niedawnej wizyty w Iranie premier Turcji potwierdził, popierając tym samym poglądy Iranu, że irański program nuklearny służy, jak powiedział, jedynie celom pokojowym i filantropijnym. Rozbieżność ta staje się tym wyraźniej widoczna, ponieważ postępowanie Turcji w ogóle - jak na przykład w dniach 8-9 listopada w związku z wizytą prezydenta Sudanu w Stambule - zaczyna stanowić poważny problem. W związku z tym byłbym bardzo wdzięczny, gdyby koleżanki i koledzy posłowie mieli te sprawy na uwadze.
<SPEAKER ID="051" NAME="Andrew Henry William Brons" AFFILIATION="NI">
Panie przewodniczący! Unia Europejska chciałaby postrzegać siebie jako demokratyczną unię 27 demokratycznych państw, ale musimy patrzeć realnie. W samej Belgii kilka lat temu państwo podjęło kroki zmierzające do zakazania działalności jednej z większych partii politycznych. Mniej więcej w tym samym czasie w Niemczech podejmowano nieudane próby zakazania działalności partii na podstawie oczerniających stwierdzeń służb operacyjnych państwa. Na Węgrzech partie opozycyjne są fizycznie atakowane przez państwo, a ich członkowie są aresztowani i torturowani. W Wielkiej Brytanii, stosujące przemoc bojówki sponsorowane przez partię rządzącą i przywódcę opozycji dopuszczają się gwałtownych, a w niektórych przypadkach zbrojnych ataków na przeciwników.
<P>
W prawie wszystkich państwach Unii Europejskiej występują ograniczenia swobody pokojowego wyrażania opinii. Unia Europejska bowiem przoduje w wysiłkach na rzecz ustawodawstwa wymierzonego przeciwko stanom umysłu - różnym, można by rzec, "fobiom”.
<SPEAKER ID="052" NAME="Georgios Papanikolaou" AFFILIATION="PPE">
(EL) Panie przewodniczący! W świetle rozpoczęcia negocjacji w sprawie umowy o readmisji nielegalnych imigrantów między Unią Europejską a Turcją, pragnę zaznaczyć, że musimy mieć zobowiązanie ze strony Turcji, że będzie współpracowała w eliminowaniu nielegalnej imigracji. W tym miejscu przypominam Izbie, że 76,5 % wszystkich aresztowań nielegalnych imigrantów na granicach Unii Europejskiej ma miejsce na granicach Grecji. Doskonale wiem, że tam, gdzie państwa trzecie współpracowały - czego przykładem są Włochy i Libia oraz Hiszpania i Mauretania - odnotowano wymierne rezultaty. Dlatego konieczny jest postęp w zakresie umów o readmisji; Turcja musi współpracować z Fronteksem, z władzami Grecji oraz z władzami Unii Europejskiej.
<SPEAKER ID="053" NAME="Tunne Kelam" AFFILIATION="PPE">
Panie przewodniczący! Misja UE jest jedyną misją międzynarodową monitorującą realizację umów z sierpnia i września ubiegłego roku między Rosją a Gruzją. Pani Ashton powinna teraz bardzo jasno powiedzieć stronie rosyjskiej, że powinna ona bez dalszej zwłoki zagwarantować misji UE dostęp do separatystycznych terytoriów gruzińskich.
<P>
Dziś francuski okręt do transportu helikopterów typu "Mistral” przybył do Skt. Petersburga. Plan sprzedaży nowoczesnego okrętu wojennego Rosji jest równoważny z wynagrodzeniem Kremla za jego najazd na Gruzję w ubiegłym roku. Jak powiedział dowódca armii rosyjskiej, okręt tego typu umożliwiły rosyjskiej marynarce w sierpniu 2008 roku wykonanie jej misji w ciągu 40 minut zamiast 26 godzin. W takim przypadku prezydent Sarkozy nie miałby czasu, aby uniemożliwić Putinowi zajęcie stolicy Gruzji.
<P>
Przekazanie rosyjskiej marynarce najnowszej technologii NATO oznacza wzięcie odpowiedzialności za zachęcanie kremlowskich jastrzębi do realizacji ich planów działań wojskowych z września ubiegłego roku.
<SPEAKER ID="054" NAME="Alan Kelly" AFFILIATION="S&amp;D">
Panie przewodniczący! Kiedy my spotykamy się tutaj, w Strasburgu, połowa ludności miasta Cork w moim obwodzie wyborczym Munster nie ma w domach wody - a jest to rok 2009!
<P>
Musiano zamknąć na cały tydzień College University Cork, a wielu studentów mojej Alma Mater zostało w istocie bez domu. Właściciele sklepów, gospodarstw domowych i rolnicy stoją w obliczu płacenia rachunków w wysokości setek milionów euro po najgorszej powodzi, jaką zapamiętano w Cork, Tipperary, Limerick, a szczególności Galway.
<P>
Po niszczycielskich powodziach w Europie środkowej w 2002 roku UE utworzyła fundusz solidarności w celu pomocy państwom członkowskim, które ucierpiały w wyniku katastrof naturalnych na skutek tych powodzi. Niedawno odbiorcami takiej pomocy byli nasi koledzy w północno-wschodniej Rumunii. Przepisy stanowią, że w pewnych okolicznościach, gdy występują nadzwyczajne klęski regionalne, można skorzystać z tej pomocy.
<P>
Zwracam się do pana przewodniczącego Barroso i komisarza Sameckiego o przychylne rozpatrzenie wniosku Irlandii o pomoc z tego funduszu. Wzywam szczególnie rząd irlandzki, by pilnie skontaktował się z Komisją w celu złożenia wniosku. Podstawowe znaczenie ma udzielenie przez UE i Parlament wsparcia dla różnych gmin w Irlandii, które poniosły ogromne szkody.
<SPEAKER ID="055" NAME="Csaba Sándor Tabajdi" AFFILIATION="S&amp;D">
(HU) Do północnej części Węgier kilkadziesiąt tysięcy osób przyjeżdża do pracy zza granicy słowackiej, a kilka tysięcy ludzi przeprowadziło się i mieszka teraz w północnej części Węgier, w miejscowości Rajka i innych wsiach. Dzięki doskonałej infrastrukturze i porozumieniu z Schengen, pracują oni w Słowacji, a mieszkają na Węgrzech. Jest to doskonały przykład korzyści płynących z Unii Europejskiej.
<P>
Badania wskazują, że Słowacy mieszkający na Węgrzech czują się w swoim nowo wybranym otoczeniu jak w domu, a władze lokalne zastanawiają się teraz nad otwarciem przedszkoli i szkół z językiem słowackim, mimo, że nie są oni obywatelami Węgier, ponieważ dwujęzyczność jest na Węgrzech istotną wartością.
<P>
Odwrotny proces ma miejsce w Słowacji, gdzie etniczna społeczność węgierska, która zamieszkuje tam od tysięcy lat, jest poważnie dyskryminowana pod względem praw językowych, a z języka węgierskiego czyni się język drugiej kategorii, podrzędny w stosunku do języka urzędowego. To wstyd dla całej Unii Europejskiej!
<SPEAKER ID="056" NAME="Sonia Alfano" AFFILIATION="ALDE">
(IT) Panie przewodniczący, panie i panowie! Pragnę zwrócić uwagę Parlamentu na przepisy dotyczące przejęcia przedsiębiorstw zawarte w dyrektywie 2001/23/WE.
<P>
Mówię o tym, ponieważ do grona klientów Eutelia S.p.A., włoskiej spółki działającej w dziedzinie technologii telekomunikacyjnych i informatycznych, zalicza się kilka bardzo ważnych przedsiębiorstw, ale nie tylko przedsiębiorstw: na przykład, świadczy ona usługi na rzecz Banku Włoch, włoskiej Izby Deputowanych i włoskiego Senatu. Co więcej, jest ona zaangażowana w projekt Schengen, a zatem zarządza pewnymi bardzo poufnymi danymi.
<P>
W maju 2009 roku Eutelia wręcz pozbyła się swojego oddziału IT, przekazując go swojej spółce zależnej, Agile, która zasadniczo dysponuje środkami jedynie w wysokości 96 tysięcy euro na wypłaty dla swoich 2 tysięcy pracowników. Następnie, w październiku 2009 roku, 1 192 pracowników otrzymało wypowiedzenia. Osoby te są w dalszym ciągu zatrudnione, pomimo że otrzymały wypowiedzenia. Co więcej, śmieszne jest to, że przepis, o którym właśnie mówiłam nakłada określone wymogi w zakresie przedsiębiorczości na nabywających części przedsiębiorstw...
<P>
(Przewodniczący wyłączył mikrofon)
<SPEAKER ID="057" NAME="Cornelia Ernst" AFFILIATION="GUE/NGL">
(DE) Panie przewodniczący, panie i panowie! Stanowczo odrzucam środki podjęte przez Federalną Republikę Niemiec w celu deportacji Romów i innych mniejszości do Kosowa. Wkrótce deportowanych rocznie będzie około 2 500 osób. Działania te dotyczą szczególnie 10 tysięcy Romów, ale także Egipcjan i Aszkalów.
<P>
Wiele z tych osób mieszka w Niemczech od ponad dziesięciu lat, znalazłszy tam schronienie przez wysiedleniem, prześladowaniem i przemocą. Zaczyna się także deportować ludzi z Austrii, Belgii, Węgier i Francji. Sprzeciwiam się tym deportacjom, ponieważ sytuacja mniejszości w Kosowie, a szczególnie Romów, jest nie do zniesienia. Stopa bezrobocia w tej grupie sięga prawie 100 %, a w Kosowie nie ma żadnej możliwości zapewnienia tym ludziom godnych warunków zamieszkania. Ich perspektywy to albo życie w obozie, albo w zanieczyszczonej ołowiem Mitrovicy. Na koniec pragnę zaapelować do Niemiec w imię odpowiedzialności, jaką w związku ze swoją historią ponoszą wobec ofiar II Wojny Światowej, w tym Romów i Sinti, którzy byli prześladowani i systematycznie mordowani. Pewną odpowiedzialność trzeba także podjąć w tym przypadku ...
<P>
(Przewodniczący wyłączył mikrofon)
<SPEAKER ID="058" NAME="Nuno Melo" AFFILIATION="PPE">
(PT) Pragnę ostrzec państwa przed niebezpieczeństwem związanym z chorobą, która zagraża drzewom iglastym w lasach Unii Europejskiej, czyli rozprzestrzenianiem się węgorka sosnowca, który wywodzi się z Ameryki. Został on wykryty w portugalskim regionie Sétubal i rozprzestrzenił się już na inne obszary Portugalii i Hiszpanii. Jedyną skuteczną metodą zwalczania tej choroby jest ścinanie lub palenie zaatakowanych drzew.
<P>
Warto wspomnieć, że lasy pokrywają 38 % terytorium Portugalii i są domem dla 400 tysięcy właścicieli gruntów. Pochodzi z nich 14 % PKB z produkcji przemysłowej, 9 % miejsc pracy w tym sektorze oraz 12 % eksportu. Ostatecznie zagrożenie dotyczy lasów Unii Europejskiej, i stąd ta interwencja, która jest niezbędna do opracowania awaryjnego planu zapobiegania rozprzestrzenianiu się tej dotąd ograniczonej do Półwyspu Iberyjskiego choroby na całą Unię Europejską.
<P>
Na plan awaryjny należy również przeznaczyć wystarczające fundusze, aby pozbyć się tego problemu, który powoduje zniszczenie wielu firm, zmuszonych do zamknięcia, i krzywdę wielu pracowników, ponieważ pozbawia ich środków do życia. Cała Unia Europejska ma obowiązek coś z tym zrobić.
<SPEAKER ID="059" NAME="Romana Jordan Cizelj" AFFILIATION="PPE">
(SL) Przede wszystkim pragnę jak najmocniej zaprotestować przeciwko temu, co kolega poseł z Austrii powiedział wcześniej o mniejszościach w Słowenii. Słowenia naprawdę stosuje wysokie standardy ochrony mniejszości i życzyłabym sobie, żeby mniejszości słoweńskie zamieszkujące kraje z nami sąsiadujące miały podobne prawa.
<P>
Chcę teraz przejść do innej kwestii. W dobie informatyzacji informacje rozchodzą się między ludźmi bardzo szybko. Im bardziej alarmująca wiadomość, tym szybciej się szerzy, a rzetelność informacji jest na drugim miejscu. Szczególnie interesujące w tym kontekście są wiadomości, które mają wpływ na zdrowie i dietę ludzi.
<P>
W ciągu minionych kilku tygodni w Słowenii szerzyła się pocztą elektroniczną całkowicie nieprawdziwa wiadomość na temat Codex Alimentarius. W takich przypadkach my - posłowie do Parlamentu Europejskiego - możemy kierować pytania do Komisji Europejskiej, a następnie oczekiwać przez kilka tygodni na kompetentną odpowiedź. Musimy jednakże móc podjąć natychmiastowe działania, ponieważ szkody wyrządzane są w bardzo krótkim czasie.
<P>
Proponuję w związku z tym, by Komisja Europejska rozważyła uruchomienie portalu informacyjnego on-line, za pośrednictwem którego każdy obywatel pragnący bezpośrednio skontaktować się z Komisją będzie mógł otrzymać odpowiedź najpóźniej w ciągu trzech dni.
<SPEAKER ID="060" NAME="Ioan Enciu" AFFILIATION="S&amp;D">
(RO) Wejście w życie traktatu lizbońskiego oraz przyjęcie programu sztokholmskiego będzie z pewnością miało korzystny wpływ na obywateli Europy w nowym obszarze wolności, bezpieczeństwa i sprawiedliwości.
<P>
Co do nielegalnej migracji i przestępczości transgranicznej, prognozy na nadchodzące lata wskazują, że napływ migrantów ma się zwiększać, w tym na wschodniej granicy Unii Europejskiej. Mówię w szczególności o Republice Mołdowy. W efekcie zmian zaistniałych tam politycznych, państwo to wyraziło jednoznacznie pragnienie przystąpienia do Unii Europejskiej, ale jego sytuacja gospodarcza jest dość kiepska. Dysponuje ono także mniejszym potencjałem radzenia sobie z kwestiami takimi jak migracja i przestępczość na granicach. Mając na uwadze wzmocnienie swoich własnych granic zewnętrznych i utworzenie strefy bezpieczeństwa, Unia Europejska musi udzielić Republice Mołdowy znacznej pomocy gospodarczej, aby zwiększyć potencjał tego państwa w zakresie zdolności do działania.
<P>
Unia Europejska musi pilnie zaproponować umowę stowarzyszeniową, określając jednoznacznie harmonogram przyszłej akcesji tego państwa do UE. Uprości to znacznie integrację, a powodzenie tej współpracy będzie mogło również stanowić wzór dla innych państw sąsiadujących z UE.
<SPEAKER ID="061" NAME="Seán Kelly" AFFILIATION="PPE">
(GA) Panie przewodniczący! Dziękuję za umożliwienie mi powiedzenia kilku słów na temat niebywałej powodzi, która wystąpiła w Irlandii podczas weekendu.
<P>
Koleżanki i koledzy posłowie mówili o bezprecedensowej powodzi, która wystąpiła w Irlandii podczas weekendu. Sam odwiedziłem niektóre z tych miejsc w moim okręgu wyborczym - miasta takie, jak Clonmel, Killarney, Bandon i oczywiście miasto Cork, które pozbawione będzie wody przez co najmniej następny tydzień. W wyniku bezprecedensowej powodzi zamknięty jest także University College Cork - być może jest to wynik zmian klimatycznych, o których mówimy tak często tutaj na forum Parlamentu.
<P>
Muszą nastąpić dwie rzeczy. Po pierwsze, rząd irlandzki musi zadbać o to, aby on sam i władze lokalne wdrożyły europejską dyrektywę w sprawie powodzi. Jest to niezwykle ważne i należy to uczynić. Po drugie, rząd irlandzki powinien zwrócić się do Unii Europejskiej o środki finansowe z funduszu solidarności, aby najbardziej potrzebującym można było udzielić doraźnej pomocy, jak to miało wcześniej miejsce w państwach takich jak Niemcy, Francja, Republika Czeska i Austria.
<SPEAKER ID="063" NAME="Zoran Thaler" AFFILIATION="S&amp;D">
Panie przewodniczący! Dwóch młodych azerbejdżańskich działaczy i blogerów, Emina Abdullayeva i Adnana Hajizade, skazano odpowiednio na dwa i pół roku oraz dwa lata więzienia w niesprawiedliwym procesie. Oskarżenia pod ich adresem zostały sfabrykowane, a zostali oni uwięzieni jedynie za korzystanie z prawa do swobody wypowiedzi i stowarzyszeń.
<P>
Władze azerbejdżańskie muszą uwolnić więźniów sumienia, Adnana Hajizade i Emina Abdullayeva, niezwłocznie i bezwarunkowo. Rada, Komisja i państwa członkowskie Unii Europejskiej muszą podnieść kwestię demokracji i praw człowieka w rozmowach z rządem azerbejdżańskim. Należy przypomnieć, że demokratyzacja jest jednym z celów partnerstwa wschodniego, a Azerbejdżan należy do tej inicjatywy. Azerbejdżan musi dotrzymywać swoich zobowiązań jako członek Rady Europy i partner Unii Europejskiej.
<SPEAKER ID="064" NAME="Georgios Toussas" AFFILIATION="GUE/NGL">
(EL) Panie przewodniczący! Imperialistyczna polityka poparcia dla Izraela ze strony USA i NATO oraz podniesienie na wyższy poziom stosunków i ogólnie kwestie zawarte w umowie stowarzyszeniowej między UE a Izraelem wzmagają agresję i nieustępliwość Izraela wobec narodu palestyńskiego. Według danych statystycznych ten rok był najkrwawszym rokiem dla narodu palestyńskiego. Tylko podczas operacji wojskowej o kryptonimie "Płynny ołów”, przeprowadzonej przez armię izraelską, zamordowano ogółem 1 443 Palestyńczyków; 9 600 Palestyńczyków przetrzymuje się w izraelskich więzieniach niezgodnie z prawem, bez procesu, mur hańby ma długość 450 kilometrów, przy czym istnieją plany jego przedłużenia do 750 kilometrów, a na Zachodnim Brzegu oraz we wschodniej Jerozolimie niszczone są domy i infrastruktura. Wyrażamy naszą solidarność z narodem palestyńskim i wzywamy do natychmiastowego, sprawiedliwego i rzeczywistego rozwiązania kwestii palestyńskiej: utworzenia, ze stolicą we wschodniej Jerozolimie, niepodległego państwa palestyńskiego na terytoriach z 1967 roku, które będzie suwerenne na swoim terytorium i w swoich granicach i umożliwi powrót uchodźców oraz zwrot wszystkich terytoriów arabskich okupowanych przez Izrael od 1967 roku.
<SPEAKER ID="065" NAME="Kinga Göncz" AFFILIATION="S&amp;D">
(HU) Pragnę zwrócić państwa uwagę na temat, który wcześniej poruszyła Cornelia Ernst. Mówię o następującym po negocjacjach i podpisaniu umów o readmisji, zapoczątkowaniu procesu ponownego osiedlania się wysiedlonych lub zmuszonych do ucieczki podczas wojny w Jugosławii. Proces ten rozpoczął się zarówno na zasadzie dobrowolności, jak i pod przymusem, i dotyczy szczególnie mniejszości zamieszkujących w Kosowie, głównie Romów, którzy w wyniku tego procesu znajdują się w bardzo trudnej sytuacji.
<P>
Myślę, iż niesłychanie ważne jest, abyśmy uwzględnili zalecenia organizacji międzynarodowych, gdy przyjdzie do wdrażania umów o readmisji. Wiemy, że Kosowo nie ma żadnej infrastruktury społecznej ani gospodarczej, aby zatroszczyć się o tych ludzi. Sytuacja, która tam się rozwija jest naprawdę godna ubolewania. Uważam, że Parlament Europejski musi zabrać w tej sprawie głos.
<SPEAKER ID="066" NAME="Evelyn Regner" AFFILIATION="S&amp;D">
(DE) Panie przewodniczący! W ostatni czwartek upubliczniono wiadomości o niewyobrażalnie straszliwych morderstwach, które miały miejsce w Peru. Według doniesień agencyjnych, przez całe lata gang ścinał głowy swoim ofiarom i oddzielał tłuszcz od ich ciał, sprzedając go po cenie 10 tysięcy euro za litr europejskim firmom kosmetycznym. Czy doniesienia te są prawdziwe?
<P>
W każdym razie, były to niewyobrażalnie makabryczne morderstwa. Po otrzymaniu tych ponurych doniesień, nie pozostaje nam nic innego, jak sprawdzić, czy krążące informacje są rzeczywiście prawdziwe. Faktem jest, że my, Europejczycy, musimy zdecydowanie zbadać tę sprawę do końca w celu wykluczenia możliwości, że, jak twierdzi się w tych doniesieniach, europejskie firmy farmaceutyczne lub kosmetyczne mają jakikolwiek związek z tymi niewypowiedzianie okrutnymi morderstwami.
<SPEAKER ID="067" NAME="Przewodniczący">
To podsumowuje punkt obrad.
<P>
Ze względu na czas, którym dysponowaliśmy, wystąpień było znacznie więcej, niż normalnie - ponad czterdzieści. Jak tylko będzie to możliwe, będziemy państwu dawali więcej możliwości wypowiedzenia się, niż jest to przewidziane w Regulaminie, który przewiduje najwyżej trzydzieści takich wystąpień.
