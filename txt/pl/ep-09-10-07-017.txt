<CHAPTER ID="017">
Sytuacja w Gwinei (debata)
<SPEAKER ID="172" NAME="Przewodniczący">
Kolejnym punktem porządku obrad jest oświadczenie Rady w sprawie sytuacji w Gwinei.
<SPEAKER ID="173" NAME="Cecilia Malmström">
urzędująca przewodnicząca Rady. - Panie przewodniczący! Przechodzimy od jednego punktu obrad do drugiego. A mamy tu do czynienia z bardzo poważnym i istotnym tematem, który szanowni posłowie poruszyli i postanowili umieścić w porządku obrad.
<P>
W poniedziałek, 28 września, ponad 100 osób zostało zabitych w Konakry, w Gwinei, gdy członkowie gwinejskich sił bezpieczeństwa strzelali do tłumu demonstrantów. Mieszkańcy Gwinei zgromadzili się na stadionie w stolicy, demonstrując przeciwko spodziewanym zamiarom ubiegania się o fotel prezydenta kraju przez kapitana Moussę Dadisa Camarę, tymczasowo sprawującego ten urząd gwinejskiego przywódcę wojskowego. Całkowita liczba ofiar nie jest jeszcze znana, jako że żołnierze zabrali również ciała, nie pozwalając na ich przeliczenie w publicznych kostnicach. Na tym etapie nie znamy więc prawdziwego wymiaru tych tragicznych wydarzeń. Liczbę rannych szacuje się na co najmniej 1 200 osób, a naoczni świadkowie donoszą o gwałtach popełnianych na kobietach przez żołnierzy na ulicach Konakry.
<P>
Podczas ostrych represji rannych i tymczasowo aresztowanych zostało kilkunastu liderów opozycji. Liczba zatrzymanych uczestników protestu jest również nieznana; domy liderów opozycji zostały splądrowane, a sklepy ograbione przez umundurowanych mężczyzn. Następnego dnia podczas telewizyjnego wystąpienia kapitan Camara złożył kondolencje rodzinom zabitych i odwiedził niektórych rannych. Ogłosił dwudniową żałobę narodową i obiecał śledztwo w sprawie aktów przemocy. Odciął się od zabójstw mówiąc, że nie kontrolował grup militarnych odpowiedzialnych za te okrucieństwa.
<P>
Unia Europejska natychmiast ostro potępiła te brutalne i wstrząsające wydarzenia. Deklaracja prezydencji, oświadczenia Wysokiego Przedstawiciela Solany oraz komisarza UE De Guchta wydane zostały następnego dnia. Będziemy musieli nalegać na zwolnienie więźniów oraz szczegółowe śledztwo w sprawie tych wydarzeń.
<P>
Akty przemocy, które miały miejsce w Gwinei, spotkały się z potępieniem na całym świecie. Rada Bezpieczeństwa ONZ została powiadomiona o sytuacji w tym kraju w zeszłą środę. Unia Afrykańska potępiła te wydarzenia i postanowiła przygotować sprawozdanie na temat możliwych środków, jakie można by podjąć. Wspólnota Gospodarcza Państw Afryki Zachodniej (ECOWAS) wezwała do przeprowadzenia pełnego międzynarodowego śledztwa w tej sprawie. Jak państwo wiedzą, Parlament potępił niekonstytucyjne przejęcie władzy i w swojej rezolucji z 15 stycznia 2009 r. wezwał do poszanowania praw człowieka oraz do natychmiastowego przywrócenia porządku konstytucyjnego. UE zdecydowała się rozpocząć konsultacje na mocy art. 96 umowy z Kotonu, w wyniku czego unijna pomoc na rzecz rozwoju - oprócz pomocy humanitarnej i wsparcia procesu przemian demokratycznych - została zamrożona.
<P>
Nie byliśmy jedyni. Nasi międzynarodowi partnerzy podjęli takie same działania. Unia Afrykańska wraz ze Wspólnotą Gospodarczą Państw Afryki Zachodniej postanowiła zawiesić członkostwo Gwinei do momentu ustanowienia demokratycznie wybranego parlamentu lub rządu. Utworzono Międzynarodową Grupę Kontaktową ds. Gwinei, kierowaną wspólnie przez Unię Afrykańską i ECOWAS, przy uczestnictwie Unii Europejskiej. W marcu junta wojskowa doszła do porozumienia z opozycją w kwestii zorganizowania wyborów przed końcem 2009 roku, co dało umiarkowaną nadzieję na przeprowadzenie pokojowego procesu przemian demokratycznych. Kapitan Camara zapewnił, że żaden z przywódców przewrotu nie będzie kandydował na urząd polityczny. Krajowa rada ds. przekształceń miała przeprowadzić proces przemian i przygotować niezbędną zmianę konstytucji w celu wsparcia wyborów.
<P>
Co możemy zatem zrobić, żeby zapobiec dalszej przemocy, i jak możemy pomóc Gwinejczykom zrealizować ich uzasadnione pragnienie demokracji, państwa prawa, pokoju i rozwoju? Cóż, istnieją trzy obszary działania. Przede wszystkim powinniśmy utrzymać i wzmocnić nacisk polityczny na reżim w Konakry, zwłaszcza w ramach działań Grupy Międzynarodowej. Decyzja kapitana Camary, by nie kandydować, mogłaby przywrócić spokój. Nominacja prezydenta Burkina Faso, pana Blaise'a Compaoré, arbitra w sytuacjach kryzysowych z ramienia ECOWAS oraz Międzynarodowej Grupy Kontaktowej, to bardzo pozytywny znak, który Unia Europejska za pośrednictwem prezydencji powitała z radością. Mamy nadzieję, że to pośrednictwo przyczyni się do bezpiecznego, pokojowego i trwałego rozwiązania sytuacji w Gwinei.
<P>
Po drugie, można zbadać dokładniej możliwość zastosowania ukierunkowanych sankcji przeciwko określonym osobom odpowiedzialnym za przemoc. Będziemy musieli skoordynować działania w tej sprawie z Unią Afrykańską oraz z innymi partnerami międzynarodowymi i w ramach stosunków dwustronnych. Nadchodzące spotkanie trójki ministerialnej UE-Afryka w Addis Abbabie oraz spotkanie w sprawie Gwinei 12 października w Abuja będą pod tym względem znaczące.
<P>
Po trzecie, powinniśmy dalej nieść pomoc humanitarną ludności cywilnej i wspierać proces przemian demokratycznych. Proces ten będzie jednakże zależał od wiarygodności zapewnień tymczasowych władz Gwinei o chęci ponownego zaangażowania się w pokojowy i konstruktywny dialog, popartych wyraźnym zobowiązaniem do powstrzymania się od dalszej przemocy i poszanowania praw człowieka oraz politycznych wolności swoich obywateli. Nie będziemy szczędzić wysiłków, by pomóc Gwinejczykom w tym krytycznym momencie, jesteśmy także zdecydowani z determinacją wspierać powrót cywilnego, konstytucyjnego i demokratycznego rządu w drodze wolnych i przejrzystych wyborów. Zachęcamy wszystkie strony w Gwinei do powstrzymania się od przemocy i do dokonywania pokojowych i demokratycznych przemian.
<SPEAKER ID="174" NAME="Filip Kaczmarek">
w imieniu grupy PPE. - Panie przewodniczący, pani minister! Kryzys w Gwinei jest, moim zdaniem, przejawem szerszego problemu występującego niestety w wielu krajach afrykańskich. Problem ten to słabość demokratycznych instytucji i niedorozwój lub okresami nawet brak mechanizmów charakterystycznych dla dojrzałych społeczeństw obywatelskich. Dla Europy jest to ważne nie tylko z powodu przywiązania do naszych wartości - jest to ważne również z powodów czysto pragmatycznych.
<P>
Dość często dyskutujemy o skuteczności współpracy rozwojowej. Nie jest to dziwne, dlatego że jesteśmy największym dawcą tej pomocy i musimy być zainteresowani jej efektywnym wykorzystaniem. Musimy jednak pogodzić się z faktem, że nie osiągniemy postępu w zakresie efektywności, jeżeli kraje korzystające ze współpracy rozwojowej nie będą w stanie dać minimalnych gwarancji dobrego wykorzystania tej pomocy. A tak się składa, że gwarancje takie trudno jest budować bez demokracji i społeczeństwa obywatelskiego.
<P>
Pan Camara zarzucił wczoraj Francji, że zrywając z nim stosunki poniżyła Afrykanów. To nieprawda. Francja nie poniżyła Afrykanów. To sam pan Camara poniżył własnych rodaków i Afrykanów. Poniżył, bo pozwolił na zabijanie, pozwolił na gwałty. Reakcja Francji i rządu francuskiego była uzasadniona i słuszna. I nasze stanowisko powinno być równie zdecydowane i twarde.
<P>
To jest paradoks, ale sytuacja jest dość prosta. My nie możemy nie reagować na takie brutalne działania, jakie miały miejsce w Gwinei. Musimy żądać zaprzestania stosowania przemocy. Tak jak pani minister uważam, że bardzo dobrze jest, że jest misja prezydenta Burkina Faso i życzymy mu powodzenia. Miejmy nadzieję, że będzie skuteczna. Powinniśmy też poprzeć Unię Afrykańską, która zapowiedziała nałożenie sankcji, jeżeli władza nie zostanie oddana w ręce cywilne.
<P>
Wiemy o zaangażowaniu Szwecji w proces budowania demokracji. Wiemy, że akurat jest to rzeczywisty priorytet prezydencji w zakresie polityki rozwojowej. Wiemy też, że rząd szwedzki ma i doświadczenie, i sukcesy w tej dziedzinie. Chcę mieć zatem nadzieję i wierzę, że to zaangażowanie w przypadku tak trudnym i skrajnym jak Gwinea będzie skuteczne i przyniesie dobre owoce.
<SPEAKER ID="175" NAME="Patrice Tirolien" LANGUAGE="FR">
Panie przewodniczący! Niepokojący rozwój wydarzeń w związku z sytuacją polityczną oraz bezpieczeństwem w Gwinei wymaga ostrej reakcji Unii Europejskiej. Rzeczywiście, jak państwu wiadomo, 28 września 2009 r. wojsko na polecenie rządu gwinejskiego krwawo stłumiło pokojową demonstrację jednoczącą wszystkie partie opozycji, zabijając 157 osób i raniąc ponad tysiąc kolejnych, z których część szczególnie ucierpiała w wyniku haniebnych aktów gwałtu i okaleczenia. Republika Gwinei jest państwem, które doświadczyło tylko dwóch reżimów dyktatorskich od uzyskania w 1958 roku niepodległości. Ta piekielna spirala musi się zakończyć.
<P>
Unia Europejska, jej państwa członkowskie oraz instytucje potępiły już zamach stanu Moussy Dadisa Camary z 28 grudnia 2008 r. Zgodnie z procedurą, Rada zastosowała następnie umowę z Kotonu, aby ustanowić wraz z gwinejskimi władzami mapę drogową, która miała zostać wykorzystana jako ramy przemian demokratycznych. Lista tych środków zawierała przede wszystkim zorganizowanie w ciągu roku wolnych i przejrzystych wyborów oraz zobowiązanie, że członkowie CNDD, a w szczególności Moussa Dadis Camara nie będą w nich kandydowali.
<P>
Decyzja kapitana Camary dotycząca przełożenia organizacji wyborów na wiosnę 2010 roku oraz jego uchylanie się od odpowiedzi w kwestii ubiegania się o prezydenturę Gwinei zapowiadały to, co miało nadejść, a obecnie nastąpiła eskalacja zdarzeń. Dlatego też demonstracja, która została krwawo stłumiona 28 grudnia, miała jeden cel: nakłonienie junty do poszanowania podjętych przez nią zobowiązań. Reakcja urzędującego rządu w Konakry pokazuje dość jasno jego prawdziwe zamiary: wyeliminowanie wszelkich form demokratycznej opozycji w celu utrzymania władzy.
<P>
W odpowiedzi społeczność międzynarodowa jednogłośnie potępiła te brutalne działania oraz reżim gwinejski. Wstrząśnięta tymi masakrami Komisja Rybołówstwa całkiem słusznie odmówiła ostatnio zagłosowania za umową w sprawie rybołówstwa pomiędzy Unią Europejską a Gwineą.
<P>
Dziś, w świetle najnowszych wydarzeń Parlament Europejski chciałby poznać decyzje, jakie zamierza podjąć Rada w reakcji na tę sytuację. Przede wszystkim, czy Rada zamierza naciskać na utworzenie międzynarodowej komisji do zbadania wydarzeń z 28 grudnia? Jakie działania zamierza podjąć Rada, żeby zagwarantować, że CNDD będzie respektować swoje zobowiązania, to jest jak najszybciej zorganizuje wolne i przejrzyste wybory, bez udziału Moussy Dadisa Camary lub innego członka CNDD? A jeśli chodzi o art. 96 umowy z Kotonu, to jakie środki zamierza podjąć Rada w stosunku do junty w Gwinei? I wreszcie, jakie konkretne zobowiązania podjęła Rada w celu udzielenia poparcia różnym inicjatywom prowadzonym przez ECOWAS, Unię Afrykańską oraz Międzynarodową Grupę Kontaktową ds. Gwinei?
<SPEAKER ID="176" NAME="Niccolò Rinaldi" LANGUAGE="IT">
Panie przewodniczący, pani minister, panie i panowie! Przede wszystkim chciałbym przekazać wyrazy współczucia ofiarom z Konakry w imieniu Grupy Porozumienia Liberałów i Demokratów na rzecz Europy oraz trzydziestu parlamentów afrykańskich w ramach Stowarzyszenia Liberalnych Demokratów AKP-UE, z którymi spotkaliśmy się w zeszłym tygodniu w celu omówienia między innymi sytuacji w Gwinei, wraz z przewodniczącym gwinejskiej partii liberalnej, która niestety została bezpośrednio dotknięta przemocą.
<P>
Co się tyczy tego, co powinniśmy uczynić, to odnosząc się do pewnych obszarów już wspomnianych przez szwedzką prezydencję, nasze żądania są następujące: przede wszystkim, wraz z naszymi partnerami z Unii Afrykańskiej żądamy uwolnienia więźniów i przywódców politycznych, którzy są nadal przetrzymywani. Po drugie, musimy domagać się zorganizowania wolnych i demokratycznych wyborów bez udziału członków Rady Narodowej na rzecz Demokracji i Rozwoju. Po trzecie, wzywam do przyjęcia ukierunkowanych sankcji, bez zbytnich uników, ponieważ w obliczu popełnionych okrucieństw musimy wysłać bardzo wyraźny sygnał. Po czwarte, my również chcielibyśmy poruszyć kwestię umowy w sprawie rybołówstwa: grupa ALDE głosowała przeciwko niej w Komisji Rybołówstwa, pomagając tym samym w miarę możliwości zapewnić większość potrzebną do zablokowania umowy. Uważamy, że jest to kolejna bardzo ważna decyzja, jaką musi podjąć Rada.
<P>
Po piąte, musimy stworzyć ukierunkowane programy w celu pomocy ofiarom, zwłaszcza kobietom, które zostały zgwałcone i które, naturalnie, potrzebują specjalistycznej opieki. Na koniec pozostaje jeszcze kwestia sprawiedliwości. Uważamy za istotne, by nie tylko powołać międzynarodową komisję śledczą, ale także zapewnić pełne zaangażowanie Międzynarodowego Trybunału Karnego. Jesteśmy zdania, że z sytuacji, w której znalazły się ofiary z Konakry, można wyciągnąć naukę: jest to kolejne potwierdzenie, iż sprawiedliwości musi stać się zadość, a osobom, które popełniają tego rodzaju zbrodnie w Afryce czy gdziekolwiek indziej, nie mogą one ujść płazem.
<SPEAKER ID="177" NAME="Eva Joly" LANGUAGE="FR">
Panowie przewodniczący, panie ministrze, panie i panowie! Nie możemy milczeć wobec tragicznych wydarzeń, jakie miały miejsce w zeszłym tygodniu w Gwinei. Użycie przemocy w stosunku do oponentów, a szczególnie kobiet, jest ogromnie zatrważające i niedopuszczalne.
<P>
Chciałabym przekazać wyrazy wsparcia ofiarom, jak również ich rodzinom, z których część wciąż czeka na przekazanie szczątków swoich najbliższych, zostały one bowiem zabrane przez juntę w celu zatarcia śladów prawdziwej masakry.
<P>
Oprócz bieżących środków wdrażanych przez Radę i Komisję, w dzisiejszej sytuacji parlamentarnej możemy zareagować na wspomniane wyżej akty przemocy oraz wysłać mocny sygnał rządowi gwinejskiemu odrzucając sprawozdanie na temat umowy o partnerstwie w sprawie połowów z Gwineą, nad którą będziemy głosować podczas następnej sesji plenarnej.
<P>
Komisja Rozwoju już we wrześniu jednogłośnie odrzuciła wyżej wspomnianą umowę między Unią Europejską a Gwineą, wyrażając swoje wątpliwości co do wykorzystania funduszy wyasygnowanych przez Unię Europejską. Pomijając już to, że nie wydaje się właściwe, aby alokować fundusze na podstawie połowów ryb jakie prowadzą europejskie łodzie, nie uwzględniając ani zasobów połowowych, ani wpływu tej sytuacji na lokalną ludność - ostatnie wydarzenia sprawiają, iż obawiamy się, że fundusze te zostaną wykorzystane w celach militarnych, przeciwko ludności Gwinei.
<P>
Panie i panowie! Kiedy nie zagoiły się jeszcze rany ofiar, Parlament Europejski nie może podpisać umów w sprawie rybołówstwa z Gwineą. Uczynienie takiego kroku byłoby wysłaniem niewłaściwego sygnału rządowi gwinejskiemu. Byłby to skandal, którego nie mogę popierać.
<SPEAKER ID="178" NAME="Marie-Christine Vergiat" LANGUAGE="FR">
Panie przewodniczący, panie i panowie! Jak wielu innych posłów do PE, zaskoczyła mnie uwaga, jaką poświęca się prawom człowieka podczas debat, które obywają się w tej Izbie, w szczególności tych prowadzonych przez naszego przewodniczącego pana Buzka. Całkowicie to popieram, ponieważ to, że tu jestem, że otwierałam listę wyborczą podczas wyborów do PE we Francji, jest bezpośrednio związane z faktem, że jestem działaczką społeczną, a w szczególności - bojowniczką o prawa człowieka.
<P>
W związku z tym nie mogę pozostać obojętna wobec wydarzeń w Gwinei, które dotyczyły bojowników o prawa człowieka, a ujmując sprawę bardziej ogólnie - przedstawicieli społeczeństwa obywatelskiego, którzy 28 września zostali aresztowani, kobiety były gwałcone, wszyscy zmasakrowani: ponad 150 osób zostało zabitych, a ponad 1 250 rannych - jak już to pani powiedziała, pani minister - w przeciągu jednego dnia. Represje trwały nadal w ciągu następnych dni, i dalej trwają, pomimo że osoby te - co również zostało powiedziane - przyszły, aby spokojnie przypomnieć panu Camarze o jego własnych zobowiązaniach. Jak potwierdzają zeznania świadków, nie ma wątpliwości, że akty przemocy, których się dopuszczono. przeprowadzone były przez siły blisko związane z rządem.
<P>
Sytuacja jest niejasna, lecz po połączeniu sił w ramach Gwinejskiej Krajowej Rady Organizacji Społeczeństwa Obywatelskiego organizacje te apelują do społeczności międzynarodowej o pomoc. W ciągu ostatnich paru miesięcy, Krajowa Rada dała przykład krajom Afryki organizując ważny dla Gwinejczyków proces na podstawie zobowiązań podjętych przez pana Camarę.
<P>
Wiadomości, jakie dochodzą do nas z Gwinei, są alarmujące. Nie możemy zadowolić się jedynie wygłaszaniem mów, tu w Parlamencie Europejskim. Ta debata odbywa się na nasz wniosek, na wniosek Grupy Zjednoczonej Lewicy Europejskiej - Nordyckiej Zielonej Lewicy, musimy jednak pójść dalej. Wzywamy do otwartego potępienia stłumienia demonstracji.
<P>
Pani minister! Wspominała pani o ukierunkowanych sankcjach. Czy mogłaby pani powiedzieć coś więcej? W kwestii wezwania do natychmiastowego zaprzestania prześladowań, do zwolnienia wszystkich aresztowanych i utworzenia międzynarodowej komisji śledczej dotyczącej tych właśnie wydarzeń, uważam, pani minister, że zmierzamy we właściwym kierunku. Niemniej jednak, czy mogłaby pani udzielić nam więcej informacji również i w tych sprawach?
<P>
Mówiła pani także, że wstrzymana została wszelka pomoc oprócz pomocy humanitarnej i żywnościowej; jak jednak możemy praktycznie wesprzeć proces przemian demokratycznych?
<P>
Panie przewodniczący! Chcielibyśmy zagłosować nad rezolucją na następnej sesji w Strasburgu, żeby Parlament Europejski nie ograniczał się jedynie do wystąpień, ale działał poprzez podjęcie decyzji, jak to uczynił w styczniu. Powiem to jeszcze raz: to sprawa niecierpiąca zwłoki. Miejscowe organizacje ostrzegają nas o ryzyku wybuchu konfliktu etnicznego. Nie możemy czekać na nową Rwandę, zanim zaczniemy działać; trzeba bronić praw człowieka w Afryce, tak jak w każdym innym miejscu na świecie.
<SPEAKER ID="179" NAME="Licia Ronzulli" AFFILIATION="PPE">
(IT) Panie przewodniczący, panie i panowie! Pani minister Malmström doskonale opisała sytuację w Gwinei. Przez kilka tygodni Gwinea była areną gwałtownych starć, podczas których wolni obywatele demonstrujący na ulicach w imię swoich politycznych przekonań zostali poddani bezprecedensowej przemocy. Rząd gwinejski prześladuje i zabija wszystkich, których poglądy polityczne różnią się od poglądów jego przywódców, co pozbawia obywateli jakiejkolwiek wolności, która, jak dobrze wiemy, stanowi nienaruszalne prawo każdego człowieka.
<P>
Ma miejsce kolejna masakra, która może przerodzić się w ludobójstwo, jeśli bezzwłocznie nie przyjmiemy konkretnych środków. Wspólne Zgromadzenie Parlamentarne AKP-UE, którego jestem wiceprezesem, postanowiło przyjąć uchwałę potępiającą użycie siły przez władze gwinejskie oraz zawierającą żądanie, by lokalny rząd stosował zasady rządów prawa i przestrzegał praw podstawowych.
<P>
W następstwie śmierci 157 osób w starciach ulicznych oraz prób zatuszowania wszystkiego przez Moussę Dadisa Camarę członkowie opozycji zwrócili się do społeczności międzynarodowej w nadziei otrzymania pomocy oraz większej ochrony. Jednakże 5 października kapitan Camara sprzeciwił się obecności zagranicznych sił pokojowych w swoim kraju, odrzucając możliwość jakiegokolwiek rodzaju zagranicznej ingerencji w sprawy wewnętrzne.
<P>
Dlatego też jestem zdania, że oprócz wyrażenia naszego potępienia, musimy zareagować poprzez natychmiastowe konkretne działania, o jakich mówił przed momentem kolega poseł Rinaldi. W związku z zaistniałymi aktami przemocy oraz z odmową prawa do życia - kiedy to cierpią na tym po raz kolejny kobiety i dzieci - nie możemy zaniechać działań i musimy żądać przywrócenia rządów prawa. Dlatego też wzywając was do tego, koleżanki i koledzy posłowie oraz przedstawiciele instytucji, wyrażam nadzieję, że możemy osiągnąć jednogłośne porozumienie - z akcentem na "jednogłośne” - w sprawie przyjęcia natychmiastowych środków umożliwiających ludności Gwinei odbudowanie podstawowych i niezbywalnych praw, takich jak demokracja i wolność w ich kraju. Oczywiście, ja również osobiście chciałabym przekazać moje wyrazy wsparcia dla wszystkich rodzin dotkniętych skutkami tych tragicznych wydarzeń.
<SPEAKER ID="180" NAME="Isabella Lövin" AFFILIATION="Verts/ALE">
(SV) Panie przewodniczący, pani Malmström, panie i panowie! Jestem członkinią Komisji Rybołówstwa, a w grudniu sama odwiedziłam Gwineę, dlatego śledziłam tę sprawę bardzo uważnie.
<P>
Przede wszystkim, uważam, że jest to niezwykłe, że Unia Europejska utrzymuje w mocy swoją umowę z Gwineą w sprawie rybołówstwa, jako że umowę tę podpisano dwa tygodnie przed przewrotem, pod rządami poprzedniego reżimu. W rzeczywistości podtrzymaliśmy umowę podpisaną z prawowitym reżimem, a teraz mamy do czynienia z wojskową dyktaturą. Utrzymywaliśmy ten stan rzeczy przez cały rok.
<P>
Wczoraj amerykańska sekretarz stanu, pani Hillary Clinton, otwarcie wezwała Moussę Dadisa Camarę oraz jego reżim do ustąpienia. Pozostaje mi jedynie zgodzić się z tym minimalnym żądaniem, ale chciałabym również zauważyć, że przyniosłoby to hańbę Parlamentowi Europejskiemu, gdybyśmy w ciągu dwóch tygodni mieli głosować za umową z Gwineą w sprawie rybołówstwa, w wyniku której obecny reżim na koniec listopada zyskałby ponad milion euro. Umowa w sprawie rybołówstwa odnosi się do połowów tuńczyka obejmujących obejmuje 25 europejskich łodzi. Sądzę, że łodzie te będą musiały rozejrzeć się za innymi wodami do połowów, ponieważ UE nie może prowadzić interesów z dyktaturami, które otwarcie mordują swoich obywateli na ulicach.
<P>
Argument Komisji Europejskiej, skierowany do Komisji Rozwoju oraz Komisji Rybołówstwa, mówiący o tym, że na pieniądzach pochodzących z umów w dziedzinie rybołówstwa skorzystają obywatele, jest całkowicie błędny. Odzwierciedla on ocenę poprzedniej umowy przez Komisję. Nie mamy bowiem pojęcia, do kogo trafią pieniądze pochodzące z umów w sprawie rybołówstwa. Odnoszą się one przecież do poprzedniego reżimu. Nie sądzę, aby było to prawdopodobne, że obecny reżim lepiej wykorzysta te środki.
<P>
Dlatego też zastanawiam się, co Rada zamierza zrobić w kwestii umowy w sprawie rybołówstwa. Czy UE zamierza dołączyć do USA i zażądać ustąpienia reżimu?
<SPEAKER ID="181" NAME="Cristian Dan Preda" AFFILIATION="PPE">
(RO) Ja również chciałbym powiedzieć, iż postrzegam akty przemocy jakie miały miejsce w Gwinei jako bezsprzecznie przerażające. Rozumiem, że dwie godziny temu francuski minister spraw zagranicznych stwierdził, iż przypuszcza się, że Dadis Camara miał swój udział w podjęciu decyzji o przeprowadzeniu masakry, co świadczy o wyjątkowej powadze sytuacji.
<P>
Źródłem napięć, abstrahując już od przerażających aktów przemocy, jest bez wątpienia to, że Dadis Camara chciałby na stałe zostać gwinejskim przywódcą i że nie jest chętny dotrzymać obietnicy w sprawie nieangażowania się w jakiekolwiek polityczne życie swojego kraju. Ja również jestem zdania, że presja międzynarodowa wywierana w związku z tą sytuacją musi być bardzo wyraźna. Z drugiej zaś strony z zadowoleniem przyjmuję fakt, że prezydent Burkina Faso, pan Blaise Compaoré, posiadający ogromne doświadczenie w prowadzeniu negocjacji i mediacji w konfliktach afrykańskich, powołany został na mediatora w tej sprawie. Uważam, że powinien on otrzymać nasze poparcie dyplomatyczne.
<SPEAKER ID="182" NAME="Chris Davies" AFFILIATION="ALDE">
Panie przewodniczący! Zmuszony jestem sprostować wypowiedź pani Joly, w której stwierdziła ona, że Komisja Rybołówstwa zagłosowała jednogłośnie za odrzuceniem zaproponowanej umowy o partnerstwie z Gwineą. W rzeczywistości przeważył jeden głos. Co dziwne, grupa PPE zagłosowała jednogłośnie za utrzymaniem tej umowy. Umowa wkłada setki tysięcy euro w ręce reżimu po to, żebyśmy mogli poławiać tuńczyka na wybrzeżu. Jak ma to miejsce w przypadku wielu tego typu umów, jest to kiepski interes nawet w najlepszych czasach, a w obecnych warunkach jest to całkowicie nie do przyjęcia.
<P>
Pani minister wspomniała o możliwych sankcjach, jakie można by nałożyć na Gwineę. Czy doda ona teraz ten punkt do swojej listy i zobowiąże się przed nami, że będzie walczyć o zawieszenie umowy o partnerstwie?
<SPEAKER ID="183" NAME="Krisztina Morvai" AFFILIATION="HU">
Panie przewodniczący! Jako prawniczka zajmująca się prawami człowieka, z doświadczeniem liczącym blisko ćwierć wieku, zdobytym na świecie i na ojczystych Węgrzech, korzystam z każdej okazji, żeby podkreślić konieczność stawania przez Unię Europejską w obronie praw człowieka, najlepiej na całym świecie. Jednakże bardzo istotne jest, by robić to w wiarygodny sposób, a żeby to uczynić, musimy również bronić praw człowieka u siebie, w ramach systemu Unii Europejskiej.
<P>
Jak już wspominałam państwu kilka razy w ciągu ostatnich trzech miesięcy, pani Kinga Göncz, członkini Komisji Wolności Obywatelskich, Sprawiedliwości i Spraw Wewnętrznych tego Parlamentu, była w przeszłości członkinią rządu, który nazywamy na Węgrzech "strzelającym rządem”, ponieważ 23 października 2006 r. nakazał on strzelać do ludzi na ulicach Budapesztu. Od tamtej pory mamy na Węgrzech kryzys w dziedzinie praw człowieka, a Unia Europejska nie robi nic, aby temu zaradzić. Mamy więc wiceprzewodniczącą Komisji Wolności Obywatelskich, która była członkinią rządu w tamtym okresie. Dopóki nie zajmiemy się poważnie tą sprawą, nikt nie uwierzy w wiarygodność naszych poczynań w dziedzinie praw człowieka.
<SPEAKER ID="184" NAME="Cecilia Malmström">
urzędująca przewodnicząca Rady. - Panie przewodniczący! Chciałabym raz jeszcze podziękować Parlamentowi Europejskiemu za umieszczenie tego punktu w porządku obrad. Jest to niezwykle ważny temat i mam nadzieję, że zrozumieli państwo z mojego wprowadzenia, iż podzielamy wasze niepokoje w związku z haniebnym łamaniem praw człowieka, do jakiego doszło w Konakry. Niepokoimy się o osoby wciąż przetrzymywane i zwróciliśmy się o przeprowadzenie pełnego śledztwa na temat tego, co zaszło, jak również o zwolnienie więźniów.
<P>
Myślę, że możemy powiedzieć, że Unia Europejska wysłała jasny sygnał. Wydarzenia, o których mowa potępił pan Solanz, pan De Gucht, prezydencja, a teraz, o ile wiem, również deklaracja grupy AKP w Parlamencie Europejskim. To bardzo dobrze, że Unia Europejska działa jednomyślnie, konkretnie i zwięźle, potępiając te straszliwe wydarzenia. Działamy również w bardzo bliskiej współpracy z innymi uczestnikami tego procesu, działamy w sposób spójny. Tylko w taki sposób możemy naprawdę wywrzeć nacisk.
<P>
Mamy Międzynarodową Grupę Kontaktową. Wyznaczono mediatora, prezydenta Burkina Faso, co stanowi bardzo dobre posunięcie; on również jest członkiem Grupy Kontaktowej. Razem z Grupą Kontaktową, której UE i USA są członkami, wezwaliśmy - odpowiadając na pani pytanie, pani poseł Lövin - kapitana Camarę do złożenia rezygnacji. Zażądała tego cała społeczność międzynarodowa.
<P>
Jesteśmy również otwarci w kwestii odpowiedzi na inne pytania, jak i w kwestii omówienia sankcji. Sądzimy, że odniesie to większy skutek, jeśli uczynimy to wspólnie ze społecznością międzynarodową. Istnieją różne możliwości dotarcia do poszczególnych osób w tej sprawie, i tak dalej; musimy też w najbliższych dniach dalej omawiać z podmiotami międzynarodowymi - z Unią Afrykańską, z Grupą Kontaktową, z USA itd. - sposób możliwego skoordynowania tych sankcji, żeby osiągnąć maksymalny efekt.
<P>
Rozpoczęliśmy również, jak już mówiłam, konsultacje w trybie art. 96 umowy z Kotonu i wstrzymaliśmy całą pomoc UE na rzecz rozwoju, oprócz pomocy humanitarnej i wspierania procesu przemian demokratycznych.
<P>
Co do rybołówstwa - czy może ono stanowić część tego czy nie - bardzo wyraźnie słyszę, co państwo mówią. Mogę jedynie zachęcić państwa do kontynuowania dyskusji z Komisją. To Komisja jest odpowiedzialna z politykę UE w dziedzinie rybołówstwa. My również omawiamy to z Komisją i przykro mi, że nie ma ich tu teraz z nami. Ale możecie państwo być pewni, że będziemy nadal współpracować ze społecznością międzynarodową w celu wywierania dalszej presji i dążenia do przeprowadzenia pełnego śledztwa i, miejmy nadzieję, pewnego dnia - wolnych i uczciwych wyborów w Gwinei. Dziękuję panu oraz posłom za tę debatę.
<SPEAKER ID="185" NAME="Przewodniczący">
Bardzo pani dziękuję, pani minister Malmström. Wykazała się pani ogromną cierpliwością, spędzając tutaj całe popołudnie i część wieczoru. Można zauważyć, że nie tak dawno temu była pani członkinią tej Izby i bardzo lubi pani to otoczenie!
<P>
Zamykam debatę.
