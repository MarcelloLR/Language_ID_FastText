<CHAPTER ID="020">
Preliminarz dochodów i wydatków Parlamentu Europejskiego na rok budżetowy 2010 r. (debata) 
<SPEAKER ID="155" NAME="Przewodnicząca">
Następnym punktem posiedzenia jest sprawozdanie przygotowane przez pana posła Maňkę, w imieniu Komisji Budżetowej, w sprawie preliminarza dochodów i wydatków Parlament na rok budżetowy 2010.
<SPEAKER ID="156" NAME="Vladimír Maňka">
sprawozdawca. - (SK) Podczas moich spotkań z sekretarzem generalnym Parlamentu Europejskiego Klausem Wellem dostrzegłem od razu wysiłki, które podejmował on na rzecz rozwiązania problemów. Pochwalam jego dążenia do optymalizacji pracy administracji Parlamentu Europejskiego, który jest instytucją zatrudniającą 6 tysięcy osób. Dostrzegłem podobne zaangażowanie i pozytywne podejście w negocjacjach z przedstawicielami różnych dyrekcji generalnych Parlamentu Europejskiego.
<P>
W niektórych obszarach wskazano już oszczędności i zaproponowano ulepszenia. Jednym z przykładów byłby plan działania Dyrekcji Generalnej Prezydencji dotyczący służb bezpieczeństwa, który może dać oszczędności w Brukseli, Sztrasburgu i Luksemburgu sięgające 2,6 milionów euro rocznie, bez negatywnego wpływu na bezpieczeństwo i ochronę.
<P>
Większość pozycji wydatków i głównych inwestycji w Parlamencie Europejskim ma charakter wieloletni. Jestem głęboko przekonany, że jeżeli ulepszymy planowanie budżetowe w perspektywie średnioterminowej i zwiększymy jego przejrzystość, będziemy efektywni. Panie i panowie! Sprawozdanie, które dziś przedstawiam, a które zostało zatwierdzone przez Komisję Budżetową, wskazuje wyraźnie, że chcielibyśmy zostawić więcej pola manewru dla nowego Parlamentu. Jeżeli Komisja Budżetowa znalazła oszczędności lub zmniejszyła niektóre pozycje, nie zaczęliśmy nad nimi pracować na tym etapie po to tylko, aby pokazać, że jesteśmy twardzi czy aby rozpocząć rundę walki z administracją i prezydencją z jednej strony, a Komisją Budżetową z drugiej. Naszym wspólnym celem jest dokonanie profesjonalnego i kompleksowego podsumowania tej kwestii i podjęcie na tej podstawie właściwej decyzji. W dziedzinie planowania obsady kadrowej Komisja Budżetowa ma na uwadze wnioski i zmiany w strukturze usług i planie obsady przedłożonym przez prezydencję. Kiedy uzyskamy podsumowanie wszystkich wymagań wynikających z opracowań, Komisja będzie gotowa rozpatrzyć uważnie cały pakiet wymogów.
<P>
W ubiegłym tygodniu spotkałem się z sekretarzem stanu w szwedzkim ministerstwie finansów, Hansem Lindbladem, który będzie reprezentował szwedzką prezydencję UE w dziedzinie finansów, wraz z innymi urzędnikami stałego przedstawicielstwa szwedzkiego w Brukseli i szwedzkiego ministerstwa finansów. Obiecano mi ścisłą współpracę w zakresie racjonalizacji budżetów instytucji europejskich. Przedstawiciele prezydencji szwedzkiej położyli szczególny nacisk na politykę dotyczącą budynków, która także jest jednym z naszych priorytetów. Wydatki na kupowanie i wynajem budynków to jedna z głównych pozycji kosztów administracyjnych instytucji UE. Niewiele ponad trzy lata temu zajmowaliśmy łączną powierzchnię ponad 2 milionów metrów kwadratowych. Postanowiliśmy zatem, że potrzebna nam jest wspólna polityka w zakresie budynków, lepsza współpraca międzyinstytucjonalna, lepsza koordynacja planowania, przegląd w kierunku konsolidacji powierzchni biurowych na niektórych obszarach i lepsze wykorzystanie publicznych przetargów. Chciałbym zatem pochwalić obietnicę sekretarza generalnego, że w nowym okresie wyborczym szybko przedłoży projekt nowego planu średnioterminowej strategii budowlanej, aby był on do dyspozycji posłów przed pierwszym czytaniem jesienią, tak by mogli oni zatwierdzić decyzje budżetowe.
<P>
Możemy uzyskać oszczędności rzędu milionów euro ulepszając współpracę między instytucjami europejskimi. Uważam, że współpraca z międzyinstytucjonalną grupą roboczą w sprawie wielojęzyczności umożliwi nam lepsze wykorzystanie wolnej przestrzeni w tym obszarze. W przyszłym roku powinniśmy mieć do dyspozycji opracowanie poświęcone narzędziu translatorskiemu Euramis, którego pełne i automatyczne stosowanie prawdopodobnie spowoduje rewolucję w dziedzinie tłumaczeń oraz współpracy w tym zakresie. Jestem głęboko przekonany, że narzędzie to pozwoli osiągnąć większą efektywność i da oszczędności finansowe w tej dziedzinie w ciągu kolejnych dwóch lat, zmniejszając zależność od służb zewnętrznych.
<SPEAKER ID="157" NAME="Margaritis Schinas">
w imieniu grupy PPE-DE. - (EL) Pani przewodnicząca! Dziś decydujemy o budżecie Parlamentu na 2010 rok w szczególnie istotnym momencie w czasie, który określany jest przede wszystkim przez coś, co - jak wszyscy mamy nadzieję - będzie oznaczało wejście w życie traktatu lizbońskiego; po drugie, przez poważny kryzys ekonomiczny, który dotknął gospodarkę europejską, i po trzecie, przez nowe przepisy dotyczące parlamentarzystów i asystentów parlamentarnych. Wszystkie te elementy stanowią integralne elementy budżetu Parlamentu Europejskiego na rok 2010 i jestem przekonany, że jako parlamentarzyści musimy znaleźć się precyzyjnie w granicach tych parametrów, nie z eksperymentami, rozrzutnością i nadmiernymi wydatkami, ale rozsądnie i trzymając się kryteriów, których oczekuje od nas samo społeczeństwo.
<P>
Dlatego uważam, że zaczynamy wszystko od nowa, ponieważ w środku kryzysu, Parlament Europejski daje dobry przykład utrzymując swoje wydatki na 2010 rok na realistycznym, a nawet, rzekłbym, na bardzo niskim poziomie. Utrzymujemy nasz budżet poniżej limitu 20% w odniesieniu do kwot przewidzianych na koszty administracyjne. Zmniejszyliśmy nasz budżet na 2010 rok o 6,5 miliona euro w porównaniu z wstępnym preliminarzem Biura, a jeżeli spojrzymy na kwoty ogółem w porównaniu z budżetem roku ubiegłego, widzimy, że pomimo wszystkich nowych wymagań stawianych przez nowe przepisy obowiązujące parlamentarzystów i asystentów parlamentarnych, uzyskaliśmy coś, co uważamy za wyjątkowo rozsądne zwiększenie, znacznie poniżej 4%.
<P>
Parlamentarna grupa Europejskiej Partii Ludowej (Chrześcijańskich Demokratów) i Europejskich Demokratów, w imieniu których mam zaszczyt występować jako sprawozdawca w tej kwestii, wyznaczyła na początku procedury poważny cel dla budżetu na rok 2010. Chcemy, aby środki Parlamentu koncentrowały się na sektorach, w których jest on naprawdę kompetentny i władny, czyli sektorach związanych z ustawodawstwem. Chcemy położyć kres sytuacji, w której armie ludzi zajmują się sprawami, w których Parlament nie ma głosu, a nieliczni ludzie i niewielkie środki są tam, gdzie Parlament może naprawdę coś zmienić poprzez ustawodawstwo. Uważamy zatem, i będziemy o tym debatować ponownie przy pierwszym czytaniu, że wstępne wydatki stanowią odzwierciedlenie tego naszego priorytetu i zgadzamy się ze podkreśleniem przez sprawozdawcę kwestii wielojęzyczności i budynków, czyli spraw, które były zawsze dla nas istotnym priorytetem, ale w kategoriach nacisku na ustawodawstwo.
<P>
Chciałbym zakończyć tak jak rozpocząłem swoje wystąpienie, mówiąc, że nie jest to czas na rozrzutność i niepotrzebne wydatki. To czas na zaciskanie pasa, powagę i skupienie się na tym, co niezbędne. Jeśli chodzi o trzy duże wieloletnie programy: Web TV, Muzeum Historii Europejskiej i Wszechnicę PE w szczególności, chcemy wyrazić gwarancje ich postępu, aby w dalszym ciągu mogły być wspierane z budżetu na 2010 rok, ale zawsze zgodnie z filozofią właściwej, poważnej i gorliwej kontroli.
<SPEAKER ID="158" NAME="Zbigniew Krzysztof Kuźmiuk">
w imieniu grupy UEN. - (PL) Pani przewodnicząca! Zabierając głos w imieniu grupy UEN w debacie dotyczącej preliminarza wpływów i wydatków Parlamentu Europejskiego na 2010 r. chcę zwrócić uwagę na trzy kwestie. Po pierwsze, należy poprzeć propozycję sprawozdawcy, aby obecnie przyjąć projekt preliminarza dochodów i wydatków Parlamentu Europejskiego na 2010 r. w kształcie przyjętym przez Prezydium Parlamentu w kwietniu tego roku. A ostateczne decyzje budżetowe zostawić następnemu Parlamentowi, zobowiązując go do powtórnej analizy poszczególnych pozycji budżetowych we wrześniu 2009 r.
<P>
Po drugie, pozytywnie należy również ocenić to, że w obecnie przyjmowanym preliminarzu przewidziano wzrost wydatków tylko o 2,72%, co oznacza niewykorzystanie na tym etapie wcześniej proponowanego czteroprocentowego wzrostu wydatków i tym samym daje nowemu Parlamentowi duże pole manewru w tym zakresie na jesieni tego roku.
<P>
Po trzecie wreszcie, chciałbym również mocno poprzeć propozycję sprawozdawcy w zakresie wielojęzyczności, w szczególności zapewnienia wszystkim posłom równego dostępu do usług tłumaczeniowych. Na poparcie zasługują również pozycje dotyczące technologii informacyjnej i komunikacyjnej dla Parlamentu, w szczególności zamierzenia umożliwiające jak najlepsze wykorzystanie zasobów w tym zakresie.
<SPEAKER ID="159" NAME="Vladimír Maňka">
sprawozdawca. - (SK) Na zakończenie dzisiejszej debaty pragnę podziękować obu moim kolegom za ich opinie. Pragnę także podziękować przedstawicielom wszystkich instytucji, w tym Parlamentu Europejskiego, z którymi na przestrzeni ostatnich trzech miesięcy prowadziliśmy liczne dyskusje dotyczące przygotowania ich budżetów. Pragnę podziękować przewodniczącemu Komisji Budżetowej panu Böge, kontrsprawozdawcom i koordynatorom grup politycznych, moim współpracownikom i doradcom oraz pracownikom Komisji Budżetowej, którzy uczestniczyli w większości dyskusji. To dzięki wam wszystkim udało się nam w większości przypadków wypracować wspólne podejście oraz wspólne rozwiązanie.
<P>
W związku z wyborami do Parlamentu Europejskiego na początku czerwca mieliśmy bardzo mało czasu na przygotowanie i omówienie projektów budżetów, a jeszcze mniej czasu na poszukiwanie kompromisów. Mimo to udało się nam je wypracować i mogę teraz stwierdzić, że wyniki naszej współpracy będą miały pozytywny skutek dla pracy Parlamentu Europejskiego. Jednocześnie z przygotowaniami do budżetu na rok 2010, jesteśmy świadkami największych zmian w strukturach Parlamentu Europejskiego w ciągu ostatnich 10 do 12 lat. Jest to wielkie wyzwanie dla zarządzających Parlamentem Europejskim i dla nas wszystkich. Jestem przekonany, że na koniec roku będziemy mogli powiedzieć, że razem wytyczyliśmy drogę ku lepszej efektywności pracy Parlamentu Europejskiego, jak również innych instytucji europejskich.
<SPEAKER ID="160" NAME="Przewodnicząca">
Zamykam debatę.
