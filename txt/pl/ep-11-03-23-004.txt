<CHAPTER ID="004">
Oświadczenia Przewodniczącego
<SPEAKER ID="009" NAME="Przewodniczący -">
Informacja numer dwa - niepokojące wieści napływają z państw naszego dalszego sąsiedztwa: Bahrajnu, Syrii i Jemenu. We wszystkich tych krajach siłowo tłumione są demonstracje ludzi domagających się demokratycznych przemian.
<P>
Rządy, których lufy karabinów zwracają się przeciwko swoim własnym obywatelom, tracą legitymację demokratyczną. Przemoc musi być powstrzymana, a odpowiedzialni za nią osądzeni.
<P>
Kolejna informacja: pragnę Państwa poinformować, że otrzymaliśmy dzisiaj zawiadomienie o zrzeczeniu się mandatu przez jednego z naszych kolegów - pana Thalera. Drugi kolega, pan Strasser, zasygnalizował zamiar złożenia mandatu w najbliższych dniach. Trzeci poseł - pan Severin - opuszcza Grupę Socjalistów i Demokratów i będzie obecnie wśród niezrzeszonych.
<P>
Te rezygnacje są konsekwencją poważnych zarzutów, które pojawiły się w prasie, o nieprawidłowym zachowaniu niektórych członków tej izby. Dziś rano zwołałem nadzwyczajne posiedzenie Prezydium Parlamentu, aby omówić tę sytuację. Spotkamy się jeszcze dziś wieczorem, aby kontynuować to spotkanie.
<P>
Mówiąc w imieniu Prezydium Parlamentu, i także - jak sądzę - w imieniu większości kolegów na sali, jesteśmy zdeterminowani, aby prowadzić politykę zerowej tolerancji wobec zachowań, które doprowadziły do rezygnacji naszych kolegów.
<P>
(Oklaski)
<P>
Jako przewodniczący wybrany przez was, Koleżanki i Koledzy, jestem zdecydowany, aby stać na straży uczciwości tej izby i wszystkich jej członków. Chciałbym przypomnieć wam, jak wielka odpowiedzialność publiczna spoczywa na nas jako wybranych przedstawicielach obywateli. Obywatele powierzyli nam prawo do sprawowania władzy w ich imieniu. Nie możemy zawieść tego zaufania. Prezydium podjęło decyzję, że musimy wyciągnąć wnioski z tego niefortunnego zdarzenia. Parlament dąży do ustalenia wszystkich faktów. Będziemy w pełni współpracować ze wszystkimi kompetentnymi organami w celu wyjaśnienia wszystkiego, co zaszło i sprawdzenia informacji. Na wniosek Prezydium będę w kontakcie z narodowymi ministerstwami spraw zagranicznych krajów tych posłów, aby ustalić, jakie działania zamierzają podjąć ich organy wymiaru sprawiedliwości.
<P>
W Parlamencie musimy zająć się wzmocnieniem naszego wewnętrznego kodeksu postępowania w tego typu przypadkach w przyszłości, włącznie z bardziej dotkliwymi sankcjami. Uważamy, że ostatnie wydarzenia ukazują potrzebę istnienia prawnie wiążącego kodeksu postępowania dla lobbingu w instytucjach Unii Europejskiej.
<P>
(Oklaski)
<P>
Będę Państwa informować o rozwoju zdarzeń na bieżąco.
<SPEAKER ID="010" NAME="Sonia Alfano" AFFILIATION="ALDE">
(IT) Panie Przewodniczący! Panie i Panowie! Chciałam zabrać głos zanim podkreślił Pan determinację Parlamentu, by domagać się rezygnacji pozostałych posłów do tego Parlamentu, ostatnich posłów do tego Parlamentu, którzy nie złożyli jeszcze rezygnacji.
<P>
Dziękuję Panu i dziękuję temu Parlamentowi za podjęcie stanowczej i zdecydowanej decyzji o wprowadzeniu polityki zerowej tolerancji, ponieważ chodzi tutaj o wiarygodność wszystkich członków Parlamentu, a przede wszystkim musimy pamiętać, że reprezentujemy 500 milionów obywateli, a nie lobby, dziękuję.
<SPEAKER ID="011" NAME="Bruno Gollnisch" AFFILIATION="NI">
(FR) Panie Przewodniczący! W pełni popieram Pańską surowość. Mam nadzieję, że będzie ona dotyczyć także dziennikarzy, którzy nie mogą snuć intryg w celu prowokowania oskarżeń i którzy również dopuszczają się poważnego naruszenia zasad etycznych. Jeżeli chodzi o pozostałych, to ten Parlament jest zbyt przywiązany do zasady domniemania niewinności, abym mógł dalej komentować te sprawy.
<SPEAKER ID="012" NAME="Hans-Peter Martin" AFFILIATION="NI">
(DE) Panie Przewodniczący! Po pierwsze chciałbym stanąć w obronie dziennikarzy. Uważam, że to co się stało zasługuje na pochwałę. Panie Przewodniczący! Czy zdaje Pan sobie sprawę, że będzie jeszcze z tuzin takich spraw? Czy poprze Pan nasze zalecenie - zgodnie z listą Hansa-Petera Martina - by posłowie ci zrezygnowali zanim zostaną zdemaskowani w mediach, aby uniknąć dalszych szkód dla wielkiego europejskiego projektu pokojowego?
<P>
Dlatego proszę Pana, aby wziął Pan ten wniosek pod rozwagę w Prezydium, a także przekazał go grupom politycznym.
<SPEAKER ID="013" NAME="Joanna Senyszyn" AFFILIATION="S&amp;D">
Panie przewodniczący! W swoim wystąpieniu powiedział Pan, że wyraża opinię Prezydium i większości Parlamentu. To jest opinia całości Parlamentu Europejskiego. Jesteśmy przeciwni postępowaniu naszych byłych kolegów. Dziękuję.
<SPEAKER ID="014" NAME="Martin Schulz" AFFILIATION="S&amp;D">
(DE) Panie Przewodniczący! Nie prosiłbym o udzielenie głosu, gdyby nie przedostatnia wypowiedź. Uważam, że zerowa tolerancja dotyczy wszystkich członków tego Parlamentu. Dlatego chciałbym skierować następujące pytanie i prosić o udzielenie jednoznacznej odpowiedzi. Czy Pan, Panie Przewodniczący, albo sekretarz generalny tego Parlamentu może potwierdzić, że pan poseł Martin musi zwrócić Parlamentowi Europejskiemu 168 tysięcy euro po wydaniu przez Europejski Trybunał Sprawiedliwości orzeczenia w związku z nieprawidłową rachunkowością?
<P>
(Oklaski)
<SPEAKER ID="015" NAME="Przewodniczący">
Koleżanki i Koledzy, proponuję, abyśmy przeszli do następnych punktów naszych obrad.
