<CHAPTER ID="016">
Wystąpienia jednominutowe
<SPEAKER ID="050" NAME="Przewodnicząca">
Przechodzimy teraz do jednominutowych wystąpień w sprawie ważnych kwestii politycznych.
<SPEAKER ID="051" NAME="Emmanouil Angelakas" AFFILIATION="PPE-DE">
. - (EL) Pani przewodnicząca! Jak wiadomo, rozmowy prowadzone w minionych tygodniach między Grecją a Byłą Jugosłowiańską Republiką Macedonii, byłą republiką Jugosławii, na temat nazwy, pod jaką republika ta będzie występować w kontaktach ze wszystkimi organizacjami międzynarodowymi, osiągnęły fazę krytyczną. Rozmowy prowadzone są w ramach decyzji ONZ. Podczas niedawnej wizyty w Skopje w dniu 27 lutego, Wysoki Przedstawiciel Unii Europejskiej ds. Wspólnej Polityki Zagranicznej i Bezpieczeństwa, Javier Solana, odniósł się do deklaracji Grecji związanej z intencją złożenia weta w odniesieniu do perspektyw włączenia Macedonii w struktury NATO, o ile kwestia nazwy nie zostanie rozstrzygnięta w pierwszej kolejności. Uwagi wypowiadane przez pana Solanę brzmią co najmniej dziwnie w uszach osób, które wierzą w europejskie zasady i wartości. Powiedział nawet, że nie popiera weta.
<P>
Z uwagi na fakt, że Grecja jest aktywnym, w pełni rozwiniętym członkiem UE od 27 lat, zwracamy się z wnioskiem, aby pan Solana powstrzymał się od uwag niekorzystnie wpływających na proces negocjacyjny między państwem członkowskim a krajem dążącym do przyjęcia do NATO i UE. Przypominamy, że pan Solana reprezentuje państwa członkowskie UE i wzywamy, aby z szacunkiem traktował czułe punkty tych krajów, a także przyczyniał się do rozwiązywania spraw i problemów, okazując przy tym wspólnotową solidarność, jakiej oczekuje się od pana Solany oraz jaka go obowiązuje w związku z piastowanym urzędem.
<P>
(Przewodnicząca wyłączyła mikrofon)
<SPEAKER ID="052" NAME="Jaroslav Zvěřina" AFFILIATION="PPE-DE">
(CS) Chciałem jedynie powiedzieć, że jestem bardzo zaniepokojony postawą niektórych polityków Unii Europejskiej i posłów do Parlamentu Europejskiego w odniesieniu do negocjacji prowadzonych przez rząd czeski ze Stanami Zjednoczonymi względem programu ruchu bezwizowego.
<P>
Mimo że nasz rząd nie naruszył żadnego zapisu traktatów, to i tak stał się przedmiotem krytyki, moralizowania i pouczania. A to wszystko mimo tego, że negocjacje prowadzone są z krajem, który tradycyjnie jest przyjacielem i sprzymierzeńcem europejskich demokracji, a nie państwem wrogim czy podejrzanym.
<P>
Niektóre krytyczne uwagi trudno wyjaśnić obywatelom czeskim, którzy od lat czekają na wprowadzenie w życie amerykańskiego programu ruchu bezwizowego. Ci, którzy chcą umniejszyć wizerunkowi Unii Europejskiej w oczach obywateli Czech mogą kontynuować swoje nieprzemyślane działania.
<P>
W tym wypadku wszyscy powinniśmy unikać bezużytecznych negatywnych emocji, gdyż nie ma podstaw do podejrzeń, a bezpieczeństwo Unii Europejskiej nie jest zagrożone.
<SPEAKER ID="053" NAME="Richard Corbett" AFFILIATION="PSE">
Pani przewodnicząca! Parma słynie ze swojej szynki, region Szampanii z szampana, lecz nie wiem, ilu tu zgromadzonych ma świadomość tego, że Yorkshire słynie z rabarbaru. Hodowcy rabarbaru z Yorkshire zgłosili wniosek do Komisji Europejskiej o nadanie im chronionej nazwy pochodzenia, a ja gorąco namawiam Komisję do przychylenia się do wniosku.
<P>
Prawie 90% całości produkcji szklarniowej rabarbaru do niedawna pochodziło z Yorkshire - udział ten być może zmalał, jednak jakość pozostała niezmienna. Specyficzny klimat okręgu oraz specjalistyczne techniki uprawy wypracowane przez pokolenia hodowców zapewniły tej roślinie wysoką jakość. Rabarbar rośnie, gdy korzenie rośliny umieszczone zostaną w zaciemnionych pomieszczeniach hodowlanych, co powoduje, że łodygi wzrastają w poszukiwaniu światła tworząc tym samym specyficzny smak, uznawany przez licznych szefów kuchni i najlepsze restauracje za wyjątkowy. Namawiam Komisję do przyznania hodowcom wnioskowanego statusu.
<SPEAKER ID="054" NAME="Cristian Silviu Buşoi" AFFILIATION="ALDE">
(RO) Postęp techniczny w dziedzinie medycyny, a także postępy czynione przez szkoły medyczne umożliwiają obecnie zapewnienie takiego poziomu leczenia pacjentów, jaki wydawał się niemożliwy do osiągnięcia w przeszłości. Niestety, nadal pojawiają się przypadki błędów lekarskich, których można było uniknąć, a które zagrażają życiu pacjentów.
<P>
W wielu krajach europejskich błędy lekarskie są nadal często spotykane. Zjawisko to dotyczy przede wszystkim wielu z tych państw, które niedawno dołączyły do Unii Europejskiej. Odpowiedzialność za zapewnienie opieki medycznej spoczywa na poszczególnych państwach członkowskich, a każdy z krajów posiada własne przepisy dotyczące błędów lekarskich. Mimo tego jednak, zważywszy, że ochrona praw konsumentów i pacjentów stanowią istotne cele Unii Europejskiej, uważam, że potrzebne jest działanie na poziomie europejskim w odniesieniu do zapewnienia pacjentom informacji, a także w odniesieniu do obowiązujących przepisów prawnych dotyczących błędów lekarskich w ramach Unii Europejskiej.
<SPEAKER ID="055" NAME="Zbigniew Krzysztof Kuźmiuk" AFFILIATION="UEN">
Pani Przewodnicząca! W związku z zebraniem aż 439 podpisów pod oświadczeniem pisemnym nr 88 dotyczącym zbadania przypadków nadużywania władzy przez duże supermarkety, stało się ono oficjalnym stanowiskiem Parlamentu Europejskiego.
<P>
W maju 2007 roku polski parlament przyjął ustawę o tworzeniu i działaniu sklepów wielkopowierzchniowych, która wychodzi naprzeciw tym oczekiwaniom, a w szczególności nakazuje samorządom, na terenie których mają być lokalizowane supermarkety, badanie zachowania równowagi pomiędzy różnymi formami handlu, a także przestrzeganie zasad uczciwej konkurencji w zakresie prowadzenia działalności handlowej. Komisja Europejska zakwestionowała te rozwiązania i zwróciła się do polskiego rządu z żądaniem ich zmian pod groźbą skierowania sprawy do Trybunału Sprawiedliwości.
<P>
Chciałbym, aby Pani Przewodnicząca zwróciła uwagę Komisji Europejskiej na wyraźną sprzeczność pomiędzy oczekiwaniami Parlamentu Europejskiego a działaniami Komisji Europejskiej w tej sprawie.
<SPEAKER ID="056" NAME="Milan Horáček" AFFILIATION="Verts/ALE">
(DE) Pani przewodnicząca! W minionym tygodniu odbyły się w Rosji wybory prezydenckie, a wyniki tych wyborów są tak rozczarowujące, jak mogliśmy przypuszczać. Wygrał Dimitrij Miedwiediew, a wśród przegranych znalazła się demokracja i prawa człowieka.
<P>
Na trzy dni przed wyborami odbyłem spotkanie z przedstawicielami moskiewskich organizacji ochrony praw człowieka. Podawali przykłady rażącego blokowania opozycji podczas kampanii wyborczej oraz napastowania niezależnych dziennikarzy i działaczy na rzecz ochrony praw człowieka. Niemożliwe jest także wykluczenie podejrzeń o sfałszowanie wyborów.
<P>
UE powinna wysłać bardzo czytelny sygnał, że nie akceptuje takiego postępowania. Relacje między UE a Rosją powinny opierać się na bardziej uczciwej podstawie.
<P>
To samo zresztą dotyczy relacji z Chinami, zwłaszcza że dziś mamy 10 marca, dzień, w którym w roku 1959 brutalnie stłumiono powszechne powstanie w Tybecie przeciwko okupacji kraju przez Chińską Republikę Ludową.
<SPEAKER ID="057" NAME="Kyriacos Triantaphyllides" AFFILIATION="GUE/NGL">
- (EL) Pani przewodnicząca! Dopiero co wysłuchaliśmy debaty na temat Palestyny. Sytuacja humanitarna w Gazie jest gorsza niż przez cały okres od roku 1967. Obecnie 80% ludności, co oznacza około 1,1 miliona mieszkańców, jest uzależnionych od pomocy żywnościowej - w roku 2006 odsetek ten wynosił 63%. Według raportu opracowanego przez Amnesty International bezrobocie wzrosło do 40%. Wszyscy widzieliśmy, co wydarzyło się w regionie w miniony weekend: po obu stronach dochodziło do zabójstw, prowadzone były działania wojenne, podczas gdy Palestyńczycy oczekują lepszego jutra, które nie chce nadejść.
<P>
Już czas, aby UE przejęła odpowiedzialność i wdrożyła politykę działania opartą na obiektywnych kryteriach, a nie dyktowanych przez Wielkiego Brata zza oceanu.
<SPEAKER ID="058" NAME="Dimitar Stojanow" AFFILIATION="NI">
(BG) Wczoraj w Bułgarii był dzień hołdu. 9 marca to dzień, w którym 23 lata temu tureccy terroryści dokonali zamachu na wagon przeznaczony dla matek z dziećmi w pociągu relacji Sofia - Burgas. Zginęło siedem osób, z czego dwoje dzieci. Kolejnych dziewięć osób zostało ciężko rannych.
<P>
Dzisiaj jedna z osób skazanych za udział w przygotowaniu tej okropnej zbrodni, Sabri Mehmedali, jest funkcjonariuszem partyjnym Ruchu na rzecz Praw i Swobód. Przez prawie dwadzieścia lat ruch ten, etniczna partia istniejąca w sprzeczności z bułgarską konstytucją, przesuwał dźwignie na poziomie rządu centralnego i lokalnego, nie tylko tolerując, ale także szerząc islamski fundamentalizm.
<P>
RPS jest jedyną partią w Europie, która wzniosła pomnik skazanym terrorystom, którzy zabijali dzieci. Niecałe dwa tygodnie temu dziewięć osób spłonęło żywcem w wagonie sypialnym w pociągu relacji Sofia - Kardam. Istnieje istotny materiał dowodowy wskazujący na celowe podpalenie, jakiego dokonano w przeddzień święta narodowego w dniu 3 marca. W minionym roku, w tym pamiętnym dniu, Turcy napastowali seksualnie młodych Bułgarów w kraju o nazwie Bułgaria.
<P>
Poczucie bezkarności, jakie rząd wzbudził w szeregach RPS przyczynia się do wzrostu przemocy między Turkami.
<P>
(Przewodnicząca przerwała mówcy)
<SPEAKER ID="059" NAME="Frieda Brepoels" AFFILIATION="PPE-DE">
(NL) Chciałabym zwrócić uwagę Izby na nadchodzący czwartek, 13 marca, który jest Światowym Dniem Nerki. Jak wiemy, chroniczne choroby nerek są swego rodzaju cichą epidemią w Europie, gdyż rozwój choroby bardzo często przebiega asymptomatycznie. Wiele osób nie ma świadomości choroby, a ona sama nie jest postrzegana przez ustawodawców za sprawę priorytetową. Uznaje się, że choroba dotyka 8% Europejczyków, a jeśli nie podejmie się żadnych działań szacuje się podwojenie tego odsetka w okresie kolejnych dziesięciu lat.
<P>
W zeszłym tygodniu Europejski Sojusz Zdrowia Nerek i Światowy Dzień Nerki zorganizowały na ten temat sympozjum, któremu towarzyszyła wystawa, a ja osobiście wraz z kilkoma kolegami zwołałam grupę posłów. Zachęcam wszystkich posłów tej Izby do wsparcia tej inicjatywy, gdyż jestem przekonana, że Parlament Europejski może odegrać wiodącą rolę w nakłanianiu państw członkowskich do podejmowania szybkich działań mających na celu rozpoznanie skali problemu i opracowania stosownej strategii.
<SPEAKER ID="060" NAME="Csaba Sándor Tabajdi" AFFILIATION="PSE">
(FR) Pani przewodnicząca! Dwa prawnie wiążące dokumenty wydane przez Radę Europy mają już dziesięć lat. Są to: Konwencja ramowa o ochronie mniejszości narodowych oraz Europejska karta języków regionalnych lub mniejszościowych. Zgodnie z kryteriami kopenhaskimi, wspomniane dwa dokumenty wyznaczają kryteria członkostwa w Unii Europejskiej dla nowych państw członkowskich. Chciałbym przypomnieć państwom, które jeszcze nie podpisały lub nie ratyfikowały tych prawnie istotnych dokumentów, aby to uczyniły. Zgodnie z kryteriami kopenhaskimi Francja, Belgia, Grecja i Luksemburg nie mogą być członkami Unii Europejskiej. Dokumenty, o których mowa muszą zostać włączone, a Unia Europejska zyskałaby wiarygodność względem Kosowa i nowych państw członkowskich występując z wnioskiem o...
<P>
(Przewodnicząca wyłączyła mikrofon)
<SPEAKER ID="061" NAME="Marco Cappato" AFFILIATION="ALDE">
(IT) Pani przewodnicząca, panie i panowie! Nasz kolega, Marco Parnella, który prowadzi obecnie strajk polegający na odmawianiu przyjmowania żywności i napojów, zainicjował pierwszą wielką "Światową Satyagrahę na rzecz Pokoju”. Satyagraha oznacza pozbawione przemocy wspólne działanie. Jest to działanie, o którym chciałbym poinformować obecnych tu kolegów na piśmie, wzywając do poszanowania demokratycznie wypowiadanych słów, i które jest symboliczne nie tylko w odniesieniu do sytuacji we Włoszech.
<P>
Chciałbym także przypomnieć, że dziś obchodzimy 49 rocznicę powstania ludności tybetańskiej przeciwko chińskim represjom, a jednocześnie przesłać nasze najlepsze życzenia Dalaj Lamie i kilkudziesięciu tysiącom ludzi uczestniczącym w przemarszu w Dharamsali, w tym przywódcom Partii Radykalnej, Sergio d'Elii, Matteo Mecacci oraz Marco Perduce. Otrzymaliśmy właśnie informacje, że hinduska policja podjęła działania mające na celu zapobieżenie przemarszowi i z tego też powodu przesyłam im nasze najlepsze życzenia.
<SPEAKER ID="062" NAME="Mieczysław Edmund Janowski" AFFILIATION="UEN">
Pani Przewodnicząca! Opublikowano ostatnio ważny raport, dotyczy on biedy wśród dzieci europejskich. Prawie 19% naszych dzieci żyje na poziomie niższym niż próg ubóstwa, czyli 60% średnich dochodów na osobę w danym kraju. Są państwa, w których ten wskaźnik jest wyższy. Wśród nich jest niestety także Polska.
<P>
Dobrze więc, że Komisja Europejska zamierza przedstawić konkretny program na rzecz walki z ubóstwem dzieci. Wiemy również, jak wygląda sytuacja demograficzna Unii. Nasze rodziny potrzebują wielorakiego wsparcia. Szczególnej pomocy wymagają rodziny ubogie. Jak w tym kontekście mamy oceniać żądania wysokich stawek VAT na artykuły dziecięce (w Polsce z 7% na 22%)? W niektórych krajach, wcale nie najuboższych, jest ona zerowa - w Wielkiej Brytanii, Irlandii, bądź bardzo niska (3%) - w Luksemburgu.
<P>
Rządy tych państw były bardziej zapobiegliwe. Czy nie zakrawa to wszystko na hipokryzję? W tym kontekście pragnę się zwrócić do Parlamentu Europejskiego o podjęcie działań prowadzących do zmiany dyrektywy dotyczącej podatku VAT w odniesieniu do odzieży i obuwia dziecięcego.
<SPEAKER ID="063" NAME="Ilda Figueiredo" AFFILIATION="GUE/NGL">
(PT) Pani przewodnicząca! Towarzystwo oświatowo-charytatywne A Voz do Operário zostało założone w Lizbonie 13 lutego 1883 roku i od 125 lat niestrudzenie działa w dziedzinie oświaty, kultury, partnerstwa i wsparcia społecznego - bardzo to chwalebne. Ta długotrwała praca prowadzona jest za pośrednictwem dwóch szkół, których celem jest zapewnienie setkom dzieci umiejętności umożliwiających im dalszy rozwój, tworząc warunki pozwalające na zaadaptowanie się do środowiska społecznego w istotny i trwały sposób, w oparciu o zasady sprawiedliwości i solidarności.
<P>
Te intensywne i powszechnie uznane działania trwają po dziś dzień, pomimo bieżących trudności, w jakich znalazło się towarzystwo z uwagi na brak wsparcia rządowego i niewywiązanie się Ministerstwa Oświaty ze swoich obowiązków. Jest to to samo ministerstwo, które depcze prawa nauczycieli, co doprowadziło do największej demonstracji nauczycieli w Portugalii, "marszu oburzenia”, w którym udział wzięło 100.000 nauczycieli, większość...
<P>
(Przewodnicząca wyłączyła mikrofon)
<SPEAKER ID="064" NAME="Jim Higgins" AFFILIATION="PPE-DE">
(GA) Pani przewodnicząca! W związku z rosnącą liczbą wyroków w sprawach przestępstw na tle seksualnym wydawanych przez sądy państw członkowskich, w niektórych krajach wdrożono rejestry przestępców seksualnych. Po wypuszczeniu skazanego za przestępstwo seksualne policja informowana jest o miejscu jego pobytu. Jeżeli osoba taka zamieszka na przykład w pobliżu szkoły lub klubu młodzieżowego, policja i lokalna społeczność powinny być o tym informowane.
<P>
Wielu przestępców staje się recydywistami, w szczególności ci, którzy nie poddawani są terapii podczas pobytu w zakładzie karnym. Nie ma natomiast żadnych przeszkód w dopuszczaniu się tych samych przestępstw na terenie innego kraju. Konieczne zatem wydaje się stworzenie europejskiej bazy danych, która zapewni współpracę na poziomie międzynarodowym i pomoże w rozwiązaniu tego problemu.
<SPEAKER ID="065" NAME="Kristian Vigenin" AFFILIATION="PSE">
Pani przewodnicząca! Chciałbym zwrócić uwagę na sprawę, która ma istotne przełożenie na właściwe funkcjonowanie naszego Parlamentu, a także na polityczne znaczenie tej instytucji, tak w wymiarze indywidualnym, jak zbiorowym. Mam ogromny szacunek dla naszych tłumaczy i ich trudnego zadania. Większość z nich to profesjonaliści, oddani swej pracy. Chciałbym jednak podkreślić, że niewłaściwe tłumaczenie prowadzi do nieporozumień między nami, posłami, ale także między nami i obywatelami.
<P>
Przemawiając podczas spotkań plenarnych staram się przede wszystkim mówić po bułgarsku. Mam takie prawo i jest to element zróżnicowania UE i jej wielojęzyczności. Używam prostych sformułowań i zawczasu przekazuję tekst wypowiedzi na piśmie, gdyż zależy mi, aby moje komunikaty docierały do wszystkich. Jednakże, ku mojemu zdziwieniu, ostatnio odkryłem, że od jednej trzeciej do ponad połowy wszystkich moich wypowiedzi po prostu znika z wersji angielskiej, nie wspominając o innych językach używanych przez mniejsze narody.
<P>
Wierzę, że przemawiam do wszystkich obywateli. Oczekuję, że zostanę zrozumiany przez wszystkich obywateli UE i nie jestem w stanie zaakceptować faktu, że problemy techniczne stają temu na przeszkodzie. Zwracam się z uprzejmą prośbą do przewodnictwa Parlamentu o podjęcie koniecznych kroków mających na celu poprawę jakości tłumaczeń.
<P>
(Przewodnicząca wyłączyła mikrofon)
<SPEAKER ID="066" NAME="Ramona Nicole Mănescu" AFFILIATION="ALDE">
(RO) W okresie minionych miesięcy prasa donosiła o rasistowskich i ksenofobicznych aktach przemocy, do jakich dochodziło na rumuńskich dzieciach we Włoszech. Dwa przypadki przykuły uwagę opinii publicznej: 13-letniego chłopca z Civitavecchia w okolicach Rzymu, który musiał zostać zawieziony na ostry dyżur po tym, jak pobił go jego włoski kolega. W drugim przypadku dyskryminacja i stygmatyzacja są jeszcze wyraźniejsze, doszło bowiem do tego, że rumuńska matka została poproszona o zmianę imienia swojego dziecka, które nie chce już być Rumunem ani w ogóle słyszeć o Rumunii. Przyczyną takiego zachowania jest nieustanne obrażanie chłopca przez jego kolegów w związku z jego pochodzeniem, mimo tego, że chłopiec mówi po włosku i dobrze zintegrował się społecznie. Szanowna pani przewodnicząca, zadaję sobie pytanie, czy wszystkie te przejawy ksenofobii, której obiektem są rumuńskie dzieci nie są wynikiem kampanii medialnej wymierzonej przeciwko Rumunom; w rozumieniu podstawowych zasad ...
<SPEAKER ID="067" NAME="Zdzisław Zbigniew Podkański" AFFILIATION="UEN">
Pani Przewodnicząca! Aktualnie w Unii Europejskiej zbierane są opinie dotyczące zmian dyrektywy sokowej 112/2001/WE. Silne lobby producentów kwasu cytrynowego chce doprowadzić do dopuszczenia możliwości dokwaszania soków owocowych i ich komponentów, w tym soku jabłkowego, kwasem cytrynowym, sokiem cytrynowym i limonowym celem podwyższenia ich kwasowości.
<P>
Stworzenie takiej możliwości spowodowałoby naruszenie zasady konkurencyjności i doprowadziłoby do wypierania europejskich soków owocowych, w tym jabłkowego. W tej sytuacji rodzi się pytanie: dlaczego władze Unii Europejskiej tak często ulegają naciskom grup lobbingowych oraz, w przypadku dalszej uległości, jakie zostaną podjęte działania ochronne w stosunku do producentów jabłek i ich przetworów?
<P>
Przypominam, że Parlament Europejski w głosowaniu nad reformą rynku owoców i warzyw odrzucił poprawkę grupy polskich posłów zmierzającą do ewentualnego objęcia jabłek postępowaniem ochronnym. W tej sytuacji przyjęcie propozycji dopuszczenia do dokwaszania soków, w tym soku jabłkowego, kwasem cytrynowym byłoby ogromną niesprawiedliwością i ciosem w europejską branżę sadowniczą.
<SPEAKER ID="068" NAME="Nicodim Bulzesc" AFFILIATION="PPE-DE">
Pani przewodnicząca! W nawiązaniu do wyzwań wspólnotowej polityki współpracy na rzecz rozwoju dla nowych państw członkowskich, chciałbym skupić się na krajowej strategii oświatowej w Rumunii.
<P>
Jeszcze przed włączeniem mojego kraju w struktury UE, krajowa strategia oświatowa w Rumunii koncentrowała się na dostosowaniu systemu do istniejących systemów w pozostałych krajach UE. Z tego też powodu, w roku 2004 rozpoczęliśmy wdrażanie reformy bolońskiej, a system szkolenia akademickiego pozwalający na uzyskanie stopnia naukowego po trzyletnim okresie nauki obowiązuje od roku akademickiego 2005/2006. Niedawne badania dowodzą, że proces przyjęcia europejskiego systemu transferu i akumulacji punktów (ECTS) jest już zakończony, a rumuńscy studenci stosują się do zasad nowego systemu. W przyszłości planujemy skuteczne wdrożenie reform bolońskich, aby zachęcić rumuńskich studentów do studiowania za granicą i zagranicznych studentów do studiowania w Rumunii, a także aby zagwarantować, że nadawane przez uczelnie tytuły naukowe będą zgodne z zapotrzebowaniem europejskiego rynku pracy.
<SPEAKER ID="069" NAME="Marianne Mikko" AFFILIATION="PSE">
(ET) Koledzy! Białoruś plami mapę Europy. Warunki tam panujące nie różnią się zanadto od życia za czasów żelaznej kurtyny, którego wielu z obecnych w tej Izbie osobiście doświadczyło.
<P>
Pamiętam dążenie do wolności, jakie odczuwała większość Estończyków - na północy kraju fińskie radio i telewizja pomagały podtrzymać to dążenie, wspomagane przez inne rozgłośnie, jak choćby Radio Wolna Europa i Głos Ameryki. Wszyscy Białorusini potrzebują takiego okna na świat.
<P>
10 grudnia, w międzynarodowym dniu praw człowieka, Polska rozpoczęła nadawanie programu telewizyjnego w TV Biełsat - jego misja polega na stworzeniu w Białorusi wspólnoty obywateli. Najważniejszymi partnerami stacji, nadającej w językach białoruskim i rosyjskim, są białoruscy dziennikarze walczący o demokrację. Dziesięć procent Białorusinów, którzy posiadają anteny satelitarne może obecnie oglądać nadawane przez stację programy.
<P>
Stacja wspierana jest przez Polskę, Irlandię, Litwę, Czechy i USA. Dobra telewizja, przyjaciele, nie może powstawać za grosze. Z tego właśnie powodu zwracam się z wnioskiem do Komisji Europejskiej i wszystkich państw członkowskich o finansowe wsparcie Biełsatu. To nasz święty obowiązek jako demokracji.
<SPEAKER ID="070" NAME="Marios Matsakis" AFFILIATION="ALDE">
Pani przewodnicząca! Kilka dni temu w Republice Cypru przeprowadzono wybory prezydenckie. Wyborcy pokazali wolę szybkiego rozwiązania problemu cypryjskiego poprzez wybór umiarkowanego polityka, pana Christofiasa, i poprzez odrzucenie kandydatury pana Papadopoulosa, który był przez wiele osób uznawany za konserwatystę i nacjonalistę. Ta istotna zmiana jest kolejnym dowodem, że greccy Cypryjczycy rzeczywiście pragną rozwiązania długotrwałego konfliktu z Cypryjczykami tureckimi i Turkami, którzy zajmują 40% wyspy.
<P>
Greccy Cypryjczycy uczynili bardzo odważny krok, dowodząc umiarkowania i kompromisu, ale aby uczynić postęp w tym zakresie Turcy muszą teraz się odwdzięczyć stosownym ruchem dobrej woli, jak przywrócenie miasta duchów - Famagusty - jej pełnoprawnym mieszkańcom lub wycofanie licznych oddziałów zbrojnych okupujących wyspę.
<SPEAKER ID="071" NAME="Eoin Ryan" AFFILIATION="UEN">
Pani przewodnicząca! Chciałbym podnieść kwestię debaty nad Traktatem, która odbywa się obecnie w Irlandii.
<P>
Uważam, że jest to po prostu oburzające, że Sinn Féin i jej lider, Gerry Adams, utrzymują w tej debacie, że jeśli Irlandczycy zagłosują na "tak”, będzie do oznaczać, że Irlandia będzie zaangażowana w siły NATO i straci swą neutralność.
<P>
Nic nie może być dalsze od prawdy. Istnieje sieć potrójnego zabezpieczenia, aby zapewnić, że nie może się to wydarzyć. Mówili oni to samo podczas debat na temat traktatów z Maastricht, Amsterdamu i Nicei i za każdym razem okazywało się, że jest to nieprawda.
<P>
Sprzeciwiali się każdemu traktatowi od 1972 r.; ponadto twierdzą, że są proeuropejscy. Jeśli jesteśmy "za” czymś, nie możemy się temu sprzeciwiać za każdym razem. Ostatnio w swym przemówieniu do Ard-Fheis, Gerry Adams ani raz nie wspomniał o 1,65 biliona, jakie UE przeznaczyła na proces pokojowy w Irlandii. Myślę, że słuszne jest tylko to, że gdy ktoś mówi, że jest proeuropejski, powinien uznawać pracę, jaką Unia wykonała w celu poprawy procesu pokojowego w Irlandii.
<P>
Jeśli jesteśmy proeuropejscy, dowodzimy tego, a nie przedstawiamy szokujące twierdzenia dotyczące tego Traktatu, które są nieprawdziwe.
<SPEAKER ID="072" NAME="András Gyürk" AFFILIATION="PPE-DE">
(HU) Dziękuję za możliwość zabrania głosu, pani przewodnicząca. Panie i panowie! Przez ostatnie kilka lat dwa wydarzenia ponownie przyciągnęły naszą uwagę do konieczności wspólnej europejskiej polityki energetycznej. Z jednej strony, Rosja ponownie znacznie ograniczyła ilość gazu, jaki dostarcza Ukrainie, zagrażając w ten sposób poważnie bezpieczeństwu energetycznemu Europy. Z drugiej strony, Gazprom i rząd węgierski doszły do porozumienia w sprawie węgierskiego odcinka gazociągu South Stream, co stanowi porozumienie niezgodne z obowiązującymi przepisami Unii Europejskiej. Lekcja, jaką powinniśmy z tych dwóch wydarzeń wyciągnąć jest jasna: mimo że Rosja może być uważana w coraz mniejszym stopniu za partnera w kwestiach energetycznych, zależność Unii Europejskiej od Rosji ciągle rośnie. Ta zależność doprowadzi od pogorszenia bezpieczeństwa dostawy energii, a w końcu do wzrostu cen. W celu uniknięcia takiego przebiegu wydarzeń i zapewnienia, abyśmy mogli zagwarantować konsumentom europejskim bezpieczne dostawy po rozsądnej cenie, Unia Europejska musi przemawiać jednym głosem. Nie jest jeszcze za późno, aby wzmocnić podstawy dla wspólnej europejskiej polityki energetycznej opartej na solidarności. Dziękuję.
<SPEAKER ID="073" NAME="Richard James Ashworth" AFFILIATION="PPE-DE">
Pani przewodnicząca! Chciałbym skierować uwagę na problemy, jakich doświadcza południowo-wschodnia Anglia w konsekwencji akcji strajkowej podjętej przez francuski sektor żeglugi na kanale la Manche na trasie Dover-Calais. Przez wiele lat to znaczące połączenie w transeuropejskiej sieci było nieefektywnym wąskim gardłem.
<P>
Być może jest to zrozumiałe w sytuacji, gdy jest to powodowane przez złe warunki atmosferyczne lub problemy techniczne, ale tym razem - przez ponad dwa tygodnie - cała gospodarka regionu była przetrzymywana jako zakładnik w tym sporze.
<P>
Zwróciłem się do prezydencji, aby wywarła wpływ na Komisję Europejską oraz na obydwa właściwe rządy, by zapewniły poszanowanie zasady swobody przepływu towarów i osób w Unii Europejskiej. Zwróciłam się także o to, aby w dłuższym okresie wywarli oni presję na to, by w stosowano dużo pilniejsze środki w celu znalezienia długookresowych rozwiązań tego problemu, który powoduje tyle trudności dla naszego regionu.
<SPEAKER ID="074" NAME="Dushana Zdravkova" AFFILIATION="PPE-DE">
(BG) Pani przewodnicząca, koledzy i koleżanki! Chciałabym ponownie skierować waszą uwagę na właściwe i efektywne wykorzystanie środków finansowych UE.
<P>
Sprawozdania przyjęte podczas poprzedniej sesji i debaty nad nimi wyraźnie definiują pewne kluczowe, najważniejsze kwestie obowiązującego systemu. Niestety media i społeczeństwo kontynuują debatę nad niezdolnością niektórych starych państw członkowskich, a także nowych państw członkowskich, w tym mojego kraju - Bułgarii - do stosowania w odpowiedni sposób europejskich standardów i do ochrony interesów finansowych UE.
<P>
Oczywiste jest także, że istnieją braki w zakresie efektywnej polityki zapobiegania, ukierunkowanej na zapobieganie nieprawidłowościom i naruszeniom w zakresie wypłacania i wykorzystania środków finansowych. Wydarzenia z ostatniego tygodnia, w którym Komisja Europejska przerwała wypłacanie środków z programów PHARE i SAPARD dla Bułgarii, są kolejnym dowodem na to, że większość nieprawidłowości w wydawaniu tych środków jest związanych z praktykami korupcyjnymi.
<P>
W związku z tym uważam, że mechanizmy Parlamentu Europejskiego powinny zostać wzmocnione i powinniśmy nalegać na monitorowanie wdrażania przed Komisją Europejską.
<P>
(Przewodniczący wyłączył mikrofon)
<SPEAKER ID="075" NAME="Mirosław Mariusz Piotrowski" AFFILIATION="UEN">
Pani Przewodnicząca! W ubiegłym miesiącu zwróciłem się do Komisji Europejskiej z interpelacją o wstrzymanie procedury rozpatrzenia i odrzucenia wniosku Rzeczypospolitej Polskiej w sprawie przyznania pomocy restrukturyzacyjnej Krajowej Spółce Cukrowej i wszczęcie postępowania kontrolnego. Pismo moje poparło 35 posłów do Parlamentu Europejskiego z różnych krajów i grup politycznych. W związku z przyznawaną pomocą restrukturyzacyjną Krajowa Spółka Cukrowa ma zamiar całkowicie zamknąć Cukrownię Lublin i wyburzyć wszystkie budynki.
<P>
Zdaniem załogi i komitetu protestacyjnego tego zakładu, który zwrócił się także o interwencję do Komisji Europejskiej i Komisji Petycji Parlamentu Europejskiego, w trakcie przygotowywania i rozpatrywania powyższego wniosku doszło do pogwałcenia procedur wspólnotowych. Ciągle czekamy na stanowisko Komisji Europejskiej w tej sprawie.
<P>
Chcę zwrócić uwagę naszego Parlamentu Europejskiego na ten jednostkowy problem, gdyż ...
<P>
(Przewodniczący odebrał mówcy głos).
<SPEAKER ID="076" NAME="Jörg Leichtfried" AFFILIATION="PSE">
(DE) Pani przewodnicząca, panie i panowie! Często dyskutowaliśmy tutaj nad kwestią tego, czy Olimpiada w Pekinie poprawi czy pogorszy ogólną sytuację w zakresie praw człowieka w Chinach. Jest to całkowicie sporna kwestia. To co wydaje się pewne, w znanym mi zakresie, to że Olimpiada będzie mieć szkodliwy wpływ na dobrostan zwierząt w Chinach. Dzisiaj przeczytałem, że istnieją plany zabicia 200 000 kotów w Pekinie, poprzez zamknięcie ich w klatkach, wygłodzenie i pozwolenie im umrzeć z pragnienia lub po prostu poprzez otrucie ich, z tego powodu, że niektórzy goście mogą sprzeciwiać się obecności kotów. Jest to coś, czego nie można tolerować.
<P>
Uważam, że ludzie powinni pomyśleć dwa razy, czy rzeczywiście chcą być widzami tej Olimpiady. Sportowcy powinni pomyśleć dwa razy, czy powinni wziąć udział w tej Olimpiadzie, a organizatorzy powinni pomyśleć dwa razy o zasadności podjętej przez nich decyzji, aby przyznać organizację Olimpiady Chinom. Musimy zastanowić się po raz drugi, jednakże pani, pani przewodnicząca, powinna wyrazić dezaprobatę tej Izby.
<P>
(Przewodniczący wyłączył mikrofon.)
<SPEAKER ID="077" NAME="Pedro Guerreiro" AFFILIATION="GUE/NGL">
(PT) Pani przewodnicząca! Chciałbym wykorzystać tę możliwość, aby wyrazić naszą solidarność z 100 000 nauczycieli portugalskich, którzy manifestowali w imponującym i wspaniałym "Marszu oburzenia” w Lizbonie w dniu 8 marca, zorganizowanym przez portugalską Krajową Federację Nauczycieli.
<P>
W odpowiedzi na popierany przez rząd partii socjalistycznej atak na prawa nauczycieli, demokratyczne zarządzanie szkołami i stan kształcenia, nauczyciele potwierdzili swą determinację do walki o godność, zatrudnienie, prawa nauczycieli i poprawę warunków oraz o ochronę wysokiej jakości nauczania oraz stanu kształcenia w Portugalii.
<SPEAKER ID="078" NAME="Anna Záborská" AFFILIATION="PPE-DE">
(SK) W dniu 25 marca będziemy na Słowacji obchodzić 20. rocznicę Manifestacji Świec na rzecz praw i wolności religijnych i obywatelskich.
<P>
Reżim komunistyczny brutalnie stłumił to pokojowe zgromadzenie wyznawców religijnych. Było to poważne naruszenie praw obywatelskich i wolności zgromadzania się, zagwarantowanej w konstytucji, Międzynarodowym Pakcie Praw Obywatelskich i Politycznych oraz Akcie końcowym z Helsinek (1975 r.).
<P>
Mimo że Manifestacja Świec została zorganizowana z inicjatywy wyznawców religijnych, wyrażała ona pragnienie przestrzegania praw człowieka wszystkich obywateli. Jej korzenie tkwiły się w buncie religijnym, w poświęceniu ludzi, którzy zostali straceni, w cierpieniach niesłusznie więzionych ludzi oraz w pontyfikacie Jana Pawła II. Z uwagi na odwagę ludzi, aby się zbuntować, Manifestacja Świec, która miała miejsce w Bratysławie w marcu 1988 r. może być uważania za początek końca totalitaryzmu komunistycznego w Czechosłowacji, który ostatecznie zakończył się w listopadzie 1989 r.
<SPEAKER ID="079" NAME="Slavi Binev" AFFILIATION="NI">
(BG) Panie przewodniczący, koledzy i koleżanki! Chciałbym skierować waszą uwagę na sprawę Suchodola, katastrofy środowiskowej dla bułgarskiej stolicy, mającej bezpośredni wpływ na zdrowie i życie milionów ludzi.
<P>
W grudniu 2007 r. obywatele dotknięci skutkami nielegalnego składowiska odpadów w obszarze Suchodola, złożyli petycję do Parlamentu Europejskiego, po tym jak składowisko odpadów, które zostało zamknięte na mocy decyzji Ministerstwa Środowiska i Gospodarki Wodnej w 2005 r., zostało ponownie otwarte, wraz z interwencją ponad 2 500 funkcjonariuszy policji i żandarmerii w dniu 4 grudnia 2007 r. Dotknięte skutkami składowiska osoby odwołały się do konwencji z Aarhus, która została ratyfikowania przez Zgromadzenie Narodowe Republiki Bułgarii.
<P>
Miasto Sofia, niezgodnie z prawem wspierane przez Radę Ministrów Republiki Bułgarii, działało bez przeprowadzenia obowiązkowej oceny oddziaływania na środowisko przez Ministerstwo Środowiska i Gospodarki Wodnej i bez wynikających z niej przesłuchań osób, na które składowisko wywiera wpływ. Ponadto miasto Sofia, ponownie niezgodnie z prawem wspierane przez Radę Ministrów Republiki Bułgarii, prowadziło działania, w odniesieniu do których nie istnieje żadna podlegająca wykonaniu decyzja.
<P>
Chciałbym uprzejmie zwrócić się do państwa w celu położenia kresu terrorowi biologicznemu, jaki Komisja Ochrony Środowiska Naturalnego, Zdrowia Publicznego i Bezpieczeństwa Żywności, Komisja Petycji...
<P>
(Przewodniczący wyłączył mikrofon)
<SPEAKER ID="080" NAME="Przewodniczący">
Musimy teraz przerwać, ponieważ znacznie przekroczyliśmy czas 30 minut.
<P>
Na tym kończymy ten punkt porządku dziennego.
