<CHAPTER ID="002">
Oświadczenia przewodniczącego
<SPEAKER ID="006" NAME="Przewodniczący">
Szanowni państwo! Jest to nasze pierwsze posiedzenie w nowym roku 2008. Życzę wszystkim państwu zdrowia i pomyślności oraz mam nadzieję, że razem będziemy efektywnie i skutecznie wykonywać powierzone nam zadanie, a mianowicie zapewnienie Unii Europejskiej świetlanej przyszłości.
<P>
Chciałbym powiedzieć parę słów na temat pracy, którą musimy wykonać. W dniu ostatniego posiedzenia Parlamentu Europejskiego, tzn. posiedzenia, które miało miejsce tutaj w Strasburgu dnia 13 grudnia 2007 r., w Lizbonie podpisany został traktat reformujący. W moim krótkim przemówieniu, wygłoszonym w obecności przewodniczącego Rady Europejskiej José Socratesa i przewodniczącego Komisji Europejskiej José Manuela Barroso wyraziłem wolę znacznej większości Parlamentu Europejskiego, aby do dnia 1 stycznia 2009 r. traktat reformujący stał się rzeczywistością prawną, a tym samym i polityczną. Cel ten jest najważniejszym naszym celem na 2008 r.
<P>
Dnia 21 grudnia 2007 r. zniesione zostały ograniczenia w przemieszczaniu się wewnątrz Unii Europejskiej dla obywateli dziewięciu państw, które przystąpiły do niej dnia 1 maja 2004 r. Były to istotnie poruszające wydarzenia. Przez setki lat armie przekraczały granice naszych państw, wywołując wojny przynoszące innym nieszczęścia i cierpienie. Zniesienie barier pomiędzy naszymi narodami oznacza, że nasi sąsiedzi witają nas z radością. Wszyscy jesteśmy teraz zwykłymi obywatelami Unii Europejskiej i jak zostało to powiedziane w deklaracji berlińskiej z dnia 25 marca 2007 r., "jesteśmy zjednoczeni - ku naszej radości”.
<P>
(Oklaski)
<P>
Dnia 1 stycznia 2008 r. Malta i Cypr przystąpiły do Europejskiej Unii Walutowej. Nasza wspólna waluta - euro - jest zatem prawnym środkiem płatniczym w obu tych państwach. Z radością witamy Maltę i Cypr.
<P>
(Oklaski)
<P>
Dnia 9 stycznia 2008 r. odbyła się w Lublanie imponująca uroczystość inaugurująca Europejski Rok Dialogu Międzykulturowego z udziałem przedstawicieli Rady Europejskiej, Komisji Europejskiej i Parlamentu Europejskiego. Dialog międzykulturowy stanowić będzie jedną z podstawowych kwestii naszych prac w tym roku i w latach późniejszych. Apeluję do wszystkich państwa o przybycie tutaj jutro, aby wysłuchać przemówienia wielkiego muftiego Syrii, szejka Ahmada Badra Al-Dina Hassouna.
<P>
Przejdę teraz do omówienia ostatnich dwóch kwestii. W tym roku nasze prace legislacyjne będą w znacznej mierze poświęcone sprawom związanym ze zmianą klimatu i ochroną środowiska naturalnego. Jako legislatorzy jesteśmy odpowiedzialni za sprawy związane ze zmianą klimatu i ochroną środowiska naturalnego oraz ochroną konkurencyjności europejskiej i miejsc pracy. Razem musimy znaleźć odpowiednią równowagę pomiędzy wymogami ekonomii i ekologii.
<P>
Unia Europejska opiera się na wartościach, prawach i obowiązkach. Dnia 12 grudnia 2007 r. tutaj, na tej sali, przewodniczący Parlamentu Europejskiego, Rady i Komisji podpisali Kartę praw podstawowych. Jest to wydarzenie o istotnym znaczeniu zarówno dla obywateli Unii Europejskiej, jak i dla samego Parlamentu Europejskiego. W trakcie podpisywania tego dokumentu kilku posłów przerwało realizowaną procedurę głośnymi okrzykami i starało się przeszkodzić mówcom. Nic nie usprawiedliwia takich zachowań.
<P>
(Oklaski)
<P>
Swoboda wypowiedzi stanowi podstawę demokracji i parlamentaryzmu. Każdy poseł Parlamentu Europejskiego ma prawo swobodnego wyrażania swoich opinii w czasie przeznaczonym na dyskusję. Naszym wspólnym obowiązkiem jest ochrona tego prawa w każdym czasie. Co więcej, przeszkadzanie mówcom w Parlamencie Europejskim, a szczególnie naszym gościom stanowi naruszenie podstawowych praw wolności, demokracji i parlamentaryzmu.
<P>
(Oklaski)
<P>
Stanowi to także naruszenie naszego regulaminu, co jest nie do zaakceptowania, bez względu na okoliczności. Mam zatem zamiar podjąć działania przewidziane w regulaminie wobec posłów, którzy kontynuowali swoje działania mające na celu przeszkadzanie w posiedzeniu, pomimo ponawianych przez przewodniczącego apeli o zaprzestanie.
<P>
(Oklaski)
<P>
To samo dotyczy posłów, którzy zachowywali się niewłaściwie wobec naszych woźnych wykonujących jedynie swoje obowiązki.
<P>
(Oklaski)
<P>
Nowy rok przyniesie nam nowe wyzwania. Jestem jednak przekonany, że sprostamy tym wyzwaniom, okazując sobie wzajemnie szacunek. Mając właśnie to na myśli, pragnę jeszcze raz życzyć państwu wszystkiego najlepszego w 2008 r.
<P>
(Oklaski)
