<CHAPTER ID="003">
Oświadczenia Przewodniczącego
<SPEAKER ID="007" NAME="Przewodniczący">
Chciałbym podać Państwu parę początkowych uwag. Przed nami tydzień ważnych dla Europy decyzji. Wczoraj brałem udział w posiedzeniu Rady Europejskiej, w środę dokończenie szczytu państw Eurogrupy i Rady Europejskiej. Państwa te będą musiały podjąć decyzje, które uspokoją rynki, a co za tym idzie - naszych obywateli. Już w czwartek sprawozdanie z postanowień szczytu złożą w Strasburgu panowie przewodniczący Van Rompuy i Barroso. W czwartek o godzinie 10.00 rano bardzo ważna debata.
<P>
Ważnymi punktami tej sesji plenarnej będą także: jutrzejsza debata o europejskim semestrze oraz głosowania budżetowe w środę. Chcemy, aby budżet na rok 2012 był budżetem inwestycji, wzrostu gospodarczego i tworzenia nowych miejsc pracy. Chciałbym bardzo podziękować w tym miejscu koleżankom i kolegom, którzy brali udział w konferencji poświęconej nowym wieloletnim ramom finansowym na lata 2014-2020. Przypominam, że była to inicjatywa Parlamentu Europejskiego, od nas wyszedł ten pomysł. Konferencja ta była udanym spotkaniem i jest propozycja, aby ją kontynuować za pół roku i za rok. Chciałbym jeszcze raz podkreślić obecność trzydziestu kilku przedstawicieli Parlamentu Europejskiego przez cały czas obrad. Byliśmy więc bardzo widoczni, to był ważny głos merytoryczny w dyskusji.
<P>
Kolejna informacja: Tunezyjczycy głosowali wczoraj w pierwszych wolnych, demokratycznych wyborach w ich kraju. To historyczna chwila dla Tunezji i całego świata arabskiego. W głosowaniu uczestniczyło w sposób pokojowy i odpowiedzialny ponad 90% uprawnionych - tak mówią informacje, przekazywane dane. Życzymy powodzenia nowemu parlamentowi oraz przyszłemu rządowi. Wyborom przyglądali się na miejscu członkowie misji obserwacyjnej Parlamentu Europejskiego. W najbliższych dniach otrzymamy ich sprawozdanie. W niedzielę osobiście odwiedzę Tunezję, już po raz drugi od czasu arabskiej Wiosny Ludów będę w tym kraju. Wszyscy w Parlamencie Europejskim uważamy, że Północna Afryka jest dzisiaj bardzo ważnym miejscem dla całej wspólnoty europejskiej.
<P>
Libia, kolejny z naszych południowych sąsiadów, może dziś już w pełni rozpocząć marsz ku demokracji i stworzyć rząd tymczasowy. Nowy system polityczny tego kraju będzie musiał opierać się na rządach prawa i poszanowaniu podstawowych swobód wszystkich obywateli. W najbliższą sobotę wybieram się także do Libii, aby spotkać się z naszymi partnerami i omówić najważniejsze pilne tematy. Jadę tam z satysfakcją, bo kraj jest już w pełni wolny, a jego obywatele przecież wycierpieli tak wiele przez ponad cztery dekady dyktatorskich rządów Muammara Kaddafiego.
<P>
Kolejna informacja: w zeszłym tygodniu dotarła do nas dobra dla Hiszpanii i wszystkich jej obywateli wiadomość. Deklaracja organizacji terrorystycznej ETA o definitywnym zakończeniu działań zbrojnych musi wiązać się z samorozwiązaniem ETA i złożeniem broni przez jej członków. Z szacunkiem odnosimy się do wieloletnich wysiłków wszystkich hiszpańskich instytucji demokratycznych i służb porządkowych zwalczających terroryzm. Demokracja ponownie wygrała z terroryzmem w tym długoterminowym, długofalowym boju. Solidaryzujemy się także z rodzinami 829 ofiar ponadczterdziestoletniej działalności terrorystycznej ETA.
<P>
Tragicznie wiadomości docierają do nas z Turcji, ponad 200 osób zginęło w wyniku niedzielnego trzęsienia ziemi, jakie nawiedziło ten kraj. W imieniu Parlamentu Europejskiego składam kondolencje rodzinom ofiar. Łączymy się w dziś w bólu z narodem tureckim. Proszę teraz wszystkie koleżanki i kolegów o powstanie z miejsc i uczczenie minutą ciszy ofiar trzęsienia ziemi w Turcji.
