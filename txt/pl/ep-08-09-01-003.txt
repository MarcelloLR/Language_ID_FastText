<CHAPTER ID="003">
In Memoriam
<SPEAKER ID="008" NAME="Przewodniczący">
Panie i panowie! Niestety muszę przekazać państwu kilka bardzo smutnych wiadomości. Latem dotarła do nas informacja o tragicznej śmierci naszego przyjaciela i kolegi, profesora Bronisława Geremka. Był on wielkim polskim patriotą i prawdziwym Europejczykiem, który przez dziesiątki lat niestrudzenie walczył o to, aby Polacy mogli dzielić podstawowe wartości demokracji, wolności, praw człowieka i zasady państwa prawa. Jego zaangażowanie w demokratyczną opozycję i potężny oraz popularny ruch solidarnościowy w końcu zaowocowały.
<P>
Już prawie dwadzieścia lat Polska zajmuje prawowite miejsce wśród wolnych i demokratycznych narodów europejskich oraz, jak wszystkim nam wiadomo, od 1 maja 2004 roku jest członkiem Unii Europejskiej. W sukcesie tym swój udział bez wątpienia miał Bronisław Geremek, jeden z ojców i głównych architektów nowej Polski, który przez wiele lat był również posłem do Sejmu, niższej izby polskiego parlamentu, oraz w latach 1997 - 2000 pełnił w swoim kraju funkcję ministra spraw zagranicznych.
<P>
Bronisław Geremek od 2004 roku był posłem do Parlamentu Europejskiego. Znaliśmy go jako człowieka, który głęboko i szczerze wierzył w projekt europejski. Projekt ten reprezentował jego ideały i przekonania, którymi były pojednanie, dialog i kompromis. Podziwiałem jego wyjątkową umiejętność jednoczesnego utrzymywania bliskich kontaktów z własnym krajem i z Unią Europejską. Bronisław Geremek niestrudzenie pracował na rzecz procesu integracji, który uważał za najlepsze rozwiązanie dla przyszłości własnego kraju oraz naszego kontynentu jako całości.
<P>
Straciliśmy wyjątkową postać, która odgrywała ważną rolę na scenie europejskiej; kolegę, którego tragiczna i przedwczesna śmierć pozostawiła pustkę, którą ciężko będzie wypełnić. Pragnę złożyć najszczersze kondolencje rodzinie, zwłaszcza dwóm synom, jak również wszystkim przyjaciołom Bronisława Geremka. Wspomnienie o nim na zawsze pozostanie w naszej pamięci.
<P>
Panie i panowie! Z ogromnym smutkiem przyjęliśmy także wiadomość o śmierci naszego kolegi, Williego Piecyka, który zmarł na początku sierpnia, tuż przed swoimi 60. urodzinami, . Również w tym miejscu w imieniu Parlamentu Europejskiego pragnę złożyć na ręce jego rodziny i przyjaciół wyrazy najgłębszego współczucia. Willy Piecyk od 1992 roku sprawował funkcję posła do Parlamentu Europejskiego. Był on czołową postacią Komisji ds. Transportu i Turystyki, gdzie przez wiele lat pełnił funkcję rzecznika Grupy Socjalistycznej.
<P>
Jeszcze kilka tygodni temu wspólnie świętowaliśmy pierwszy Europejski Dzień Morza. Mimo iż wiedziałem wtedy o jego poważnej chorobie, wydawało mi się, że stan jego zdrowia uległ poprawie. Niestety było to błędne wrażenie.
<P>
Willi Piecyk pozostanie w naszej pamięci jako inicjator wielu ważnych projektów. Jego odejście oznacza dla nas stratę kolegi, który cieszył się szacunkiem i uznaniem wszystkich członków tej Izby. Również w stosunku do Williego Piecyka zachowamy wieczną wdzięczność.
<P>
Panie i panowie! Niestety muszę też poinformować państwa o śmierci naszej ukochanej byłej koleżanki, Marii Luisy Cassanmagnago Cerretti, która zmarła 4 sierpnia. Jej osobę mam szczególnie żywo w pamięci, ponieważ wstąpiła ona do Parlamentu Europejskiego w tym samym czasie co ja, czyli w 1979 roku, i przejęła w tej Izbie sprawy związane z Europą oraz integracją europejską. Maria Luisa Cassanmagnago Cerretti pełniła funkcję wiceprzewodniczącej Grupy Europejskiej Partii Ludowej, a w latach 1982 - 1987 wiceprzewodniczącej Parlamentu Europejskiego. Do innych funkcji, jakie sprawowała, zalicza się również przewodniczenie przez jakiś czas Komisji Spraw Politycznych przy Parlamencie Europejskim, która była poprzednikiem Komisji Spraw Zagranicznych.
<P>
Dzięki swojemu zaangażowaniu politycznemu Maria Luisa Cassanmagnago Cerretti była inspiracją zwłaszcza dla kobiet. Jako posłanka do Parlamentu Europejskiego była kobietą posiadającą odwagę intelektualną i współczucie i która wniosła znaczny wkład w integrację europejską. Zachowamy o niej czułe wspomnienia.
<P>
Panie i panowie! Podczas przerwy wakacyjnej wydarzyła się cała seria tragicznych wypadków lotniczych. 20 sierpnia doszło w Hiszpanii do najtragiczniejszej od 25 lat w historii tego kraju katastrofy lotniczej, w której zginęły 154 osoby. Przeżyło zaledwie 18 ze 172 osób znajdujących się na pokładzie samolotu, który leciał z lotniska Barajas w Madrycie na Wyspy Kanaryjskie. Dzień po katastrofie złożyłem w imieniu Parlamentu Europejskiego oświadczenie i dziś chciałbym ponownie zapewnić o naszej solidarności i wsparciu dla rodzin i przyjaciół ofiar.
<P>
Zaledwie kilka dni po katastrofie w Madrycie, 24 sierpnia, kolejny samolot rozbił się tuż po starcie, tym razem w stolicy Kirgistanu, Biszkeku. Śmierć poniosło w sumie 68 osób, w tym pasażerów i członków załogi. W imieniu wszystkich członków tej Izby chciałbym złożyć ofiarom zarówno tych, jak i innych tragicznych wypadków najszczersze kondolencje.
<P>
Teraz proszę państwa o powstanie i uczczenie minutą ciszy tych, którzy stracili życie.
<P>
(Członkowie Izby powstali i uczcili minutą ciszy śmierć ofiar)
