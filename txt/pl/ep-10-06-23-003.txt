<CHAPTER ID="003">
Oświadczenia Przewodniczącego
<SPEAKER ID="007" NAME="Przewodniczący">
Chciałem przekazać Państwu krótką informację. Dziś rano wróciłem z dwudniowej oficjalnej wizyty w Rosji. Była to pierwsza wizyta przewodniczącego Parlamentu Europejskiego w tym kraju od 12 lat. W Moskwie spotkałem się z prezydentem Miedwiediewem, przewodniczącym Dumy Borysem Gryzłowem, przewodniczącym Rady Federacji Siergiejem Mironowem oraz ministrem spraw zagranicznych i ministrem ds. energii. Rozmawialiśmy o stosunkach Unia Europejska-Rosja w ramach partnerstwa dla modernizacji, a także o negocjacjach nowego porozumienia między Unią a Federacją Rosyjską. Szereg innych spraw zostało także poruszonych, m.in. sprawa praw człowieka. Spotkałem się również z przedstawicielami organizacji społecznych, w tym Memoriału (laureta Nagrody Sacharowa 2009).
<P>
Podczas gdy byłem w Moskwie, nastąpiła eskalacja sporu gazowego między Białorusią a Rosją, o czym Państwo wiecie. Przekazałem władzom rosyjskim wyrazy zaniepokojenia tą sytuacją i wezwałem do wywiązywania się przez strony konfliktu ze swoich zobowiązań umownych dotyczących dostaw gazu do Unii Europejskiej. Zwróciłem także uwagę, że w odpowiednich umowach między Białorusią i Rosją powinny zostać zawarte odpowiednie klauzule, które gwarantują dostarczanie gazu do Unii Europejskiej. Gwarancja dostaw jest dla nas sprawą najważniejszą. Także Rada i Komisja analizują obecnie tę sprawę, być może przedstawiciele obu instytucji będą mogli przedstawić nam najnowszą ocenę sytuacji jeszcze podczas tej sesji. W każdym razie ta sprawa rozwija się na bieżąco, co kilka godzin docierają do nas nowe informacje w tej sprawie.
