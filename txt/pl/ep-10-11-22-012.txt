<CHAPTER ID="012">
Porządek obrad
<SPEAKER ID="020" NAME="Przewodniczący">
Rozdany został końcowy projekt porządku dziennego sporządzony zgodnie z art. 137 Regulaminu przez Konferencję Przewodniczących na posiedzeniu w czwartek 18 listopada 2010 r. Zaproponowano następujące zmiany:
<P>
Poniedziałek:
<P>
Grupy polityczne proponują, żeby usunąć z porządku obrad debatę nad sprawozdaniem pana Berlinguera w sprawie aspektów prawa cywilnego, prawa handlowego, prawa rodzinnego oraz międzynarodowego prawa prywatnego w ramach planu działań służącego realizacji programu sztokholmskiego. W tym wypadku sprawozdanie byłoby bezpośrednio poddane pod głosowanie jutro we wtorek. A więc sprawozdanie zostaje. Natomiast będzie głosowane, ale bez debaty. Powtarzam: wszystkie grupy polityczne potwierdziły zgodę na takie rozwiązanie i to rozwiązanie jest w ten sposób przyjęte.
<P>
(Parlament przyjął wniosek)
<P>
Wtorek:
<P>
Bez zmian.
<SPEAKER ID="021" NAME="Martin Schulz" AFFILIATION="S&amp;D">
(DE) Panie Przewodniczący! Jeśli chodzi o porządek obrad na wtorek, mamy sześć sprawozdań pani poseł Matery w sprawie uruchomienia Europejskiego Funduszu Dostosowania do Globalizacji dla Holandii. Zabieram w tej sprawie głos, ponieważ uważam, że sposób, w jaki w kontekście tej sprawy zaatakowano pana posła Daula w prasie holenderskiej nie jest w porządku. Na Konferencji Przewodniczących pan poseł Daul podniósł kwestię, która była omawiana przez przewodniczących różnych grup, a mianowicie, czy nie należałoby zdjąć tych sprawozdań z porządku obrad ze względu na debatę budżetową. Chciałbym podnieść dwie kwestie w tej sprawie.
<P>
Po pierwsze, uważam, że powinniśmy pozostawić te sprawozdania w porządku obrad. Powinniśmy także przyjąć te sprawozdania w głosowaniu i przekazać przedmiotowe środki finansowe z Europejskiego Funduszu Dostosowania do Globalizacji Holandii.
<P>
Do drugie, pan poseł Daul zaproponował to na Konferencji Przewodniczących. Jeżeli ta kwestia, podniesiona na Konferencji Przewodniczących, podawana zostaje następnie do wiadomości publicznej, bez zapewnienia panu posłowi możliwości udzielenia odpowiedzi na pytania i wyjaśnienia tej kwestii, to będąc przewodniczącym grupy, trzeba się dobrze zastanowić, co właściwie można powiedzieć na Konferencji Przewodniczących. To pierwsza uwaga.
<P>
Druga dotyczy tego, że to nie Parlament Europejski jest tutaj stroną, która twierdzi, że środki finansowe są w tym przypadku trwonione. To część rządu holenderskiego - a nie cały rząd - stale utrzymuje, że środki finansowe są w Unii Europejskiej trwonione i dlatego Unia Europejska powinna otrzymywać mniej pieniędzy. Sprawozdania pani poseł Matery pokazują, że jest wprost przeciwnie; środki z budżetu są wykorzystywane w niezwykle odpowiedzialny sposób, i to - moim zdaniem - na realizację bardzo ważnych projektów w Holandii. Dlatego przyjęcie tych sprawozdań pokazałoby, że zarzuty podnoszone w Holandii w odniesieniu do budżetu są bezzasadne.
<P>
(Oklaski)
<SPEAKER ID="022" NAME="Przewodniczący">
Znam tę sprawę i wiem, o czym pisała holenderska prasa. Pragnę jednak zapewnić, że głosowania dotyczące uruchomienia Europejskiego Funduszu Dostosowania do Globalizacji dla Holandii odbędą się tak jak zaplanowano, czyli jutro. Nic nie uległo zmianie. Głosowanie odbędzie się jutro.
<P>
Środa:
<P>
Otrzymałem wniosek od Konfederacyjnej Grupy Zjednoczonej Lewicy Europejskiej - Nordyckiej Zielonej Lewicy do debaty na temat sytuacji na Saharze Zachodniej, żeby głosowanie projektów rezolucji w tej sprawie odbyło się podczas tej sesji, a nie podczas sesji grudniowej, jak jest to obecnie przewidziane.
<SPEAKER ID="023" NAME="João Ferreira" AFFILIATION="GUE/NGL">
(PT) Panie Przewodniczący! Sytuacja na Saharze Zachodniej jest na tyle poważna, że Parlament nie powinien zwlekać z zajęciem w tej sprawie stanowiska. Fakty są niezaprzeczalne i oczywiste. Widzieliśmy obrazy zniszczenia w obozach dla Sahrawi i wiemy, że zniszczenia te przyniosły śmierć lub obrażenia, a wiele osób uważa się dalej za zaginione. Wiemy, że władze marokańskie uniemożliwiły posłowi do tego Parlamentu odwiedzenie tych obozów, a następnie go wydaliły; to samo spotkało posłów parlamentów krajowych, dziennikarzy i przedstawicieli organizacji pozarządowych. Wiedząc to wszystko, nie możemy tej sprawy tak po prostu ignorować.
<P>
Niezajęcie stanowiska w tej sprawie byłoby niezrozumiałym i niedopuszczalnym aktem samozadowolenia, a nawet współudziału, który urągałby godności tej instytucji i przeczył wartościom, których rzekomo broni. Dlatego chciałbym wezwać wszystkich do podjęcia rozsądnej decyzji i poparcia głosownia nad rezolucją w tej sprawie podczas tej sesji, głosowania za przyjęciem tego wniosku.
<SPEAKER ID="024" NAME="Raül Romeva i Rueda" AFFILIATION="Verts/ALE">
Panie Przewodniczący! Uważam, że argumenty przedstawione przez Konfederacyjną Grupę Zjednoczonej Lewicy Europejskiej - Nordycką Zieloną Lewicę są jak najbardziej stosowne, istotne i niezbędne, więc poprę to stanowisko.
<SPEAKER ID="025" NAME="Martin Schulz" LANGUAGE="DE">
Panie Przewodniczący! Chciałbym poprosić pana posła Ferreirę, żeby przez moment poświęcił mi trochę uwagi. Omawialiśmy tę sprawę wnikliwie na Konferencji Przewodniczących oraz podczas przygotowań do Konferencji Przewodniczących. W imieniu mojej grupy chciałbym oświadczyć, że jesteśmy bardzo zaniepokojeni tym, co się dzieje na Saharze Zachodniej. Jeżeli zdjęcia, które do nas dotarły odzwierciedlają w pełni stan faktyczny, to musimy nie tylko zainicjować poważną debatę, ale także, jeżeli będzie to konieczne, wyciągnąć konsekwencje. Oznacza to jednak, że musimy postępować właściwie. Właściwe postępowanie obejmuje omówienie rozwoju wydarzeń w tym tygodniu. W odpowiedzi na nasz wniosek marokański minister spraw zagranicznych oświadczył już, że jest gotowy wziąć udział w posiedzeniu Komisji Spraw Zagranicznych. Nie musi tego robić. Marokański minister spraw zagranicznych nie musi stawiać się przed Komisją Spraw Zagranicznych Parlamentu Europejskiego. Jeśli o mnie chodzi, powinniśmy wykorzystać fakt, że i tak ma on zamiar to zrobić i najpierw przedstawić panu ministrowi podnoszone zarzuty, a dopiero potem przyjąć rezolucję. Uważam, że takie postępowanie jest o wiele właściwsze niż przyjęcie rezolucji teraz, a następnie wysłuchanie tego, co pan minister miałby nam do powiedzenia. Przyjmijmy rezolucję na podstawie uzyskanych informacji i pytań, które będziemy mieli możliwość zadać marokańskiemu ministrowi spraw zagranicznych na Komisji Spraw Zagranicznych. Osobiście uważam takie postępowanie za bardziej słuszne. Ponadto do dzisiejszego popołudnia istniał konsens w tej sprawie pomiędzy wszystkimi grupami.
<SPEAKER ID="026" NAME="Przewodniczący">
Wniosek został poparty przez większość, a więc zgodnie z propozycją pana posła Ferreiry głosowanie odbędzie się w tym tygodniu.
<P>
(Parlament przyjął wniosek)
<P>
Podaję Państwu terminy: głosowanie to odbędzie się we czwartek. Terminy są następujące: projekty rezolucji należy zgłosić do jutra, 23 listopada, do godziny 12.00; poprawki oraz wspólne projekty rezolucji zgłaszamy do środy 24 listopada, do godziny 12.00; poprawki do wspólnych projektów rezolucji - do środy 24 listopada, do 13.00, a więc godzinę później. Powtarzam: głosowanie odbędzie się we czwartek.
<SPEAKER ID="027" NAME="Daniel Cohn-Bendit" AFFILIATION="Verts/ALE">
(FR) Panie Przewodniczący! Chciałbym o coś zapytać moich kolegów posłów.
<P>
Jesteśmy świadkami sytuacji kryzysowej w Tybecie i z niepokojem przyjmujemy chińskie zamiary ustanowienia w Tybecie języka chińskiego urzędowym. Uważam, że jest to kwestia zasługująca na debatę plenarną z udziałem baronessy Ashton. Polityka realizowana obecnie w Tybecie jest rzeczywiście problematyczna, abstrahując od wspomnianej sytuacji kryzysowej.
<P>
Sytuacja kryzysowa? No cóż. Jeżeli większość pragnie zająć się tą kwestią z tej perspektywy, to dobrze. Ze swojej strony, a także biorąc pod uwagę, że grudniowy porządek dzienny jest w miarę ściśle ustalony, chciałbym, żebyśmy przeprowadzili debatę nad tą kwestią i nad polityką Unii Europejskiej wobec Chin, z udziałem baronessy Ashton, a także żebyśmy przyjęli rezolucję w tej sprawie. Uważam, że byłoby to inteligentniejsze rozwiązanie.
<SPEAKER ID="028" NAME="Przewodniczący">
Dziękuję, Panie Kolego Pośle. Sprawę tę można zgłosić także Konferencji Przewodniczących. Jako przewodniczący grupy w każdej chwili pan poseł Cohn-Bendit może to zgłosić. Dziękuję za tę uwagę.
<P>
Czwartek:
<P>
Bez zmian.
<P>
(Porządek obrad został ustalony)
