<CHAPTER ID="016">
Transport lądowy towarów niebezpiecznych (debata)
<SPEAKER ID="388" NAME="Przewodniczący">
Następnym punktem posiedzenia jest projekt zalecenia do drugiego czytania, w imieniu Komisji Transportu i Turystyki, na temat wspólnego stanowiska dotyczącego przyjęcia dyrektywy Parlamentu Europejskiego i Rady w sprawie transportu lądowego towarów niebezpiecznych (06920/3/2008 - C6-0160/2008 - (sprawozdawca: Bogusław Liberadzki).
<SPEAKER ID="389" NAME="Bogusław Liberadzki">
sprawozdawca. - Panie Przewodniczący! Chciałem powitać w naszym gronie, w nowym charakterze, pana komisarza Tajani. Komisarzu, głosowałem za Panem i myślę, że zrobiłem dobrze.
<P>
Dyrektywa o transporcie lądowym ładunków niebezpiecznych stanowi aktualizację de facto czterech decyzji Komisji i scala je w jeden akt prawny. Obejmuje swoim zakresem transport ładunków niebezpiecznych drogami śródlądowymi, który dotychczas nie podlegał przepisom unijnym. Wniosek ten przenosi również do prawa wspólnotowego międzynarodowe przepisy dotyczące transportu ładunków niebezpiecznych, ale rozszerza je na transport krajowy. Oczekujemy, że jako efekt osiągniemy wyższy poziom bezpieczeństwa, a także poprawę intermodalności transportu ładunków niebezpiecznych.
<P>
Niech mi będzie wolno przypomnieć, iż w pierwszym czytaniu Parlament przyjął 42 poprawki. W tych 42 poprawkach istota sprowadzała się do tego, iż państwa członkowskie, które nie mają systemu kolejowego nie muszą dokonywać transpozycji i wdrażania niniejszej dyrektywy. Po drugie, wprowadzono trwający do dwóch lat okres przejściowy przeznaczony na dostosowanie się do efektywnego stosowania tych przepisów. Po trzecie, wprowadzono zasady, iż państwa członkowskie mogą ustanowić szczególne wymagania dotyczące krajowego i międzynarodowego transportu ładunków niebezpiecznych na ich terytorium uwzględniając specyfikę zarówno pojazdów drogowych, wagonów, statków żeglugi śródlądowej. Mogą także określać trasy i specjalne rodzaje transportu oraz ustanawiać zasady dotyczące transportu ładunków niebezpiecznych na swoim terytorium w pociągach pasażerskich.
<P>
Komisja i Rada zgodziły się z tymi poprawkami. Rada uznała za celowe wniesienie dwóch nowych poprawek. Po pierwsze, proponuje się dodatkowy ustęp w art. 1, który pozwala państwom członkowskim na regulowanie lub wprowadzanie wręcz zakazu wyłącznie ze względów innych niż bezpieczeństwo w czasie transportu, przewozu ładunków niebezpiecznych na ich terytorium. I po drugie, Rada proponuje nowy ustęp 8, który przewiduję, że Komisja zapewnia państwom członkowskim wsparcie finansowe na potrzeby tłumaczenia na języki urzędowe tych państw umów dotyczących międzynarodowego przewozu drogowego ładunków niebezpiecznych, Regulaminu międzynarodowego przewozu kolejami ładunków niebezpiecznych i "Europejskiego porozumienia w sprawie międzynarodowych przewozów materiałów niebezpiecznych śródlądowymi drogami wodnymi”.
<P>
Jako sprawozdawca popieram te dwa przedłożenia Rady i wnoszę o ich uchwalenie. Na zakończenie chciałbym wyrazić dużą satysfakcję z efektywnej, sprawnej i bardzo kooperatywnej współpracy zarówno z Komisją, jak i z Radą.
<SPEAKER ID="390" NAME="Antonio Tajani">
komisarz. - (IT) Panie przewodniczący, panie i panowie! Zanim zacznę mówić o dyrektywie, której sprawozdawcą jest pan Liberadzki, chciałbym podziękować Izbie za zaufanie, jakim mnie dziś obdarzyła, zatwierdzając moje powołanie na stanowisko komisarza odpowiedzialnego za transport. Wyrażam moją wdzięczność nielicznemu gronu posłów, którzy pozostali na sali, lecz ja również często opuszczałem wieczorne posiedzenia. Dziękuję państwu za zaufanie; szczególne podziękowania kieruję do członków Komisji Transportu i Turystyki za ich obecność.
<P>
Muszę powiedzieć, że czuję się nieco poruszony. Po raz pierwszy przemawiam nie tyle z innego miejsca tej Izby - to tylko cztery miejsca dalej - ale to, że tu jestem, stanowi dla mnie wielki zaszczyt i uważam, że to ważne, iż Parlament ma swojego posła - bo tak o sobie nadal myślę - siedzącego na ławie dla komisarzy.
<P>
Przepraszam za tę dygresję, panie przewodniczący, ale sądzę, że moim obowiązkiem było podziękować jeszcze raz Parlamentowi za wszystko, co mi dał przez te wszystkie lata, i za zaufanie, jakim mnie obdarzył dziś rano.
<P>
(FR) Panie przewodniczący, panie i panowie! Mój udział w tej debacie będzie niestety krótki. Podczas pierwszego czytania tego tekstu, Parlament wniósł kilka poprawek, które poparła Rada we wspólnym stanowisku. Do obecnego tekstu, który pozwala przyjąć wniosek w drugim czytaniu, dodano tylko różne zapisy o charakterze technicznym. Komisja Transportu i Turystyki poparła je w sposób jednomyślny, a Komisja również w pełni je akceptuje. Zapisy, które zostaną wprowadzone w drugim czytaniu, są ostatnimi poprawkami we wniosku dotyczącym transportu niebezpiecznych towarów. Dzięki tym poprawkom pewne drobne szczegóły stały się bardziej zrozumiałe, co przyjmuję z zadowoleniem.
<P>
Chciałbym też skorzystać z okazji, aby szczególnie podziękować sprawozdawcy, panu Liberadzkiemu, za efektywną pracę nad tym wnioskiem. Dziękuję mu również za zaufanie, jakim mnie obdarzył dzisiaj, i mam nadzieję, że będę mógł pracować z nim i wszystkimi posłami tej Izby od dziś aż do końca kadencji tego Parlamentu.
<SPEAKER ID="392" NAME="Renate Sommer">
w imieniu grupy PPE-DE. - (DE) Panie przewodniczący! Chciałabym rozpocząć od podziękowań dla sprawozdawcy za jego pracę i niewyczerpaną gotowość do dyskusji na temat tej sprawy.
<P>
Proponowana dyrektywa w sprawie transportu lądowego towarów niebezpiecznych integruje międzynarodowe przepisy dotyczące transportu lądowego niebezpiecznych towarów do prawa wspólnotowego i rozszerza ich stosowanie na transport w państwach członkowskich. Stanowi aktualizację czterech dyrektyw i czterech decyzji Komisji w sprawie transportu niebezpiecznych towarów i łączy je w jeden uproszczony akt prawny. Jest to pozytywny przykład europejskiego aktu prawnego, który w autentyczny sposób ogranicza biurokratyczne formalności i stanowi przykład zasady lepszego stanowienia prawa.
<P>
Uregulowanie transportu niebezpiecznych towarów jest ważną sprawą dla naszego systemu transportu. Łączna ilość niebezpiecznych towarów przewożonych w Unii wynosi około 110 miliardów tonokilometrów rocznie, a bezpieczny transport tych towarów jest konieczny z punktu widzenia bezpieczeństwa ruchu drogowego, jak i ochrony środowiska. Zapisy dyrektywy zapewniają wysoki poziom bezpieczeństwa transportu międzynarodowego i krajowego poprzez zastosowanie zharmonizowanych zasad, które pozytywnie wpłyną na rynek wewnętrzny w dziedzinie transportu. Ujednolicone przepisy ułatwiają również działalność przewoźników i w ten sposób poprawiają intermodalność. Dzięki temu zachęcamy do wprowadzania multimodalnych procesów w transporcie.
<P>
Z mojej perspektywy ze szczególnym zadowoleniem przyjmuję rozszerzenie dyrektywy o żeglugę śródlądową. W przyszłości jednolite zasady bezpieczeństwa będą obowiązywały na wszystkich śródlądowych drogach wodnych w UE. Poprawi to warunki pracy na pokładzie, jak i bezpieczeństwo samego transportu. Otrzymamy również korzyści w zakresie ochrony środowiska i obniżenia kosztów. Dyrektywa prawdopodobnie poprawi szanse i perspektywy rynkowe dla transportu śródlądowego, co z kolei odciąży nasze drogi z korzyścią dla środowiska naturalnego.
<P>
Wspólne stanowisko Rady, które zostało przyjęte bez poprawek przez Komisję Transportu i Turystyki, zawiera dwie poprawki w stosunku do stanowiska Parlamentu w pierwszym czytaniu. Po pierwsze, wspólne stanowisko zawiera zapis pozwalający państwom członkowskim regulować lub zakazywać transportu niebezpiecznych towarów na swoim terytorium z powodów innych niż bezpieczeństwo. Ten zapis ma charakter wyłącznie deklaratywny i został umieszczony w celu wyjaśniającym. Zapis ten był przedmiotem wielu dyskusji.
<P>
Po drugie, wspólne stanowisko zawiera zapisy dotyczące wsparcia finansowego Komisji dla państw członkowskich w celu przetłumaczenia ADR (Umowy europejskiej o transporcie drogowym materiałów niebezpiecznych), RID (Regulaminu międzynarodowego przewozu kolejami towarów niebezpiecznych) oraz ADN (Europejskiego porozumienia w sprawie międzynarodowych przewozów materiałów niebezpiecznych śródlądowymi drogami wodnymi) oraz poprawek do nich na ich oficjalne języki. Muszę przyznać, że początkowo byłem sceptyczny wobec tej poprawki. Jednak Komisja Europejska zapewniła mnie, że jest to konieczne dla zagwarantowania jakości tłumaczeń i co za tym idzie, właściwego wdrożenia przepisów. Takie podejście jest również tańsze.
<P>
Mówiąc krótko, z naszego punktu widzenia wszystkie poprawki są możliwe do przyjęcia, co oznacza, że możemy wreszcie doprowadzić tę ważną i nie wzbudzającą kontrowersji sprawę do końca.
<SPEAKER ID="393" NAME="Nathalie Griesbeck">
w imieniu grupy ALDE. - (FR) Panie przewodniczący, panie komisarzu, panie i panowie! Teraz kolej na mnie, by powitać pana. Jest to w jakimś sensie próba ognia dla pana i mówiąc jako Francuzka bardzo doceniam fakt, że na przesłuchaniu w poniedziałek i na obecnym posiedzeniu mówił pan po francusku i to w sposób płynny. Z przyjemnością wysłuchałam pana. Chcę również podziękować mojemu koledze, panu Liberadzkiemu, za dyskusje, którym przewodniczył w Komisji Transportu i Turystyki, kiedy omawiano wniosek dotyczący dyrektywy w sprawie transportu niebezpiecznych towarów.
<P>
Jak wspomniano wcześniej, Parlament już wyraził swoje stanowisko w sprawie tego wniosku w sprawie dyrektywy we wrześniu 2007 roku, a ja z kolei cieszę się z faktu, że osiągnięto porozumienie z Radą i Komisją, co w rezultacie oznacza, że dzisiejsza dyskusja nad tekstem jest pod wieloma względami czystą formalnością. Chciałabym jednak skorzystać z okazji, ponieważ właściwie jesteśmy wśród przyjaciół, żeby podkreślić, że w mojej opinii tekst ten stanowi znaczący postęp na drodze do osiągnięcia lepszej kontroli nad transportem niebezpiecznych towarów w UE, oraz to, że problem transportu towarów, szczególnie niebezpiecznych, jest istotną sprawą dla naszych obywateli i stanowi ważny czynnik w zakresie zrównoważonego rozwoju.
<P>
Niebezpieczne towary przewożone w UE stanowią ok. 10% wszystkich towarów w tranzycie, co jest bardzo dużym odsetkiem. Jest to liczba 110 miliardów ton na kilometr w ciągu roku, z czego 58% przewozi się drogami, co stanowi ogromną ilość, 25% koleją i 17% wodnymi drogami śródlądowymi.
<P>
Dyrektywa ta, która ma na celu aktualizację istniejących aktów prawnych, jest godna pochwały, ponieważ łączy cztery dyrektywy w jeden akt prawny. Stanowi to wyraźny krok w kierunku większej przejrzystości i jest bardzo ważny, ponieważ chcemy, żeby dla mieszkańców Europy nasze decyzje były bardziej czytelne.
<P>
Na koniec, chcę powiedzieć, że ja również się cieszę, iż żegluga śródlądowa została włączona do dyrektywy. Należy poświęcać więcej uwagi transportowi towarów drogami wodnymi, ponieważ jest to rodzaj transportu przyjazny dla środowiska, który może stanowić odpowiedź na aktualne potrzeby wynikające z nierównowagi w europejskim systemie transportu. Połączenie dyrektyw w jeden akt prawny wnosi większą jasność i przejrzystość do aktualnie obowiązujących przepisów, a mamy nadzieję, że przepisy te przyczynią się do większej intermodalności transportu. Cieszę się, ponieważ jest to krok do przodu, szczególnie dla pracowników sektora transportowego, w czasach, gdy działania Unii Europejskiej nie zawsze są dostatecznie jasno uzasadniane, i niestety bywają czasami źle zrozumiane przez naszych obywateli.
<SPEAKER ID="394" NAME="Eva Lichtenberger">
w imieniu grupy Verts/ALE. - (DE) Panie przewodniczący, panie komisarzu, panie i panowie! Jak widzę, nie ma tłumów na sali. Oczekiwałam, że jest to temat na tyle ważny, by zainteresować więcej osób. Drugie czytanie dyrektywy w sprawie transportu lądowego niebezpiecznych towarów skłania mnie ponownie do zwrócenia uwagi na istotny problem, mianowicie, że dyrektywa jest na tyle dobra, na ile dobre są możliwości kontroli.
<P>
Mamy nieznaczny wzrost w ilości przewożonych niebezpiecznych towarów we wszystkich rodzajach transportu. Niestety widzimy również rosnącą beztroskę, zdaniem inspektorów, w zakresie deklaracji towarów. Fałszywa deklaracja niebezpiecznego towaru może mieć tragiczne następstwa, jeśli wydarzy się wypadek. Przykładowo, jeśli straż pożarna nie będzie w stanie określić, jakiego środka gaszącego użyć dla jakiegoś towaru, może to przynieść tragiczne skutki. W Innsbrucku, który jest prawie moim rodzinnym miastem, uniknięto katastrofy na dużą skalę tylko dlatego, że główny specjalista regionu w dziedzinie chemii jest również strażakiem. Namawiam więc państwa, żeby mieć na uwadze sprawy kontroli i inspekcji. Jest to zasadnicza sprawa, nawet najważniejsza sprawa i kieruję swój apel również do wszystkich państw członkowskich.
<P>
Widzę natomiast poprawę dzięki włączeniu żeglugi śródlądowej. Wypadek związany z transportem chemikaliów rzeką może mieć dalekosiężne i tragiczne skutki dla środowiska.
<P>
Uważam, że należy zachować i wzmocnić zapisy dotyczące wyznaczania określonych szlaków dla przewozu niebezpiecznych towarów. Tam, gdzie są strome wzniesienia i panuje natężony ruch w niektórych porach roku czy na początku wakacji, występuje potencjalne źródło zagrożenia. Moim zdaniem należy rozszerzyć wymóg eskortowania szczególnie niebezpiecznych towarów w takich miejscach, jak np. substancje żrące i materiały wybuchowe. Musimy poczynić większe postępy w tej sprawie, ponieważ inni użytkownicy dróg byliby zagrożeni i pojawiłyby się poważne problemy w razie wypadku. Niestety przeprowadzane inspekcje często ujawniają, że stan techniczny pojazdów nie jest zbyt dobry.
<P>
Chcę zatem zakończyć apelem do Izby: inspekcje i kontrole są konieczne dla zapewnienia skuteczności tej dyrektywy.
<SPEAKER ID="395" NAME="Jaromír Kohlíček">
w imieniu grupy GUE/NGL. - (CS) Chciałbym powitać nowego komisarza. Panie przewodniczący, panie i panowie! Niebezpieczne towary muszą być przewożone w Unii Europejskiej, tak jak zwykłe towary, czy to nam się podoba, czy nie. Obecnie niebezpieczne towary stanowią około 8% ogółu ruchu ciężarowego i dobrze, że dzięki tej propozycji nastąpi połączenie czterech dyrektyw, zgodnie z obowiązującymi międzynarodowymi porozumieniami. Harmonizacja przewozu towarów, zwłaszcza w odniesieniu do transportu multimodalnego, jest absolutnie kluczowym i logicznym krokiem, który powinien przynieść pozytywne skutki dla rynku wewnętrznego UE. Bezpieczeństwo transportu można najlepiej osiągnąć poprzez połączenie regulacji. Regulacje te muszą jasno precyzować oznaczenie towarów według stopnia potencjalnego zagrożenia.
<P>
Uważam, że ta techniczna w swojej naturze dyrektywa jest konieczna i zgadzam się z panią poseł Lichtenberger, że należy dokładnie ją zbadać, aby upewnić się, że jej treść odpowiada opisowi. Rada przyjęła wszystkie poprawki zgłoszone przez Parlament w pierwszym czytaniu. Wspólne stanowisko zawiera tylko dwie małe poprawki. Dotyczą one pomocy finansowej dla państw członkowskich w celu przetłumaczenia dyrektywy na ich języki oficjalne, oraz decyzji w sprawie zastosowania wymagań określonych w aneksie nr 3 w konkretnych przypadkach. Dyrektywa ułatwia jednoznaczną interpretację przepisów i upraszcza je w zakresie transportu drogowego, kolejowego i żeglugi śródlądowej. Uważam, że transport drogowy, a nie drogami wodnymi, jest najbardziej niebezpiecznym rodzajem transportu. Grupa GUE/NGL będzie zatem głosować za wnioskiem dotyczącym dyrektywy.
<SPEAKER ID="396" NAME="Robert Evans" AFFILIATION="PSE">
Panie przewodniczący! Chcę po pierwsze podziękować mojemu przyjacielowi i koledze Bogusławowi Liberadzkiemu za jego pracę nad tym ważnym zagadnieniem. Chciałbym również pogratulować naszemu nowemu komisarzowi z okazji pierwszego wystąpienia w nowej roli. Będę szczery z panem Tajanim: nie poparłem jego kandydatury dzisiaj. Nie głosowałem przeciw, nie wstrzymałem się, po prostu nie wziąłem udziału w głosowaniu. Chcę, żeby pan Tajani wiedział, że to nic osobistego, a bardziej protest przeciwko systemowi i włoskim procedurom.
<P>
Mimo wszystko szanuję jego powołanie i jestem pewny, że w najbliższych miesiącach uczyni on wszystko, co możliwe, aby przekonać mnie i innych co do swojej wartości i kompetencji w roli, w której będzie występować w tej Izbie.
<P>
W ostatnich dniach uczestnicy referendum w Irlandii pokazali nam, że wcale nie wszyscy Europejczycy zgadzają się czy mają jasność w sprawie roli i korzyści wynikających z członkostwa w UE, współpracy w Europie i dlaczego potrzebne nam są europejskie regulacje.
<P>
Myślę jednak, że oni wszyscy, w tym osoby, które głosowały na nie, oczekują, że rządy ich państw oraz Unia Europejska będą o nich się troszczyć. Choć ten konkretny temat może nie znajduje się na liście najbardziej dyskutowanych spraw, to jednak transport lądowy niebezpiecznych towarów jest poważnym zagadnieniem i odpowiedzialnym zadaniem, za które spoczywa na nas.
<P>
Dopiero teraz dzięki tej dyrektywie mamy naprawdę paneuropejskie regulacje obejmujące transport niebezpiecznych towarów przewożonych z jednego państwa UE do drugiego.
<P>
Pan Liberadzki miał rację zwracając uwagę, że w wielu państwach nie ma w ogóle krajowych przepisów w tej sprawie. Tak więc proponowana dyrektywa spowoduje, że rządy państw członkowskich wezmą na siebie odpowiedzialność. Lecz każdy akt prawny jest na tyle dobry, na ile można go wyegzekwować. Aby zatem zdobyć moje pełne zaufanie, mam nadzieją, że pan Tajani uczyni wszystko w celu zapewnienia, iż ten akt prawny jest w sposób właściwy monitorowany, egzekwowany i w razie konieczności zostanie poprawiony, oraz że podjęte zostaną zdecydowane działania wobec tych, którzy naruszą przepisy dyrektywy.
<SPEAKER ID="397" NAME="Silvia-Adriana Ţicău">
w imieniu grupy PSE. - (RO) Szanowny panie przewodniczący, panie komisarzu! Chciałabym również pogratulować panu i życzyć sukcesów w pana pracy, i chcę też powiedzieć, że wiele od pana oczekujemy.
<P>
Chciałabym pogratulować naszemu koledze, panu Liberadzkiemu za jego sprawozdanie, które jest częścią procesu upraszczania prawa. Proponowana dyrektywa łączy w jedną i aktualizuje teksty czterech dyrektyw. Dotychczasowe przepisy europejskie nie obejmowały morskiego transportu niebezpiecznych towarów, który był uregulowany różnymi wielostronnymi porozumieniami podpisanymi przez państwa członkowskie.
<P>
Dlatego ważne jest, że będziemy mieli przepisy wspólnotowe, jednolite dla wszystkich państw członkowskich, dotyczące transportu niebezpiecznych towarów wszystkimi rodzajami transportu. Istnienie tych przepisów pozwoli na transfer niebezpiecznych towarów z jednego środka transportu na inny. Niezależnie od zapisów dyrektywy, państwa członkowskie mogą wprowadzać do ustawodawstwa krajowego szczegółowe wymagania dotyczące pojazdów, wagonów i statków przeznaczonych dla żeglugi śródlądowej.
<P>
Poprawki zaproponowane przez Radę wprowadzają dwa nowe elementy: pierwsza pozwala państwom członkowskim regulować lub zakazywać, z powodów innych niż bezpieczeństwo, transport niebezpiecznych towarów szlakami śródlądowymi na swoim terytorium. Druga poprawka nakłada na Komisję obowiązek wsparcia finansowego dla przetłumaczenia europejskich porozumień w sprawie transportu drogowego, kolejowego i morskiego niebezpiecznych towarów na języki oficjalne państw członkowskich.
<P>
Uważam jednak, że wszystkie państwa członkowskie powinny również zorganizować kampanie informacyjne w celu poinformowania zainteresowanych na temat zapisów nowej dyrektywy. Przestrzeganie tych zasad jest sprawą kluczową. Odpowiedzialne władze powinny mieć pewność, że transport niebezpiecznych towarów odbywa się wyłącznie w sposób zgodny z zapisanymi przepisami i restrykcjami.
<SPEAKER ID="398" NAME="Reinhard Rack" AFFILIATION="PPE-DE">
(DE) Panie przewodniczący! Panie wiceprzewodniczący Komisji, składam panu serdeczne gratulacje z okazji objęcia nowego stanowiska. Będziemy z pewnością mieli w przyszłości wiele okazji do omówienia z panem spraw związanych z transportem i czekam na to z niecierpliwością. Chcę również podziękować sprawozdawcy za przygotowanie dobrego tekstu dyrektywy. Musimy teraz upewnić się, że ten akt prawny zostanie wdrożony jak najszybciej przez państwa członkowskie, a co najważniejsze - jak już wspomniano dzisiaj - musimy zapewnić, że właściwe przepisy i regulacje krajowe są właściwie stosowane na szczeblu lokalnym. Potrzeba nam w tym zakresie skrupulatnego podejścia ze strony odpowiednich władz. Niedopuszczalna jest beztroska czy przymykanie oka przez osoby odpowiedzialne za monitoring.
<P>
Ważne również jest to - jak wskazywali poprzedni mówcy - żeby deklaracja niebezpiecznych towarów odbywała się w sposób umożliwiający przeprowadzenie właściwej kontroli i eskorty. Poprawi to bezpieczeństwo na naszych drogach i szlakach śródlądowych.
<SPEAKER ID="399" NAME="Wiesław Stefan Kuc" AFFILIATION="UEN">
Panie Przewodniczący! Prawie rok temu, jadąc autostradą, byłem świadkiem wywrócenia cysterny z gazem płynnym. Nie można było nigdzie wyjechać, powstał ogromny korek drogowy. Wszyscy w napięciu czekaliśmy, czy nie wybuchnie. Tak dzieje się każdego dnia na drogach Unii. Dobrze się stało, że nareszcie uregulujemy tę kwestię, że będzie bezpiecznie na drogach i torach. Jest to następna dyrektywa, która ma zwiększyć bezpieczeństwo naszych obywateli, zmniejszyć liczbę wypadków i stworzyć jednolite przepisy prawne.
<P>
Dziękuję Panu, Panie Pośle Liberadzki, za pana wkład pracy dla dobra nas wszystkich.
<SPEAKER ID="400" NAME="Antonio Tajani">
komisarz. - (IT) Panie przewodniczący! Panie i panowie! Uważam, że właściwie wykonaliśmy swoją pracę uchwalając akt prawny, który przyczyni się do podniesienia bezpieczeństwa na drogach w Unii Europejskiej.
<P>
Transport niebezpiecznych towarów wiąże się z pewnym ryzykiem, o czym wszyscy wiemy. Dlatego UE powinna podejmować działania dla zapewnienia bezpieczeństwa wszystkich swoich obywateli. Przywołując to, co powiedziałem na posiedzeniu dwa dni temu, powtórzę, że jednym z moich priorytetów jest ochrona praw obywatelskich. Każda inicjatywa podejmowana przez Komisję będzie służyć zabezpieczeniu praw obywateli UE i będziemy w sposób praktyczny reagować na sprawy, które są dla nich ważne.
<P>
W czasie dzisiejszej debaty zauważyłem, że Parlament pragnie przyjąć proponowaną dyrektywę, aby przyczynić się do poprawienia poziomu bezpieczeństwa na naszych drogach. Komisja na pewno będzie czuwać nad egzekwowaniem tych przepisów przez państwa członkowskie, jak zresztą to czyni w przypadku wszystkich innych aktów prawnych. Komisja jest strażnikiem traktatów i jeśli o mnie chodzi, zamierzam w sposób rygorystyczny wypełniać swoje obowiązki w tym zakresie. Dlatego, w odniesieniu do omawianej dyrektywy, jak i innych obowiązujących aktów prawnych, uczynię wszystko, by była ona egzekwowana, i będę czuwał nad tym, by wszystkie państwa członkowskie będą stosowały się do nich w interesie obywateli UE.
<P>
Dziękuję, panie przewodniczący, i dziękuję jeszcze raz sprawozdawcy za świetnie wykonaną pracę i za to, że nawet podczas drugiego czytania był w stanie poprawić tekst i nadać mu większą jasność.
<SPEAKER ID="401" NAME="Bogusław Liberadzki">
sprawozdawca. - Panie Przewodniczący! Niech mi będzie wolno podziękować sprawozdawcom-cieniom, zwłaszcza pani Sommer i pani Griesbeck, także Robertowi Evansowi, pani Ţicău za wasze wypowiedzi, za współpracę i za wsparcie.
<P>
Dwa zdania odnośnie uwagi pani Lichtenberger dotyczącej kontroli realizacji przepisów. Rzeczywiście ten dwuletni okres przejściowy jest po to, by państwa członkowskie mogły się przygotować do skutecznego egzekwowania tego nowego stanu rzeczy. Chciałbym bardzo wyraźnie podkreślić, iż dotychczas tylko osiem spośród 27 państw członkowskich zaakceptowało jednocześnie wszystkie trzy międzynarodowe akty, czyli ADR, RID oraz ADN. Stąd zastosowanie w pełni tych regulacji, zarówno w sprawach międzynarodowego transportu, jak i przeniesienie na krajowe przewozy, jest celem i sądzę, że jesteśmy na dobrej drodze.
<P>
Jeszcze raz bardzo dziękuje Panie Komisarzu za takie zrozumienie i na Pana ręce składam podziękowanie dla pańskich współpracowników. To była przyjemność pracować i z Komisją i z Radą.
<SPEAKER ID="402" NAME="Przewodniczący">
Debata została zamknięta.
<P>
Głosowanie odbędzie się w czwartek, 19 czerwca 2008 roku.
<P>
Oświadczenia pisemne (art. 142 Regulaminu)
<SPEAKER ID="403" NAME="Magor Imre Csibi  " AFFILIATION="ALDE">
na piśmie. - Proponowana dyrektywa jest wielkim krokiem w kierunku ochrony naszego bezpieczeństwa i środowiska, ponieważ wprowadza europejskie przepisy dotyczące transportu niebezpiecznych towarów nie tylko na drogach i koleją, lecz również śródlądowymi drogami wodnymi.
<P>
Wypadki na śródlądowych drogach wodnych mogą mieć rozległe skutki i następstwa, jak np. zatrucie wody, wyginięcie fauny wodnej i problemy dla zdrowia ludzkiego. Dlatego należy ograniczać ryzyko poprzez stworzenie wspólnych zasad także dla tego rodzaju transportu.
<P>
Ponadto, zdecydowanie popieram włączenie zapisu mówiącego, że państwa członkowskie mogą regulować lub zakazywać transportu niebezpiecznych towarów z powodów innych niż bezpieczeństwo. Jeśli weźmiemy przykład cyjanku, ogromnie toksycznej substancji, 14% przypadków wydostania się cyjanku do środowiska było spowodowanych wypadkami podczas transportu. Liczby te pokazują, jak duże jest ryzyko związane z transportem cyjanku i podkreślają konieczność wprowadzenia bardziej wymagających standardów ochrony środowiska i bezpieczeństwa. Dlatego zachęcam państwa członkowskie do podjęcia jak najbardziej rygorystycznych kroków celu uregulowania transportu cyjanku i tam gdzie to konieczne, masowego transportu cyjanku na ich terytorium. Czasami minimalizacja transportu niebezpiecznych towarów jest najbezpieczniejszym sposobem minimalizacji ryzyka.
