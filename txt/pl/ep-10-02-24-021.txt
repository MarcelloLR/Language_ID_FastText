<CHAPTER ID="021">
Poważna klęska żywiołowa w autonomicznym regionie Madery (debata) 
<SPEAKER ID="277" NAME="Przewodniczący">
Kolejnym punktem porządku dziennego jest oświadczenie Komisji w sprawie poważnej klęski żywiołowej w autonomicznym regionie Madery.
<SPEAKER ID="278" NAME="Günther Oettinger" LANGUAGE="DE">
Panie przewodniczący, szanowni państwo! Komisja jest zaniepokojona i zasmucona strasznymi wydarzeniami na Maderze, zwłaszcza liczbą ofiar. Chciałbym przekazać wyrazy współczucia wszystkim mieszkańcom Madery, którzy ucierpieli z powodu klęski. Komisja składa szczególne wyrazy współczucia rodzinom ofiar.
<P>
Wczoraj mój kolega Johannes Hahn, jako właściwy komisarz, miał okazję rozmawiać z prezydentem autonomicznego regionu Madery, panem Jardimem, który powiedział, że sytuacja nadal jest poważna. Regionalne i krajowe służby ratunkowe jednak ją kontrolują. Nie ma potrzeby korzystać w tej chwili ze wsparcia europejskiego mechanizmu ochrony ludności.
<P>
Szkody są jednak na tyle poważne, że Madera ma nadzieję na pomoc finansową z Funduszu Solidarności UE. Komisja aktualnie bada wszystkie możliwe sposoby zapewnienia Maderze pomocy finansowej UE. Po straszliwej klęsce pożarowej w 2003 roku byliśmy w stanie udzielić pomocy solidarnościowej w kwocie powyżej 48 milionów euro na rzecz Portugalii. Fundusz Solidarności utworzono w 2002 roku na potrzeby zapewniania pomocy finansowej na szczeblu UE państwom członkowskim dotkniętym poważnymi klęskami żywiołowymi.
<P>
Uruchomienie środków z Funduszu Solidarności uwarunkowane jest jednak spełnieniem określonych kryteriów. Najważniejszym warunkiem wstępnym jest złożenie przez rząd Portugalii wniosku o przyznanie pomocy. Chciałbym państwu przypomnieć, że w rozporządzeniu ustanawiającym Fundusz Solidarności przewidziano uruchomienie funduszu w przypadku klęsk na dużą skalę, skutkujących szkodami przewyższającymi próg w wysokości 0,6 % dochodu narodowego brutto państwa dotkniętego klęską. Oznacza to, że wysokość szkód w Portugalii w rozpatrywanym przypadku musiałaby przekroczyć kwotę 958 milionów euro. W wyjątkowych okolicznościach i w przypadku spełnienia określonych kryteriów pomoc może jednak zostać przyznana również przy mniejszych klęskach w wymiarze regionalnym, zwłaszcza gdy dotykają one jeden z regionów najbardziej oddalonych, jakim jest Madera. Z uwagi na fakt, że Komisja nie dysponuje jeszcze wystarczającymi informacjami na temat rozmiaru szkód, za wcześnie jest, aby ocenić, czy spełniono te warunki.
<P>
Władze Portugalii powinny dokonać teraz szybko dokładnej oceny szkód, przedkładając w ciągu dziesięciu tygodni wniosek w Komisji. Mój kolega pan Hahn spotka się w najbliższy piątek z portugalskim Ministrem Spraw Wewnętrznych, aby omówić dalsze działania. W dniach 6 i 7 marca pan Hahn odwiedzi Maderę, aby naocznie ocenić szkody. Dyrekcja Generalna ds. Polityki Regionalnej w Komisji Europejskiej udzieli władzom Portugalii wszelkiej koniecznej pomocy w celu przygotowania wniosku.
<P>
Chciałbym państwu przypomnieć, że pomoc finansowa z naszego Funduszu Solidarności nie jest wypłacana natychmiastowo. Fundusz to instrument, który ma pomóc państwom członkowskim uporać się z finansowymi konsekwencjami klęsk; funduszu tego nie uruchamia się nagle. Środki na Fundusz Solidarności pochodzą z dodatkowego wkładu państw członkowskich niezależnie od normalnego budżetu. Dlatego wymaga on zatwierdzenia przez Parlament Europejski, czyli państwa zgody, jak również zatwierdzenia przez Radę, w formie poprawki. Cały proces, od czasu złożenia wniosku do chwili wypłacenia pomocy, potrwa kilka miesięcy. Komisja dołoży jednak wszelkich starań, aby skrócić ten proces do minimum.
<P>
Fundusze strukturalne nie są dostępne na natychmiastowe środki awaryjne. Można z nich udzielić pewnej pomocy na potrzeby odbudowy długoterminowej. W niedługim czasie Komisja omówi z administracyjnymi władzami Portugalii opcje oraz możliwe rozsądne i konieczne zmiany w programie.
<P>
Chciałbym państwa zapewnić, że Komisja dołoży wszelkich starań, aby pomóc obywatelom i władzom Madery stawić czoło tej strasznej klęsce żywiołowej.
<SPEAKER ID="279" NAME="Nuno Teixeira">
w imieniu grupy PPE. - (PT) Zabieram dzisiaj głos w tej Izbie, będąc przytłoczony cierpieniem kogoś, kto osobiście doświadczył i był naocznym świadkiem tragedii, która dotknęła Maderę w ostatnią sobotę. Łączę się oczywiście w bólu i żalu z rodzinami 42 ofiar śmiertelnych, o których wiemy w danej chwili, składając wyrazy ubolewania i współczucia w związku z utratą bliskich.
<P>
Nie znamy jeszcze prawdziwych rozmiarów tej klęski, gdyż służby poszukiwawcze i ratownicze, które od soboty bez przerwy pracują z ogromnym wysiłkiem, za co składam im pokłon, teraz dopiero zaczynają docierać do najbardziej odseparowanych ludzi. Istnieją obawy, że liczba ofiar może się zwiększyć.
<P>
Miejsce klęski to jeden wielki obraz zniszczeń, poważnie uszkodzone drogi dojazdowe, całkowicie zniszczone drogi i mosty oraz sieci wodociągowe i energetyczne. Przesiedlono ponad 600 osób, które straciły domy i dobytek. Gospodarcze i społeczne skutki tej katastrofy uniemożliwiają ludziom powrót do normalnego życia. Trzeba jednak patrzeć w przyszłość. My również musimy okazać solidarność, napawając dotkniętych ludzi nadzieją i wiarą. Trzeba udzielić pomocy, a Unia Europejska i Parlament mają tu do odegrania swoją rolę z uwagi na podstawowe znaczenie w procesie uruchomienia środków z Funduszu Solidarności. Ilekroć wzywa się nas do interwencji, musimy reagować natychmiast, ponieważ nie możemy kazać czekać ludziom, kiedy nas najbardziej potrzebują.
<P>
Apeluję zatem do Komisji i jej przewodniczącego - pana Barroso, a w szczególności do Johannesa Hahna, komisarza ds. Polityki Regionalnej. Popieram jego plan rychłej wizyty na Maderze i proszę go, aby zabrał ze sobą przesłanie nadziei na pomoc i wsparcie, gdyż trzeba odbudować to, co natura nam znowu niefortunnie zabrała. Całkowicie ufam, że to uczynimy, gdyż hymn Madery nauczył mnie, iż "obywatele Madery są skromni, stoiccy i dzielni. To ludzie, którzy zaorali ziemię wśród głazów; to bohaterowie pracy na górskim pustkowiu. Dla Madery będą szanować swoją historię poprzez pracę, będą walczyć o szczęście oraz chwałę i zdobywać je”.
<SPEAKER ID="280" NAME="Edite Estrela">
w imieniu grupy S&D. - (PT) W imieniu Grupy Postępowego Sojuszy Socjalistów i Demokratów w Parlamencie Europejskim chcę przekazać wyrazy współczucia rodzinom ofiar oraz wyrazić solidarność z ludźmi dotkniętymi tragedią, jaka napotkała autonomiczny region Madery w Portugalii dwudziestego dnia bieżącego miesiąca. Za sprawą ulew, wichur i sztormów turystyczne miasto Funchal jest nie do rozpoznania, a żywioł pozostawił po sobie zniszczenia i śmierć. Poważnie uszkodzona została również infrastruktura publiczna i prywatna oraz środowisko naturalne i dziedzictwo kulturowe. Panie komisarzu! Według wstępnych szacunków szkody wyniosą ponad 1 miliard euro, a zatem mieści się to w kryteriach warunkujących uruchomienie Funduszu Solidarności. Niestety, ale pozostaje żałoba po dziesiątkach ofiar śmiertelnych, wielu rannych i zaginionych, jak również setki bezdomnych. Obraz zniszczeń i cierpienia pokazywano na całym świecie i nikt nie pozostał obojętny. Wyrazy solidarności docierały ze wszystkich zakątków ziemi.
<P>
Unia Europejska i Komisja Europejska muszą również dowieść solidarności z tym odległym regionem wyspiarskim, uruchamiając pilnie Fundusz Solidarności w celu ograniczenia poważnych skutków społecznych i gospodarczych, aby pomóc przywrócić normalność na dotkniętych terenach.
<P>
Panie komisarzu! Na koniec mam pytanie: ten Parlament zatwierdził już zmiany do Funduszu Solidarnoś. Dlaczego one nie obowiązują? Czemu się ich nie stosuje?
<SPEAKER ID="281" NAME="Marisa Matias">
w imieniu grupy GUE/NGL. - (PT) Dzisiejsze posiedzenie plenarne rozpoczęliśmy minutą ciszy. Ta minuta miała dwa przesłania: po pierwsze - solidarność z ofiarami i rodzinami ofiar kataklizmu, który dotknął Maderę, a po drugie - uznanie dla wszystkich służb, które niestrudzenie niosą pomoc tym ofiarom.
<P>
Minuta ciszy musi jednak wywołać u nas refleksje i zastanowienie nad tym, co wykracza poza przedmiot naszego dzisiejszego zmartwienia. To, czego doświadczyła Madera to zjawisko, z jakim będziemy mieli coraz częściej do czynienia. Te ekstremalne powracające zjawiska to skutek zmiany klimatu i musimy znaleźć sposób reagowania na nie. Nie jesteśmy w stanie uniknąć klęsk żywiołowych, ale jednocześnie nie możemy tak po prostu dopuścić, aby zawsze tak tragicznie odbijały się one na życiu naszych obywateli. Dlatego musimy zabiegać o politykę w obszarze planowania i rozwoju ukierunkowaną na dobro ogółu. Panie przewodniczący! Na zakończenie chciałabym jednak wspomnieć o tym, co najważniejsze i co nas tu zebrało: Komisja Europejska, Parlament Europejski i europejskie instytucje muszą mieć zdolność do natychmiastowej reakcji na kryzysowe sytuacje. Środki finansowe i wymagana szybkość działania to czynniki warunkujące realizację tego celu.
<SPEAKER ID="282" NAME="Nuno Melo" AFFILIATION="PPE">
(PT) Tragedia na Maderze to wiele straconych istnień ludzkich, zniszczone mienie i zapłakane oblicze portugalskiej wyspy, która była tak dumna ze swej urody i którą miało okazję zobaczyć tak wielu odwiedzających z całego świata. Sądzę, że nikt, nawet w Portugalii, a w zasadzie tym bardziej w Portugalii, nie mógł być przygotowany na horror, jaki pokazywano w kolejnych doniesieniach telewizyjnych, które oglądaliśmy w naszych domach, horror ludzi zmywanych przez wodę, pozapadane domy, zawalone mosty i cały krajobraz zmieniony za sprawą żywiołu.
<P>
Dzisiejsze wypowiedzi dowodzą, że mimo wszystko nie jest to tylko tragedia, która dotknęła region Portugalii. To tragedia, która gwałtownie zaatakowała Unię Europejską, a ta bez zastanowienia winna nieść pomoc w ramach solidarności. Powinna bez żadnych zastrzeżeń pomóc rodzinom ofiar śmiertelnych i ludziom, którzy nagle zostali bez niczego, jak również powinna pomóc w odbudowie środowiska na Maderze, które natura unicestwiła. Panie przewodniczący! Takie jest niewątpliwie przesłanie cytowanego tu dzisiaj hymnu Madery, ale ja wyciągnąłbym również wnioski z hymnu Portugalii, który wysławia "bohaterów morza, szlachetnych ludzi i nieustraszony naród”. To odważni ludzie, którzy już dowiedli w swojej historii, że zawsze wiedzą, jak sobie poradzić w trudnych czasach i stawić czoło takim nieszczęściom.
<P>
Tak będzie i teraz, lecz tym razem niewątpliwie cała Unia Europejska okaże swoją solidarność, udzielając pomocy.
<SPEAKER ID="283" NAME="Constanze Angela Krehl" AFFILIATION="S&amp;D">
(DE) Panie przewodniczący! Powód tej debaty jest bez wątpienia nieprzyjemny. Madera doświadczyła nieprawdopodobnej klęski żywiołowej i składamy wyrazy współczucia dotkniętym rodzinom. Unia Europejska musi zapewnić wsparcie w tej sytuacji. Konieczna jest tu solidarność całej Unii Europejskiej i mogę jedynie powtórzyć to, co zostało już powiedziane. Apeluję do Komisji o jak najszybsze uruchomienie Funduszu Solidarności, aby zapewnić pomoc, o której mówimy. Chciałabym prosić Radę, by dopilnowała ostatecznego wdrożenia reformy Funduszu Solidarności zatwierdzonej przez Parlament dwa lata temu, gdyż umożliwi to szybszą pomoc dla poszkodowanych regionów.
<P>
Musimy również patrzeć w przyszłość. W ostatnich latach Madera otrzymała dużo środków z funduszy strukturalnych i będzie je dostawała przez kolejnych kilka lat. Środki te trzeba wykorzystać na działania prewencyjne, aby móc ograniczyć straszliwe konsekwencje klęsk żywiołowych i związane z nimi cierpienia. To coś, co musimy wdrożyć jako Unia Europejska w regionach, a zatem i na Maderze.
<SPEAKER ID="284" NAME="João Ferreira" AFFILIATION="GUE/NGL">
(PT) Klęska na wyspie Madera wymaga podjęcia działań awaryjnych i udzielenia temu autonomicznemu regionowi nadzwyczajnej pomocy. Pomoc taką należy ukierunkować na odbudowę infrastruktury i obiektów publicznych, które zostały zniszczone lub uszkodzone, jak również należy ją udostępnić osobom dotkniętym tą tragedią w wymiarze ekonomicznym, społecznym czy rodzinnym.
<P>
Tragedie nie są sprawiedliwe i na ogół tak się dzieje, że najwięcej tracą ci, którzy najmniej posiadają. Dlatego ważne jest, aby w miarę możliwości ustalić wszystkie osoby, które straciły członków rodzin, domy i środki utrzymania, rekompensując im te straty. Wydarzenia na Maderze w dramatyczny sposób pokazały nam, jak ważne jest zacieśnienie współpracy i solidarności w Unii Europejskiej oraz w obszarze zapobiegania kataklizmom. W obszarze tym trzeba zapewnić odpowiednie ramy finansowe dla działań prewencyjnych, umacniające i umożliwiające wykorzystanie między innymi takich mechanizmów jak polityka spójności, polityka rozwoju obszarów wiejskich i polityka regionalna, w celu zapewnienia państwom członkowskim pomocy we wdrażaniu środków mających chronić obywateli, środowisko i gospodarkę.
<SPEAKER ID="285" NAME="Danuta Maria Hübner" AFFILIATION="PPE">
Panie przewodniczący! W imieniu wszystkich członków Komisji Rozwoju Regionalnego chcę wyrazić żal z powodu straszliwych strat w ludziach na Maderze oraz zapewnienie, że zamierzamy uczynić wszystko, by pomóc Maderze w potrzebie. Oczywiście władze krajowe i regionalne dają już z siebie wszystko, by ulżyć ludziom, którzy znaleźli się w tarapatach, zwłaszcza tym, którzy potracili domostwa, natomiast my pilnie oczekujemy na ich wniosek o przyznanie pomocy w ramach Funduszu Solidarności UE. Jestem przekonana, że wszystkie zaangażowane podmioty rozpatrzą go z największą starannością.
<P>
Wzywamy Komisję, aby uruchomiła wszystkie swoje zasoby, rozpatrując z władzami Portugalii sposób, w jaki można dostosować aktualne programy europejskie, zapewniając pomoc dla danego regionu. Chciałabym podkreślić, że istniejący Fundusz Solidarności nadal jest obwarowany dobrze znanymi ograniczeniami. W kwietniu 2005 roku Komisja przyjęła wniosek dotyczący zmiany rozporządzenia, który Parlament Europejski przyjął w pierwszym czytaniu w maju 2006 roku. Mimo niezaprzeczalnie przydatnej elastyczności Funduszu Solidarności, mimo konieczności rozszerzenia jego zakresu o nieprzewidziane wywołane przez człowieka klęski, czyny przestępcze oraz klęski żywiołowe, od maja 2006 roku Rada nie może wypracować wspólnego stanowiska w kwestii wprowadzenia zmian do tego funduszu.
<P>
W świetle straszliwych wydarzeń na Maderze, wyraźniej niż kiedykolwiek dostrzegamy potrzebę posiadania Funduszu Solidarności, który pozwoliłby skutecznie rozwiązywać problemy i umożliwiłby Unii udzielanie natychmiastowej i efektywnej pomocy państwom członkowskim, których dotyka klęska. W związku z tym apelowałabym do hiszpańskiej prezydencji o zapoczątkowanie procesu zmiany Funduszu Solidarności, co utrwali europejskiego ducha solidarności w samym sercu projektu europejskiego.
<SPEAKER ID="286" NAME="Paul Rübig" AFFILIATION="PPE">
(DE) Panie przewodniczący, panie i panowie! Klęski to oczywiście konsekwencja globalnego ocieplenia. Musimy starać się stawiać czoło takim wydarzeniom, z którymi mamy coraz częściej do czynienia. Dlatego pojawia się pytanie, czy nie należałoby udzielić pomocy z europejskiego funduszu dostosowania do globalizacji, zwłaszcza pracownikom na Maderze z uwagi na niewątpliwe zniszczenie wielu miejsc pracy, jak również pytanie, czy nie powinniśmy wspierać w procesie odbudowy małych i średnich przedsiębiorstw. Moglibyśmy przeznaczyć znaczną kwotę na pomoc, zwłaszcza dla sektora rzemieślniczego i sektora usług.
<P>
W związku z tym apeluję do Komisji, aby zorientowała się, czy środków z europejskiego funduszu dostosowania do globalizacji nie można by udostępnić bezzwłocznie.
<SPEAKER ID="287" NAME="Antigoni Papadopoulou" AFFILIATION="S&amp;D">
(EL) Panie przewodniczący! Ja również wyrażam ubolewanie z powodu biblijnej klęski, jaka dotknęła Maderę, łącząc się całkowicie w bólu z rządem Madery. Mam nadzieję, że tragiczny wynik, jeśli chodzi o liczbę ofiar śmiertelnych i osób zaginionych, nie zmieni się już na gorsze.
<P>
Planeta wysyła sygnał SOS. Zmiana klimatu w połączeniu z szaleńczymi wskaźnikami wykorzystania gruntów i rozwoju przemysłowego dowodzą podatności środowiska na zagrożenia. Minione katastrofalne powodzie w Niemczech oraz w krajach Europy Wschodniej i Środkowej, jak również pożary w Grecji, pozostawiły otwarte rany. Klęski zdecydowanie nie znają granic państwowych.
<P>
W związku z tym apeluję do Komisji Europejskiej, by pozytywnie zareagowała na wezwania Parlamentu Europejskiego dotyczące podjęcia energiczniejszych działań na szczeblu wspólnotowym, ukierunkowanych na klęski wywołane przez człowieka i skutki takich klęsk.
<P>
Apeluję również o natychmiastowe wsparcie ofiar klęski na Maderze. Bardzo ważne jest posiadanie skutecznej polityki wspólnotowej i specjalnego funduszu awaryjnego oraz pakietu środków na natychmiastowe naprawienie szkód bez biurokratycznych procesów.
<P>
Składam wyrazy współczucia bliskim ofiar.
<SPEAKER ID="288" NAME="Ilda Figueiredo" AFFILIATION="GUE/NGL">
(PT) Rodziny dotknięte tragedią na Maderze zasługują na nasze głębokie współczucie i solidarność, jaką wyrażamy w związku z licznymi ofiarami śmiertelnym, rannymi i setkami przesiedlonych. Przesłanie solidarności i nadziei dla obywateli autonomicznego regionu Madery po tej straszliwej klęsce wymagają szybkiego podjęcia działań oraz uproszczonych i nadzwyczajnych procedur w celu zapewnienia pomocy tym, których życie i dobytek uległy zniszczeniu.
<P>
Koniecznie należy uruchomić Fundusz Solidarności, tak jak koniecznie należy wykorzystać wszystkie inne możliwe fundusze w formie awaryjnych środków, które muszą szybko dotrzeć do rodzin dotkniętych tą katastrofą, aby można było odbudować cały zniszczony obszar autonomicznego regionu Madery. Teraz trzeba przede wszystkim rozważyć szybką realizację działań.
<SPEAKER ID="289" NAME="Georgios Papanikolaou" AFFILIATION="PPE">
(EL) Panie przewodniczący! Tragiczne powodzie w autonomicznym regionie Madery uzmysławiają nam, że klęski żywiołowe powodowane zmianą klimatu, brakiem planowania i infrastruktury oraz brakiem informacji i gotowości mogą przerodzić się w tragedię ludzką, jak to ma miejsce w tym przypadku.
<P>
Chciałbym również przypomnieć Izbie, że kilka dni temu ogromne powodzie dotknęły również inne obszary Europy, takie jak Bułgarię oraz region Evros w Grecji, powodując straty materialne.
<P>
Chciałbym też przypomnieć tej Izbie, że na podstawie dyrektywy 2007/60/WE, do 2011 roku państwa członkowskie są zobowiązane dokonać wstępnej oceny zagrożenia powodziowego w każdym basenie i odpowiednich regionach przybrzeżnych na ich terytoriach.
<P>
Mamy obowiązek wywierać presję na rządy krajowe, aby zapewnić wdrażanie tej dyrektywy przez państwa członkowskie. Unia Europejska ma jednak też obowiązek - i nie sądzę, aby ktoś się z tym nie zgodził - podejmowania jeszcze bardziej wzmożonych działań w obszarze zapobiegania klęskom żywiołowym, a w ostatecznym rozrachunku - w celu ochrony życia ludzkiego.
<SPEAKER ID="290" NAME="Andres Perello Rodriguez" AFFILIATION="S&amp;D">
(ES) Panie przewodniczący! Niekiedy z powodu pożarów, niekiedy za sprawą suszy, a innym razem przez takie niszczące powodzie jak ta, południe Unii stało się niewątpliwie najbardziej niefortunnym celem straszliwych konsekwencji zmiany klimatu. Jeżeli mielibyśmy europejskie obserwatorium, to z pewnością wykazano by tu ogromne znaczenie walki ze zmianą klimatu.
<P>
Ważne jest jednak także, abyśmy w tej tragedii pilnie udzielili pomocy Maderze, w związku z czym apeluję do Komisji o niezwłoczne podjęcie pilnych działań.
<P>
Istnieją sytuacje, w których Unia musi pokazać swoją skuteczność, ofiarność i bliskie nastawienie do obywateli, zwłaszcza tych, którzy jej najbardziej potrzebują.
<P>
Ja oraz hiszpańscy posłowie z Grupy Postępowego Sojuszu Socjalistów i Demokratów w Parlamencie Europejskim poprzemy tę rezolucję, aby pomóc drogiej sąsiadce Portugalii i Maderze. Apelujemy do Komisji, aby bezzwłocznie wsparła rząd portugalski, bez żadnych ograniczeń i skąpienia środków, w celu możliwie największego złagodzenia katastrofalnych skutków tej tragedii.
<SPEAKER ID="291" NAME="Seán Kelly" AFFILIATION="PPE">
Panie przewodniczący! Już kiedy byłem dzieckiem, moim ulubionym ciastkiem było to o nazwie "madera”, a kiedy odkryłem istnienie cudownej wyspy zwanej Maderą, poczułem wyjątkową więź z tym miejscem. Słuchając zatem w ostatnią sobotę informacji o zniszczeniach, sercem byłem z ludźmi tam zamieszkałymi, zwłaszcza z moim przyjacielem - Nuno Teixeirą i innymi kolegami z Portugalii, ponieważ tuż przed świętami Bożego Narodzenia sami doświadczyliśmy powodzi w moim regionie.
<P>
Z wielkim zadowoleniem wsłuchiwałem się w słowa i ton wypowiedzi pana komisarza, wyciągającego przyjacielską dłoń do obywateli Madery w tak strasznym dla nich dniu, który być może na zawsze zyska miano czarnej soboty.
<P>
W szerszym wymiarze jednak uważam, że musimy przyjrzeć się kryteriom uruchomienia Funduszu Solidarności. Podstawa w wysokości 6,6 % PKB i kwoty 985 milionów euro jest zbyt wygórowana, gdyż wiele takich tragedii ma wymiar czysto lokalny, chociaż mogą one siać wielkie zniszczenia.
<P>
Musimy się temu przyjrzeć. W najbliższym czasie zrobimy jednak dla Madery wszystko, co w naszej mocy, i z zadowoleniem przyjmuję oświadczenie komisarza w tej kwestii.
<SPEAKER ID="292" NAME="Jaroslav Paška" AFFILIATION="EFD">
(SK) W imieniu Grupy Europa Wolności i Demokracji chcę wyrazić solidarność z mieszkańcami Madery i głębokie przekonanie, że europejska pomoc dotrze do poszkodowanych szybciej niż to miało miejsce w przypadku Haiti. Chciałbym wierzyć, że Komisja Europejska i rząd Portugalii skuteczniej zareagują na tę klęskę żywiołową na Maderze niż w dotychczasowych przypadkach.
<P>
Chciałbym także poprzeć kolegów posłów, którzy domagają się udoskonalenia mechanizmu zapewnienia pomocy UE na wypadek klęsk żywiołowych, w sposób umożliwiający skuteczne i szybkie udzielenie tej pomocy.
<SPEAKER ID="293" NAME="Luís Paulo Alves" AFFILIATION="S&amp;D">
(PT) Ja także chcę wyrazić solidarność z rodzinami i przyjaciółmi ofiar sobotnich tragicznych wydarzeń na Maderze.
<P>
Jako Azorczyk, Portugalczyk i Europejczyk muszę zaapelować do Parlamentu i Unii o czynną solidarność z autonomicznym regionem Madery oraz jego obywatelami.
<P>
To właśnie w regionach musi być odczuwana obecność UE i najważniejsze, żeby miało to miejsce dokładnie teraz, kiedy solidarność jest potrzebna bardziej niż kiedykolwiek.
<SPEAKER ID="294" NAME="Franz Obermayr" AFFILIATION="NI">
(DE) Panie przewodniczący! Po pierwsze proszę pozwolić, że wyrażę szczere wyrazy współczucia ofiarom i rodzinom dotkniętym tragedią. W Austrii mamy takie powiedzenie: kto pomaga szybko, pomaga w dwójnasób. To nie powinno stanowić problemu. Musimy szybko znaleźć fundusze, z których możemy udostępnić środki, udzielając niezwłocznie pomocy dotkniętym tą klęską. Konieczne będą też analizy.
<P>
Jako ktoś, kto żyje w regionie górskim, doskonale rozumiem, co się tam wydarzyło. Popełniono tam podobne błędy jak w naszym kraju. Wykonaliśmy regulację i roboty wodne, nie uwzględniając sił natury, po czym z małych strumieni i kanałów powstały rzeki. Przyglądałem się tym wydarzeniom, które w Austrii miały miejsce na porządku dziennym dwa lub trzy lata temu, jakbym oglądał jakiś horror, a mówiąc inaczej - z ogromnym współczuciem i zrozumieniem. Niezwłocznie po zaprowadzeniu porządku i po usunięciu szkód musimy podjąć współpracę, aby wyeliminować te błędy. Oferujemy tu naszą pomoc. Otrzymaliśmy międzynarodową pomoc, kiedy doświadczyliśmy klęski lawinowej w Galtür. Potrzebowaliśmy międzynarodowej pomocy, aby ewakuować całe miasteczko, ratować ludzi i przewozić ich drogą powietrzną. Teraz mamy odpowiedni moment, by wysłać pozytywny sygnał i okazać międzynarodową solidarność europejską, a ja jestem gotów uczynić wszystko, co w mojej mocy, by nieść pomoc.
<SPEAKER ID="295" NAME="Elisa Ferreira" AFFILIATION="S&amp;D">
(PT) Ja również solidaryzuję się z cierpiącymi obywatelami Madery i błagam europejskie instytucje, zwłaszcza Komisję, by uwolniły wszelkie dostępne środki i zrobiły wszystko, co w ich mocy, by nieść pomoc. Chcę również podkreślić, że kiedy zdarzają się takie nieszczęścia, dużo trudniej zaradzić ich konsekwencjom, jeżeli mają miejsce w biednych krajach i regionach. W przypadku Madery musimy jednak uwzględnić fakt, że z powodu uzależnienia od turystyki, doświadczona została podstawa gospodarcza Madery, a zatem otrzymała ona podwójny cios. Jej naturalne piękno, drogi dojazdowe i jakość życia uległy całkowitemu zniszczeniu. Dlatego sytuacja jest naprawdę inna, kiedy mamy do czynienia z tak poważnymi problemami w biednych krajach i regionach, zwłaszcza w regionach górzystych i turystycznych, jakim jest Madera.
<P>
W związku z tym bezwzględnie ważne jest, abyśmy nie czekali już na wszystkie wnioskowane i proponowane korekty Funduszu Solidarności, o których znowu się tu mówi. Trzeba je niezwłocznie urzeczywistnić, ponieważ mając na uwadze zmianę klimatu, wydarzenia takie będą się niestety powtarzały, szczególnie w najbiedniejszych regionach Europy, gdyż to właśnie w nich występują ulewne deszcze i skrajne susze latem.
<SPEAKER ID="296" NAME="Günther Oettinger">
komisarz. (DE) Panie przewodniczący, szanowni państwo! Chcę podziękować państwu, że mogę wypowiedzieć się tu w Parlamencie w kwestii powodzi na Maderze.
<P>
Państwa apel do Komisji, aby pomóc Maderze w tej trudnej sytuacji i okazać solidarność europejską, robi ogromne wrażenie. Komisja jest gotowa to uczynić. Szczegóły dotyczące sposobu postępowania trzeba będzie omówić w najbliższych dniach i tygodniach w ścisłej współpracy z władzami Portugalii. Musimy i będziemy przestrzegać przepisów dotyczących Funduszu. Jeżeli umożliwią one jakąś swobodę wyboru, Komisja wykorzysta tę szansę z korzyścią dla Madery. Przede wszystkim trzeba ocenić straty, a następnie sporządzić i złożyć wniosek o przyznanie pomocy. Taki jest porządek rzeczy. Dyrekcja Generalna ds. Polityki Regionalnej oraz mój kolega komisarz Hahn zapewnią odpowiednie doradztwo i wsparcie w tej kwestii.
<P>
Pani Estrela wezwała mnie do dalszych prac nad kluczową dyrektywą i przepisami dotyczącymi Funduszu. Ponad cztery lata temu Komisja przedstawiła w tej sprawie wniosek, który zyskał poparcie Parlamentu. Znajduje się on cały czas w Radzie. Zastrzegam jednak, że nasze ówczesne wnioski nie zwiększyłyby możliwości udzielenia pomocy w tym konkretnym przypadku. To prawda, że nadal musimy koncentrować naszą politykę na kwestiach zapobiegania. Dlatego polityka spójności jest tu najwłaściwszym instrumentem do wykorzystania.
<P>
Chcę państwa jeszcze raz zapewnić, że Komisja dołoży wszelkich starań, aby pomóc obywatelom i organom rządowym na Maderze uporać się z tą straszną sytuacją.
<SPEAKER ID="298" NAME="Przewodnicząca">
Zamykam debatę.
<P>
Głosowanie odbędzie się na pierwszej sesji miesięcznej w marcu.
<P>
Oświadczenia pisemne (art. 149 Regulaminu)
<SPEAKER ID="299" NAME="Maria Da Graça Carvalho  " AFFILIATION="PPE">
na piśmie. - (PT) Pragnę wyrazić ogromny smutek i najgłębsze wyrazy współczucia dla rodzin ofiar klęski żywiołowej, która dotknęła Maderę.
<P>
Chcę powiedzieć, że solidaryzuję się z obywatelami Madery, jej instytucjami i regionalnymi władzami. Apeluję do instytucji Unii Europejskiej o solidarność, przejawiającą się w szybkim i elastycznym uruchomieniu Funduszu Solidarności, zwłaszcza w przeznaczeniu możliwie najwyższej kwoty, z uwzględnieniem szczególnej sytuacji Madery ze względu na jej wyspiarskie położenie i fakt, że jest jednym z najbardziej oddalonych regionów UE.
<P>
Wzywam Komisję Europejską do zastosowania funduszy strukturalnych - Europejskiego Funduszu Rozwoju Regionalnego, Europejskiego Funduszu Społecznego i Funduszu Spójności - za sprawą szybkich i uproszczonych procedur.
<P>
Apeluję również do Komisji Europejskiej o wykazanie dobrej woli w negocjacjach z właściwymi władzami dotyczących przeniesienia środków funduszy strukturalnych na podstawie ram wspólnotowych, z uwzględnieniem tej klęski żywiołowej.
<SPEAKER ID="992" NAME="José Manuel Fernandes  " AFFILIATION="PPE">
na piśmie. - (PT) Pragnę przekazać głębokie wyrazy współczucia i wyrazić solidarność z obywatelami Madery, jej instytucjami oraz regionalnym rządem w związku z tragedią spowodowaną siłą wyższą, która wydarzyła się 20 lutego w autonomicznym regionie Madery i w wyniku której kilkadziesiąt osób poniosło śmierć, wiele zaginęło, zostało przesiedlonych, rannych, jak również poniesiono ogromne straty materialne. Sytuacja ta wymaga szybkich i skutecznych działań w ramach solidarności ze strony UE. Wymaga zatem jak największego pośpiechu wszystkich, którzy są zaangażowani w przydzielanie środków z Funduszu Solidarności, aby można je było niezwłocznie uruchomić. Zasadnicze znaczenie ma również elastyczne uruchomienie różnych funduszy Unii Europejskiej w formie zaliczek, z zastosowaniem uproszczonych procedur oraz wyższej stopy współfinansowania w celu zaspokojenia potrzeb autonomicznego regionu Madery. Popieramy zmianę Funduszu Solidarności w sposób, którego Parlament już się domagał. Fundusz ten musi pełnić rolę funduszu awaryjnego o znacznie ograniczonym czasie postępowania i możliwości udostępniania wyższych kwot.
<SPEAKER ID="300" NAME="Krzysztof Lisek  " LANGUAGE="PL">
Proszę rodziny osób, które zginęły wskutek powodzi i osunięć ziemi spowodowanych ulewami na Maderze, o przyjęcie moich kondolencji. Natury nie da się oszukać i skoro nie możemy zapobiec katastrofom naturalnym, to powinniśmy zrobić wszystko, aby zapobiec ich niszczycielskim skutkom i nieść pomoc ich ofiarom. W obliczu klęsk żywiołowych i innych sytuacji kryzysowych Unia Europejska powinna mieć możliwości szybkiego i sprawnego zareagowania, polegającego na wykorzystaniu odpowiednich zasobów. W związku z powyższym, jak to już podkreślałem w poprawkach zgłoszonych do projektu sprawozdania autorstwa kolegi posła Danjeana w sprawie wdrażania europejskiej strategii bezpieczeństwa oraz wspólnej polityki bezpieczeństwa i obrony, konieczne jest zapewnienie sprawnego działania instrumentów reagowania na sytuacje kryzysowe poprzez dobrze zorganizowane centra dowodzenia, odpowiednio na potrzeby akcji w ramach I i II filaru. Dobre planowanie i sprawne zarządzanie w tych ośrodkach pozwolą na podjęcie zakończonych sukcesem działań na terenie tak członków Unii Europejskiej jak i innych potrzebujących państw.
<P>
W szczególności, w ramach UE potrzebna jest lepsza koordynacja sił ratowniczych, policyjnych, wojskowych oraz straży pożarnej. Wykorzystanie specjalistyczne przeszkolonych jednostek - jak polska Grupa Poszukiwawczo-Ratownicza (GPR) Państwowej Straży Pożarnej z certyfikatem ONZ - powinno być również brane pod uwagę.
