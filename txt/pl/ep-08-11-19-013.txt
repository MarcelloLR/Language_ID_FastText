<CHAPTER ID="013">
Konieczność wejścia w życie konwencji w sprawie amunicji kasetowej (debata) 
<SPEAKER ID="244" NAME="Przewodniczący">
Następnym punktem posiedzenia jest debata nad ustnym pytaniem do Rady (B6-0481/2008) w sprawie potrzeby wejścia w życie konwencji dotyczącej amunicji kasetowej przed końcem roku 2008, skierowanym przez panią poseł Beer w imieniu Grupy Zielonych/Wolnego Przymierza Europejskiego, panią poseł Gomes w imieniu Grupy Socjalistycznej w Parlamencie Europejskim, panie poseł Neyts-Uyttebroeck i Lynne w imieniu Grupy Porozumienia Liberałów i Demokratów na rzecz Europy, pana posła Kristovskisa w imieniu Grupy Unii na rzecz Europy Narodów, pana posła Pflügera i panią poseł Zimmer w imieniu Konfederacyjnej Grupy Zjednoczonej Lewicy Europejskiej/Nordyckiej Zielonej Lewicy, oraz pana posła Zappalę w imieniu Grupy Europejskiej Partii Ludowej (Chrześcijańskich Demokratów) i Europejskich Demokratów (O-0110/2008/rev. 1).
<SPEAKER ID="245" NAME="Angelika Beer">
autorka. - (DE) Panie przewodniczący, panie i panowie! Dnia 3 grudnia 2008 r. w Oslo nareszcie osiągniemy etap, na którym będziemy mogli podpisać konwencję wprowadzającą zakaz używania amunicji kasetowej. 107 państw przyjęło w Dublinie tę konwencję i obiecało ją podpisać. Na dwa tygodnie przed konferencją chcielibyśmy wezwać kraje całego świata, aby dotrzymały swoich obietnic, podpisały konwencję, a przede wszystkim szybko ją ratyfikowały.
<P>
Wyzwaniem są dla nas wojna na Kaukazie i użycie amunicji kasetowej zarówno przez Gruzję jak i Rosję. Nie wolno nam zmarnować więcej czasu. Mamy wielkie oczekiwania wobec Komisji Europejskiej i Rady. Oczekujemy, że dnia 3 grudnia konwencję tę podpiszą wszystkie państwa członkowskie Unii Europejskiej, a w szczególności te państwa europejskie, które nadal się wahają, to jest Grecja, Łotwa, Polska, Rumunia i Republika Cypryjska.
<P>
Oczekujemy, że Unia Europejska będzie kontynuować kampanię na rzecz przyjęcia prawnie wiążącego zakazu używania amunicji kasetowej w ramach konwencji ONZ dotyczącej określonych broni konwencjonalnych (CCW). Jednogłośnie potępiamy niewiarygodną próbę zalegalizowania amunicji kasetowej w ramach konwencji CCW podjętą na ostatniej konferencji w Genewie przez USA, Rosję i Chiny.
<P>
Chcielibyśmy w przyszłości ocenić efekty synergii i powiązań między przyszłą konwencją z Oslo i traktatem ottawskim, na podstawie którego wprowadzono zakaz używania min przeciwpiechotnych. Nasza rezolucja będzie stanowiła wezwanie Komisji do zapewnienia większego, i to znacznie większego, finansowania ochrony osób w obszarach, na których zastosowano amunicję kasetową, a także jej usuwania. Dotyczy to Libanu, Bałkanów i innych dotkniętych tym problemem regionów. Nie posiadamy tam żadnych pewnych źródeł finansowania, a tak nie powinno być. Jeżeli mamy tę sprawę potraktować poważnie, to Komisja musi znaleźć sposób jej finansowania.
<P>
Pragnę jeszcze raz podkreślić w imieniu mojej grupy, że naszym celem jest przyjęcie prawnie wiążącego zakazu stosowania, składowania i produkcji tej nieludzkiej broni, która od dziesięcioleci powoduje cierpienia ludności cywilnej na terenach, na których jej użyto.
<P>
Chciałabym jeszcze raz wyjaśnić, że użycie tej broni, również w krajach, w których operacje prowadzą siły policyjne i wojskowe Unii Europejskiej, takich jak Afganistan, Bośnia i Demokratyczna Republika Konga, stanowi tak samo duże zagrożenie dla naszych misji, jak dla samych mieszkańców.
<SPEAKER ID="246" NAME="Ana Maria Gomes" LANGUAGE="PT">
Dnia 3 grudnia przywódcy 107 krajów, które w maju tego roku przyjęły konwencję w sprawie amunicji kasetowej, spotkają się ponownie w Oslo, aby ją podpisać. Wybór dnia 3 grudnia nie jest przypadkowy. Tego samego dnia w roku 1997 otwarto w Ottawie konwencję dotyczącą min przeciwpiechotnych. Dokumenty te łączy nie tylko data ich podpisania. Łączy je również wstydliwy fakt, że żadnej z tych konwencji nie popierają kraje zamieszkane przez dużą część ludzkości, takie jak Stany Zjednoczone, Chiny, Indie, Irak, Pakistan, Rosja i Izrael.
<P>
Konwencję z Oslo wynegocjowano w Dublinie, a 22 spośród jej 107 sygnatariuszy to członkowie Unii Europejskiej. Mamy nadzieję, że Cypr, Polska, Rumunia, Litwa i Grecja wkrótce wycofają swoje zastrzeżenia, umożliwiając tym samym Unii Europejskiej jednomyślne sprzeciwianie się tej broni, która zabija i okalecza ludzi w niekontrolowany sposób.
<P>
Ta broń jest nie tylko niemoralna, ale staje się coraz mniej użyteczna w sensie wojskowym. Sama Europejska Agencja Obrony wyjaśnia w swoim "Raporcie dotyczącym długoterminowej wizji europejskich potrzeb w zakresie zdolności obronnych i potencjału obronnego”, że:
<P>
należy się poważnie zastanowić nad przyszłą użytecznością amunicji niekierowanej, a także bomb kasetowych, min i innej broni mającej niekontrolowane skutki”.
<P>
(PT) Europejskie siły zbrojne, i nie tylko one, coraz częściej prowadzą operacje wśród ludności cywilnej i coraz rzadziej celem jest zniszczenie łatwego do zidentyfikowania wroga. Skutkiem tego amunicja kasetowa jest nie tylko niezgodna z prawem humanitarnym, ale również mało użyteczna. Zarówno prawo międzynarodowe jak i imperatywy moralne oraz zupełnie podstawowa logika wojskowa zgodnie wskazują na pilną potrzebę wytępienia tej broni. Jest zatem sprawą zasadniczą, aby zagwarantować powszechną ratyfikację konwencji z Oslo.
<SPEAKER ID="249" NAME="Annemie Neyts-Uyttebroeck">
autorka. - (FR) Panie przewodniczący, panie urzędujący przewodniczący Rady! W imieniu swojej grupy poparłam to pytanie ustne, aby wyrazić naszą uzasadnioną całkiem oczywistymi względami dezaprobatę dla bomb kasetowych i amunicji kasetowej oraz aby zadeklarować nasze poparcie dla postawy tych państw członkowskich, które zgodziły się na konwencję wprowadzającą zakaz używania tej broni.
<P>
Podobnie jako moi koledzy i koleżanki posłowie mam nadzieję, że w nadchodzących tygodniach wszystkie państwa członkowskie bez wyjątku podpiszą tę konwencję i będą jej przestrzegać. Jak dobrze państwo wiecie, mówi się, że pod przywództwem lub za inspiracją Stanów Zjednoczonych niektóre państwa, w tym kilka państw członkowskich, chce obejść tę konwencję, manipulując - że się tak wyrażę - przy definicji bomb kasetowych i amunicji kasetowej i bagatelizując ryzyko odniesienia ran przez osoby postronne, które natkną się na niewybuchy ładunków pochodzących z tych bomb.
<P>
Mam nadzieję, że to się nie uda. Moja grupa ma nadzieję, że to się nie uda i dlatego korzystam z okazji, aby zapytać Radę, jakie kroki zamierza podjąć, aby zagwarantować wejście konwencji w życie.
<P>
Na koniec przejdę do innej sprawy. Panie ministrze, czytałam, że w najbliższej przyszłości może pan podjąć - jak to się u nas mówi - nowe wyzwania. Gdyby tak miało się stać, to ja i moja grupa życzymy wszystkiego najlepszego.
<SPEAKER ID="250" NAME="Ģirts Valdis Kristovskis" LANGUAGE="LV">
Panie przewodniczący, przedstawiciele Komisji, przedstawiciele prezydencji! Po pierwsze chciałbym powiedzieć, że przez prawie sześć lat byłem ministrem obrony mojego kraju w okresie poprzedzającym nasze przystąpienie do NATO. Mogę więc powiedzieć, że bardzo dobrze rozumiem, co to znaczy chronić swój kraj przy pomocy środków obronnych, koniecznej broni i amunicji. Jednak w imieniu własnym oraz grupy UEN popierałem wszystkie działania podjęte przez Parlament Europejski, w tym omawiany tu zakaz używania amunicji kasetowej. Moim zdaniem powiedziano już tutaj wszystko. Dla wszystkich jest jasne, że ta broń nie jest wystarczająco precyzyjna i jak wiemy dotąd raziła głównie cywili i raniła dzieci.
<P>
Chciałbym zatem powiedzieć, że Parlament Europejski i ja osobiście uważamy, iż państwa członkowskie UE powinny przyjąć wspólne stanowisko i zjednoczyć swoje siły na rzecz wprowadzenia zakazu używania tego rodzaju broni. Z drugiej strony chciałbym również opowiedzieć się za powoływanie się na ten wymóg w dwustronnych rozmowach z takimi krajami, jak Rosja, Stany Zjednoczone i Chiny, które są głównymi posiadaczami tego rodzaju broni. Uważam to za bardzo ważne, bo jak pamiętamy, całkiem niedawno, w czasie wojny między Gruzją a Rosją, niestety Rosja użyła amunicji kasetowej przeciwko gruzińskim cywilom. Obala to argument, na który powołują się zwolennicy utrzymania tej amunicji w naszych arsenałach, a mianowicie, że jest to broń obronna. Widzimy niestety, że broń ta jest wykorzystywana w innych krajach jako broń ofensywna przeciwko cywilom.
<SPEAKER ID="251" NAME="Luisa Morgantini">
autorka. - (IT) Panie przewodniczący, panie i panowie! Amunicja kasetowa stanowi, praktycznie rzecz biorąc, broń masowego rażenia, broń niehumanitarną, o ile w ogóle na wojnie można mówić o broni humanitarnej.
<P>
W publikacji armii amerykańskiej pt. "Field Artillery” napisano: "Ładunki bomby kasetowej, które nie wybuchły, stanowią problem dla niewinnych cywilów i naszych lekkozbrojnych oddziałów oraz piechoty niezmotoryzowanej, która wkracza do obszaru zabudowanego po jego zbombardowaniu”, a jednak broń tę nadal się produkuje i stosuje, a tereny, na których znajdują się niewybuchy ładunków kasetowych, z roku na rok zbierają coraz większe żniwo śmierci, co widzieliśmy również w Gruzji.
<P>
W Oslo, w trakcie konferencji dotyczącej zakazu stosowania, produkcji i składowania amunicji kasetowej młody, 24 letni Libańczyk imieniem Ibrahim, który odniósł wiele ran i któremu amputowano nogę, przedstawił się następującymi słowami: "Miło mi panią poznać, jestem jednym z ocalonych”. Chciałam wtedy umrzeć, ale zamiast tego po prostu go objęłam. Pojechałam spotkać się z nim w jego wiosce na południu Libanu, gdzie w ogrodach domów, w szkołach, w trawie i pod drzewami widziałam niewybuchy bomb zrzuconych z izraelskich samolotów. Izraelczycy zrzucili ich ponad 1,4 miliona, i to w ostatnich dniach, już po ogłoszeniu rozejmu i zawieszenia broni. Było to czystym okrucieństwem. Również w tymczasowych szpitalach w Afganistanie spotkałam wiele okaleczonych dzieci, mężczyzn i kobiet. Na świecie są tysiące dzieci okaleczonych dlatego, że bawiły się ładunkami bomb kasetowych, przyciągnięte ich kolorowym wyglądem.
<P>
W Dublinie, po 10 dniach dyskusji, 109 krajów zobowiązało się do podpisania zakazu stosowania tej śmiertelnej broni, zapewnienia opieki jej ofiarom i pomocy finansowej na terenach, na których została ona użyta, ale umowa stanowi również, że wszystkie zapasy tej broni muszą zostać zniszczone w ciągu ośmiu lat. Jednak kraje posiadające tę broń na pewno tego nie zrobią, o ile nie będzie silnej presji ze strony wszystkich państw-sygnatariuszy należących do ONZ oraz krajów, które odpowiadają za zbrodnie przeciwko ludności cywilnej, takich jak Izrael, Stany Zjednoczone, Rosja, Chiny, Indie i Pakistan, które nie przyjechały do Dublina i odmówiły wprowadzenia zakazu używania amunicji kasetowej.
<P>
Sekretarz obrony Robert Gates próbował wytłumaczyć opór USA mówiąc, że amunicja kasetowa stanowi skuteczną broń przeciwko wielu różnym celom. Zabici w Iraku, Afganistanie i byłej Jugosławii niewątpliwie tego dowiedli. Europa znów dowodzi swojej wrażliwości dzięki 22 krajom, które podpisały konwencję z Dublina i do niej przystąpiły, ale potrzebne są konkretne działania.
<P>
W dniach 2 i 3 grudnia traktat ten zostanie oficjalnie podpisany w Oslo, ale będzie wymagał ratyfikowania. Musimy to szybko uczynić i zablokować wszelkie próby obejścia tego traktatu. Uważam, że Rada musi naprawdę ustanowić skuteczne instrumenty polityczne i finansowe, aby dopilnować, że traktat ten zostanie wdrożony i że nie będzie więcej ofiar śmiertelnych spowodowanych użyciem tej broni.
<SPEAKER ID="253" NAME="Stefano Zappalà" LANGUAGE="IT">
Panie przewodniczący, panie i panowie! Tak dla informacji prezydencji Rady, gdyby pan, jako jej obecny przewodniczący, mógł to przekazać swojemu poprzednikowi: wcześniej wspomniano, że w tej Izbie zasiadają trzy osoby urodzone tego samego dnia, co Neil Armstrong. Chciałbym zauważyć, że posłem do tego Parlamentu w latach 1994-1999 był europejski astronauta włoskiego pochodzenia, a w czasie obecnej kadencji również mamy w Parlamencie europejskiego astronautę, którym i tym razem jest Włoch.
<P>
Natomiast wracając do amunicji kasetowej: przyłączyłem się w imieniu swojej grupy do tej inicjatywy, bo uważam, że sprawa ta dotyka sedna cywilizacji i człowieczeństwa. Mój kolega poseł był ministrem obrony jednego z państw członkowskich, a ja również związany jestem z kręgami wojskowymi. Uważam, że plan wprowadzenia zakazu stosowania amunicji kasetowej na całym świecie jest sprawą, jak powiedziałem, sięgającą sedna cywilizacji i człowieczeństwa.
<P>
Dlaczego? Dlatego, że cywilizacja i człowieczeństwo stanowią dwie z wielu podstawowych zasad Unii Europejskiej. Stanowią część fundamentów naszych traktatów, więc uważam, że nie tylko musimy potraktować tę kwestię jako początek czegoś, ale również rozważyć, jaka wobec tego rodzaju amunicji powinna być postawa UE jako całości.
<P>
Jasne jest natomiast, co ta broń i amunicja powoduje na całym świecie. W trakcie każdego rodzaju wojny dzieją się różne rzeczy, ale najpoważniejszym problemem jest to, że nie wszystko kończy się z ustaniem wojny - problem trwa nadal, bo teren jest zaminowany i takim pozostaje. Niestety kolejnym problemem jest to, że wojny toczą się również w miejscach, gdzie na pewno nie można mówić o wysokim poziomie cywilizacyjnym. Dlatego między innymi miejscowi mieszkańcy mają skłonność do wykorzystywania przedmiotów znalezionych na ziemi, które później powodują większość okaleczeń wśród dzieci i młodzieży. Otrzymaliśmy i nadal otrzymujemy z całego świata wiele filmów ukazujących skutki stosowania tej broni.
<P>
Wzywam zatem w imieniu mojej grupy Radę i Parlament Europejski, aby nie ustępowali w tej sprawie. Mam nadzieję, że cała ta praca przełoży się na ratyfikację konwencji, którą uważam za jeden z najważniejszych obszarów cywilizacji i ludzkości, w których Unia Europejska może działać.
<SPEAKER ID="254" NAME="Jean-Pierre Jouyet">
urzędujący przewodniczący Rady. - (FR) Panie przewodniczący, szanowni państwo posłowie, pani poseł Beer, pani poseł Gomes, pani poseł Neyts-Uyttebroeck - której chciałbym osobiście podziękować za jej miłe życzenia - pani poseł Morgantini, panie pośle Kristovskis i panie pośle Zappalà! Wszyscy państwo macie całkowitą rację: jak powiedział pan poseł Zappalà, to jest kwestia cywilizacji i człowieczeństwa.
<P>
Wszystkie państwa członkowskie Unii Europejskiej są zgodne w kwestii problemów humanitarnych związanych z amunicją kasetową. Unia Europejska popiera przyjęcie międzynarodowego dokumentu wprowadzającego zakaz stosowania amunicji kasetowej, która powoduje niedopuszczalne ofiary wśród ludności cywilnej. Z tego powodu wszystkie państwa członkowskie Unii Europejskiej uczestniczyły w konferencji w Dublinie, w znaczącej większości jako zainteresowane strony, ale niektóre jako obserwatorzy. Oczywiście Unia Europejska jest stroną zainteresowaną, tak należy rozumieć to dosyć skomplikowane wyrażenie.
<P>
Jeżeli chodzi o decyzję dotyczącą podpisania lub ratyfikowania, to stanowi ona suwerenną decyzję każdego państwa członkowskiego, ale podobnie jak pani poseł Neyts-Uyttebroeck żałuję, że nie wszystkie państwa członkowskie podpiszą konwencję do grudnia bieżącego roku.
<P>
Ogromna większość państw członkowskich Unii ogłosiła zamiar podpisania przedmiotowej konwencji w najbliższych tygodniach, co chcę podkreślić i powiedzieć, że pani Morgantini ma rację - musimy podjąć praktyczne kroki, zanim konwencja wejdzie w życie. W tym duchu Francja, jako kraj, który znam najlepiej, postanowiła w maju 2008 roku niezwłocznie wycofać 90% swoich zapasów amunicji kasetowej.
<P>
Jednak jak państwo wiecie, pewna liczba państw członkowskich nie podjęła jeszcze tej decyzji. Jeżeli chodzi o prezydencję francuską, to w maju, po konferencji w Dublinie, ogłosiła ona, że podpisze konwencję na początku grudnia. Prezydencja pragnie zwrócić uwagę wszystkich posłów na negocjacje dotyczące amunicji kasetowej prowadzone w ramach konwencji dotyczącej pewnych broni konwencjonalnych (CCW), jedynej w której zgadzają się uczestniczyć największe potęgi wojskowe - Stany Zjednoczone, Rosja, Chiny i Indie, lub kraje takie jak Gruzja - które nie akceptują konwencji z Oslo. Zwracam uwagę, że te kraje nie wyraziły zamiaru podpisania konwencji, o której mówimy.
<P>
Wszystkie państwa członkowskie Unii Europejskiej są stronami tej pierwszej konwencji i wzywają do przyjęcia protokołu dotyczącego amunicji kasetowej. To również dzięki zobowiązaniom przedstawionym w tej dziedzinie, co całkiem słusznie podkreślił pan poseł Kristovskis, będzie możliwe osiągnięcie praktycznych zmian. Ponadto gdyby negocjacje podejmowane w ramach tej powszechnej konwencji zakończyły się powodzeniem, w przyszłości można by uniknąć przypadków śmierci spowodowanych przez amunicję kasetową, jakie widzieliśmy w Gruzji.
<P>
Szanowni państwo posłowie! Jak widzicie, amunicja kasetowa to kwestia, która zmusza Unię Europejską do działania, więc Unia musi nadal wywierać presję na szczeblu międzynarodowym, aby przyjęto powszechnie obowiązujący dokument. W każdym razie to właśnie ze względu na ten cel prezydencja francuska zadaje sobie wiele trudu, aby przekonać partnerów i będzie ten trud kontynuować.
<SPEAKER ID="255" NAME="Charles Tannock">
w imieniu grupy PPE-DE. - Panie przewodniczący! Żaden ze mnie pacyfista, co może potwierdzić w tej Izbie każdy, kto mnie zna, ale jest wiele aspektów dotyczących działań wojennych i handlu bronią, które muszą wzbudzać nasz żal. Dla mnie amunicja kasetowa jest jednym z najpotworniejszych sposobów prowadzenia wojny, która oczywiście zawsze powinna być bezwzględnie ostatnim wyjściem.
<P>
Jest wiele dowodów na to, że broń ta powoduje nieproporcjonalne ofiary wśród ludności cywilnej, która w myśl prawa międzynarodowego musi być bezwzględnie chroniona. Ładunki z bomb kasetowych mogą spadać na ogromne obszary i nie wybuchać przez bardzo długi czas, przez co stanowią śmiertelne zagrożenie dla cywilów, którzy mogą stracić życie lub odnieść obrażenia długo po zakończeniu konfliktu.
<P>
Kosztowne jest również ich zlokalizowanie i usunięcie, a nie da się oznaczyć miejsc, w których występują, tak jak pól minowych. Czasem te przedmioty są podnoszone przez dzieci, które myślą, że to zabawki, przez co tracą kończyny lub nawet życie. Ponieważ sam jestem ojcem bardzo małych dzieci, nie potrafię sobie wyobrazić niczego potworniejszego.
<P>
Jeżeli serio traktujemy stworzenie Unii Europejskiej wspólnych wartości i wspieranie tych wartości na świecie, to musimy przyjąć wspólne stanowisko w zakresie propagowania zakazu dotyczącego tej przerażającej i potwornej broni o bardzo nieprecyzyjnym działaniu na polu walki.
<P>
Musimy również wykorzystać wszelkie dostępne możliwości dyplomatyczne, aby przekonać innych do pójścia w nasze ślady. Jako Parlament Europejski mamy prawo być dumni z tego, co zrobiliśmy, aby uwolnić świat od plagi lądowych min przeciwpiechotnych. Do sprawy bomb kasetowych musimy podejść z równą energią i zaangażowaniem, aby stworzyć lepszy, bardziej humanitarny świat i nie być świadkiem cierpień niewinnych cywilów w następstwie walki zbrojnej.
<SPEAKER ID="256" NAME="Richard Howitt">
w imieniu grupy PSE. - Panie przewodniczący! Apelujemy dziś do krajów UE, które obecnie nie planują podpisania konwencji dotyczącej amunicji kasetowej, aby to jednak uczyniły. Prosimy Cypr, Estonię, Finlandię, Grecję, Polskę, Rumunię, Słowację i Słowenię, wraz z kandydującymi do członkowstwa w EU Serbią i Turcją, aby dołączyły do pozostałych krajów UE oraz ponad 100 państw na całym świecie i podpisały przedmiotową konwencję.
<P>
W czyim imieniu apelujemy? W imieniu Suraja Ghulama Habiba z Heratu w Afganistanie, który w wieku sześciu lat stracił obie nogi, kiedy znalazł bombę kasetową, którą wziął za coś do jedzenia. Teraz ledwie jest w stanie dotrzeć do szkoły lub bawić się z kolegami, ponieważ porusza się na wózku inwalidzkim. W imieniu pani Chanhthavy z dystryktu Sepone w Laosie, która straciła nogę i częściowo wzrok, kiedy przypadkowo natknęła się na bombę kasetową, zbierając żywność dla swojej rodziny na polach ryżowych. Teraz musi wysyłać swoją córkę, aby zbierała ryż na tych samych niebezpiecznych polach. W imieniu 13 letniego Gruzina, Beki Giorgishviliego, który w tym roku stał się jedną z ostatnich ofiar, kiedy w trakcie odwiedzin u swojego kolegi pomagał mu napompować nową dętkę w jego rowerze. Beka stracił część czaszki, w której pozostał odłamek.
<P>
Jest hipokryzją, że kraje UE potępiają agresję Rosji w Gruzji, ale nie potępiają środków wykorzystanych do tej agresji, które powodują nadmierne cierpienia cywilów wszędzie, gdzie stosuje się amunicję kasetową. Nieszczerze postępują również kraje, które próbują uzasadniać składowanie bomb kasetowych argumentując, że w ten sposób przestrzegają zakaz dotyczący min lądowych, chociaż amunicja kasetowa jest równie śmiercionośna i powoduje jeszcze większe cierpienia ludności świata.
<P>
Moje państwo członkowskie - Wielka Brytania - już rozpoczęło niszczenie około 30 milionów ładunków wybuchowych, zmieniło przepisy dotyczące kontroli wywozu i bezpośrednio przyczyniło się do usuwania amunicji, w tym amunicji kasetowej w Gruzji. To w Europie tę broń po raz pierwszy zastosowały siły niemieckie i radzieckie podczas Drugiej Wojny Światowej, to w Europie składuje się, według szacunków, miliard ładunków bomb kasetowych, i to Europa powinna przewodzić światu w zapewnieniu ich zniszczenia.
<SPEAKER ID="257" NAME="Elizabeth Lynne">
w imieniu grupy ALDE. - Panie przewodniczący! Jak wspomniało wielu przedmówców, bomby kasetowe każdego dnia w niekontrolowany sposób zabijają lub okaleczają cywili, w tym wiele dzieci. Amunicja kasetowa powoduje niepełnosprawność u wielu dzieci, które przez resztę swego życia muszą sobie radzić z niepełnosprawnością. Najbardziej szokuje jednak to, że ta amunicja kasetowa jest składowana w ponad 15 państwach członkowskich UE. Przerażają dowody wskazujące, że przynajmniej siedem państw członkowskich UE nadal ją produkuje. Moim zdaniem te kraje, podobnie jak te, które jej użyły - a należy do nich moja ojczyzna, Wielka Brytania - mają ręce splamione krwią.
<P>
Zakaz produkcji, przekazywania i składowania amunicji kasetowej pozwoli uratować wiele ludzkich istnień. Konwencja zagwarantuje również dostępność bardzo potrzebnych zasobów, takich jak opieka medyczna i rehabilitacja, w celu pomocy ofiarom bomb kasetowych. Namawiam wszystkie państwa członkowskie UE do podpisania i ratyfikowania tej konwencji oraz zaniechania prób zmiany definicji amunicji kasetowej w celu wykręcenia się ze swoich obowiązków, co pewne państwa członkowskie próbują uczynić.
<SPEAKER ID="258" NAME="Seán Ó Neachtain">
w imieniu grupy UEN. - (GA) Panie przewodniczący! Zdecydowanie popieram wniosek, aby przed końcem tego roku wprowadzić w życie konwencję ustanawiającą zakaz stosowania bomb kasetowych.
<P>
Wszystkie rządy, które wdrożyły deklarację z Oslo z roku 2007, popierają sporządzenie do końca roku 2008 dokumentu prawnego zakazującego stosowania bomb kasetowych. Tym samym powstałby system zachęcający do współpracy i pomocy osobom, które jak dotąd uszły tego rodzaju atakom i prowadzący do zniszczenia wszelkich istniejących wciąż zapasów bomb kasetowych.
<P>
Jestem bardzo dumny z tego, że to w Irlandii, moim własnym kraju, w Dublinie, osiągnięto porozumienie w ramach tego traktatu w czasie międzynarodowej konferencji, która miała tam miejsce na początku roku. Wszyscy, którzy w niej uczestniczyli bardzo dobrze wiedzieli, co chcieli dzięki niej osiągnąć, a mianowicie aby zakaz używania bomb kasetowych zaczął obowiązywać od zaraz. Zatem tak, jak moi koledzy i koleżanki posłowie prosili dzisiaj w tej Izbie, proszę, aby inne kraje, które jeszcze nie podpisały tego dokumentu, teraz go podpisały.
<P>
Musimy raz na zawsze wyeliminować tę potworną broń.
<SPEAKER ID="259" NAME="Satu Hassi" LANGUAGE="FI">
Panie przewodniczący, panie i panowie! Wspaniale się stało, że wprowadzono konwencję dotyczącą amunicji kasetowej. Bardzo ważne jest, aby do tej konwencji przystąpiły wszystkie państwa UE, w tym Finlandia, Grecja i Polska, bo w przeciwnym wypadku damy innym krajom zbyt łatwą wymówkę dla dalszego stosowania tej nieludzkiej broni.
<P>
Ogromnie żałuję, że mój własny kraj, Finlandia, nie zamierza przystąpić do tej konwencji. Uzasadnia to argumentem, że amunicja kasetowa została zakupiona, aby zastąpić inny rodzaj nieludzkiej broni, czyli miny przeciwpiechotne. To jednak trochę jak wezwanie Belzebuba, aby przegonił diabła. Pod koniec lat 90 ubiegłego wieku, kiedy ówczesny rząd fiński postanowił wycofać miny przeciwpiechotne, wojsko nie ujawniło, że zamierza je zastąpić tym drugim mordercą cywili, czyli amunicją kasetową.
<P>
Unia Europejska i wszystkie jej państwa muszą teraz wykazać się konsekwencją w sprzeciwie wobec amunicji kasetowej i odmówić udziału we wszelkich operacjach wojskowych, w których jest ona stosowana. Mówi się, że nawet 98% ofiar bomb kasetowych to cywile. Mamy ponad 20 lat doświadczenia z tą bronią, z którego wynika, że w niekontrolowany sposób zabija ona cywilów, w tym dzieci. Czas już położyć temu kres.
<SPEAKER ID="260" NAME="Jean-Pierre Jouyet">
urzędujący przewodniczący Rady. - (FR) Panie przewodniczący, szanowni posłowie! Uroczyście i z powagą muszę państwu powiedzieć, że z prawdziwą dumą uczestniczyłem w debacie, którą właśnie odbyliśmy na temat amunicji kasetowej i w imieniu prezydencji przyłączam się do wszystkich, którzy wzywali do ratyfikacji konwencji.
<P>
Unia Europejska stwierdziła już w roku 2007, jak pilne jest zajęcie się humanitarnymi obawami, jakie budzi amunicja kasetowa. Wiem, że państwa członkowskie Unii odegrały czynną rolę zarówno w procesie z Oslo jak i w ramach konwencji dotyczącej pewnych broni konwencjonalnych. Naszym zdaniem konwencja dotycząca pewnych broni konwencjonalnych i proces z Oslo uzupełniają się nawzajem, a państwa Izba i ci z państwa, którzy zabrali głos powinni poczytywać sobie za zaszczyt to, że przypomnieliście nam o wartościach wyznawanych przez Europejczyków. Wzywamy wszystkie państwa członkowskie do działania z tych powodów, które państwo, lepiej niż ja, w poruszający sposób przedstawiliście w toku dzisiejszej debaty.
<SPEAKER ID="261" NAME="Przewodniczący">
Otrzymałem dwa projekty rezolucji zaproponowanych zgodnie z artykułem 108 ust. 5 Regulaminu.
<P>
Zamykam debatę.
<P>
Głosowanie odbędzie się w czwartek o godzinie 12.00.
<P>
Oświadczenia pisemne (art. 142 Regulaminu)
<SPEAKER ID="986" NAME="Proinsias De Rossa  " AFFILIATION="PSE">
na piśmie. - Pilnie wzywam wszystkie państwa członkowskie UE do natychmiastowego ratyfikowania i wdrożenia konwencji dotyczącej amunicji kasetowej. Amunicja kasetowa w niekontrolowany sposób powoduje niewysłowione cierpienia ludności cywilnej na całym świecie, ostatnio w czasie konfliktu w Gruzji.
<P>
Konwencja dotycząca amunicji kasetowej zakazuje jej stosowania, produkcji, składowania i przekazywania. Konwencję przyjęło 107 państw w trakcie konferencji w Dublinie w maju bieżącego roku. Jednak konwencja nie wejdzie w życie dopóki nie ratyfikuje jej również przynajmniej 30 kolejnych państw.
<P>
To przechodzi ludzkie pojęcie, że osiem państw członkowskich UE nie planuje w najbliższym czasie podpisać tej konwencji. Tym samym UE, najbardziej udane do dziś przedsięwzięcie pokojowe na świecie, wspólnota oparta właśnie na zasadach przestrzegania praw człowieka i na rządach prawa, nie popiera rozszerzenia międzynarodowego prawa humanitarnego o zakaz dotyczący jednego z najbardziej podstępnych rodzajów broni stosowanych przeciwko cywilom, jaki obecnie istnieje.
<P>
Wzywam Cypr, Estonię, Finlandię, Grecję, Polskę, Rumunię, Słowację i Słowenię, aby niezwłocznie ratyfikowały konwencję dotyczącą amunicji kasetowej i pomogły położyć kres stosowaniu bomb kasetowych.
<SPEAKER ID="262" NAME="Kelam, Tunne  " AFFILIATION="PPE-DE">
na piśmie. - Powinniśmy pamiętać, że amunicja kasetowa stanowi jeden z najbardziej niszczycielskich rodzajów broni, która razi bez różnicy cele wojskowe i cywilne.
<P>
Dziś, w XXI wieku, prowadzenie wojny nie musi się już opierać na zasadzie pustoszenia lub maksymalnego zniszczenia. Precyzyjny atak o minimalnym oddziaływaniu na cywilów może być jedynym sposobem działania w warunkach wojny. Z tego względu stosowanie amunicji kasetowej musi zostać wyraźnie odrzucone i zakazane.
<P>
Wzywam Unię Europejską i jej państwa członkowskie, aby przede wszystkim zachęciły inne państwa świata do podpisania przedmiotowej konwencji w dniu 3 grudnia bieżącego roku. Ponadto wzywam UE oraz jej państwa członkowskie, aby zobowiązały się wdrożyć tę konwencję sprawnie i w najkrótszym możliwym terminie. Wzywam również UE i jej państwa członkowskie, aby nie tylko zajęły się merytorycznymi aspektami konwencji, ale aby poważnie zaangażowały się w pomoc na terenach, gdzie stosowano amunicję kasetową, aby pomogły poszkodowanym społecznościom i zapewniły sprawną oraz dostosowaną do potrzeb pomoc cywilom poszkodowanym przez amunicję kasetową.
