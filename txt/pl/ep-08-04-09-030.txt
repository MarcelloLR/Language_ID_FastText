<CHAPTER ID="030">
Zmiana typowego rozporządzenia finansowego dla agencji wykonawczych odpowiedzialnych za zarządzanie programami wspólnotowymi - Ramowe rozporządzenie finansowe dla organów wymienionych w art. 185 rozporządzenia Rady (WE, Euratom) nr 1605/2002 (debata)
<SPEAKER ID="344" NAME="Przewodniczący">
Następny punkt porządku obrad to głosowanie w sprawie dwóch sprawozdań pani Gräßle:
<P>
1. w sprawie typowego rozporządzenia finansowego dla agencji wykonawczych, odpowiedzialnych za niektóre czynności dotyczące obsługi programów wspólnotowych
<P>
oraz
<P>
2. w sprawie ramowego rozporządzenia finansowego dotyczącego organów określonych w art. 185 rozporządzenia Rady (WE, Euratom) nr 1605/2002.
<SPEAKER ID="345" NAME="Joe Borg">
komisarz. - Pani przewodnicząca! Komisja dziękuje Parlamentowi, a w szczególności sprawozdawcy za jego konstruktywne podejście. Komisja jest w pełni zaangażowana w zapewnienie całkowitej przejrzystości wobec władzy budżetowej, zgodnie z dzisiejszą prośbą Parlamentu oraz zgodnie ze wspólnymi oświadczeniami Parlamentu Europejskiego i Rady z lipca 2007 r.
<P>
W szczególności, jeśli chodzi o agencje zdecentralizowane, Komisja uwzględni w rozporządzeniu zgromadzone informacje dotyczące wymogów w zakresie liczby pracowników kontraktowych, nadwyżek operacyjnych, wyznaczonych przychodów, transferów i zniesień aż po odzyskiwanie.
<P>
Większa przejrzystość informacji na temat funkcjonowania agencji, a nie tylko kwestii finansowych i budżetowych, to także postulat sformułowany niedawno przez Komisję w komunikacie do Parlamentu i Rady.
<P>
Pozwólcie państwo, że w tym miejscu przypomnę wniosek Komisji w sprawie utworzenia międzyinstytucjonalnej grupy, która rozpoczęłaby debatę polityczną na temat roli i miejsca agencji w rządach europejskich, zarówno z Parlamentem, jak i z Radą.
<P>
Komisja jest rzeczywiście przekonana, że konsekwentna strategia w stosunku do agencji pozwoli nam - trzem instytucjom - promować przejrzystość i skuteczność w istotnym obszarze struktury Unii Europejskiej. Dlatego na zakończenie chciałbym wyrazić nadzieję, że grupa międzyinstytucjonalna, której utworzenie zaproponowała Komisja, niedługo rozpocznie działalność.
<SPEAKER ID="346" NAME="Ingeborg Gräßle">
sprawozdawczyni. - (DE) Pani przewodnicząca, panie komisarzu, panie i panowie! Dziękuję, że udzieliliście mi głosu mimo tak późnej godziny, i dziękuję wszystkim za wyrozumiałość.
<P>
Poprosiłam o udzielenie głosu. Przemawiam wyłącznie do pana komisarza, ponieważ myślę, że to ważne, aby Komisja dowiedziała się, że uważamy poprawki, które przedstawiliśmy, a które w dniu jutrzejszym poddamy głosowaniu z przeważającą większością głosów, za istotne. Chcę powiedzieć panu komisarzowi, że jesteśmy dopiero na etapie konsultacji w związku z tym zagadnieniem, i chciałabym zapewnić go w imieniu całego Parlamentu, że nasze poprawki przyczynią się do uporządkowania systemu agencji. Dlatego to bardzo istotna kwestia dla nas wszystkich, ponad podziałami, aby Komisja przyjęła te poprawki. Jestem zobowiązana komisarzowi za jego zapewnienia w tym zakresie, i będę też monitorować sytuację.
<P>
To dla mnie bardzo ważne, aby komisarz zrozumiał, dlaczego tego chcemy. Potrzebujemy większej odpowiedzialności ze strony agencji i większej przejrzystości, szczególnie wśród członków personelu. Ma to bezpośredni wpływ przede wszystkim na nasze ustawodawstwo budżetowe. Komisarz ma też z pewnością świadomość, że jeśli nasze życzenia nie zostaną wzięte pod uwagę, znajdziemy sposób, aby je spełnić. Uważamy, że kwestia ta jest kluczowa dla naszego prawa budżetowego.
<P>
Komisja miała pierwotnie zamiar wprowadzenia reformy rozporządzenia finansowego wyłącznie w zakresie szczegółów technicznych. My mówimy o lepszym rozporządzeniu, zauważam jednak z przykrością, że ostatnia wspólna decyzja w sprawie agencji, podjęta przez Radę i Parlament w lipcu, nie została wcielona w życie. Projekt Komisji pojawił się nieco wcześniej, byłoby jednak miło, gdyby następnie został zmodyfikowany. Uważam też, że byłoby to bardziej sprawiedliwe, niż pozostawienie nam tej pracy.
<P>
Parlament Europejski wprowadził zmiany polityczne w bardzo dużym stopniu jednogłośnie, ponad podziałami grupowymi. Chcemy dostosować działania wewnętrzne, obowiązki, transfer środków i odpowiedzialność agencji do działań i praktyk Dyrekcji Generalnej Komisji poprzez oświadczenie o wiarygodności. Chcemy także lepszej analizy personelu i kosztów finansowych agencji. Chcemy być informowani o wszystkich pracownikach, a nie tylko o tych, którzy są objęci planem zatrudnienia. Jest to absolutna konieczność.
<P>
Chciałabym przedstawić przykład ze sporządzonego niedawno sprawozdania agencji zdecentralizowanej w sprawie zarządzania finansowego w roku 2007. Plan zatrudnienia wyszczególnia trzydzieści dziewięć stanowisk, a dwie strony wcześniej w tekście występują 43 osoby zatrudnione tymczasowo oraz 11 pracowników kontraktowych. Nie ma tu więc żadnej zgodności liczb. Pozostawia się wyobraźni czytelnika, czy mamy 39 plus 11 stanowisk, czy też 43 plus 11 plus 39, czy może 39 stanowisk spośród 43 osób należących do personelu wymieniono na liście, a następnie dodano 11. Po prostu tego nie wiemy. Chcę wyjaśnić tę kwestię, ale wyjaśnienie jej dla dużej liczby agencji nie jest łatwe, a sprawozdawczość i system sprawozdawczości we wszystkich agencjach jest w mniejszym lub większym stopniu chaotyczny.
<P>
Agencja, którą przed chwilą cytowałam, ENISA, nie różni się pod tym względem od innych; powinnam zapytać, dlaczego informacje, które otrzymujemy, są tak niespójne. Chcemy też uzyskać więcej informacji na temat przychodów agencji - które, jeśli pomyśleć o Alicante, mogą być rzeczywiście duże - i chcemy wiedzieć, co się dzieje z tymi przychodami. Z góry dziękuję panu komisarzowi za uwzględnienie tych poprawek - jako że oświadczył właśnie, że ma taki zamiar.
<P>
Obecnie mamy 29 zdecentralizowanych agencji, które według planu zatrudnienia dysponują 3 914 pracownikami, których budżet wynosi 1,1 miliarda euro, w tym 559 milionów pochodzących z UE. Pięć agencji wykonawczych to 176 stanowisk. Najnowszy komunikat Komisji w sprawie agencji był bardzo interesujący. Propozycja utworzenia wspólnej grupy roboczej jest bardzo istotna. Wszystkie trzy instytucje muszą wspólnie przemyśleć kwestię przyszłości agencji i obszaru pracy.
<P>
W Niemczech agencje i ich rozwój są bacznie śledzone przez opinię publiczną. Reakcje mediów są zawsze bardzo żywiołowe. W grę wchodzi także reputacja Unii Europejskiej, jeśli nie uda nam się przekonać świata, że agencje te są nam faktycznie potrzebne i objaśnić ich rolę w Unii Europejskiej.
<P>
Będziemy też zadowoleni, jeśli Komisja udowodni nam, że zarządzanie programami jest bardziej efektywne i ma większą wartość, gdy zajmują się tym agencje wykonawcze, a nie Dyrekcja Generalna. Ci z nas, którzy myślą o budżecie, formułowali tę prośbę już kilkakrotnie, nigdy dotąd nie była ona jednak poparta na piśmie konkretnymi faktami i liczbami.
<P>
Poprawki Parlamentu mają na celu przeprowadzenie przeglądu agencji europejskich, a nasza najbardziej paląca prośba, skierowana do Komisji, dotyczy wsparcia nas w uporządkowaniu kwestii agencji. Jak pan komisarz zapewne wie, my, parlamentarzyści, mamy do Komisji zaufanie pod tym względem. Wiemy, że to nasza ostatnia nadzieja, aby zaprowadzić ład, przejrzystość oraz porządek.
<P>
Chciałabym podziękować moim kolegom z innych grup, w szczególności pani Haug, sprawozdawczyni w sprawie agencji z Komisji Budżetowej, oraz dwójce sprawozdawców, panu Mulderowi i pani Herczog z Komisji Kontroli Budżetowej za ich sugestie, które zostały w pełni zaakceptowane. Wierzę zatem, że przedstawiliśmy te poprawki, proponowane i pożądane przez Parlament, które w chwili obecnej są najbardziej naglące. Gorąco proszę pana komisarza o przyjęcie tych poprawek do odpowiedniego projektu.
<SPEAKER ID="347" NAME="Nathalie Griesbeck">
w imieniu grupy ALDE. - (FR) Pani przewodnicząca, panie i panowie! Najpierw chciałabym podziękować naszej sprawozdawczyni, pani Grässle, za jej istotny wkład w ramach tych sprawozdań, które formułują plan rozporządzenia finansowego dla agencji wykonawczych.
<P>
W chwili, gdy Parlament Europejski czeka na umocnienie swych prerogatyw w ramach traktatu lizbońskiego, sądzę, że należy przede wszystkim pamiętać, jakie są kompetencje naszej instytucji jako organu współdecydującego o budżecie. Parlament ten, wybrany bezpośrednio przez obywateli UE, musi być w stanie robić więcej i lepiej w zakresie kontrolowania należytego wykorzystania środków Wspólnoty, w tym przypadku przez agencje wykonawcze. Chciałabym bardzo krótko przedstawić cztery punkty sprawozdania, które wydają mi się niezwykle ważne dla Parlamentu, aby mógł w pełni odgrywać swoją rolę i w jak największym stopniu ułatwiać obywatelom zrozumienie naszych instytucji.
<P>
Po pierwsze, chciałabym podkreślić potrzebę lepszej kontroli wykorzystania przyznanych środków. Wydaje się istotne, aby dyrektor agencji informował nas o wszelkich zmianach w zakresie przeznaczenia środków powyżej progu 10%.
<P>
Po drugie, chcę też podkreślić istotność danych przedstawionych w planie zatrudnienia, o których mówiła przed chwilą nasza koleżanka, dotyczących pracowników tymczasowych, kontraktowych, oddelegowanych ekspertów krajowych itd., tak, abyśmy jako organ budżetowy mieli jasny obraz rozwoju budżetów zatrudnienia agencji.
<P>
Po trzecie, sądzę, że to dość naturalne, że prosimy o przesyłanie rocznych podsumowań rozwoju budżetów agencji do Parlamentu Europejskiego, zgodnie z zaleceniami Europejskiego Trybunału Obrachunkowego.
<P>
Po czwarte wreszcie, zawarte w sprawozdaniu informacje dotyczące harmonizacji terminów procedury absolutorium także powinny zapewnić Parlamentowi realną kontrolę nad prawidłową realizacją budżetu.
<SPEAKER ID="348" NAME="Jean-Pierre Audy" AFFILIATION="PPE-DE">
(FR) Pani przewodnicząca! Chciałbym zabrać głos i wyrazić uznanie dla pani Grässle za jej znakomitą pracę, a także dla Komisji za postępy w sprawie agencji. Chciałbym położyć nacisk na niezwykle istotne wnioski z audytów wewnętrznych naszych agencji i zasugerować, nawiązując do komentarza mojej koleżanki sprzed kilku minut, abyśmy działali na rzecz konsolidacji, swego rodzaju subkonsolidacji kont UE dla wszystkich agencji, tak aby strony trzecie, a zwłaszcza posłowie, miały obraz zmian danych księgowych dla wszystkich agencji Unii Europejskiej.
<SPEAKER ID="349" NAME="Zbigniew Krzysztof Kuźmiuk" AFFILIATION="UEN">
Pani Przewodnicząca! Zabierając głos w debacie poświęconej zmianom rozporządzeń finansowych agencji wykonawczych i ich organów chcę zwrócić uwagę na dwie kwestie.
<P>
Po pierwsze, należy poprzeć propozycję sprawozdawczyni nałożenia na dyrektora agencji obowiązku powiadamiania Parlamentu Europejskiego, jeżeli dokonał przesunięcia środków finansowych z operacyjnych na administracyjne w wysokości przekraczającej 10% pułapu.
<P>
Po drugie, w związku z tym, że w przypadku agencji wykonawczych koszty ich funkcjonowania pokrywane są z budżetów poszczególnych programów, zastanawia blisko dziesięcioprocentowa wysokość tych kosztów. Brak wyszczególnienia wysokości tych kosztów w przypadku Agencji ds. Transeuropejskiej Sieci Transportowej zastanawia tym bardziej w związku z informacją, że na projekty, którymi zajmuje się ta agencja, brakuje ponad 40 miliardów euro.
<P>
Na koniec chciałbym pogratulować pani Gräßle dwóch bardzo dobrych sprawozdań.
<SPEAKER ID="350" NAME="Przewodniczący">
Debata została zamknięta.
<P>
Głosowanie odbędzie się jutro, we czwartek.
<P>
Oświadczenia pisemne (art. 142 Regulaminu)
<SPEAKER ID="351" NAME="Edit Herczog  " AFFILIATION="PSE">
na piśmie. - (HU) Panie przewodniczący, panie i panowie! Pozwólcie, że na początek podsumuję ogólnie poprawkę do rozporządzenia w sprawie regulacji finansowej agencji wykonawczych, odpowiedzialnych za różnorodne zadania w związku z zarządzaniem programami wspólnotowymi.
<P>
Poprawka, zgodnie z art. 47 naszego Regulaminu, to wspólne dzieło odpowiedniej komisji oraz Komisji Budżetowej. Chcę zwłaszcza podziękować moim kolegom, a także pani Grässle i panu Mulderowi za doskonałą, ścisłą współpracę.
<P>
Zaproponowaliśmy szereg poprawek, które mają umożliwić tym agencjom sprawne funkcjonowanie, zwiększyć ich odpowiedzialność i możliwości rozwoju dla celów ściślejszej demokratycznej kontroli funduszy, przeznaczonych na działalność tych organów.
<P>
Należy zauważyć, że:
<P>
jeśli chodzi o procedurę absolutorium dla tych agencji, istnieje pilna potrzeba ujednolicenia terminów na przyszłość;
<P>
Trybunał Obrachunkowy wskazał też, że osoby uczestniczące w audytach i kontroli nie powinny brać udziału w realizacji budżetu;
<P>
zgodnie z zasadami ochrony danych osobowych, lista z nazwiskami osób współpracujących z agencją oraz otrzymanego przez tych ekspertów wynagrodzenia powinna zostać dołączona do sprawozdania danej agencji na temat jej obsługi budżetowej i finansowej;
<P>
należy uruchomić kontrolę nad zlecaniem usług ekspertom zewnętrznym przez te agencje.
<P>
Dziękuję za uwagę.
