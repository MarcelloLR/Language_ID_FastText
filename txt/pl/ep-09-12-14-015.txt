<CHAPTER ID="015">
Kryzys w sektorach rolnych innych niż sektor mleczny (debata)
<SPEAKER ID="073" NAME="Przewodniczący">
Kolejnym punktem porządku dziennego jest oświadczenie Komisji dotyczące kryzysu w sektorach rolnych innych niż sektor mleczny.
<SPEAKER ID="074" NAME="Mariann Fischer Boel">
Komisarz - Panie przewodniczący! W pierwszym rzędzie chciałabym podziękować za to, że dał mi pan możliwość przybycia tu i wyjaśnienia obecnej sytuacji gospodarczej w sektorze rolnym.
<P>
Kryzys finansowy i gospodarczy wpłynął również na sektor rolny. Mieliśmy do czynienia ze spadkiem popytu, zmianami w kursach wymiany walut, utrudnionym dostępem do kredytów. Wszystko to miało wpływ na ceny produktów rolnych, a także na dochody gospodarstw rolniczych.
<P>
Urzędowe szacunki dochodów z działalności rolniczej będą dostępne dopiero pod koniec tego tygodnia, ale już możemy oczekiwać, że dochód w 2009 roku wykaże znaczny spadek w porównaniu do ubiegłego roku, z uwagi na ewolucję kosztów produkcji względem cen na rynku rolnym.
<P>
Po początkowym spadku, jaki zaobserwowaliśmy jesienią 2008 roku, można oczekiwać, że ten ponowny spadek dochodów z działalności rolniczej przekroczy wysokość nadzwyczajnych wzrostów dochodu powstałych w wyniku podwyżek cen produktów, jakie miały miejsce w lecie 2007 roku, a następnie w rok później.
<P>
Panie przewodniczący! Jeśli pan pozwoli, przedstawię pokrótce sytuację w niektórych sektorach. Po pierwsze, zboża. W 2008 roku doszło do znacznego spadku cen, głównie z uwagi na dobre plony. W ciągu ostatnich miesięcy daje się jednak zauważyć wzrost cen - szczególnie pszenicy i kukurydzy. W świetle tych wydarzeń, w tej chwili niewłaściwe byłoby podejmowanie nadzwyczajnych środków, takich jak otwarcie skupu interwencyjnego kukurydzy czy interwencja poprzez refundacje wywozowe.
<P>
Sytuacja jest nieco inna w przypadku jęczmienia paszowego, którego wywóz jest ograniczony, a ceny krajowe - niskie. Jednak skup interwencyjny - jak państwo wiedzą - niedawno się rozpoczął i to powinno wspomóc rynki zbóż paszowych.
<P>
W sektorze wieprzowiny sytuacja jest nadal niepewna. Kryzys gospodarczy dotknął ten sektor w chwili, gdy nie odrobił on jeszcze strat po trudnościach, jakich doświadczył w 2007 roku. W tym roku ceny są niższe niż w ubiegłym, ale równocześnie - i czasem musimy postrzegać to jako dobrą stronę - można zauważyć, że ceny pasz są znacznie stabilniejsze niż w latach 2007 i 2008. Chociaż poziom wywozu jest niższy niż w 2008 roku, to oczekujemy, że będzie on nadal wyższy, niż w roky 2007.
<P>
Niezależnie od wszystkiego, nie widzę wystarczającego uzasadnienia, aby wprowadzać w tej chwili dodatkowy instrument rynkowy, lecz mogę zapewnić państwa, że bardzo pilnie śledzimy obecną sytuację.
<P>
Jeśli chodzi o owoce i warzywa, kryzys gospodarczy doprowadził do niższego spożycia wewnętrznego; nastąpił również pewien spadek na niektórych rynkach eksportowych. Miało to wpływ na ceny owoców i warzyw, uzyskiwane przez producentów. Z uwagi jednak na specyfikę tego sektora, w trakcie ostatniej reformy sektora owoców i warzyw zadecydowaliśmy, że odpowiednim sposobem, aby sprostać wyzwaniom stojącym przed tym sektorem, jest zwiększenie atrakcyjności organizacji producentów i przekazanie im odpowiedzialności za zarządzanie kryzysowe.
<P>
Dziś organizacje producentów odpowiadają za 40 % łącznej produkcji owoców i warzyw. Mogą one również przejściowo stowarzyszać się w silniejsze gospodarczo jednostki, co jest istotne, ponieważ obecny kryzys nie uznaje granic państwowych.
<P>
W ramach reformy z 2007 roku stworzyliśmy zachęty dla organizacji producentów, aby tak czyniły. Wyposażyliśmy je również w nowe narzędzia zarządzania kryzysowego, jak zielone zbiory bądź zaniechanie zbiorów, które stanowią uzupełnienie tradycyjnego wycofywania z obrotu.
<P>
Stworzyliśmy też ramy prawne umożliwiające producentom owoców i warzyw oddziaływanie na rynek i jego stabilizację. Istnieje jednak potrzeba szerzej zakrojonego działania o charakterze oddolnym, za które Komisja nie może ponosić odpowiedzialności. Dlatego też zachęcam do tworzenia organizacji producentów i myślę, że państwa członkowskie i rolnicy powinni przyjrzeć się liczbie organizacji producentów, jakie mają państwo w państwach członkowskich. Utrzymywanie układu, w którym organizacje producentów konkurują ze sobą wzajemnie, a nie z sektorem hurtowym, nie jest zbyt rozsądne.
<P>
Ceny oliwy z oliwek osiągnęły przed czterema laty rekordowy poziom z powodu niekorzystnych warunków klimatycznych. Od tego czasu, trzy następujące po sobie zadowalające zbiory oraz kryzys gospodarczy stopniowo doprowadziły do bardzo niskich cen. Z tej przyczyny w bieżącym roku Komisja przywróciła pomoc przeznaczoną na prywatne przechowalnictwo. Dostrzegliśmy, że rynek zareagował natychmiast, a ceny zaczęły wyraźnie powracać do poprzednich poziomów.
<P>
Pomimo, iż zbiory zapowiadają się dobrze po raz czwarty z rzędu, na początku zbiorów zapasy znajdowały się na niskim poziomie. Z tego, co widzimy, konsumpcja powróci na dawny poziom.
<P>
Podsumowując, widzę pewne nieśmiałe oznaki poprawy. Zgadzam się, że należy bacznie monitorować sytuację, i że w razie potrzeby umożliwi to działanie.
<P>
Oto szybki przegląd krótkofalowych środków; zapewniam jednak państwa, że mamy również na uwadze kwestie średnio- i długoterminowe, a w szczególności takie sprawy, jak rozkład wartości dodanej w łańcuchu żywnościowym oraz sposoby reakcji na niestabilność cen. Jestem pewna, że wrócimy jeszcze także i do tych ważnych kwestii.
<SPEAKER ID="076" NAME="Albert Deß" LANGUAGE="DE">
Pani przewodnicząca, pani komisarz, panie i panowie! W zeszłym roku, a także w tym roku, rolnicy z sektora mlecznego wyrazili swoje obawy bardzo głośno - także w Brukseli. Z relacji mediów można wywnioskować, że to tylko rolnicy z sektora mlecznego są w trudnej sytuacji. Rzeczywistość jest taka, że dotyczy ona także innych sektorów rolnictwa. W odróżnieniu od rolników z sektora mlecznego, producenci wieprzowiny, tuczników, drobiu, plantatorzy owoców i warzyw, winorośli, a nawet rolnicy uprawiający zboża są przyzwyczajeni do lepszych i gorszych lat, i dlatego nie są tak dobrze słyszalni Niemniej myślę, że dziś dobrze byłoby naświetlić również sytuację tych rolników.
<P>
Pani komisarz! Powiedziała pani, że kryzys finansowy i gospodarczy wywarł wpływ na cały sektor rolny i że powinniśmy rozważyć, w jaki sposób mamy na to zareagować. Rozmawiając na miejscu z rolnikami dotkniętymi skutkami kryzysu, raz po raz słyszę to samo: ogólnie rzecz biorąc, mówią oni, że dają sobie radę z rynkami, poza sytuacjami, gdzie jest to niezmiernie trudne, podobnie jak w zeszłym i w bieżącym roku dla rolników z sektora mlecznego i innych. Jednak tym, czego rolnicy nie rozumieją, jest fakt, że my tu, w Europie nakładamy na nich coraz większe obciążenia biurokratyczne. Mówią, że wolą pracować na swojej ziemi, karmić swoje zwierzęta i dbać o nie, zamiast spędzać całe dnie na prowadzeniu ksiąg i notatek dotyczących tego, co robią.
<P>
Od stuleci rolnicy produkują żywność bez prowadzenia ogromnych ilości notatek. Plony wzrosły, wydajność zwierząt poprawiła się, a tymczasem dziś zasypujemy rolników biurokracją. Niedawno przeczytałem, że ministrowie rolnictwa omawiają kwestię ograniczenia biurokracji. Nasi rolnicy z trudem ośmielają się w to wierzyć. Mam nadzieję, że w końcu uda nam się dokonać w tym zakresie postępu i że pozwolimy naszym rolnikom robić to, co robią najlepiej, innymi słowy: produkować żywność - zdrową żywność dla pół miliarda ludzi. Powinniśmy ich w tym wspierać i zagwarantować, że będą oni mogli robić to w przyszłości.
<SPEAKER ID="077" NAME="Paolo De Castro" LANGUAGE="IT">
Pani przewodnicząca, pani komisarz, panie i panowie! Oto raz jeszcze rozmawiamy o kryzysie w sektorze rolnym.
<P>
W minionych miesiącach Parlament kilkakrotnie zwracał uwagę na trudności nękające sektor mleczny i zwrócił się do Komisji i Rady o podjęcie pilnych działań. Uzyskaliśmy rezultaty - nawet jeśli są to rezultaty częściowe - lecz na podstawie tych inicjatyw uruchomiony został specjalny fundusz w wysokości 300 milionów euro, mający zaradzić sytuacji kryzysowej.
<P>
Musimy jednak zauważyć, że kryzys, który dotknął sektor hodowli bydła mlecznego, błyskawicznie rozszerza się na inne sektory europejskiego rolnictwa. Alarmujące oznaki, jak to po przed chwilą powiedziała pani komisarz Fischer Boel, widoczne są na rynkach kukurydzy, oliwy z oliwek oraz owoców i warzyw.
<P>
Jeśli chodzi o mleko, mamy tu do czynienia z cyklicznym zjawiskiem, które nieodłącznie towarzyszy trudnej sytuacji gospodarczej, która w nieunikniony sposób skutkuje zmniejszeniem popytu i wynikającą z niego stagnacją rynków. Kryzys zaczyna przybierać niepokojące rozmiary, czego dowodem są liczne protesty rolników w wielu regionach Europy. Są one typowe dla niecierpiącej zwłoki i alarmującej sytuacji oraz powszechnej troski o przyszłość całego tego sektora.
<P>
Dlatego też w trakcie ostatniego spotkania Komisji Rolnictwa i Rozwoju Wsi w dniu 1 grudnia zadecydowaliśmy jednogłośnie o zaproszeniu do tej Izby przedstawicieli Komisji, aby poinformowali nas o charakterze kryzysu, jaki dotknął nasze rolnictwo oraz o tendencjach dotyczących różnych sektorów produkcji. Oczekujemy, że na tym froncie Komisja skorzysta ze wszystkich będących w jej dyspozycji środków, aby ustabilizować rynek oraz na nowo pobudzić konsumpcję. Równocześnie wierzymy, że należy skorzystać z okazji, aby spojrzeć w przyszłość i postarać się zagwarantować, by wspólna polityka rolna nadal była ważną polityką europejską, której zadaniem będzie dbałość o interesy wszystkich obywateli wszystkich regionów Europy, od północnej Szwecji po południowy Cypr.
<P>
Rolnicy czekają na natychmiastowe odpowiedzi, a dziś spotykamy się tutaj, aby przyjąć na siebie odpowiedzialność za przyśpieszenie działań, za podjęcie zdecydowanych kroków w związku z kryzysem, oraz aby dobrze wykorzystać niedawne doświadczenia, unikając w ten sposób straty czasu i szybko ratując sytuację, która zagraża nawet dalszym pogorszeniem. Chcielibyśmy otrzymać odpowiedź Komisji w tej sprawie.
<SPEAKER ID="078" NAME="Marian Harkin">
w imieniu grupy ALDE. - Pani przewodnicząca! Chciałabym podziękować pani komisarz za przedstawienie sytuacji. Chcę jednak skupić się na tylko jednym obszarze, w którym możemy działać. Jest nim obecność niewielkich ilości niedozwolonych organizmów genetycznie zmodyfikowanych (GMO) w importowanej paszy oraz wpływ tej zawartości na unijny przemysł paszowy, ponieważ jest to kwestia nadrzędnej wagi.
<P>
Wysłałam do przewodniczącego Barosso pismo, podpisane przez pewną liczbę posłów. Odpowiedział, że Komisja szybko postarała się o udzielenie zezwolenia na trzy produkty zawierające zmodyfikowane genetycznie składniki; proces autoryzacji czwartego produktu trwa. Wciąż jednak staramy się nadążyć za rozwojem wypadków.
<P>
W przyszłym roku będziemy mieć problem z Brazylią: jej system zatwierdzania został usprawniony tak, że procedura uległa skróceniu do 22 miesięcy - i problem ten nie zniknie. Wszyscy jesteśmy świadomi, że sektor rolny trapi wciąż problem niskich marż. Myślę, że unijni rolnicy mogą przynajmniej oczekiwać tego, że koszty ponoszonych przez nich nakładów nie będą rosły wskutek niezdolności UE do wystarczająco szybkiego działania w związku z wydawaniem zezwoleń. Niskie ceny zbytu to jedna rzecz, lecz brak dostępności czynników produkcji po cenach obowiązujących na rynku światowym to już podwójna kara. Od maja bieżącego roku w Irlandii dodatkowy koszt opóźnień w wydawaniu zezwoleń wyniósł 23 miliony euro.
<P>
Na koniec: kwestia obecności niewielkich ilości GMO będzie nam stale towarzyszyć, i podczas gdy szybkie funkcjonowanie systemu udzielania zezwoleń wpłynie na poprawę sytuacji, to wciąż będziemy potrzebować rozwiązania technicznego.
<SPEAKER ID="079" NAME="Martin Häusling">
w imieniu grupy Verts/ALE. - (DE) Pani przewodnicząca, pani komisarz, panie i panowie! Pani komisarz Fischer Boel, udzieliła nam pani bardzo krótkiej odpowiedzi odnośnie kryzysów i nie słyszałem, aby wspominała pani o jakichkolwiek możliwych rozwiązaniach dla takich sytuacji kryzysowych. To prawda, że kryzys panuje nie tylko w sektorze mlecznym; mamy też kryzys w sektorze zbóż, nastąpiła dalsza koncentracja w sektorze warzyw, a w ciągu minionych dziesięciu lat straciliśmy 50 % naszych producentów świń. Wynika to nie tylko z faktu, że doświadczamy kryzysu gospodarczego, pani komisarz, ale też z faktu, że w ostatnich latach kierunek naszej polityki rolnej był błędny. Powinna pani naprawdę powiedzieć teraz, że liberalizacja zakończyła się fiaskiem, i że podejście polegające na ukierunkowaniu na rynki światowe nie stanowi dla rolnictwa rozwiązania.
<P>
Najbliższych kilka lat zadecyduje o tym, w którą stronę zmierzać będzie nasze rolnictwo. Dlatego też jesteśmy wdzięczni za to, że w Paryżu 22 ministrów rolnictwa wyraźnie wskazało ten kierunek. W znacznej mierze się z tym zgadzamy. Potrzebujemy wiarygodnego planowania w rolnictwie, a polityka rolna musi być zrównoważona. Jest to coś, za czym opowiadamy się od długiego czasu.
<P>
Spadają ceny, jakie uzyskują rolnicy za swoje produkty, ale nie te, które płacą konsumenci. To pokazuje, że nasza polityka rolna służy naprawdę tylko interesom wielkich koncernów. Całkiem słusznie powiedziała pani, pani komisarz, że musimy wzmocnić w tym względzie pozycję rolników; zawsze jednak odmawia pani odpowiedzi na pytanie, jak w rzeczywistości mielibyśmy to zrobić. Spróbujemy znaleźć odpowiedź na to pytanie. W istocie, będzie ono w ciągu najbliższych kilku lat miało ogromne znaczenie. Rolnicy nie mogą być jedynie producentami surowców. Powinni oni czynić aktywne starania na rzecz umocnienia swojej pozycji na rynku; producenci potrzebują naszego wsparcia w tym zakresie.
<P>
Nieustanna presja na ceny w sektorze rolnym doprowadzi do pogorszenia się jakości produkcji. Narastające uprzemysłowienie sektora rolnego będzie skutkować postępującą utratą różnorodności biologicznej, a uprzemysłowione rolnictwo doprowadzi do wzrostu emisji CO2 i metanu. Mówienie o ochronie klimatu i równoczesne podążanie drogą uprzemysłowienia nie może stanowić rozwiązania!
<P>
Dlatego też my, jako Parlament, musimy w najbliższych kilku latach podejść do naszego zadania bardzo poważnie. Mamy nadzieję, że nasza współpraca z nową Komisją będzie konstruktywna.
<SPEAKER ID="080" NAME="James Nicholson">
w imieniu grupy ECR. - Pani przewodnicząca! Wszyscy rozumiemy troski wielu innych sektorów rolnictwa. Niemal na pewno uważano, że kładziemy zbyt duży nacisk na próby rozwiązania problemów, z jakimi boryka się sektor mleczny. Ci jednak z nas, którzy brali w tym udział, wiedzieli, że nie ma innego rozwiązania, i że problemy mleczarstwa należy rozwiązać. Mam nadzieję, że jesteśmy na dobrej drodze do rozwiązania niektórych z tych problemów, z jakimi zetknęła się część sektora. Teraz musimy skupić się na innych obszarach.
<P>
Mówiliśmy o trudnościach, z jakimi mają do czynienia na przykład rolnicy uprawiający zboża, którzy ucierpieli z powodu najniższych od dawna cen - a w moich okolicach także plantatorzy ziemniaków i sadownicy, producenci jabłek. Naturalnie, mogę podać państwu listę innych obszarów, w których występują poważne trudności. Lecz jednym z największych problemów - i tu chciałbym powrócić do tego, co powiedziała pani poseł Harkin i podtrzymać to - jest opóźnianie udzielania zezwoleń na dopuszczenie nowych strumieni zboża GMO do przywozu na terytorium Unii Europejskiej.
<P>
Windujemy ceny pasz, co dotyka naszych hodowców świń, drobiu i bydła, a przyśpieszenie udzielania tych zezwoleń znacznie ułatwiłoby poprawę sytuacji. Zagraża nam poważne niebezpieczeństwo ze strony nadmiaru biurokracji, przepisów i prawa, które dławią naszych rolników; zobaczą państwo 1 stycznia, po wdrożeniu przez was systemu CPID, który moim zdaniem stanowi kompletną stratę czasu.
<P>
Przegląd śródokresowy przyniósł nam wiele zmian, a czeka nas ich jeszcze więcej. Myślę jednak, że musimy ponownie sprawdzić efekt, jaki zmiany te wywołały w branży. Z doświadczenia w moim regionie wiem, że wielu hodowców owiec i krów mamek zwyczajnie opuszcza ten sektor.
<P>
Jest to tendencja przysparzająca poważnych zmartwień. Musimy przyjrzeć się obu tym sektorom i zastanowić się, jakiego naprawdę udzielamy im wsparcia. Czy możemy zrobić dla nich coś więcej? Czy możemy ich tam utrzymać? Bo powinniśmy pamiętać, że wiele z tych sektorów, takich jak sektory owiec i krów mamek, funkcjonuje we wrażliwych środowiskowo rejonach, w regionach górskich i takich obszarach, gdzie nie ma żadnej alternatywy. Myślę, że potrzebujemy jeszcze raz sprawdzić, w jaki sposób wspieramy te segmenty branży.
<SPEAKER ID="081" NAME="Patrick Le Hyaric" LANGUAGE="FR">
Pani przewodnicząca, pani komisarz! Mówiły panie, że kryzys w rolnictwie jest głęboki, a o tym już wiemy. Oczywiście, małe i średnie gospodarstwa już sobie nie radzą. Pani komisarz! Nie jest to jednak rezultat problemu technicznego, lecz realizowanej przez panią polityki deregulacji, podkopywania fundamentalnych zasad wspólnej polityki rolnej, pani odmowy powrotu do płacenia za pracę minimalnych cen oraz pani ogólnego "wolnohandlowego” podejścia, które jest sprzeczne z samą zasadą preferencji wspólnotowej.
<P>
Teraz, w przeddzień nowego okresu refleksji nad wspólną polityką rolną, nadszedł czas, aby uznać pracę rolnictwa za misję interesu ogólnego, stanowiącą wkład w powszechne dobro publiczne. Nowa polityka rolna musi więc również być polityką żywnościową, środowiskową i terytorialną.
<P>
Zanim zadecydujemy o aspektach budżetowych, musimy najpierw określić cele oraz kierunek tej polityki. W każdym razie oznaczałoby to minimalne gwarantowane płace za wykonaną pracę i prowadziło do powstania produktywnej branży rolnej, która wnosić będzie wartość dodaną, dawać zatrudnienie, pobudzać rozwój rolnictwa, respektować suwerenność żywnościową i walczyć z głodem.
<P>
Dzisiaj wszelkie dowody wskazują na to, że prężność społeczeństwa, dobry stan środowiska i zdrowia zależą od działalności rolniczej prowadzonej na skalę ludzką, skalę rolnika indywidualnego, a nie na skalę przemysłową. Taka powinna być tematyka naszych dyskusji, jeżeli mamy wreszcie położyć kres kryzysowi w rolnictwie.
<SPEAKER ID="082" NAME="Lorenzo Fontana" LANGUAGE="IT">
Pani przewodnicząca! Pani komisarz! Panie i panowie! Obecny kryzys, jaki przeżywa świat rolnictwa, to oczywisty wynik błyskawicznej ekspansji terytorialnej, jaką Unia Europejska rozpoczęła w ostatnich latach oraz, przede wszystkim, szybkiej globalizacji rynków.
<P>
Sektor rolny należy zabezpieczać i chronić poprzez stosowanie zasad Traktatu o funkcjonowaniu Unii Europejskiej, a w szczególności artykułów od 32 do 38, ze szczególnym odniesieniem do celów, których osiągnięcie wymaga przestrzegania szczegółowych przepisów prawa. W tym sektorze zasady regulujące interwencję w przypadku kryzysu na rynku nie pozwalają nam na udzielenie znaczącej odpowiedzi na wymogi sektora rolnego poprzez szczególną ochronę rolników w tym niezmiernie trudnym okresie, który przeżywa całe rolnictwo, a w szczególności sektory owoców i warzyw, takich jak na przykład jabłka i brzoskwinie oraz zbóż, takich jak pszenica i kukurydza.
<P>
Rolnikom należy nie tylko pomagać, ale też trzeba zagwarantować im ochronę rynkową, zgodnie z postanowieniami podstawowych zapisów Traktatu. Obecnie dzieje się tak niestety tylko w ograniczonym zakresie. Tak było wcześniej, dla przykładu, w związku z kryzysem mleczarstwa oraz obecnym kryzysem sektorów owoców i warzyw.
<P>
Nadszedł teraz czas, aby Europa podjęła wyraźniejsze decyzje, tak aby pełną ochronę - na 360 stopni - otrzymali nasi rolnicy, nasze gospodarstwa i nasza ziemia, dziś niestety zbyt często niedoceniane. Dlatego więc lepiej byłoby pomyśleć poważnie o tym, jakie działania prowadzone są na rynku europejskim na rzecz promowania naszych produktów rolnych w porównaniu z tymi pochodzącymi spoza Unii i - tu powtórzę - w szczególności owoców i warzyw.
<P>
Poprzez stworzenie szczegółowych reguł, których będzie musiała wszakże przestrzegać cała Unia Europejska i których przestrzegania przez te kraje trzecie, z którymi prowadzimy handel na dużą skalę produktami rolnymi, będziemy musieli dopilnować, być może uzyskamy możliwość stworzenia takiego rynku, na którym będzie mniej zaburzeń, a który zapewni naszym rolnikom i unijnym produktom rolnym lepszą ochronę.
<SPEAKER ID="083" NAME="Georgios Papastamkos" AFFILIATION="PPE">
(EL) Pani przewodnicząca! Oto sektory gospodarki wiejskiej, które naprawdę cierpią: sektor pszenicy, oliwy, owoców, warzyw i bawełny. Powinna pani wiedzieć, że producentów brzoskwiń w Grecji ogarnia gniew. Wystarczy, jeśli powiem, że tak jak mówimy, skompostowano około 200 tysięcy ton niesprzedanych brzoskwiń.
<P>
Sytuacja w sektorze pszenicy jest w dalszym ciągu krytyczna i istnieje konieczność natychmiastowego uruchomienia instrumentu interwencji publicznej w państwach członkowskich. Musimy wspierać produkty z chronioną nazwą pochodzenia i chronionym oznaczeniem geograficznym.
<P>
Potężny kryzys przechodzi także sektor hodowli zwierząt gospodarskich. Była mowa o sektorze mlecznym i całkiem słusznie powzięliśmy inicjatywę na rzecz jego ochrony. W północnej Grecji hodowcy zwierząt gospodarskich zablokowali przejście graniczne Evzona. Jedno z ich uzasadnionych żądań dotyczy umieszczenia nazwy miejsca pochodzenia na etykietach produktów mleczarskich. Moim zdaniem, informowanie o miejscu pochodzenia chroni zarówno producentów, jak i konsumentów.
<P>
Potrzebujemy więcej środków służących promowaniu produktów rolnych, zarówno wewnątrz Unii Europejskiej, jak i poza Europą, w krajach trzecich. Potrzebujemy w jeszcze większym stopniu zracjonalizować rynki i sprawnie monitorować przejrzysty charakter łańcucha dostaw. Musimy też zmniejszyć każdą różnicę pomiędzy ceną producenta a ceną detaliczną.
<P>
Zgodnie z tym, co twierdziłem w czasie debaty nad budżetem na rok 2010, szczególnie ważne jest utrzymanie w budżecie zadowalającego marginesu na wydatki rolne - takiego, który pozwoli sprostać nieprzewidzianym potrzebom innych sektorów rolnictwa.
<SPEAKER ID="084" NAME="Csaba Sándor Tabajdi" AFFILIATION="S&amp;D">
(HU) Prawie cały sektor rolnictwa w Europie jest w stanie kryzysu. Został on spowodowany nie tylko przez światowy kryzys gospodarczy i recesję, pospołu z kontrakcją rynków wewnętrznych i zewnętrznych, ale też przez wspólną politykę rolną - neoliberalną politykę forsowaną w minionych latach przez Komisję Europejską. To ona w znacznym stopniu przyczyniła się do obecnego kryzysu. Skoro sektor rolny już teraz przeżywa tak wielkie obawy o zyskowność, to co się stanie, jeżeli po 2013 roku budżet rolny zostanie obcięty, czego chce bardzo wielu ludzi? Postawi to pod znakiem zapytania bezpieczeństwo dostaw żywności w Europie.
<P>
Obecna sytuacja jest szczególnie alarmująca dla hodowców zwierząt gospodarskich, świń oraz producentów warzyw i owoców. Cieszę się, że pani komisarz pragnie przeznaczyć więcej pieniędzy dla organizacji producentów, lecz to wciąż nie wystarczy do rozwiązania problemów tego sektora. Innym alarmującym faktem jest to, że w ostatnich sześciu latach Unia Europejska stała się importerem netto wołowiny. Jesteśmy teraz na łasce rynków zewnętrznych.
<SPEAKER ID="085" NAME="Julie Girling" AFFILIATION="ECR">
Pani przewodnicząca! Jeśli chce pani wiedzieć, jak ciężko jest rolnikom, proszę tylko spojrzeć na zrewidowany przez rząd brytyjski próg niskich dochodów. Jest to poziom, poniżej którego rodzinę uznaje się za żyjącą w ubóstwie. Najnowsze dane ze Zjednoczonego Królestwa wskazują na to, że do kategorii tej zalicza się jedna czwarta wszystkich brytyjskich rolników.
<P>
Pomaganie rolnikom nie ogranicza się jednak tylko do polityki rolnej. Nasza praca na tym polu powinna mieć charakter holistyczny. Konsumenci chcą kupować wysokiej jakości żywność, wyprodukowaną możliwie jak najbliżej ich domu. Parlament Europejski musi słuchać żądań konsumentów dotyczących umieszczania na etykietach wyraźnych informacji o kraju pochodzenia tak, aby mogli mieć oni pewność, skąd pochodzi kupowana przez nich żywność. Na wielu artykułach żywnościowych już są umieszczane etykiety zawierające informacje o kraju pochodzenia i nie ma żadnego powodu, dla którego obowiązkowe etykiety z nazwą kraju pochodzenia nie miałyby zacząć obowiązywać w pozostałych sektorach, w tym tych, które produkują główne składniki przetworzonej żywności.
<P>
Taka okazja nadarzy się w tym Parlamencie na początku przyszłego roku. Miejmy pewność, że z niej skorzystamy.
<SPEAKER ID="086" NAME="Ilda Figueiredo" AFFILIATION="GUE/NGL">
(PT) Na przestrzeni lat i poprzez kolejne poprawki do wspólnej polityki rolnej, ostrzegaliśmy przed jej następstwami oraz przedstawialiśmy alternatywne rozwiązania. Niestety nikt nie słuchał, a dziś skończyliśmy w katastrofalnej sytuacji, jak to ma miejsce w przypadku rolnictwa w Portugalii. Ostrzegaliśmy przed następstwami liberalizacji międzynarodowego handlu rolnymi środkami spożywczymi. Mówiliśmy, że rolnictwa nie można traktować jak pewnego rodzaju towaru przemysłowego, i że należałoby pozostawić je poza zakresem rozmów w ramach Światowej Organizacji Handlu tak, aby nie było ono narażone na działania giełd i spekulację finansową.
<P>
Zawsze mówiliśmy, że należy nadać priorytet suwerenności żywnościowej i bezpieczeństwu żywnościowemu, oraz że ludziom pracującym na roli należy poświęcić odpowiednią uwagę. Dlatego też byliśmy przeciwni likwidacji pomocy produkcyjnej i kwot mlecznych. Zawsze wskazywaliśmy, że rolnictwo w południowych krajach UE posiada szczególne cechy, które należy uwzględniać, jeżeli mamy chronić tamtejszą produkcję wysokiej jakości środków spożywczych, w tym wina, oliwy z oliwek, owoców i warzyw, ryżu, jak też mięsa i mleka, produkowanych w warunkach znacznie różniących się od tych, które panują na innych obszarach.
<P>
Dlatego też musimy nalegać, aby polityki te zostały zrewidowane w taki sposób, aby uwzględnić wysokie ceny czynników produkcji, takich jak olej napędowy, prąd elektryczny, nawozy, pasze, kredyty i ubezpieczenia. Musimy pomóc rolnikom, przyjmując takie polityki, które będą stanowić wsparcie dla producentów i wpływać na tworzenie miejsc pracy na obszarach wiejskich.
<P>
Czas przyznać pierwszeństwo gospodarstwom rodzinnym i wsi - która coraz bardziej pustoszeje - jak również produkcji regionalnej i miejscowym gatunkom. Nasi rolnicy zasługują na to, ponieważ właśnie oni produkują to, co jest niezbędne, aby nas nakarmić.
<SPEAKER ID="087" NAME="John Stuart Agnew" AFFILIATION="EFD">
Pani przewodnicząca! Wygląda na to, że przynajmniej czasowo dołączyłem do klubu wielbicieli pana posła Harkina, zwracając pani uwagę na kryzys będący pierwotną przyczyną kryzysu na rynku pasz dla zwierząt gospodarskich poprzez odniesienie do śladowych ilości zmodyfikowanego genetycznie materiału, jaki mógł zostać znaleziony w transporcie 60 tysięcy ton soi.
<P>
Jeżeli te ślady nie będą pochodzić z odmiany zatwierdzonej przez UE, to transportu nie będzie można rozładować. Koszt, jaki w podobnym przypadku obciąża przewoźnika, wynosi 2,3 miliona funtów, lecz równocześnie dochodzi do poważnych zaburzeń na całej linii: ciężarówki wracają bez ładunku do mieszalni pasz, które w bardzo krótkim czasie doświadczają potem trudności ze znalezieniem alternatywnego źródła białka.
<P>
Po ogromnych naciskach w związku z tą kwestią Komisja UE zatwierdziła cztery dalsze odmiany zmodyfikowanej genetycznie kukurydzy, uznając obciążające je zanieczyszczenia za bezpieczne. Udzielanie takiego zezwolenia może trwać kilka lat, podczas gdy amerykańskie gospodarstwa cały czas wprowadzają u siebie coraz to nowe odmiany zmodyfikowanej genetycznie kukurydzy. Problem ten ujrzy ponownie światło dzienne mniej więcej za rok.
<P>
Obecnie istnieje też kilka produktów ze zmodyfikowanych genetycznie lnu i bawełny, które mogą zostać nieumyślnie domieszane w śladowych ilościach do wielkiego transportu soi, i spowodować odmowę dopuszczenia przesyłki.
<P>
To niedorzeczne, że podczas, gdy dopuszczalna jest obecność niewielkich ilości kamieni, gleby, martwych owadów, opiłków metalu i trocin, to nie ma żadnej tolerancji dla jednego, zdrowego ziarnka kukurydzy.
<P>
Niepewność, jaką rodzi ta polityka zerowej tolerancji, skutkuje ostrym wzrostem składek ubezpieczeniowych dla przewoźników, które następnie są przerzucane na producentów zwierząt gospodarskich - nie mówiąc już nic o tym, co przeżywa producent dowiadując się, że realizacja jego zamówienia na paszę jest niemożliwa.
<P>
Ta sytuacja jest wysoce niezadowalająca. Prowadzi ona do niepotrzebnego kryzysu w produkcji mięsa i jaj. Wzywam Komisję, aby zajęła się tą całą sprawą w sposób bardziej praktyczny i rozsądny, podnosząc poziom tolerancji na domieszki materiałów genetycznie zmodyfikowanych do wartości porównywalnej z poziomem tolerancji na inne zanieczyszczenia.
<SPEAKER ID="088" NAME="Giovanni La Via" AFFILIATION="PPE">
- (IT) Pani przewodnicząca, panie i panowie! Ja również chciałbym podziękować pani komisarz za jej analizę, ale chciałbym podkreślić, jak dalece kryzys w niektórych sektorach produkcji rolnej hamuje rolnictwo na niektórych obszarach naszej wielkiej Europy.
<P>
W szczególności kryzys, który w ostatnich miesiącach przeżywa zwłaszcza sektor pszenicy, doprowadził obecnie do takiego spadku cen, że nie daje on możliwości pokrycia kosztów, przez co w wielu regionach Europy w bieżącym roku areał zasiewów ulega ograniczeniu, które może wynieść 30 %, zwłaszcza w odległych obszarach, gdzie możliwości alternatywnego wykorzystania są ograniczone. Z drugiej strony, w odniesieniu do owoców i warzyw pani komisarz wskazała na aspekt charakterystyczny dla nowej wspólnej organizacji rynku, która walkę z kryzysem pozostawia organizacjom producentów.
<P>
Oczywiście środki przeznaczone na ten cel w ramach programów operacyjnych są ograniczone i w żadnym razie nie odpowiadają potrzebom interwencji w razie kryzysu strukturalnego o zasięgu podobnym jak ten, z którym mamy do czynienia. Prawdopodobnie są one zdolne sprostać wymogom poprzez, jak pani powiedziała, zielone zbiory lub zniszczenie niewielkiej części plonów w przypadku drobnych zaburzeń na linii popyt-podaż w zwykłych latach, ale na pewno nie w przypadku kryzysu na wielką skalę, takiego jak ten, którego doświadczamy obecnie.
<P>
To samo można powiedzieć również o sektorze oliwy z oliwek oraz innych sektorach, lecz uważam, że na obecnym etapie istotne jest, aby poprosić Komisję o pakiet projektów, o wyczerpujący projekt, który obejmie wszystkie pozostałe sektory, w stosunku do których - z wyjątkiem sektora mlecznego - nie podjęto szczególnych działań w związku z kryzysem, którego obecnie doświadczamy.
<SPEAKER ID="089" NAME="Iratxe García Pérez" AFFILIATION="S&amp;D">
Pani przewodnicząca! Sektor rolny nie był odporny na trudności, jakie przechodzi cała gospodarka. Przed miesiącami mieliśmy okazję omawiać sytuację producentów z branży mleczarskiej, ale nawet wtedy wielu spośród nas mówiło, że kryzys dotyka też inne sektory rolnictwa.
<P>
Cały sektor znajduje się w trudnej sytuacji: ceny większości produktów u źródła są niskie, a wyniki wielu gospodarstw zaczynają spadać poniżej progu opłacalności. Sytuacja ta zwróciła uwagę na istnienie braku równowagi pomiędzy uczestnikami łańcucha wartości w sektorze rolnym i żywnościowym. Potrzeba wprowadzenia przejrzystości do systemu ustalania cen oraz przywrócenia równowagi pomiędzy zdolnościami negocjacyjnymi uczestniczących stron, w ramach obecnego prawodawstwa. To kwestie, które w dalszym ciągu wymagają rozwiązania.
<P>
Inną dotyczącą nas sprawą w tym trudnym kontekście jest zmniejszenie konkurencyjności naszych rolników, którzy, inaczej niż ich konkurencja, ponoszą wysokie koszty produkcji. Proszę o dokonanie zestawienia wspólnych instrumentów wsparcia, a także, aby rozwiązania te nie obracały się wokół zdolności do reagowania każdego państwa członkowskiego z osobna.
<SPEAKER ID="090" NAME="Peter Jahr" AFFILIATION="PPE">
(DE) Pani przewodnicząca! Po pierwsze chciałbym powiedzieć, że jestem bardzo wdzięczny za to, że omawiamy ten punkt dzisiaj, ponieważ na podstawie informacji środków masowego przekazu można wywnioskować, że kryzys dotyczy jedynie sektora mleczarskiego. Tak nie było i tak nie jest, i dlatego jest niezmiernie ważne dla rolników, którzy zostali nim dotknięci, abyśmy dziś omówili ich sytuację w Parlamencie Europejskim.
<P>
Kryzys gospodarczy ciężko doświadczył rolników. Ostatni rok finansowy był jednym z najgorszych w tej dekadzie. W wielu gospodarstwach zyski znacząco spadły, i dlatego sytuacja jest dla wielu rolników trudna. Kryzysy gospodarcze obnażają niedoskonałości - niedoskonałości spowodowane przez ludzi. Kryzysy przeradzają się w katastrofę, jeżeli nic się nie robi w ich sprawie. Jest tak właśnie dlatego, że kryzysy gospodarcze ujawniają błędy ludzkie, z którymi mogliśmy coś zrobić.
<P>
Każdy kryzys stwarza również jakieś szanse i to właśnie z tych szans musimy w większej mierze korzystać. Aby tak zrobić, Komisja musi reagować szybciej i bardziej konsekwentnie w przypadku jakichkolwiek zaburzeń równowagi gospodarczej. Po drugie, musimy stworzyć niezbędne ramy polityczne, które pozwolą rolnikom samodzielnie regulować rynek. Po trzecie, istnieje konieczność znaczącego poszerzenia zakresu kompetencji prawnych organizacji producentów. Po czwarte, musimy znacznie polepszyć i uprościć, poprzez regulację rynku, wykorzystanie surowców rolnych do produkcji odnawialnej energii. Po piąte, zamiast tylko mówić o ograniczeniu biurokracji, musimy w końcu coś zrobić z tym problemem.
<P>
Raz jeszcze zatem ponawiam swój apel: zaczerpnijmy naukę z tego kryzysu i wykorzystujmy związane z nim możliwości - jesteśmy to winni sobie, a nade wszystko - naszym rolnikom. W tym kontekście, oczekuję, że na początku 2010 roku Komisja przedstawi katalog środków, który będziemy mogli następnie omówić w odpowiedniej komisji.
<SPEAKER ID="091" NAME="Luis Manuel Capoulas Santos" AFFILIATION="S&amp;D">
(PT) Pani komisarz! Chciałbym raz jeszcze podziękować pani za obecność tu, w tej Izbie - i tak było zawsze w czasie pani kadencji - pomimo, iż Komisja jest obecnie w fazie przejściowej. Problemy gnębiące rolnictwo nie mają jednak żadnego zrozumienia dla kaprysów kalendarza politycznego, a rolnicy oczekują od nas, że przedstawimy rozwiązania ich problemów, trudności i obaw.
<P>
Jak dobrze wiemy, kryzys gospodarczy dotknął również rolnictwo, i to nie tylko sektor mleczny - jak chciałyby nam to pokazać media - ale też inne sektory. Sektory mleczny, owoców i warzyw, zbóż i oliwy z oliwek, zostały w ostatnich miesiącach bardzo ciężko doświadczone, tak jak wcześniej sektor produkcji mięsa, wskutek ogromnych wzrostów kosztów produkcji, do jakich wówczas doszło.
<P>
Sytuacja odnośnie owoców i warzyw może ulec dalszemu pogorszeniu, jeżeli rynek zostanie otwarty jeszcze szerzej na produkty z Maroka w ramach nowej, przyjmowanej obecnie umowy. To fakt, jak wskazywała pani komisarz, że w ostatnich tygodniach na rynkach widoczne są pozytywne oznaki, ale nie powinniśmy się tym zbytnio cieszyć, ponieważ jeśli nastąpi poprawa, a wszyscy mamy nadzieję, że nastąpi, to z całą pewnością przyniesie ona wzrost cen ropy naftowej i w związku z tym nieunikniony wzrost kosztów produkcji rolnej.
<P>
Dlatego też, pani komisarz, Parlament musi żądać od Komisji odpowiedzi na te pytania, nie bacząc na kalendarz polityczny. Rolnicy czekają na sygnały polityczne Parlamentu i Komisji w nadziei, że Komisja będzie w stanie przekazać jakieś sygnały polityczne i powiedzieć, jakie informacje posiada i jakie środki proponuje w krótkim okresie w celu złagodzenia tych problemów. Z tego powodu czas, w jakim odbywa się dzisiejsza debata, ma doskonałe uzasadnienie.
<SPEAKER ID="092" NAME="Michel Dantin" AFFILIATION="PPE">
- (FR) Pani przewodnicząca! Pani komisarz! Dziękuję paniom raz jeszcze za uwagę.
<P>
Kryzys cenowy lat 2007-2008 uwidocznił słabą pozycję konsumentów w związku z niestabilnością cen. Kryzys w rolnictwie z 2009 roku ma znacznie bardziej niszczycielski wpływ na gospodarstwa, niż wynikałoby to ze wskaźników. Dlaczego? Dlatego, że tendencja wzrostowa, jeśli chodzi o ceny w rolnictwie, została przez wielu odmalowana jako zrównoważona i ponieważ rolnicy bez wątpienia inwestowali zbyt wiele w 2008 i na początku 2009 roku - o wiele za dużo, ponieważ opóźnienie narastało od początku XXI stulecia.
<P>
Pani komisarz! Przy kilku okazjach wyrażała pani życzenie, aby już dłużej nie interweniować w taki sam sposób w regulację rynku. Lecz czy przez ostatnie 20 lat nie udało nam się zapamiętać, że towary rolne to przede wszystkim produkty żywnościowe, i że potrzebny jest nam pewien stopień stabilności cen na obydwu końcach łańcucha? Stabilność cenowa jest potrzebna z jednej strony na poziomie konsumenta, ponieważ z uwagi na inne zobowiązania finansowe, takie jak kredyty, zajęcia związane z wychowaniem dzieci i odpoczynkiem, konsumenci nie dysponują wystarczającymi nadwyżkami dochodów, aby podołać wahaniom cen. Z drugiej strony, stabilność cenowa jest konieczna na poziomie producenta, ponieważ działalność gospodarcza wymaga znacznego kapitału, a to wiąże się z wielkimi nakładami.
<P>
Taka organizacja wewnątrz sektorów, która obejmuje wszystkie elementy łańcucha dostaw, jak również nowych uczestników - odnoszę się tutaj do sektora żywienia zbiorowego i firm zajmujących się przetwórstwem na produkty głęboko mrożone, a nawet przygotowane - może bez wątpienia spowodować wprowadzenie prywatnych narzędzi stabilizowania cen.
<P>
Czy uważa pani, pani komisarz, że w związku z tym istnieją jakieś możliwości, i czy Komisja jest gotowa do udziału w takich dyskusjach?
<SPEAKER ID="093" NAME="Diane Dodds" AFFILIATION="NI">
Pani przewodnicząca! Chciałabym podziękować pani komisarz, że przybyła tu, aby nas ponownie wysłuchać. Pragnę zwrócić uwagę na kilka tylko problemów, które w ciągu ostatnich miesięcy bardzo często pojawiały się w sektorze rolnym Irlandii Północnej. Być może czytała pani, pani komisarz, że hrabstwo Fermanagh w ciągu ostatnich kilku tygodni ucierpiało z powodu wielkiej powodzi. Sprawiła ona rolnikom bardzo poważne trudności, i to nie tylko w uzyskaniu dostępu do inwentarza na polach z uwagi na fakt, że wiele dróg było zamkniętych i nieprzejezdnych z powodu deszczu. Będzie ona miała również wpływ na zdolność rolników do nawiezienia pól gnojowicą oraz pozostawi po sobie ogólne szkody. Zachęcam Komisję, aby przyjrzała się tej sprawie i wypowiedziała się, czy rolnicy z tego sektora otrzymają bezpośrednią pomoc.
<P>
Zachęcam również Komisję, aby przyjrzała się sektorowi ziemniaków w Irlandii Północnej. Pewna liczba rolników uprawiających ziemniaki zwróciła się do mnie niedawno, ponieważ w ostatnich tygodniach wielkie deszcze spowodowały szkody także i u nich. Wyrażają oni wielkie zaniepokojenie, czy uda im się wydobyć ziemniaki z ziemi, a wobec szybkiego zbliżania się zimowych mrozów obawiają się, że utracą swoje zbiory. Ponownie więc jest to branża - oraz część sektora rolnego Irlandii Północnej - która przechodzi bardzo trudny okres.
<P>
Całkiem niedawno spotkałam się również z producentami jaj, rolnikami, którzy przechodzą obecnie na stosowanie ulepszonych klatek. Oczekują oni od Komisji gwarancji, że przez dłuższy czas nie będzie się od nich wymagać ponownej wymiany tych klatek. Ponownie zachęcam Komisję, aby przyjrzała się tej sprawie.
<SPEAKER ID="094" NAME="Sergio Paolo Francesco Silvestris" AFFILIATION="PPE">
- (IT) Pani przewodnicząca! Pani komisarz! Panie i panowie! Kryzys, jaki przechodzi sektor rolny, jest niezwykle poważny. Istnieje niebezpieczeństwo, że stanie się on nieodwracalny.
<P>
W moim regionie, w Apulii, główną formą działalności jest produkcja oliwy; stanowi ona zarazem jedno z najważniejszych źródeł dochodów. W tym roku cena oliwek spadła do 30 euro za 100 kilogramów, a cena hurtowa oliwy do 2,50 euro za kilogram. Przy takich cenach działalność producentów przynosi stratę. Oliwie z oliwek z pierwszego tłoczenia, temu "zielonemu złotu”, które zawsze było chlubą mojego regionu, zagraża to, że jej produkcja zacznie równać się śmierci cywilnej i społecznej. Rolnicy organizują blokady dróg i demonstracje w całym tym regionie.
<P>
Mówi pani, że wszystko jest w porządku i że ceny ponownie rosną, lecz przedstawię pani jeszcze jedną sytuację, której jestem świadom, ponieważ codziennie jej doświadczam. Potrzebne są pilne środki i chciałbym prosić o uruchomienie, podobnie jak w przypadku mleka, funduszu solidarności również dla produkcji oliwy, a także owoców i warzyw. Jeśli chodzi o produkcję oliwy, chciałbym prosić o dodatkowe pilne środki, a w szczególności, pani komisarz, o taką zmianę rozporządzenia (EWG) nr 2568/91 w sprawie właściwości oliwy z oliwek, która uwzględniałaby obrazowanie za pomocą magnetycznego rezonansu jądrowego, jako metodę analizy. Umożliwiłoby to nam wykrycie oszustwa popełnianego stale na półkach supermarketów: mianowicie butelki opatrzone sformułowaniem "extra virgin oil” [oliwa z pierwszego tłoczenia], mogą zamiast oliwy zawierać mieszaniny olejów rektyfikowanych lub rafinowanych.
<SPEAKER ID="095" NAME="Elisabeth Köstinger" AFFILIATION="PPE">
Pani przewodnicząca! Pani komisarz Fischer Boel! Bardzo pani dziękuję za pani sprawozdanie. To ważny sygnał dla naszych rolników, którzy muszą żyć w warunkach tak napiętej sytuacji na rynku.
<P>
W swoim sprawozdaniu odniosła się pani do spadku popytu w sektorze rolnym. Właśnie dlatego ważne jest, aby ożywić ten sektor i stymulować sprzedaż. Dzisiaj, bardziej niż kiedykolwiek, Komisji potrzebna jest zdolność do rozpoznawania sytuacji kryzysowych na wczesnym etapie, niezależnie od gałęzi produkcji, a także do szybkiego i skutecznego podejmowania kroków celem przeciwdziałania im.
<P>
Jestem przekonana, że sektor tak wrażliwy, jak produkcja żywności, szczególnie potrzebuje instrumentów rynkowych. Dodatkowe korzyści, jakie przynosi rolnictwo, takie jak utrzymywanie naszych krajobrazów kulturowych, dbałość o krajobraz wsi, o różnorodność biologiczną oraz wiele innych ubocznych aspektów, są nie do zastąpienia. Musimy zachować to wszystko oraz pamiętać o tym w trakcie naszych przyszłych debat nad nową polityką rolną.
<SPEAKER ID="096" NAME="Marc Tarabella" AFFILIATION="S&amp;D">
(FR) Pani przewodnicząca, pani komisarz! Chciałbym podziękować za wyjaśnienia dotyczące zmiennych cen różnych rodzajów produktów rolnych. Wysnuła pani wniosek, że musimy nadal śledzić sytuację po to, by w stosownych przypadkach podjąć działanie.
<P>
Wskazała pani w istocie na niepewność - wroga numer jeden nowoczesnego rolnika - a ja chciałbym po prostu opowiedzieć się za potrzebą ponownego ustanowienia i utrzymania polityki publicznej w zakresie określania cen i regulacji oraz potrzebą, oczywiście w przyszłości, ustanowienia polityki publicznej w zakresie regulacji na przykład poprzez utworzenie obserwatorium cen i marż, które ustalałoby ceny w sposób uczciwy dla wszystkich stron uczestniczących w produkcji - producentów, firm przetwórczych lub dystrybutorów.
<P>
Jeśli dziś umożliwimy taki rozwój sytuacji, gdzie ustalanie cen będzie leżeć w gestii podmiotów prywatnych, to zawsze marżę dostaną dystrybutorzy, dostaną ją firmy przetwórcze, a straty pozostaną po stronie producentów, a wraz z nimi poważne problemy dla miejscowego rolnictwa. Na koniec, pani przewodnicząca, nie możemy lekceważyć faktu, że musimy być również zdolni do negocjacji ze Stanami Zjednoczonymi - zwłaszcza w odniesieniu do ceny pszenicy, ustalanej w Chicago - ponieważ mamy tu do czynienia z kwestią wagi światowej, a nie jedynie europejskiej.
<SPEAKER ID="097" NAME="Cristina Gutiérrez-Cortines" AFFILIATION="PPE">
(ES) Pani przewodnicząca, pani komisarz! Martwi mnie fakt, że często brak koordynacji oznacza, iż nie stosuje się kryteriów zrównoważonego rozwoju w odniesieniu do rolnictwa.
<P>
Chciałabym zadać dwa pytania: po pierwsze, w czasie, gdy mamy do czynienia z pustynnieniem południowej Europy, na co poważnie wpływa zmiana klimatu, i z uwagi na to, że zagospodarowanie gruntów jest najważniejszym aspektem, dlaczego wypłaca się pieniądze za likwidację drzewek oliwnych i krzewów winnych? To oznacza, że Europa płaci za to, by mieć u siebie więcej pustyń! Czy zamierzacie położyć temu kres?
<P>
Po drugie, umowa z Marokiem: jeżeli Europa prowadzi wspólną politykę zagraniczną, to musi bronić interesów swoich obywateli i europejskiej produkcji. Europa prowadzi negocjacje w sprawie umowy z Marokiem na kolanach, nie biorąc pod uwagę zasady wzajemności, gwarancji zdrowotnych ani kwestii utrzymania w mocy programów dotyczących jakości żywności i środków owadobójczych.
<P>
Jak to możliwe, że w wyniku tego procesu nie tylko otwieramy drzwi na produkty w ilościach dodatkowych w stosunku do kwot, ale też narażamy na ryzyko jakość?
<SPEAKER ID="098" NAME="Béla Glattfelder" AFFILIATION="PPE">
(HU) To niezwykle ważne, że rozmawiamy teraz o kryzysie, jaki dotyka sektory rolne, ponieważ doszło do wycieku kilku planów dotyczących sposobu wycofywania dopłat rolnych po 2013 roku. Pomyślmy zawsze, jak poważne są następstwa całkiem niedawno wdrożonych liberalnych środków. Wyciągnijmy nauki z tych przykładów, abyśmy ponownie nie popełniali tych samych błędów. W najbliższych latach znaczenie rolnictwa będzie znacząco rosnąć, w miarę zwiększania się na naszej planecie liczby osób cierpiących głód.
<P>
Jeśli chodzi o uproszczenia, to niestety rolnicy mają wrażenie, że za każdym razem, gdy jest mowa o uproszczeniach, nigdy do nich w istocie nie dochodzi. Muszą oni spełniać wymogi coraz bardziej skomplikowanych systemów. Wprowadzany jest cały szereg nowych środków dotyczących dobrostanu zwierząt. Wszystkie te środki powodują wzrost kosztów, z którym nie musi się zmagać ich konkurencja. Dodatkowo, każdy nowy środek dotyczący dobrostanu zwierząt wymaga coraz większego zużycia energii, co będzie oznaczać wiecznie rosnący poziom emisji CO2.
<SPEAKER ID="100" NAME="Karin Kadenbach" AFFILIATION="S&amp;D">
(DE) Panie przewodniczący! Przewodniczący Barosso, w trakcie debaty w sprawie jego wytycznych powiedział, że w bieżącej kadencji trwałość i ochrona różnorodności biologicznej będą priorytetowymi celami politycznymi Unii Europejskiej. Dlatego też cele te należy realizować we wszystkich obszarach polityki i - oczywiście - szczególnie w obszarze rolnictwa. Chciałabym wezwać dziś pana stanowczo do promowania i wspierania tych śródków - i tylko tych śródków - które przyczyniają się do zachowania różnorodności biologicznej oraz do jej trwałości.
<SPEAKER ID="101" NAME="Seán Kelly" AFFILIATION="PPE">
Panie przewodniczący! Z zadowoleniem przyjmuję obecną debatę. Z wieloma omawianymi tu problemami nie możemy zbyt wiele zrobić, ale w sprawie innych można zrobić bardzo wiele. Koledzy wspominali szczególnie o problemie nadmiernej regulacji, a jest to coś, o czym mówi wielu rolników w całej Unii Europejskiej. Ludzie wspominali też o żywności zmodyfikowanej genetycznie i całkowicie się z nimi zgadzam: w tej dziedzinie potrzebne są działania.
<P>
Jednak tym obszarem, który - jak uważam - jest również dla nas ważny, jest eksport żywca. Istnieje niebezpieczeństwo, że wprowadzimy tak wiele przepisów, że stanie się on nieopłacalny z uwagi na koszty, szczególnie dla rolników i eksporterów bydła z takiego wyspiarskiego kraju, jakim jest Irlandia.
<P>
Czasem sądzę, że interesujące byłoby porównanie na przykład planu podróży posłów przybywających dziś tutaj, do Parlamentu, z planem podróży zwierząt eksportowanych za granicę i czasem myślę, że poziom stresu u posłów może być wyższy.
<P>
W tym kontekście powinniśmy być bardzo uważni: nie przeregulować rynku i nie dać się z niego usunąć z powodu wysokich cen.
<SPEAKER ID="102" NAME="Przewodniczący">
Dziękuję panu, pośle Kelly. Zważywszy, że powinniśmy zachęcać każdego, aby w tej Izbie mówił innymi językami, pozwolę sobie zauważyć, że rozpoczął pan swoje wystąpienie mówiąc: "Merci, Monsieur President”. Zakładam, że nie prosił mnie pan o litość, lecz próbował powiedzieć "dziękuję” - powinienem dodać, że nie po grecku, ponieważ w tym języku "dziękuję” brzmi następująco: "Ευχαριστώ, κύριε Πρόεδρε”!
<SPEAKER ID="103" NAME="Gabriel Mato Adrover" AFFILIATION="PPE">
Panie przewodniczący! Sytuacja w sektorze rolnym nie jest jedyną troską. Ja nazwałbym ją niezrównoważoną: dochody rolników spadają, a różnica pomiędzy tym, co otrzymują rolnicy, a ceną rynkową płaconą przez konsumentów jest z dnia na dzień coraz większa. Dziedziczenie międzypokoleniowe jest utopią już teraz, układy o stowarzyszeniu są raz po raz łamane, jak to miało miejsce w haniebnym przypadku pomidorów z Maroka - przypadku rozpoznanym przez Europejskie Biuro ds. Zwalczania Nadużyć Finansowych, który nie spotkał się ze zdecydowanym działaniem Komisji. Reguły dotyczące kontroli fitosanitarnych są stosowane w różnym stopniu, przez co dochodzi do całkowicie nieuczciwych sytuacji.
<P>
Jeżeli dodamy do tego odizolowane przypadki, takie jak obniżka taryf celnych dla sektora bananów, która będzie mieć całkowicie negatywne skutki, lub fakt, że hodowcy zwierząt gospodarskich nie potrafią sprostać kosztom czynników produkcji, to zgodzi się pan ze mną, że przyszłość tego sektora jest co najmniej niepewna.
<P>
Co więcej, dla rolnictwa w najbardziej odległych regionach przyszłość jest nie tylko niepewna, ale też niezmiernie martwiąca. Rolnicy pragną dalej pracować na roli, lecz z dnia na dzień jest to dla nich coraz trudniejsze. Komisja musi przyjąć do wiadomości, że rolnictwo jest ważne. Niechaj przyjmie to z odwagą!
<SPEAKER ID="104" NAME="Herbert Dorfmann" AFFILIATION="PPE">
- (DE) Panie przewodniczący! Pani komisarz! Panie i panowie! Rzeczywiście jest tak, że wielu sektorach rolnictwa trwa kryzys. Bez wątpienia wywołuje to wiele powodów. Jednym z nich jest zapewne liberalizacja polityki rolnej, jaka nastąpiła w ostatnich latach. Jeżeli będziemy usuwać ze wspólnej polityki rolnej coraz więcej i więcej "siatek bezpieczeństwa”, to wahania cen nasilą się. To sprawia naszym rolnikom coraz większe trudności.
<P>
Dlatego też w krótkiej perspektywie naszym celem musi być znalezienie rozwiązania dla tego kryzysu. Nade wszystko jednak powinniśmy rozważyć, w związku z rewizją naszej polityki rolnej, co możemy zrobić z tymi wahaniami cen. Po wejściu w życie traktatu lizbońskiego my, jako Parlament, mamy obowiązek działać aktywnie. Fakt, że w ostatnich dniach ministrowie rolnictwa spotkali się w Paryżu niezależnie od Rady, aby omówić tę sprawę, to z pewnością jest zasadniczo dobry objaw. Jednak naszym zadaniem w Parlamencie jest pokazanie naszym rolnikom, jak wygląda nasza nowa rola. Musimy znaleźć demokratyczne rozwiązania dla naszej przyszłej polityki rolnej.
<SPEAKER ID="105" NAME="Mariann Fischer Boel">
Komisarz. - Panie przewodniczący! Spróbuję teraz odpowiedzieć na niektóre z postawionych pytań, ale myślę, że ta dyskusja pokazuje, że istnieje wspólne rozumienie trudności, na jakie napotyka nasz sektor rolny.
<P>
Po pierwsze, nieco zdumiałam się słysząc, że powinniśmy usunąć "siatkę bezpieczeństwa” dla sektora rolnego. Tak oczywiście nie jest. Naprawdę dysponujemy zabezpieczeniami na wypadek sytuacji, w których rolnicy będą potrzebować wsparcia. Cały czas mamy taką sieć bezpieczeństwa, którą stanowią płatności bezpośrednie. Te oczywiście są i dla rolników jest to taki element, na który mogą liczyć. Następnie mamy różne systemy interwencji, prywatne przechowywanie, systemy dopłat wywozowych, które mogą wejść w życie, kiedy uznamy za potrzebne uruchomienie tych narzędzi.
<P>
Jeśli chodzi o uproszczenia, biurokrację, to całkowicie zgadzam się z państwem, że powinniśmy próbować możliwie jak najbardziej ułatwić naszym rolnikom funkcjonowanie oraz że jest to powód, dla którego w czasie środowego posiedzenia Rady przedstawię Radzie do omówienia kilka projektów dotyczących deregulacji.
<P>
Rada zaprezentowała 39 różnych projektów, a my istotnie możemy przyjąć całkiem sporo z nich. Inne mają bardziej polityczny charakter i odnoszą się do okresu po 2013 roku, lecz jestem pewna, że projekty te okażą się niezmiernie interesujące.
<P>
Zwracając się do tych z państwa, którzy podnieśli sprawę GMO, sądzę, że wiedzą państwo, iż myślę w tych samych kategoriach, i myślę, że ważne jest znalezienie rozwiązania dla obecności niedozwolonych zmodyfikowanych genetycznie materiałów opartego na podstawach technicznych. Oczekuję, że następna Komisja przedstawi taki projekt.
<P>
To prawda, że Unia Europejska jest największym importerem produktów rolnych, lecz równocześnie Unia Europejska jest największym eksporterem produktów rolnych. Stało się tak, ponieważ mamy niezwykle dobrą markę. Na zagranicznych rynkach produkty europejskie są uznawane za towary wysokiej jakości. Dlatego też pomysł, że powinniśmy dziś chronić naszą własną produkcję, byłby dla naszego sektora rolnego bardzo szkodliwy.
<P>
Musimy więc nadal pozostawać widoczni na rynkach eksportowych i myślę, że na przyszłość - i mam nadzieję, że zyska to pełne poparcie Parlamentu Europejskiego - potrzebujemy znacznie więcej pieniędzy na promowanie naszych wysokiej jakości produktów na nowych, wschodzących rynkach. Myślę, że możemy zdziałać znacznie więcej, lecz potrzebujemy trochę wsparcia.
<P>
Następnie o kwestii ram regulacyjnych - nie słyszałam dokładnie tego określenia, ale myślę, że to właśnie skrywa się za uwagami w tej sprawie. Dzisiaj rolnicy mogą już zawierać umowy z przemysłem, z mleczarniami, na określone ilości i po ustalonej cenie. Rolnicy mogą już to robić. A posłowie z grupy wysokiego szczebla do spraw sektora mlecznego wiedzą, że szukamy pewnych dobrowolnych sposobów ulepszenia tego systemu.
<P>
Bioróżnorodność: Całkowicie zgadzam się, że jest ona ważna, i z tego właśnie powodu wciągnęliśmy problem różnorodności biologicznej na listę nowych wyzwań w trakcie dokonywania uzgodnień odnośnie oceny funkcjonowania wspólnej polityki rolnej. Ma więc ona wysoki priorytet i całkowicie zgadzam się z uwagami pana posła.
<P>
Co się tyczy środków: możemy naprawdę używać wszystkich narzędzi, jakie mamy obecnie do dyspozycji. Ale Komisja tymczasowa nie może występować z nowymi inicjatywami. Jestem pewna, że są państwo świadomi tego problemu i dlatego mam nadzieję, że Komisja rozpocznie funkcjonowanie tak szybko, jak to będzie możliwe.
<P>
Idźmy dalej. Bardzo cieszę się widząc, że Parlament Europejski będzie teraz pełnił rolę ważnego uczestnika na rzecz przyszłości, dzięki wprowadzonej przez traktat lizboński procedurze współdecydowania. Jest to nie tylko współdecydowanie o sprawach dotyczących wyłącznie rolnictwa, ale także o sprawach budżetu. A więc będą państwo mieć tutaj ogromny wpływ na możliwości budżetowe sektora rolnego w okresie następującym po roku 2013.
<P>
Choć mogło mi się to nie udać z tego miejsca, to mogę zaręczyć, że będę państwa obserwować, gdy będą państwo przyjmować na siebie nowe obowiązki w stosunku do sektora rolnego.
<SPEAKER ID="106" NAME="Przewodniczący">
Zamykam debatę.
<P>
Oświadczenia pisemne (art. 149 Regulaminu)
<SPEAKER ID="998" NAME="Luís Paulo Alves  " LANGUAGE="PT">
Kryzys gospodarczy i finansowy wciągnął nas również w kryzys rolnictwa i kryzys społeczny. Dlatego też z zadowoleniem przyjmuję tę debatę w Parlamencie, chociaż zaczęła się ona raczej późno. Producenci (zbóż, wieprzowiny, oliwy z oliwek, owoców, warzyw, itp.) znajdują się obecnie w bardzo trudnych warunkach z uwagi na gwałtowny spadek popytu i za swoje produkty uzyskują bardzo niskie ceny w porównaniu z kosztami produkcji. Istnieją również trudności w uzyskiwaniu kredytów. Trudności te poważnie wpływają na ich dochody. Niestabilność cen w rolnictwie to bardzo złożone zagadnienie, które wywiera wpływ na planowanie i oraz przewidywalność, jakich potrzebuje rolnik; ma ona także poważne konsekwencje dla poziomu zyskowności i inwestycji. Dlatego też bardzo ważne jest zapewnienie warunków dla zrównoważonego funkcjonowania gospodarstw, jak również dla pewnej stabilności cen, tak aby producenci mogli zapewnić sobie źródła utrzymania, doskonaląc jakość produktów, co będzie mieć pozytywne skutki w całym łańcuchu: od producenta do konsumenta.
<SPEAKER ID="107" NAME="Spyros Danellis  " LANGUAGE="EL">
W UE zróżnicowane zatrudnienie występuje często i ma na celu zabezpieczenie dodatkowych dochodów, oprócz dochodu z działalności rolniczej. Ponieważ małe gospodarstwo chętniej zatrudnia robotników posiadających kilka specjalności, małe gospodarstwo w oczywisty sposób narażone jest na większe trudności, niż wielkie gospodarstwo. Dzieje się tak, ponieważ:
<P>
oprócz spadku dochodu z działalności rolniczej, niezależnie od sektora produkcji, w jakim się specjalizuje, gospodarstwo takie musi również poradzić sobie:
<P>
z ograniczeniem lub utratą pozarolniczych źródeł dochodu, podczas gdy:
<P>
bezpieczny dochód, jaki otrzymuje ono w formie pomocy bezpośredniej jest absolutnie niewystarczający dla zapewnienia przyzwoitego poziomu życia.
<P>
A zatem niezależnie od tego, w jakim sektorze rolnictwa wyspecjalizowana jest produkcja, małym gospodarstwom rolnym potrzebna jest ukierunkowana pomoc horyzontalna, tak aby mogły one podołać kryzysowi.
