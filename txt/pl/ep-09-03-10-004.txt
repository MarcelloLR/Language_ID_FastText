<CHAPTER ID="004">
Decyzja dotycząca trybu pilnego
<SPEAKER ID="009" NAME="Przewodniczący">
Kolejnym punktem posiedzenia jest głosowanie w sprawie zastosowania trybu pilnego w odniesieniu do wniosku dotyczącego rozporządzenia Rady ustanawiającego wieloletni plan odnowy zasobów tuńczyka błękitnopłetwego we wschodnim Atlantyku i w Morzu Śródziemnym.
<SPEAKER ID="010" NAME="Philippe Morillon" LANGUAGE="FR">
Pani przewodnicząca, panie i panowie! Wniosek dotyczący zastosowania trybu pilnego, który trafił tu dzisiejszego ranka w trybie art. 134 regulaminu, został przedstawiony nam przez Radę w zeszłym tygodniu i dotyczy, jak pani przewodnicząca wspomniała, wniosku dotyczącego rozporządzenia Rady ustanawiającego wieloletni plan odnowy zasobów tuńczyka błękitnopłetwego we wschodnim Atlantyku i w Morzu Śródziemnym.
<P>
Wniosek ten ma na celu wdrożenie nowego planu odnowy, zgodnie z zaleceniami przedstawionymi dla tych regionów geograficznych przez Międzynarodową Komisję ds. Ochrony Tuńczyka Atlantyckiego na jej posiedzeniu w listopadzie zeszłego roku.
<P>
Jak wspomniała Rada w swoim wniosku dotyczącym zastosowania trybu pilnego, rozporządzenie to musi wejść w życie przed rozpoczęciem głównego sezonu połowów dnia 15 kwietnia, co oznacza, że obowiązkowe konsultacje Parlamentu muszą zostać przeprowadzone w trakcie tej sesji plenarnej, tak by możliwe było utorowanie drogi dla porozumienia w Radzie w najbliższych tygodniach.
<P>
W związku z powyższym, a także w związku z tym, że Unia Europejska musi wypełnić swoje międzynarodowe zobowiązania oraz odegrać swoją rolę w głównych wysiłkach na rzecz rozwiązania poważnego kryzysu związanego z zasobami tuńczyka błękitnopłetwego, Komisja Rybołówstwa Parlamentu Europejskiego jednogłośnie przyjęła wspomniany wniosek dotyczący zastosowania trybu pilnego. Dlatego zachęcam państwa do potwierdzenia tej jednomyślnej decyzji w porannym głosowaniu.
<SPEAKER ID="012" NAME="José Ribeiro e Castro" AFFILIATION="PPE-DE">
(PT) Pani przewodnicząca! Krótka uwaga dotycząca porządku obrad na ten tydzień. Środa, 11 marca, jest Europejskim Dniem Ofiar Terroryzmu. Upamiętnienie tego dnia zostało zaproponowane po raz pierwszy przez Parlament w głosowaniu, które miało miejsce dnia 11 marca 2004 r. Prowadziliśmy wówczas debatę na temat obszaru wolności, bezpieczeństwa i sprawiedliwości. Był to dzień tragicznych zamachów w Madrycie. Pierwotnie zaproponowano datę 11 września, ale ostatecznie Parlament przegłosował datę 11 marca z uwagi na tragedię, która się wydarzyła tamtego dnia w Hiszpanii.
<P>
Kilka dni później, 25 marca - jeśli dobrze pamiętam - Rada Europejska przyjęła tę datę jako Europejski Dzień Ofiar Terroryzmu. Jednak choć jutro - 11 marca - ma odbyć się posiedzenie plenarne, nie przewidziano w porządku obrad żadnej formy upamiętnienia. Chciałbym wiedzieć, czy na sesję miesięczną zaplanowaną na ten tydzień przewidziano jakąś formę uczczenia pamięci ofiar terroryzmu.
<SPEAKER ID="013" NAME="Przewodniczący">
Panie pośle! O ile mi wiadomo, jutro w trakcie otwarcia posiedzenia przewodniczący wygłosi oświadczenie dotyczące dnia, o którym pan mówi, oraz szczególnych okoliczności, które mu towarzyszą. Myślę, że oświadczenie to spełni swoją rolę w tym względzie.
