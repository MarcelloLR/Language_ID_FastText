<CHAPTER ID="023">
Pomoc makrofinansowa dla Libanu (debata)
<SPEAKER ID="243" NAME="Przewodnicząca">
Następnym punktem obrad jest sprawozdanie pana posła Kader Arifa, w imieniu Komisji Handlu Zagranicznego, w sprawie wniosku dotyczącego decyzji Rady w sprawie przyznania Libanowi wspólnotowej pomocy makrofinansowej - C6-0290/2007 -.
<SPEAKER ID="244" NAME="Günter Verheugen">
komisarz. - (DE) Pani przewodnicząca, panie i panowie! Chciałbym podziękować Parlamentowi za okazanie swojego wsparcia dla propozycji Komisji z sierpnia. Jak sprawozdawca, pan Kader Arif, podkreśla w swoim sprawozdaniu, Liban jest w bardzo trudnej sytuacji politycznej i gospodarczej. Potrzeba dodatkowego finansowania jest bardzo silna. Przez tę pomoc makrofinansową Unia Europejska dotrzymuje obietnicy złożonej na międzynarodowej konferencji ofiarodawców w styczniu w Paryżu, gdy zgodziła się udzielić Libanowi wsparcia finansowego.
<P>
Jak państwo wiedzą uruchomienie pomocy finansowej obciążone jest wieloma niepewnościami z racji politycznego i konstytucyjnego kryzysu, który nie został jeszcze zażegnany. Niemniej jednak Komisja zobowiązuje się do dopełnienia wszystkich koniecznych wewnętrznych procedur, tak by pomoc mogła zostać uruchomiona, gdy tylko pozwolą na to okoliczności.
<P>
Nasze rozmowy z libańskimi władzami, dotyczące warunków politycznych powiązanych z programem, zbliżają się ku końcowi i mogę państwa zapewnić, że warunki te będą w pełnej zgodności z planem działań UE i Libanu utworzonym w ramach struktur europejskiej polityki sąsiedztwa i ze średnioterminowym programem reform gospodarczych władz libańskich. Wykorzystamy oczywiście wszystkie dostępne środki do zminimalizowania w jak największym stopniu ryzyka oszustwa, korupcji i nadużycia finansowego, jak jest to określone w projekcie sprawozdania.
<P>
Odnotowałem, że sprawozdawca proponuje różnorodne poprawki do wniosku Komisji. Przyjrzymy się tym poprawkom bardzo uważnie i przedstawimy naszą opinię Radzie. Mogę jednak państwu od razu powiedzieć, że nie będziemy zgłaszać żadnych obiekcji do większości poprawek dotyczących samych środków prawnych.
<P>
Komisja jest świadoma, że na posiedzeniach dotyczących nowej pomocy finansowej Parlament musiał reagować bardzo szybko. Harmonogram prac wszystkich zaangażowanych instytucji był napięty z uwagi na specyficzną naturę tej pomocy finansowej jako instrumentu kryzysowego.
<P>
Aby jednak ułatwić sytuację i poprawić współpracę z Komisją Handlu Zagranicznego (INTA), Komisja zobowiązuje się w przyszłości do systematycznego i wczesnego informowania Sekretariatu INTA o wszelkich nowych transakcjach pomocy finansowej; będzie się to odbywać za pomocą noty informacyjnej jak tylko pojawi się perspektywa udzielenia pomocy finansowej.
<SPEAKER ID="245" NAME="Kader Arif">
sprawozdawca. - (FR) Pani przewodnicząca, panie komisarzu, panie i panowie! Cieszy mnie, że mogę prezentować państwu to sprawozdanie w sprawie przyznania pomocy makrofinansowej Libanowi. To jest dowód na wypełnienie przez UE zobowiązania pomocy temu krajowi w odbudowie po kryzysie.
<P>
Liban jest w tej chwili jednym z najbardziej zadłużonych krajów na świecie, z wskaźnikiem długu do PKB wynoszącym 180%. Wpływ wojny domowej w latach 1975-1990, kryzys z Izraelem latem 2006 r., ciągła niestabilność polityczna i polityka gospodarcza pozostawiona samej sobie spowodowały poważny kryzys gospodarczy, finansowy i społeczny. Sytuacja ta wzywa do podjęcia pilnych działań.
<P>
Okazuje się, że fundusze związane z przyjęciem w styczniu 2007 r. planu działań UE i Libanu jako części europejskiej polityki sąsiedztwa nie będą dostępne do 2009 r. Specjalna pomoc makrofinansowa, którą mamy zamiar przyjąć, zniweluje tę lukę i będzie miała natychmiastowy wpływ na finanse publiczne i bilans płatniczy Libanu, pod warunkiem, że zostanie natychmiast uruchomiona. Pomoc makroekonomiczna składać się będzie z darowizny 30 milionów euro i pożyczki 50 milionów euro w celu pomocy rządowi libańskiemu w powojennej rekonstrukcji i w kontynuowaniu odnowy gospodarczej.
<P>
Moje sprawozdanie w pełni popiera potrzebę zapewnienia Libanowi tej pomocy finansowej. Wprowadza jednak kilka poprawek do wniosku Rady dla jasności i przejrzystości.
<P>
Przede wszystkim powinniśmy pamiętać, że pomoc musi ściśle uzupełniać finansowanie uzgodnione przez instytucje Bretton Woods, Klubu Paryskiego, dwustronnych dawców i inne programy UE. Musi być zgodna z zewnętrznymi działaniami i strategiami UE oraz gwarantować wartość dodaną tego przedsięwzięcia Wspólnoty.
<P>
Rada musi także wyraźnie i publicznie zająć się zaleceniami Parlamentu w sprawie warunków i kryteriów związanych z pomocą, innymi słowy zwiększoną jawnością i poprawionym zrównoważeniem finansów publicznych, przyjęciem zdefiniowanych priorytetów budżetowych i makroekonomicznych, wdrożeniem konkretnych środków do ochrony przed ryzykiem oszustwa, korupcji lub niepoprawnego wykorzystania funduszy, rozprowadzenia pomocy w sposób zrównoważony pomiędzy powojennymi wydatkami, odbudową, nadmiernym długiem i potrzebami społeczeństwa oraz pełną zgodnością z międzynarodowymi prawami demokratycznymi i standardami praw człowieka oraz podstawami państwa prawa. Obietnicy pomocy dla Libanu musi towarzyszyć rzeczywisty postęp w wyżej wymienionych celach i musi to być wyrażone w umowie o udzieleniu pomocy opracowanej wspólnie z władzami libańskimi.
<P>
Poza naszą podstawową pracą nad tym tekstem chciałbym także wspomnieć o kilku trudnościach, jakie napotkaliśmy podczas tworzenia sprawozdania z powodu jego pilnej natury. Z tego też powodu, aby podjąć jakąkolwiek decyzję dotyczącą pomocy makrofinansowej w przyszłości musimy być informowani przez Komisję i Radę o wiele wcześniej. Aby Parlament mógł satysfakcjonująco wykonać swoją pracę musi otrzymać informację lepszej jakości w odpowiednim czasie. W tym kontekście stworzenie systemu wczesnego ostrzegania przez Komisję zapewniłoby szybsze zajęcie się dossier przez właściwą komisję w Parlamencie i unikanie niepotrzebnych opóźnień, które mogą mieć poważy negatywny wpływ na ostatecznego beneficjenta pomocy finansowej. Jakość i spójność naszej pracy i jakość naszej współpracy z innymi instytucjami jest silnie uzależniona od tego czynnika.
<P>
Zgodnie z wcześniejszymi rezolucjami Parlamentu, chciałbym podkreślić, że tak poważny instrument nie może być po prostu uważany za wyjątkowy. Musi mieć rzetelne podstawy prawne i nie może bazować na decyzjach Komisji podejmowanych ad hoc dla każdej takiej operacji Ramy prawne regulacji dotyczących pomocy makrofinansowej, określone w ramach procedury współdecyzji, są konieczne do poprawienia przejrzystości, odpowiedzialności oraz systemów monitoringu i raportowania.
<P>
Musimy także podjąć szybkie przygotowania do dyskusji międzyinstytucjonalnych dotyczące najodpowiedniejszych ram prawnych dla takiego instrumentu. W przypadku pomocy makroekonomicznej dla Libanu, jednego z krajów objętych europejską polityką sąsiedztwa i uznawanego za kraj rozwijający się, uważamy, że podstawą prawna dla tych działań powinien być art. 179 traktatu WE, a nie art. 308 traktatu WE.
<P>
Dokładnie z powodu tego, że Liban jest krajem rozwijającym się, Parlament nalega na nie zaniedbywanie społecznego aspektu reform, które rząd libański może podjąć. Według Programu Rozwoju Narodów Zjednoczonych (UNDP), blisko 24% Libańczyków żyje w całkowitym ubóstwie, a 52% Libańczyków uważanych jest za obywateli drugiej kategorii. Co więcej, blisko 9% populacji jest analfabetami, mniej niż jedna trzecia ludności chodziła do szkoły podstawowej, a tylko 13% Libańczyków uczyło się na uniwersytecie.
<P>
Pomimo tego trzeba powiedzieć, że zagadnienie społeczne nie jest w tej chwili w centrum libańskiej debaty politycznej, a kontekst społeczny planowanych reform jest bardzo ograniczony głównie do spraw gospodarczych i finansowych. Jest jednak w interesie Libanu i jego partnerów, jak już powiedziałem, odnalezienie właściwej równowagi pomiędzy różnymi pozycjami wydatków, szczególnie jeśli chodzi o fundusze na edukację i szkolenia. Trzeba pamiętać, że ciągłe nierówności społeczne mogą mieć poważne konsekwencje polityczne i gospodarcze, które mogą przedłużać niestabilność państwa.
<SPEAKER ID="246" NAME="José Ignacio Salafranca Sánchez-Neyra">
sprawozdawca komisji opiniodawczej Komisji Spraw Zagranicznych. - (ES) Pani przewodnicząca! Liban znajduje się w szczególnie poważnej i napiętej sytuacji i jest oczywiste, że trzeba znaleźć drogę wyjścia z kryzysu instytucjonalnego w tym państwie. Mając to na uwadze, grupa robocza Komisji Spraw Zagranicznych odwiedzi w następnym tygodniu ten kraj, aby zrobić to, co zawsze czynił Parlament: świadczyć o solidarności naszej instytucji ze sprawą pokoju, zrozumienia, harmonii, pojednania i utrwalenia demokracji w tym kraju.
<P>
Dokładnie z tych powodów pan Kader Arif przygotował swoje sprawozdanie dotyczące pomocy makrofinansowej dla Libanu. Muszę mu powiedzieć, że w Komisji Spraw Zagranicznych nie wdawaliśmy się za bardzo w sprawy techniczne biorąc pod uwagę niezwykle poważną i napiętą sytuację w Libanie, jak powiedziałem, wynikłą z sukcesji po prezydencie Émile Lahoud. Chcieliśmy jednak zapewnić pełne poszanowanie dla kompetencji Parlamentu jako ramienia organu budżetowego, maksymalnej jasności i przejrzystości jaką proponował sprawozdawca, a stąd właściwe i skuteczne wykorzystanie funduszy, unikając w ten sposób jakiejkolwiek korupcji, jak to wskazał komisarz Verheugen w swoim przemówieniu.
<P>
W tym kontekście wierzymy, że ta pomoc makrofinansowa jest zgodna z duchem umowy stowarzyszeniowej lub związku między Unią Europejską a krajami śródziemnomorskimi, w ramach przyszłej struktury europejskiej polityki sąsiedztwa i oczywiście ze zobowiązaniami poczynionymi podczas konferencji o odbudowie i uzdrowieniu Libanu (Paris III). Zgodna jest ona także z duchem umów zawartych z instytucjami międzynarodowymi.
<SPEAKER ID="247" NAME="Esko Seppänen">
sprawozdawca komisji opiniodawczej Komisji Budżetowej. - (FI) Pani przewodnicząca! Jako sprawozdawca komisji opiniodawczej Komisji Budżetowej odnotowuję z satysfakcją, że przedmiotowo właściwa komisja przyjęła zgłoszone przez nas wnioski. Ze strony komisji było bardzo odważne zaproponowanie nowej koncepcji "okresu dostępności pomocy finansowej” i zinterpretowanie jej w taki sposób, że ważność aktu prawnego może zostać przedłużona po prostu poprzez procedurę komitologii. Komisja jest jedynie organem wykonawczym i nie może przyjmować roli legislacyjnej. Taką rolę by przyjęła, jeśli decydowałaby o tym jak długo pomoc finansowa ma być udzielana.
<P>
W Komisja Budżetowej odnotowałem z satysfakcją, że przedmiotowo właściwa komisja przyjęła pozytywnie naszą propozycję dotyczącą poprawek podstaw prawnych, pomimo że tyczyłoby się to jedynie przyszłych wniosków o pomoc makrofinansową. Uważamy, że bardziej właściwą podstawą prawną jest art. 179 traktatu WE, a nie ogólny art. 308, który jest wykorzystywany teraz. Mamy nadzieję, że Komisja i Rada wezmą pod uwagę w przyszłości ten komunikat Parlamentu.
<SPEAKER ID="248" NAME="Tokia Saïfi">
w imieniu grupy PPE-DE. - (FR) Pani przewodnicząca! Obecna próżnia instytucjonalna w Libanie stanowi znaczne zagrożenie dla państwa i ogólnie dla regionu. Z niefunkcjonalnym parlamentem, którego członkowie obawiają się o własne życie, zdestabilizowanym rządem i sparaliżowaną gospodarką Liban musi odnaleźć teraz drogę wyjścia z kryzysu. Bardziej niż kiedykolwiek UE musi także pozostawać czujna w kwestii wspierania naszego sąsiada i sojusznika.
<P>
Pomoc makrofinansowa zaproponowana dzisiaj przez UE jest bardziej oczekiwana niż kiedykolwiek wcześniej. Ta wyjątkowa pomoc z ograniczonymi ramami czasowymi, nakierowana na naprawę sytuacji budżetowej kraju, w którym podjęte wysiłki do zredukowania brzemienia długu zostały zniszczone przez morderczy konflikt latem 2006 r., wpisuje się całkowicie w europejską politykę sąsiedztwa i partnerstwo eurośrodziemnomorskie. Dlatego nie jest to tradycyjna forma pomocy, jako że to wsparcie budżetowe pomoże poprawić polityczną i gospodarczą suwerenność i niepodległość Libanu. Pomoc musi oczywiście podlegać mechanizmom zapobiegającym oszustwom dla lepszej przejrzystości w administrowaniu i rozdysponowywaniu funduszy.
<P>
Musimy także zapewnić lepszą koordynację instytucji finansowych pracujących nad odbudową kraju. Musimy w rzeczywistości wdrożyć instrument sąsiedzki, środki MFW i działania Instrumentu Eurośródziemnomorskiego Partnerstwa i Inwestycji (FEMIP) w sposób spójny, aby zagwarantować skuteczną i zrównoważoną pomoc. Jako że konferencja w Annapolis daje promyk nadziei, Liban pozostaje kluczowym czynnikiem dla pokoju i stabilności w regionie.
<SPEAKER ID="249" NAME="David Martin">
w imieniu grupy PSE. - Pani przewodnicząca! Z zadowoleniem przyjmuję sprawozdanie pana posła Arifa. Jest to, jak można się spodziewać po panu Arifie, dobrze uargumentowane i wyważone sprawozdanie.
<P>
Żałuję jednak, że znowu UE musi płacić rachunki za skłonność Izraela na Bliskim Wschodzie do zrzucania najpierw bomb, a później zastanawiania się nad konsekwencjami.
<P>
Jest prawdą, że Liban miał problemy finansowe przed konfliktem z Izraelem latem 2006 r., ale ta wojna była kroplą, która przelała czarę. Liban, jak pan poseł Arif powiedział, jest teraz jednym z najbardziej zadłużonych krajów świata i według Programu Rozwoju Narodów Zjednoczonych prawie jedna czwarta Libańczyków żyje w całkowitym ubóstwie.
<P>
Pomimo problemów z jakimi się boryka Liban, mamy do czynienia z rządem zdeterminowanym do przywrócenia stabilności gospodarczej. W takiej sytuacji jest słuszne, że powinniśmy być przygotowani do udzielenia pomocy makrofinansowej w celu pomocy w odbudowie. Pan poseł Arif ma rację, argumentując potrzebę wykorzystania zabezpieczeń w celu zagwarantowania, że będziemy dysponować odpowiednią strategią radzenia sobie z korupcją i zapewnienia, że fundusze nie zostaną źle wykorzystane. Właściwym dla tego mechanizmem jest absolutna przejrzystość w udzielaniu i wydawaniu pieniędzy, właściwe monitorowanie wydatków i ocena ex-post przyjętych środków.
<P>
Liban, jak pan komisarz zauważył, stał się jednym z krajów partnerskich UE w ramach struktur europejskiej polityki sąsiedztwa. Pieniądze pochodzące z tej polityki nie będą dostępne do roku 2009 lub 2010, ale gdy te fundusze zostaną uruchomione oczekuję, że UE będzie współpracowała przy reformach społecznych i gospodarczych w Libanie. W okresie przejściowym pomoc makrofinansowa może mieć wielkie znaczenie dla pomocy Libanowi w radzeniu sobie z zadłużeniem i przywracaniem stabilności swojemu rządowi. Dlatego też cieszę się z tej inicjatywy.
<SPEAKER ID="250" NAME="Bogusław Sonik" AFFILIATION="PPE-DE">
Pani Przewodnicząca! Dyskutujemy dziś na temat wsparcia finansowego dla Libanu. Państwo to pogrążone jest w głębokim kryzysie politycznym oraz gospodarczym, największym od zakończenia wojny w 1990 roku. W murach Parlamentu Europejskiego słyszeliśmy niejednokrotnie od niezależnych ekspertów zajmujących się problematyką Bliskiego Wschodu, że Unia Europejska powinna czynnie wspierać demokratyczne władze w Libanie.
<P>
Ten okres dla tego państwa jest niezwykle ważny; to czas, w którym ostatnie demony wojny mają szansę odejść do historii. Istnieje jednak ryzyko, że wszystkie zadawnione konflikty mogą zacząć się na nowo. Dlatego korzystając z dostępnych instrumentów powinniśmy czynnie włączyć się jako jeden z mediatorów w rozwiązywaniu problemów wewnętrznych w Libanie. Konflikt izraelsko-libański doprowadził do ogromnych zniszczeń państwa, które z trudem odbudowywało swoją infrastrukturę po dwudziestoletniej wojnie. Wpłynął on również ujemnie na relacje społeczne w Libanie. Doprowadził do wzmocnienia sił radykalnych, na nowo wpędził Liban w konflikty wewnątrzwspólnotowe.
<P>
Libanowi potrzeba jest czasu, aby na nowo odzyskał swoją stabilizację, potrzeba jest mediacji między wszystkimi stronami. Wsparcie finansowe, jakie udziela Unia Europejska, jak i inne państwa oraz instytucje, dają szansę na to, że ten kraj z powrotem wejdzie na drogę reform, z pewnością powolnych, ale prowadzącą do budowy państwa stabilnego politycznie, gospodarczo i społecznie.
<P>
Z zadowoleniem przyjmuję inicjatywę Komisji oraz to, że sprawa pomocy makrofinansowej znalazła zrozumienie wśród parlamentarzystów. Dajemy w ten sposób znak Libańczykom, że mogą mieć pewność, iż w Unii Europejskiej mają partnera. Dlatego chciałbym też podziękować sprawozdawcy, że umiejętnie próbuje włączyć Parlament w proces decyzyjny na temat pomocy dla Libanu. Ostatnie zdanie. Proszę przy tym nie zapominać, że odbudowa Libanu leży tak samo w interesie samych Libańczyków, jak i nas - Europejczyków.
<SPEAKER ID="251" NAME="Przewodnicząca">
Debata została zamknięta.
<P>
Głosowanie odbędzie się w czwartek, 29 listopada 2007 r.
