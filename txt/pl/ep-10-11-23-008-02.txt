<CHAPTER ID="008-02">
2. Aspekty planu działań służącego realizacji programu sztokholmskiego dotyczące prawa cywilnego, prawa handlowego, prawa rodzinnego i prawa prywatnego międzynarodowego (
<P>
- Przed głosowaniem:
<SPEAKER ID="125" NAME="Luigi Berlinguer" LANGUAGE="IT">
Panie Przewodniczący, Panie i Panowie! Z uwagi na zmiany w porządku obrad zatwierdzone wczoraj przez Parlament, przede wszystkim wyrażam zadowolenie, że Komisja Prawna jednomyślnie zatwierdziła projekt sprawozdania, który dziś poddajemy pod głosowanie.
<P>
To ważne, bo budowanie europejskiej przestrzeni sprawiedliwości wymaga tak szerokiego konsensusu w Parlamencie. Program sztokholmski zakłada, że codzienne życie winno nierozerwalnie wiązać się z procesem tworzenia Europy obywatelskiej, a nie tylko tworzenia sił politycznych czy reprezentacji instytucjonalnych. Służy on rozwiązaniu codziennych problemów Europejczyków poprzez rzeczywiste i wspólne tworzenie sprawnego rynku pracy, towarów i usług, przedsiębiorczości wolnej od granic wewnętrznych i biurokracji, ugruntowanie wspólnej podstawy dla praw dziedziczenia, umów, praw konsumentów, terminowych płatności, rodziny, dzieci itp.
<P>
Powinnością i obowiązkiem wymiaru sprawiedliwości, krajowych sędziów, radców prawnych, księgowych i pracowników w poszczególnych państwach jest budowanie Europy, wykładnia prawa, które jednoczy nasz kontynent. Naszą przeszłość znamionują różne systemy prawne i sądownicze - common law i prawo cywilne - z różnicami zachodzącymi między systemem francuskim i niemieckim, oraz nierzadko zupełnie odmienna historia. Szanujemy prerogatywy państwa oraz zasadę pomocniczości, lecz zdajemy sobie sprawę, że aby budować Europę - na szczęście wciąż jesteśmy na tej drodze - potrzebna jest postępująca konwergencja oparta na wielkiej, ugruntowanej konstytucyjnie tradycji praw podstawowych, za którymi opowiada się Europa.
<P>
Panie Przewodniczący! Plan działania, który zatwierdzamy służy budowie, wzmocnieniu, rozszerzeniu i upowszechnieniu trwałej europejskiej kultury prawnej, europejskiej mentalności prawnej. Dlatego zagłosuję za przyjęciem sprawozdania.
